शीर्षक,विवरण
जयपृथ्वीको मावली होइन तारुका,"नुवाकोट जिल्लाको तारुकामा लाग्ने माघे संक्रान्ति मेलामा गोरु जुधाउने चलन छ। पछिल्लो समय तारुकाले गोरु जुधाइलाई आफ्नो परिचय बनाएको छ। तारुकामा गोरु जुधाउने परम्पराले प्रतियोगिता र महोत्सवका रूपमा धारण गरेको छ। प्रतियोगितालाई व्यवस्थित एवं प्रवद्र्धन गर्ने उद्देश्यले माघे संक्रान्ति गोरु जुधाइ संरक्षण संस्था नै बनेको छ। प्रतियोगिता प्रवद्र्धनमा नेपाल पर्यटन बोर्डले समेत सघाउँदै आएको छ। सरकारका मन्त्रीहरूकै उपस्थित रहन थालेपछि गोरु जुधाइ प्रतियोगितामहोत्सवले सञ्चारमाध्यम, सर्वसाधारण सबैको ध्यान खिचेको छ। मेला हेर्न काठमाडौं, धादिङ, रसुवा, गोरखा, चितवनसम्मका दर्शक तारुका पुग्ने गरेका छन्। गोरु जुधाइ महोत्सवले आन्तरिक तथा बाह्य पयर्टन प्रवद्र्धन गरेको छ। सभ्य समाजमा पशुलाई भिडाएर रमिता हेर्नु नहुने आवाज पनि सँगसँगै उठ्दै आएको छ। तारुकाको गोरु जुधाइ महोत्सवले चर्चा बटुल्न थालेपछि उक्त प्रचलन कहिलेबाट सुरु भयो भन्ने कुरा खोजीको विषय बनेको छ। गोरु जुधाइ प्रचलनको सुरुवातबारे सञ्चारमाध्यममा विभिन्न टीकाटिप्पणी आउने गरेका छन्। बझांगी राजा जयपृथ्वीबहादुर सिंह आफ्नो मावली तारुका आउँदा स्थानीय जनताले उनको सम्मानमा गोरु जुधाएर मनोरञ्जन दिलाएसँगै उक्त चलन चलेको भनाइ स्थानीय बूढापाकाको छ। सञ्चारमाध्यमले पनि स्थानीयकै भनाइका आधारमा समाचार बनाउने गरेका छन्। तर जंगबहादुरका छोरीपट्टिका नाति जयपृथ्वीको मावली कसरी तारुका हुन पुग्यो जानकार भने चकित छन् ! जयपृथ्वीको मावली जयपृथ्वीबहादुर सिंहको मावली नुवाकोटको तारुका नभई तत्कालीन प्रधानमन्त्री जंगबहादुर राणाको काठमाडौंको थापाथली दरबार हो। जंगबहादुर राणाका छोरीपट्टिका नाति हुन्, जयपृथ्वीबहादुर सिंह। बझांगी राजा विक्रमबहादुर सिंहकी चारओटी रानीमध्ये जेठी रुद्रकुमारी र माहिली मेघकुमारी जंगबहादुरका छोरी थिए। साहिली त्रैलोक्यकुमारी अस्कोटे पाल र कान्छी पार्वतीदेवी बमकी छोरी थिइन्। विक्रमबहादुर सिंहका जेठी रानी रुद्रकुमारीका जेठा छोरा जयपृथ्वीबहादुर सिंह हुन्। इतिहासकार पुरुषोत्तमशमशेर जबराका अनुसार जंगबहादुरका ४२ रानीमध्ये अन्तरी महारानी हेमकुमारीदेवीबाटकी छोरी रुद्रकुमारीदेवीका छोरा थिए जयपृथ्वीबहादुर सिंह (जबरा, २०६२ः १६७)। जंगबहादुरका नाति भएकै कारण जयपृथ्वीले आठ वर्षको उमेरमा काठमाडौं आएर दरबार स्कुलमा पढ्न पाएका थिए। जयपृथ्वीकी आफ्नी आमापट्टिका अरू दुई भाइ वीरजंगबहादुर सिंह र प्रभुजंगबहादुर सिंह। जयपृथ्वीकी माहिली सौतनी आमा मेघकुमारीबाटका भाइहरू ललितजंगबहादुर सिंह र देवीजंगबहादुर सिंह थिए। अहिंसामा विश्वास राख्ने मानवतावादी जयपृथ्वीबहादुर सिंहको आस्था, भद्र व्यक्तित्व र पदीय आचरण हेर्दा उनी गोरु जुधाइमा रमाए होलान् भन्नेमा विश्वास गर्ने ठाउँ देखिन्न। राजा विक्रमबहादुर सिंहको राणाहरूसँग खटपटपछि उनी जीवित छँदै छोरा जयपृथ्वीबहादुर सिंहलाई बझाङको राजा बनाइएको थियो। जयपृथ्वीबहादुर सिंहको चन्द्रशमशेरकी जेठी छोरी खगेश्वरीदेवीसँग विवाह भएको थियो। काठमाडौंमा राणा र शाहहरूले मामाचेली फुपुचेला बिहे चलाए पनि पश्चिमका ठकुरीहरूले चलाएका थिएनन्। पछि जंगबहादुरका छोरीपट्टिका नाति जयपृथ्वीको जंगबहादुरकै भाइ धिरशमशेरकी नातिनी तथा चन्द्रशमशेरकी जेठी छोरी खगेश्वरीदेवीसँग विवाह भएको थियो। बझांगी राजा विक्रमबहादुर सिंहका जंगबहादुर राणाका दुई छोरीपट्टिका सन्तानहरूले जंग खलकका छोरीहरूका दरसन्तान हौं भन्ने चिनारी दिन नामका पछाडि जंगबहादुर लेख्ने गरेका छन्, शमशेर र जंग खलकको मेलपछि राणाहरूले शमशेर जबरा लेखे झैं। तर राजा विक्रमबहादुरका अरू रानीतर्फका सन्तानले नामका पछाडि जंगबहादुर नलेखी बहादुर मात्रै लेख्ने गरेका छन्। बझाङतारुका साइनो तारुकासँग सुदूरपश्चिमको बझाङको पुरानो ऐतिहासिक सम्बन्ध छ। सुन्दा अचम्म लाग्ला, तर इतिहासको कुनै कालखण्डलमा तारुकाबाट उठ्ने राजस्व बझाङ पुग्ने गथ्र्याे। खासमा नेपाल एकीकरणअघि वर्तमान सेतीमहाकाली बाईसी राज्यमा विभाजित थियो। वर्तमान सुदूरपश्चिममा डोटी, बझाङ, अछाम, थलारा, बाजुरा, दर्ना, धुलिकोट र बिमकोट राज्य थिए। बहादुर शाहका पालामा जुम्ला, अछाम र डोटी, बझाङ, थलारा, दर्ना, बाजुरा, धुलिकोट, विमकोट नेपालमा समाहित भएका थिए। बडाकाजी अमरसिंह थापाको फौज सुदूरपश्चिम पुग्दा डोटी र अछामले लडाइँ लडेका थिए। तर, बझांगी, बाजुरेली, दर्नाली र थलारी राजाहरूले नेपालसँग रहने प्रतिबद्धतासहित वार्षिकरूपमा सिर्तो तिर्ने गरी राज्य थामेका थिए। डोटेली राजा दीप शाही धनगढीपारि सिँगाही गएर बसेका थिए। अछामी राजाले दुईपटक विद्रोह गरेका थिए। जाजरकोटे राजा गजेन्द्र शाहले अछामको विद्रोह दमन गरेका थिए (सुवेदी, २०५६ः २४३)। विस १८४७ मा नेपालमा समाहित बझाङमा राजा समुद्र सिंह थिए। समुद्र सिंहले पछि नेपाल एकीकरणको पश्चिमी मोर्चालाई सघाएका थिए। कुमाउगढवालमा फौज र रसदपानी पठाएका थिए। राजा समुद्र सिंहपछि रघुनाथ सिंह बझाङको राजा भएका थिए। रघुनाथ सिंहले पनि किल्ला काँगडा अभियानलाई साथ दिएका थिए। बझांगी राजा रामजंगबहादुर सिंहका अनुसार राजा रघुनाथ सिंह स्वयं गोरखाकै धावामा सामेल भई काँगडासम्म पुगेका थिए। त्यसपछि रघुनाथ सिंहका छोरा युवराज इन्द्र सिंह काठमाडौंस्थित कान्तिपुर दरबारमा १४ वर्ष बसेका थिए। सुगौली सन्धिअघि अंग्रेजले कर्णाली नदीसम्म दाबी गरेपछि बझांगी राजा इन्द्र सिंहले पश्चिमी ठकुरीहरूको सम्मेलन बोलाई महाकालीसम्मको भूभागमा अडान राखेका थिए (रामजंगबहादुर सिंह, बज्रंग राज्यको इतिहास, २०१२ः २)। यिनै कारण कान्तिपुर दरबार बझाङसँग खुसी थियो। त्यसपछि बझांगी राजा इन्द्र सिंहका छोरा गजराज सिंहसँग राजा गीर्वाणयुद्धविक्रम शाहले आफ्नी छोरी सरस्वतीकुमारीको बिहे गरिदिएका थिए। सरस्वतीकुमारीले दाइजोस्वरूप काभ्रेको बनेपा, तत्कालीन धादिङ (हाल नुवाकोट) को बट्टार र तारुका पाएकी थिइन्। त्यसैकारण बनेपा, बट्टार र तारुकाको राजस्व बझाङ जाने गथ्र्यो। पछि बनेपा, बट्टार र तारुका बझाङकै सिउदरा (हाल केदार सिउ गाउँपालिका) बाट उठ्ने राजस्वसँग साटिएको थियो। त्यसपछि बनेपा, बट्टार र तारुकाको राजस्व बझाङ जानबाट रोकिएको थियो। तारुका जयपृथ्वीबहादुर सिंहकी हजुरआमा सरस्वतीकुमारीले दाइँजो विर्ता थियो। यसैकारण तारुकासँग बझाङको सम्बन्ध गाँसिएको थियो। खासमा राजा विक्रमबहादुर सिंहका चार रानीबाट चौध भाइ छोरामध्ये जेठी रुद्रकुमारीपट्टिका जयपृथ्वीबहादुर सिंह ब्याङलोर बसाइ सर्न पुगे भने वीरजंगबहादुर सिंह र प्रभुजंगबहादुर सिंह क्रमशः बझाङकै देउरा र बगडगाउँमा बसे। रानी मेघकुमारीबाटका भाइ ललितजंगबहादुर सिंह तारुकामा आएर बसे। राजा जयपृथ्वीले राजकाज त्याग्ने बेला माहिला भाइ ललितजंगबहादुर सिंहको निधन भइसकेका कारण साहिला भाइ देवीजंगबहादुर सिंहलाई राजकाज सुम्पेका थिए। रानी त्रैलोक्यकुमारीबाटका भाइहरू अम्मरबहादुर सिंह र ध्रुवबहादुर सिंह क्रमशः बझाङको बुंगल र झोता तथा बबरबहादुर सिंह, नवराजबहादुर सिंह काठमाडौंमा बसेका थिए। नवराजबहादुर सिंहले प्रधानमन्त्री पद्मशमशेरकी छोरी र राजा देवीजंगबहादुर सिंहले बहादुरशमशेरकी छोरी बिहे गरेका थिए। कान्छी रानीबाट मिनबहादुर सिंह, वीरभञ्जन सिंह, महेन्द्रबहादुर सिंह र डम्बरबहादुर सिंह भने सबै बझाङकै भाटगाउँ, तमैल र सिमखेतमै बसे। देवीजंगबहादुर सिंह पछि उनका छोरा रामजंगबहादुर सिंह बझाङको राजा बने। राजा रामजंगका एक्ला छोरा ओमजंग थिए। ओमजंगले बझाङ राज्य खारेजीविरुद्धको विद्रोह गर्दा २०१९ असोजमा उनको सैन्य कारबाहीमा मृत्यु भएको थियो। त्यसपछि रामजंगका भाइ ईश्वरीजंगबहादुर सिंह बझाङको राजा भएका थिए। ईश्वरीजंगका छोरा कुमार दीपकजंगबहादुर सिंह (राजा महेन्द्रका छोरीज्वाइँ) हुन्। अन्त्यमा बझांगी राजा जयपृथ्वीबहादुर सिंहको मावली तारुका नभई काठमाडौंको थापाथली दरबार रहेको तथ्य घामझैं छर्लंग छ। तारुका जयपृथ्वीबहादुर सिंहका भाइ ललितजंगबहादुर सिंह बसाइँ सरेको ठाउँ हो, जहाँ ललितजंगका शाखासन्तानको बसोवास अहिले पनि कायमै छ। जहाँसम्म जयपृथ्वीबहादुर सिंहको आगमनको कुरा छ, उनी काठमाडौं बसाइका क्रममा आफ्ना भाइ ललितजंगको तारुकास्थित घरमा अवश्य पुगे होलान्। तर, तारुका पुगेका जयपृथ्वीको स्वागतमा स्थानीयले गोरु जुघाएका थिए भने पनि उनले स्वीकारे होलान् भन्ने लाग्दै। अहिंसामा विश्वास राख्ने मानवतावादी जयपृथ्वीबहादुर सिंहको आस्था, भद्र व्यक्तित्व र पदीय आचरण हेर्दा उनी गोरु जुधाइमा रमाए होलान् भन्नेमा विश्वास गर्ने ठाउँ देखिन्न।"
वामपन्थीले सक्ने भए वामपन्थी,"समाजशास्त्री प्राध्यापक चैतन्य मिश्रसँगको पठन यात्राका बारेमा वार्तालापका सार एउटा छापामा पढ्ने मौका मिलेको थियो। लामो प्राध्यापनबाट अवकाशपछिको कुराकानी प्रमुख विषय थियो, नभएको माक्र्सवाद पढिएछ। उहाँका वर्तमानको दिनचर्या भनेको पढ्नु वा अध्ययन गर्नु रहेछ। अध्ययन गर्नु भनेको पढेका कुरा आलोचनात्मक दृष्टिबाट जीवन, समाज इतिहाससँग तुलना गर्दै पढ्दा पाठक खारिन्छन्। पाठ्यपुस्तक पास हुनका लागि पढ्ने हो। पास त होइन्छ तर ज्ञान भने उल्टो पनि पाइँदो रहेछ, जसले समाजमा नकारात्मक असर पुग्दो रहेछ। समाजवाद हँुदै साम्यवाद पुग्नु वामपन्थीहरूको प्रमुख उदेश्य रहन्छ। लोकतान्त्रिक समाजवादमा साम्यवाद प्राप्त गर्न कठिन मात्र होइन, असम्भव नै हुन्छ। तसर्थ चीन, रसिया, उत्तरकोरियाजस्ता राष्ट्रले बहुदल अँगालेका छन् तर बहुलवाद होइन। त्यसैगरी २०४७ सालको संविधानलाई आलोचनात्मक समर्थ गरेको एमालेले मदन भण्डारीद्वारा प्रतिपादित जनताको बहुदलीय जनवादमा पनि त्यही गन्ध भेटिन्छ। त्यतिमात्र होइन, एमाले र माओवादी दुई पार्टी मिल्दा माओवादीको बटमलाइन एक्काइसौं शताब्दीको जनवादमा पनि त्यही भेटिन्छ। वामपन्थीहरूको नीति, सिद्धान्त, कार्यदिशा, सर्वहारा वर्गको उत्थान र सामूहिकता भन्न नथाक्ने वामपन्थीका कारण नै नेपालमा राजनीतिक अस्थिरता कायम भयो। वामपन्थीहरू पनि पजेरो, प्राडो, हेलिकप्टर मात्र होइन, अर्बौं रुपैयाँ भ्रष्टाचारमा समेत सामेल हुन पछि परेनन्। हुन त झन्डै संसारमा नै राज गर्न पुगेका वामपन्थीको यस्तै आचरण र व्यवहारका कारण संसारभर विलय भएका रहेछन् भन्ने कुरा सजिलै अनुमान लगाउन सकिन्छ। नेपालको इतिहास हेर्ने हो भने राणाले राणा सिध्याए, पञ्चले पञ्चायत सिध्याए, राजाले राजतन्त्र सिध्याए भने अब पालो वामपन्थीले वामपन्थी नै सिध्याउने। संसारमा वामपन्थी इतिहास हेर्दा किसान र मजदुरका लागि सबैभन्दा चिन्तित वामपन्थी नै देखिन्छन्। तर सर्वहारा एवं मजदुरका रगत र पसिनाबाट प्राप्त सरकार र सरकारका नेतृत्वमा पुगेका वामपन्थीहरू विलासितामा रमाउँदा सर्वहारा वर्गबाटै सामन्तवादी, अतिवादी वा अधिनायकवाद जन्म हुन पुग्यो। विश्बाट यो वाद पलायनको स्थितिमा पुग्यो। उनीहरूकै भनाइ हेर्ने हो भने पुँजीवादी राष्ट्रहरूमा धनी झन् धनी हुने र गरिब झन् गरिब हुन्छ भन्ने मान्यता फेल खाइसक्यो। अमेरिका, जापान, दक्षिण कोरिया, बेलायत, जर्मन, सिंगापु्र, अस्टेलिया र अन्य देशका जनता सबै आर्थिक रूपमा सम्पन्न हुँदैछन्। जहाँ प्रजातन्त्र वा लोकतन्त्र फस्टाएको छ, त्यहाँ जनता खुसी त छन् नै; स्वतन्त्र रूपमा राजनीतिक, शैक्षिक, स्वास्थ्य एवं आर्थिक रूपमा दरिलो भएका छन्। कहींकतै वामपन्थीले अँगालेको सिद्धान्तमा नै खोट त छैन ? छैन भने किन संसारभरका जनता यसको विपक्षमा लागेका छन् ? सिद्धान्तमा खोट थिएन भने सुरासुन्दरी र सत्तालोलुप हुन्छन् ? के केपी ओली व्यक्ति नभई नीतिकै उपज त होइनन् ? इतिहास हेर्ने हो भने राणाले राणा सिध्याए, पञ्चले पञ्चायत सिध्याए, राजाले राजतन्त्र सिध्याए भने अब पालो वामपन्थीले वामपन्थी नै सिध्याउने। माक्र्स दार्शनिक थिए, माओ राष्ट्रवादी। प्रमुख कुरा त चीन र रूसले माक्र्सलाई छुट्टै व्याख्या गरे अझ माओ र लेलिनले त झन् विशेष माक्र्सका बारेमा जेजति पुस्तक प्रकाशित गरे; ती प्रायः सबै चीन र रूसबाटै छन्। त्यसमा नै माक्र्सलाई ठग्ने कार्य भयो भनेर विभिन्न समालोचक विश्लेषक एवं लेखले भन्न थालेका छन्। अझ विशेष गरेर चाइनिज कम्युनिस्ट पार्टीका प्रकाशित लेख र साहित्यहरू त्यसैगरी रसियन पनि। तसर्थ आफ्नोअनुकूल व्याख्या हुने त भइहाल्यो। माओको राष्ट्रवादी विचार के थियो भने झ्याल, ढोका सबै खुला राख्नु हुँदैन। हुरीले सबै उडाएर लैजान्छ। चाहिनेजति मात्र खोल्नुपर्छ। आफैंलाई पनि उडाउन सक्छ। यसको मतलब थियो विदेशीसँग बन्द व्यापार एकदम कम गर्नु आफूलाई चाहिनेजति आफ्नै देशमा उत्पादन गर्नु भन्नु नै उनको प्रमुख राष्ट्रवादी सोच थियो, जुन व्यवहारमा लागू गरे। हाल भारतका प्रधानमन्त्री नरेन्द्र मोदीको विचार त्यही भेटिन्छ। अझ भन्नुपर्दा माओ, लेलिन र स्टालिनको कम्युनिजम भनेकै वास्तवमा राष्ट्रवाद नै हो। त्यसबखत युरोपको उपनिवेशबाट कसरी मुक्त हुने माओको प्रमुख चिन्ता थियो, जसमा कम्युनिजन कम र राष्ट्रवादी अवधारणा धेरै थियो। माक्र्सले भने भन्दै विभिन्न ग्रन्थमा पुँजीवादले धनीलाई झन् धनी र गरिबलाई झन् गरिब बनाउँछ भन्ने प्रशस्त व्याख्या भेटिन्छ तर धनी देश आफ्नो नागरिक मात्र होइन; विश्वका अन्य नागरिकलाई समेत धनी बनाइराखेका छन्। त्यहाँ माक्र्सलाई पल्टाएर हेर्दा उनले राज्यको होइन; बजारको वकालत गरेका छन्। राज्य भनेको दुईचारजना राजनीतिज्ञले चलाउने हो, अरूलाई पेल्ने हो। बरु पुँजीवादीहरू इतिहासको एउटा कालखण्डमा सबैभन्दा बढी क्रान्तिकारी हुन् भन्ने माक्र्सले नै भनेका छन्। सन् १९१६ मा लेलिनको इम्पेयरलिज्म द राइट स्टेज अफ क्यापिटलिज्म पुस्तकमा उनले भनेका छन् पँुजीवाद टुप्पोमा पुगिसक्यो अब यो ओरालो लाग्छ। हामी सबै मिली ठेल्दिनुपर्छ। तर त्यसले सय वर्ष नाघिसक्यो पुँजीवादीहरू आफूलाई समयअनुकूल परीवर्तन गरी उच्च स्थान ओगटेर बसेको बस्यै छन्। माक्र्स महान् दार्शनिक थिए। अहिले माक्र्सप्रति सबै राजनीतिक रूपमा सहमत नहोलान् तर उनका दर्शन, सोचले विश्व मानवलाई नै परिवर्तन ल्याइदियो। उनका प्रमुख विचार भनेको जो व्यक्तिगत सम्पत्तिमा विश्वास गर्छ; त्यो कम्युस्ट नै होइन। त्यसैगरी एमालेले जनताको बहुलवाद जनवादलाई मूल सिद्धान्त औंल्यायो; जहाँ माक्सवाद अटाउन सकेन। माओवादी जनयुद्धको बल र नेपाली कांग्रेसको नेतृत्वमा २०६२०६३ को आन्दोलनले गणतन्त्र स्थापना गर्यो। २०७२ सालको संविधानमा नै समाजवादउन्मुख राष्ट्र भनेर उल्लेख गर्यो। तर समाजवादउन्मुख भन्ने तर व्यवहार अर्कैतिर, आचरण अर्कैतिर हुन थाल्यो। माक्सवादी समाजवाद भने साम्यवाद नै हो, जहाँ स्वामित्व, उत्पादन, पुनर्लगानी, विस्तारित पुनर्उत्पादनमा हान्छ, जहाँ यी कुनै कुरा निजी हुँदैनन् र निजी उत्पादनमा बन्देज लगाइन्छ। लोकतान्त्रिक समाजवादमा ठीक त्यसको उल्टो हुन्छ। उत्पादनका नाफा निजी हुन्छन्। निजी क्षेत्रले नाफा कमाउन पाउँछन् र ती नाफामा प्रशस्त कर जोडिन्छ। उत्तरी युरोपमा उक्त नाफाबाट ३० देखि ६० प्रतिशतसम्म राज्यलाई कर तिर्छन्, जुन राज्यको ठूलो आर्थिक स्रोत हो। राज्यले उद्योगहरू फस्टाउने राम्रो वातावरण तय गर्छ। तसर्थ माक्र्सबारे बुझ्नुपर्दा उनले सबै कुरा राष्ट्रियकरण गर्नुपर्छ कहिल्यै भनेनन्। यो त मात्र लेलिन र माओको कुरा हो। राज्यको नियन्त्रणलाई शक्तिशाली बनाउने लेलिन र स्टालिनमा मात्र हो, माक्र्सवादमा होइन। नेपालको सन्दर्भमा अब को के हुन् भन्ने बुझ्न झन् कठिन हँुदैछ। नेपालमा प्रजातन्त्रको लडाइँ वा गणतन्त्र प्राप्तिको माध्यम जनयुद्ध, वामपन्थी आम्दोलनकै एउटा रूप हो। धेरै वर्ष जेल जीवन बिताएका र ज्यानको बाजी राखेर जनयुद्ध लडेकाहरूबाट पनि जनताका पक्षमा काम हुन नसक्नु दुर्भाग्यबाहेक केही होइन। कालकोठरी वा गोलघरमा जेलजीवन बिताएका केपी ओली किन संविधान च्यात्न खोज्दै छन्, जुन संविधानको स मात्र बुझ्ने मानिसले पनि जान्दछ। अब जनता भन्न थालेका छन् चुनाव भए चारमहिने प्रधानमन्त्री नभए दुईमहिने। के उनी पद छाडेर चुनावमा जान तयार छन् ? अरू स्थान कमजोर होला तर संविधानको रक्षक सर्वोच्य अदालत इतिहासमा कहिल्यै हारेको छैन।"
सम्बन्ध विच्छेदमा अदालत,"विवाहबाट जसरी पुरुष र महिलाबीच सम्बन्ध पतिपत्नीका रूपमा जोडिन्छ, त्यसैगरी सम्बन्ध विच्छेदबाट सोही पतिपत्नीबीचको नाता सम्बन्ध कानुनी रूपमा तोडिन्छ। वैवाहिक कानुनअन्तर्गत कानुनको अंग पुर्याई विवाहित दम्पतीले आपूलाई सो दाम्पत्य जीवनबाट अलग्याउनु वा त्यस्तो दाम्पत्य जीवनको अन्त्य गर्नु नै सम्बन्ध विच्छेद हो। विवाह आदि वा लेनदेन, व्यवहार आदिमा भएको सम्बन्धलाई कारणवश तोड्ने वा विच्छेद गर्ने काम, नेपाली बृहत् शब्दकोषमा सम्बन्ध विच्छेदको परिभाषा गर्दै भनिएको छ। सम्बन्ध विच्छेदसम्बन्धी कानुनी व्यवस्थालाई मुलुकी देवानी संहिता, २०७४ को दफा ९३ ले पति र पत्नी दुवैले चाहेमा जहिलेसुकैै पतिपत्नीबीचको सम्बन्ध विच्छेद गर्न सक्ने भनी परिभाषित गरेको छ। कानुनी रूपमा हेर्दा निम्न आधार र कारणबाट पतिले पत्नीसँग वा पत्नीले पतिसँग सम्बन्ध विच्छेद गर्न सक्नेछन्। कानुनबमोजिम अंश लिई मानो छुट्टिई पतिपत्नी भिन्न बसेको अवस्थामा बाहेक पत्नीले पतिको मञ्जुरी नलिई लगातार तीन वर्ष वा सोभन्दा बढी समयदेखि अलग बसेमा, पत्नीले पतिलाई खानलगाउन नदिएमा वा घरबाट निकाला गरिदिएमा, पत्नीले पतिको अंगभंग हुने किसिमको कुनै काम वा जालप्रपञ्च गरेमा र पत्नीले अन्य पुरुषसँग यौन सम्बन्ध राखेको ठहरेमा पतिले पत्नीको मञ्जुरीविनै सम्बन्ध विच्छेद गर्ने प्रावधान छ। यसैगरी, पत्नीले सम्बन्ध विच्छेद गर्न सक्ने अवस्थाबारे पनि प्रस्ट खुलाइएको छ। पत्नीले पनि पतिको मञ्जुरी नभए पनि कानुनबमोजिम अंश लिई छुट्टिई पतिपत्नी भिन्न बसेको अवस्थामा बाहेक पतिले पत्नीको मञ्जुरी नलिई लगातार तीन वर्ष वा सोभन्दा बढी समयदेखि अलग बसेमा, पतिले पत्नीलाई खानलगाउन नदिएमा वा घरबाट निकाला गरिदिएमा सम्बन्ध विच्छेद गर्न सक्नेछिन्। साथै, पतिले पत्नीको अंगभंग हुने वा अरू कुनै ठूलो शारीरिक वा मानसिक कष्ट हुने किसिमको कुनै काम वा जालप्रपञ्च गरेमा, पतिले अर्को विवाह गरेमा, पतिले अन्य महिलासँग यौन सम्बन्ध राखेको ठहरेमा र पतिले पत्नीलाई जबर्जस्ती करणी गरेको ठहरेमा पनि स्वतः विच्छेद गर्न पाउने कानुनी प्रावधान छ। यसरी यी माथि उल्लिखित कुनै पनि आधार र कारणबाट सम्बन्ध विच्छेद गर्न चाहने पति वा पत्नीले स्थानीय निकायको न्यायिक समितिमा वा सोझै आदालतमा रीतपूर्वक निवेदन दिनुपर्छ। नेपालको संविधानको धारा २१७ मा न्यायिक समिति को व्यवस्था रहेको छ। यस न्यायिक समितिले कानुनबमोजिम आफ्नो अधिकार क्षेत्रभित्रका विवाद निरूपण गर्न गाउँपालिका वा नगरपालिकाले प्रत्येक गाउँपालिकामा उपाध्यक्षको संयोजकत्वमा र प्रत्येक नगरपालिकामा उपप्रमुखको संयोजकत्वमा तीन सदस्यीय एक न्यायिक समितिको गठन गरेको हुन्छ। हाल कार्यान्वयनमा रहेको स्थानीय सरकार सञ्चालन ऐन, २०७४ ले सम्बन्ध विच्छेद गर्न चाहने पक्षले स्थानीय निकायमा रहेको सोही न्यायिक समीतिमा निवेदन दिन सक्ने व्यवस्था रहेको छ। न्यायिक समितिले आपूसमक्ष पेस भएको विवादको निवेदनको कारबाही र किनारा गर्दा सम्भव भएसम्म मेलमिलाप गर्न प्रोत्साहन गरी दुवै पक्षलाई सहमतिमा मिलापत्र गराउने प्रयत्न गर्छ। तर विवादका सम्बन्धमा पक्षले चाहेमा सीधै अदालतमा मुद्दा दायर गर्न सक्छ। कुनै एक पक्षले मानाचामलको दाबी लिएको परिमाणको थप वा घटीको दाबी लिने पक्षले त्यसको समुचित आधार भने अदालतसमक्ष प्रस्तुत गर्न सक्नुपर्छ। त्यस्तै अदालतमा मुद्दा दर्ता भएमा अदालतले सकेसम्म पति र पत्नीबीच भरसक सम्झाइबुझाई मेलमिलापका लागि प्रयत्न गर्छ। यसरी सम्झाउँदाबुझाउँदा पनि दुवै पक्षबीच मेलमिलाप हुन नसकेमा र विवाह कायम राख्नुभन्दा सम्बन्ध विच्छेद हुनु उपयुक्त देखेमा निवेदन परेको एक वर्षपछि आदालतले सम्बन्ध विच्छेद गरी दिने कानुनी व्यवस्था रहेको छ। तर सम्बन्ध विच्छेद गर्नुअघि पत्नीले माग गरेको अवस्थामा पतिपत्नीबीच अंशबन्डा गर्न लगाउने कानुनी व्यवस्था रहेको छ। तर पत्नीको कारणले पतिले सम्बन्ध विच्छेद गर्नुपर्ने अवस्थामा पत्नीलाई आफ्नो सम्पत्ति दिन पति बाध्य हुने छैन। त्यसैगरी, अंशबन्डा गर्दा समय लाग्ने देखिएमा अदालतले पतिपत्नीबीच सम्बन्ध विच्छेद गरी अंशबन्डा नहुँदासम्मका लागि पतिको सम्पत्ति र आयस्ताका आधारमा पतिबाट पत्नीलाई मासिक खर्च भराइदिने व्यवस्था रहेको छ। यसलाई कानुनी भाषामा मानाचामल भनिन्छ। मानाचामल छोराछोरीले पनि आफ्ना मातापितासँग माग गर्न सक्छन्। कुनै एक पक्षले मानाचामलको दाबी लिएको परिमाणको थप वा घटीको दाबी लिने पक्षले त्यसको समुचित आधार भने अदालतसमक्ष प्रस्तुत गर्न सक्नुपर्छ। मानाचामलको रकम केकति निर्धारण गर्ने भन्ने कुराको कुनै गणितीय मापदण्ड हुन सक्दैन। अवस्था र हैसियत विचार गरी प्रमाणका आधारमा अदालतले न्यायिक मन प्रयोग गरी सो निर्धारण गरिने हो। एउटा सक्षम अदालतले निर्धारण गरेको मानाचामलको निर्धारित रकम घटाउन वा बढाउन सम्बन्धित पक्षले समुचित आधार र प्रमाण देखाउनुपर्ने हुन्छ। प्रतिवाद गर्दा वा बयान गर्दा नदेखाइएका आधार र प्रमाण पछि ग्राह्य हुन नसक्ने भन्ने नजिर सिद्धान्त प्रतिपादन भएको छ। यसै सन्दर्भमा डा राजाराम कार्कीविरुद्ध उषा कार्की भएको मानाचामल मुद्दामा सर्वोच्च अदालतको संयुक्त इजलासले २०७० सालमा गरेको फैसलामा भनेको छ, पत्नीलाई आफ्नो इज्जत आमदअनुसार खानलाउन दिनुपर्ने कानुनी दायित्व लोग्ने मानिसको हुँदा त्यस्तो दायित्व बहन नगरेमा त्यस्ता लोग्ने मानिसको आर्थिक हैसियतका आधारमा त्यस्ता पीडित महिलाले खानलाउनका लागि मानाचामल माग गर्न सक्छन्। मानाचामल माग गर्नेले बढी रकमको दाबी गर्ने मानाचामल भराइदिनुपर्ने दायित्व भएको व्यक्तिले आफ्नो हैसियतभन्दा कम रकमका विषयमा प्रतिवाद गर्ने परिपाटी रहिआएको परिप्रेक्ष्यमा अदालतले त्यस्ता दाबी र प्रतिवादको अन्तरविरोधको चिरफार गरी एउटा केन्द्रविन्दुलाई आधार लिई भरी पाउने रकमको सीमा निर्धारण गर्नुपर्ने हुन्छ, जसले न्यायिक सन्तुलन कायम गर्न सकोस्। यसको सन्तुलन कायम गर्ने माध्यम आर्थिक हैसियत भएकाले यही आर्थिक हैसियतले उचित दायित्वको सीमा निर्धारण गर्ने। अर्कातर्फ हाम्रो कानुनले सम्बन्ध विच्छेद हुने पत्नीले अंश नलिई पतिसँग एकमुष्ट रकम वा वार्षिक वा मासिक रकम वा खर्च भराई लिन चाहेमा आदालतले पतिको सम्पत्ति वा आम्दानीका आधारमा त्यस्ती पत्नीलाई एकमुष्ट रकम दिलाई दिन वा वार्षिक वा मासिक रूपमा रकम वा खर्च दिन सक्नेछ। विपक्षी सरकारी जागिरे भए उसले प्राप्त गर्ने मासिक तलबबाट पक्षले प्राप्त गर्ने मानाचामलवापतको रकम पक्षले सोझै प्राप्त गर्ने गरी व्यवस्था गर्न गराउन सरोकारवालालाई अदालतले आदेश दिन सक्छ। तर त्यस्ती पत्नीले अर्को विवाह गरेमा त्यस्तो रकम वा खर्च दिनुपर्ने छैन। अन्त्यमा, यस कानुनी प्रावधानअन्तर्गत भएका कामकारबाहीबाट मर्का पर्ने व्यक्तिले मुद्दा गर्नुपर्ने कारण उत्पन्न भएको मितिले वा थाहा पाएको मितिले तीन महिनाभित्र नालिस गर्न सक्नेछन्। घिमिरे अधिवक्ता हुन्।"
देश हार्दा जित्ने नायकहरू,"दलीय स्वार्थ र तिनका नेताहरूका उच्चाकांक्षामा अल्झेको राजनीतिले कहिल्यै निकास पाउन सकेन। हाम्रो देशको रंगमञ्चमा समयसमयमा विभिन्न नाटक मञ्चन भइरहन्छन्। अहिले पनि एउटा नाटक मञ्चन भइरहेको छ। नाटकको पृष्ठभूमि यस्तो छ फुट्नुलाई आफ्नो मौलिक पहिचान बनाउँदै विभिन्न चिरामा विभाजित हुँदै आएको नेपाली वाम राजनीतिक दलहरूमध्ये केही समयअघि एकताबद्ध भएर प्रचण्ड नेतृत्वको माओवादी र ओली नेतृत्वको एमालेले जनतालाई एउटा नाटक देखाएका थिए। पद, सत्ता र शक्तिको भागबन्डा नमिलेपछि ती दलभित्र चुलिँदै गएको असन्तुष्टि अन्ततः तिनै दुई महान् कामरेडहरूका आपसी अभियोगका रूपमा छताछुल्ल हुन गयो। दल एकीकरणको नौटंकीमा उभिएका एकै दलका दुई अध्यक्षबीचका गालीगलौज र कतिपय आपत्तिजनक अभियोग सार्वजनिक हुँदा सर्वसाधारणलाई कुरीकुरी लागेको थियो। धन्य यो मुलुकको लोकतान्त्रिक गणतन्त्र ! अनि कानुनी राज्य ! आफ्नै दलको प्रधानमन्त्रीलाई अध्यक्षले भ्रष्टाचार र कमिसनतन्त्रलाई प्रश्रय दिएको आदि असंख्य अभियोग लगाए। जबाफमा प्रधानमन्त्रीले अध्यक्षलाई व्यक्ति हत्याको भर्याङबाट सत्तामा आएको र स्थानीय निर्वाचनमा छोरीलाई जिताउन मतपत्र च्यातेको आदिजस्ता अनेकौं अभियोग लगाए। सार्वजनिक रूपमा आएका यस्ता आरोपप्रत्यारोप के सामान्य विषय थिए ? प्रजातन्त्र अनि कानुनी राज्यमा उपर्युक्त दुई जिम्मेवार व्यक्तिद्वारा सार्वजनिक गरिएका अभिव्यक्तिबारे छानबिन गरिनुपर्दैन ? प्रश्न औचित्यहीन छ किनकि, नियमकानुन त केवल जनताका लागि हुन्, नेताका लागि होइनन् ! नाटकका शृंखला कायमै थिए। आपसमा हिलो छ्याप्दै दुईतिर फर्केका नेताका समूहमध्ये एउटा समूहले सडकमा पलेटी मारेर आफ्नो अस्तित्व सडकमा भएको नाटक गर्यो भने अर्को समूहले राष्ट्रपति र प्रधानमन्त्रीको मुखौटो भिरेर सडकमा झाँकी प्रदर्शनको अर्कै नाटक देखायो। कोरोनाको सन्त्रास र लकडाउनको सकसले बिरक्तिएका आम नागरिकले ती नाटक हेरेर केही समय भए पनि प्रहसनको मजा लिए। केटाकेटी खुब चकित हुँदै अभिभावकसँग प्रश्न गर्न थाले यिनीहरू को हुन् ? यसरी सडकमा बसेर हामी यहाँ छौं किन भनेका ? अभिभावकलाई केटाकेटीको प्रश्नको चित्तबुझ्दो उत्तर दिन हम्मेहम्मे पर्यो तैपनि उनीहरूले यसरी केटाकेटीको चित्त बुझाउने प्रयास गरे, ती प्रचण्ड, दसबर्से जनयुद्धका नायक ! त्यतिबेला यिनको अनुहार कस्तो छ भन्नेसमेत कसैलाई थाहा थिएन। भूमिगत थिए क्या ! तर यिनको नाम सुन्दै आम नागरिकको मुटु काम्थ्यो। ती अर्काचाहिँ माधव नेपाल। उनी आपूलाई जनयुद्ध विराम गराउने नायक भन्न रुचाउँछन्। अहिले यिनकै पार्टीका प्रधानमन्त्री ओलीले यिनीहरूको बोली बन्द गरिदिएपछि पार्टीका असली नेता आपूहरू भएको देखाउन सडकमा आएका नि ! अचेलका केटाकेटी किन चुप लाग्थे र ? फेरि सोध्न थाले, एउटै पार्टीका लागि दुईथरी झगडा गरेपछि पार्टी कसको त ? हामीकहाँ थरीथरीका नायकहरू फेरि नयाँनयाँ सपना र आश्वासनका साथ अभिनयमा तल्लीन देखिएका छन् तर यिनीहरू सबै देश हार्दा जित्ने नायकहरू नै हुन्। अभिभावकका लागि यो प्रश्नको उत्तर दिनु त्यति सजिलो कहाँ थियो र ? त्यसमा पनि केटाकेटीलाई बुझाउनु झनै कठिन ! त्यसपछि त उनीहरू केटाकेटीलाई कहिले एउटा छोराका लागि आआपूलाई असली आमा भन्दै झगडा गर्ने दुई महिलाको कथा त कहिले एक डल्लो कुराउनी बाँड्ने निहुँमा आपसमा लड्ने बिराला र सो कुराउनी जोखेर बराबर बाँडिदिने निहुमा सबै आफैंले खाने बाँदरको कथा सुनाउन थाले। थाहा छैन कति केटाकेटीको चित्त बुझ्यो, कतिका मनमा अभै जिज्ञासा बाँकी नै छ ! तर यो देशको रंगमञ्चमा सत्ता र शक्तिको दाउपेचको नाटक भने चलि नै रहेको छ। नाटकका नायकहरू कोही बीच सडकमा जमेका छन्, कोही कोठे बैठकमा रमेका छन्, कोही उत्तरको मुख ताकिरहेका छन् भने कोही दक्षिणको बाटो ढुकिरहेका छन्। मौका यही हो भन्दै कोही जनताका घरदैलो धाउने नाटक पनि गरिरहेका छन्। जो जसरी प्रस्तुत भए पनि यी सबै देश हार्दा जित्ने नायकहरू हुन्। नाटकको उत्कर्षमयी दृश्य भने यस्तो रह्यो सडकमा पलेटी कसेर यी नायकले हामी यहाँ छौं भनिरहेकै बेला एउटा किशोर आफ्नो परिचयसहित उनीहरूसामु उभिन्छ र बोल्छ, म जनयुद्धका बेला आमाको गर्भमा थिएँ, अहिले तिमीहरूसामु उभिएर सोध्दैछु तिमीहरू त यहाँ रहेछौ तर आधा रातमा कुनै अज्ञात समूहले घरबाट थुतेर लगेका मेरा बाबा खै कहाँ छन् ? उसको प्रश्नको जबाफ त्यहाँ कसैसँग थिएन। ऊ आँखाभरि आक्रोश बोकेर फर्कन्छ। लगत्तै एउटी मैलीधैली युवती जिङ्ग्रिङ परेको कपाल फिँजाएर आइपुग्छे अनि उसैगरी प्रश्न गर्छे, तिमीहरू त यहाँ रहेछौ तर मेरा पति खै ? यतिका वर्षदेखि म उनको खोजीमा भौंतारिइरहेकी छु। कहाँ हराए उनी र मेरा बैंसालु सपना ? यसरी अलापविलाप गर्दै बलीन्द्र धारा आँसु झारेर ऊ मञ्चबाट बाहिरिन्छे। प्रहरी जवानसँग बिहे भएको महिना दिनमा नै विधवा भएकी ऊ मानसिक सन्तुलन गुमाएर यसरी नै आफ्नो पति र बैंसालु सपनाको खोजीमा भौंतारिँदै हिँडिरहेकी देखिन्छे। पात्रहरूको आगमन र बहिर्गमनकै क्रममा केही अधबैंसे महिला रुँदारुँदै सुन्निएका आँखासहित देखा परे अनि भक्कानो फुटाउँदै प्रश्न गरे, तिमीहरू त यहाँ रहेछौ तर निर्मला, सपनाजस्ता हाम्रा असंख्य छोरीहरू खै ? कस्तो परिवर्तन ल्यायौ तिमीहरूले जहाँ हाम्रा दूधमुखे तथा किशोरी छोरी सुरक्षित हुँदैनन् ! निर्मलाजस्ता अबोध छोरीले न्याय नपाएको यो सडकमा तिमीहरू कुन मुख लिएर बसिरहेका छौ ? हामीलाई हाम्रा छोरीहरूको सुरक्षित भविष्य देऊ, अन्यथा फिर्ता गर हामीले दिएको आस्था र विश्वास। ती आमा फरियाको सप्कोले आँसु पुछ्दै बाहिरिए। यसैगरी जीर्ण अवस्थाका एकजोडी वृद्धवृद्धा लौराको सहाराले हिँड्दै आएर अडिन्छन् र बोल्छन्, तिमीहरूलाई नै खोजिरहन्थ्यौं, बल्ल यहाँ भेट्यौं। धन्न सडकमा भएर पो कुरा गर्न पाइयो नत्र त तिम्रा बडेमाका महलमा हामीले छिर्न कहाँ पाउनु ? हामीलाई देखाएका ती मीठामीठा सपना खै ? तिमीहरूले हाम्रा काखका सन्तान खोस्दा पनि हामी बोलेनौं गाउँसमाजको मुहार फेरिने आशामा ! गाउँको मुहार त फेरियो तर उल्टोबाट पो ! भएका झुप्रा पनि निर्जन बने, ठिटाठिटी कि मुग्लान झरे कि सहर पसे। हामी बूढाबूढी एक्लै अनि रित्तै ! यही हो तिमीहरूले देखाएको सपना ? वृद्धाले आफ्नो फाटेको पछ्यौरी थापेर बरबरी आँसु झार्दै भनिन्, तिमीहरूले आफ्नो वाचा पूरा गर्न सकेनौ, त्यसैले फर्काइदेऊ हाम्रा सन्तान, हाम्रो बुढेसकालको सहारा। बोल्दाबोल्दै उनी त्यहीं घुप्लुक्क ढलिन्। पर्दा सर्कंदै दृश्य परिवर्तन भयो। नाटकका नायकहरू मुर्मुरिए खल पात्रको आगमनले नाटकलाई असफल बनाएकोमा। उनीहरू अर्को प्रभावकारी नाटकको तयारीका लागि आपसी परामर्श गर्ने योजनाका साथ जुर्मुराउन थाले। यस्तै नाटकीय खेलहरूको मैदान बन्दै आएको छ हाम्रो राजनीति जसमा देश र जनता सदा हारको भागीदार बनेका छन् भने जितको भागीदार यिनै नायक बन्ने गरेका छन्। इतिहासका पाना पल्टाउँदै जाँदा प्रजातन्त्र स्थापना र पुनस्र्थापनाको लामो संघर्षमा होमिएको देश र जनता प्रजातन्त्र प्राप्तिपश्चात् पनि जितको भागीदार बन्नै पाएनन्। निर्दलीय कालरात्रिमा फस्टाउन नसकेका सुखसमृद्धिका सपना बहुदलीय प्रजातन्त्रमा फस्टाउलान् भन्ने आशा पनि अन्ततः निराशामा परिणत भयो। दलीय स्वार्थ र तिनका नेताहरूका उच्चाकांक्षामा अल्झेको राजनीतिले कहिल्यै निकास पाउन सकेन। प्रजातन्त्रलोकतन्त्र र गणतन्त्र हुँदै लामो कालखण्ड पार गरे पनि उपलब्धि देश र जनतामुखी देखिएन। परिवर्तनका प्राप्तिको जगेर्ना गर्दै जनहितमा काम गर्नुको सट्टा सत्ता र शक्तिका लागि भइरहने तानातानीमा मुलुकले असंख्य अवसर गुमाउँदै आएको छ। हालको राजनीतिक अन्योल र त्यसले सिर्जना गरेको विषम परिस्थिति पनि यसैको उपज हो। एकथरी नायकहरू जनमतको उपहास गर्दै संसद् विघटनमा अग्रसर भए। अर्काथरी त्यसको पुनस्र्थापनाका लागि अदालत धाए। पाएको जनादेशअनुरूप काम नगर्ने अनि नयाँ जनादेशका लागि निर्वाचनमा जानु आपैंमा हाँस्यास्पद छँदैछ, त्यसमा पनि महामारीले जर्जर भएको अर्थतन्त्रबीच निर्वाचनमा बजेट खर्चिनुपर्ने बाध्यता सुखदायी देखिँदैन। छिमेकी मुलुकका जनता कोभिडविरुद्ध खोप पाउँदैछन्। हाम्रोजस्तो कमजोर अर्थतन्त्र भएको मुलुकले चुनावी खर्च खोपको व्यवस्थामा लगाउन सकेको भए ! यति मात्र होइन हाम्रा केही राजनीतिक नायकहरू अझैं जनताको बलिदानको आह्वान गर्न पछि परेका छैनन्। यतिबेला हामीकहाँ थरीथरीका नायकहरू फेरि नयाँनयाँ सपना र आश्वासनका साथ अभिनयमा तल्लीन देखिएका छन् तर यिनीहरू सबै देश हार्दा जित्ने नायकहरू नै हुन्। त्यसैले पटाक्षेप हुनुपर्छ यो नौटंकीको !"
पूर्ण वा संवैधानिक इजलास,"न्यायाधीशको संख्या बढ्दैमा न्याय हुने हो वा न्यायालयमा राजनीति प्रवेश गर्ने हो भन्ने पक्ष विचारणीय छ नेपालको कानुन प्रणालीअनुसार कुनै विवादको पहिलो सुनुवाइ जिल्ला अदालतका एकजना न्यायाधीशबाट हुने गर्छ। एकजनाले गरेको निर्णयमा त्रुटि हुने सम्भावना रहन्छ भन्ने मान्यताले त्यो फैसलाउपर पुनरावेदन तहमा दुईजना न्यायाधीशले सुनुवाइ गर्छन्। पुनरावेदन तहको निर्णयमा पनि गल्ती हुन सक्छ भनी सर्वोच्च अदालतमा दुईभन्दा बढी न्यायाधीशले सुनुवाइ गर्छन्। यसरी सर्वोच्च अदालतबाट भएको फैसलालाई अन्तिम मानिने गरिन्छ। विचारणीय प्रश्न के हो। समान झगडिया, समान विषयवस्तुका सम्बन्धमा एकजना न्यायाधीशले गरेको फैसला गलत हुनसक्ने, दुईजना न्यायाधीशले गरेको फैसला गलत हुने हो भने दुईभन्दा बढी न्यायाधीशले गरेको फैसला सही हुने आधार के ? यो यक्षप्रश्नको जवाफ संसारको न्याय प्रणालीमा पाइन्न। सर्वोच्च अदालतमा प्रतिनिधिसभा विघटनको फैसला विचाराधीन रहेको छ। प्रधानन्यायाधीशले संविधानअनुसार संवैधानिक इजलास गठन गर्ने गर्नुभएको छ भने मुद्दाको झगडामा बृहत्पूर्ण इजलासको माग गरी बसेका छन्। न्यायाधीशको संख्या बढ्दैमा न्याय हुने हो वा न्यायालयमा राजनीति प्रवेश गर्ने हो भन्ने विचारणीय छन्। गिरिजाप्रसाद कोइरालाले प्रतिनिधिसभामा पेस गरेको नीति तथा कार्यक्रममा बहुमत सदस्य विपक्षमा भएपछि २०५१।३।२६ मा प्रतिनिधिसभा विघटनको सिफारिस राजासमक्ष पेस गरे। राजाले प्रतिनिधिसभा विघटन गरी नयाँ चुनावको मिति घोषणा गरे। प्रधानमन्त्रीको सिफारिसविरुद्ध हरिप्रसाद नेपालसमेत सर्वोच्च अदालत गए। सर्वोच्च अदालतले एघार सदस्यीय बृहत्पूर्ण इजलास गठन गर्यो। २५ जना वकिलको बहस दुई महिना लगाई सुनुवाइ गरेपछि फैसला भयो। एघारजना न्यायाधीशहरूको तीनथरी पृथक्पृथक् राय आयो। प्रधानन्यायाधीश विश्वनाथ उपाध्यायले प्रतिनिधिसभा विघटन गर्ने प्रधानमन्त्रीको सिफारिसउपर राजाको विवेकपूर्ण निर्णय हुने। राजाको विवेकलाई अदालतले छानबिन गर्न नसक्ने हुँदा रिट खारेज गर्ने राय दिए। न्यायाधीश सुरेन्द्रप्रसाद सिंह, हरगोविन्द सिंह प्रधान र रुद्रबहादुर सिंहले प्रतिनिधिसभा विघटनको निर्णय राजनीतिक भएको तथा राजनीतिक विषयमा अदालतले प्रवेश गर्न नमिल्ने भनी रिट खारेजी गर्ने राय दिए। न्यायाधीश मोहनप्रसाद शर्मा, कृष्णजंग रायमाझी र गोविन्दबहादुर श्रेष्ठले निर्वाचन कार्यक्रम अगाडि बढेको र राजनीतिक दलहरू पनि त्यसतर्प सहभागी हँुदै गएकाले रिट खारेज गर्ने राय दिए। यसरी सातजना न्यायाधीश विविध कारण देखाई रिट खारेज गर्ने राय दिए भने न्यायाधीश लक्ष्मणप्रसाद उपाध्याय, केशवप्रसाद उपाध्याय, ओमभक्त श्रेष्ठ र केदारनाथ उपाध्यायले प्रतिनिधिसभा विघटनको सिफारिस असंवैधानिक भएको राय दिए। चारका विरुद्ध सात न्यायाधीशको बहुमतले गिरिजाप्रसाद कोइरालाको प्रतिनिधिसभा विघटनले वैधानिकता पाएको थियो। मनमोहन अधिकारीले २०५२।०२।२९ मा प्रतिनिधिसभा विघटनको सिफारिस गरे। यो सिफारिसविरुद्ध लोकेन्द्रबहादुर चन्द, गजेन्द्रनारायण सिंह, चिरञ्जीवी वाग्ले र अधिवक्ता रविराज भण्डारीसमेतले प्रतिनिधिसभा विघटनको सिफारिसलाई बदर गर्ने सर्वोच्च अदालतमा रिट दायर गरे। पुनः उही पुरानो एघारजना न्यायाधीशको पूर्ण इजलास गठन भयो। दुई महिना बहस र बहस गर्ने लगभग पुरानै वकिलको मेहनतपछि निर्णय आयो। प्रधानन्यायाधीश विश्वनाथ उपाध्याय, न्यायाधीश सुरेन्द्रप्रसाद सिंह, रुद्रबहादुर सिंह, मोहनप्रसाद शर्मा, केशवप्रसाद उपाध्याय, लक्ष्मण अर्याल, केदारनाथ उपाध्याय र गोविन्दबहादुर श्रेष्ठसमेत आठजनाको एक राय रह्यो। अदालते श्री ५ को विवेकको न्यायिक परीक्षण गर्न नसक्ने तर प्रधानन्यायाधीशको सिफारिसको न्यायिक परीक्षण गर्न मिल्ने देखिँदा प्रधानमन्त्री मनमोहन अधिकारीको प्रतिनिधिसभा विघटनको सिफारिस संविधानअनुकूल नभएकाले प्रतिनिधिसभा पुनः स्थापना गर्ने। अर्कातर्प त्रिलोकप्रताप राणा, ओमभक्त श्रेष्ठ र कृष्णजंग रायमाझीको फरक मत रह्यो। प्रतिनिधिसभाको विघटन राजनीतिक निर्णय गएको तथा राजनीतिक निर्णयउपर न्यायिक परीक्षण नहुने हुँदा रिट खारेज गर्ने निर्णय भयो। तीनका विरुद्ध आठ मतले प्रतिनिधिसभा पुनः स्थापना भयो। सूर्यबहादुर थापाले २०५४।०९।२४ मा प्रतिनिधिसभा विघटनको सिफारिस गरे। राजाले सिफारिस घोषणा गर्नुपूर्व सर्वोच्च अदालतसँग राय मागे। सर्वोच्च अदालतले नौ सदस्यीय पूर्ण इजलास गठन गर्यो। एक महिनाको सुनुवाइपछि ६ जना न्यायाधीशको एकमत तथा तीनजना न्यायाधीशको फरक मत भयो। अन्ततः तीनका विरुद्ध ६ मतको राय राजासमक्ष पठाइयो। बहुमतको रायअनुसार प्रतिनिधिसभा पुनः स्थापना भयो। नेपालको राजनीतिक न्यायिक एवं संवैधानिक इतिहासका यी तीन घटनाबाट न्यायाधीशहरूको राय पनि नेताको संख्या जस्तै अल्पमत र बहुमतका आधारमा निर्णयको स्वरूप लिने गरेको पाइयो। भ्रष्टाचार निवारण शाही आयोगविरुद्धको मुद्दा वा एनसेलको पुँजीगत लाभ कर छलीको मुद्दामा पाँच सदस्यीय बेन्च गठन भएको र ती बेन्चले एक मतको निर्णय गरेर न्यायालयलाई जीवन्तता दिएका छन्। यसरी न्यायाधीशको संख्या र इन्साफको शुद्धतामा कुनै प्रकारको सम्बन्ध देखिँदैन तर न्यायाधीशको संख्याका नाममा सर्वोच्च अदालतबाट बिदा भएका केही मठाधीशहरू अन्ततः रोदन भइरहँदा न्यायालयको निष्पक्षतामा प्रश्न खडा भएको छ। न्यायाधीशको संख्याका नाममा सर्वोच्च अदालतबाट बिदा भएका केही मठाधीशहरू अन्ततः रोदन भइरहँदा न्यायालयको निष्पक्षतामा प्रश्न खडा भएको छ। प्रधानन्यायाधीशले संविधानअनुसार संवैधानिक इजलास गठन गरे। संविधानले न्यायाधीशको चयनमा प्रधानन्यायाधीशलाई स्वविवेकीय अधिकार दिएको छ। यो अधिकार सामान्यतया विश्वको सबै प्रजातान्त्रिक न्यायालयमा रहेको छ। प्रधानन्यायाधीशले रोलक्रमअनुसार वरिष्ठ न्यायाधीशलाई संवैधानिक इजलासमा नराखेको हुँदा सर्वोच्चका सेवानिवृत्त केही मठाधीश आफ्नो गुनासो सामाजिक सञ्जालमा व्यक्त गरेको देखिन्छ। नेपालको वर्तमान घटनाको अवस्था दुई वर्ष पहिला भारतको सर्वोच्च अदालतको विद्रोहको झझल्को देखिन्छ। भारतको सर्वोच्च अदालतका प्रधानन्यायाधीश दीपक मिश्राको नियुक्ति विवादित रूपमा भएको थियो। भारतीय जनता पार्टीको सरकारको एजेन्डा सघाउने कारण अदालतको निष्पक्षता गुम्ने आरोप थियो। भारतको सर्वोच्च अदालतमा राजनीतिक र सामरिक दृष्टिकोणको मुद्दा वरिष्ठ न्यायाधीशहरूले मात्र हेर्ने परम्परा थियो। कानुन थिएन। दीपक मिश्राले वरिष्ठ न्यायाधीश पन्छाई कनिष्ठ न्यायाधीशहरूको बेन्चमा सामरिक र राजनीतिक महत्वको मुद्दा हेर्ने परम्परा सुरु गरे। दीपक मिश्राको नयाँ अभ्यासविरुद्ध चार वरिष्ठ न्यायाधीश रञ्जन गंगाई जो पछि प्रधानन्यायाधीश भए। कुरियन जोसेफ, जे चलमेश्वर र एमबी लोकुरले १२ जनवरी २०१८ मा प्रधानन्यायाधीशको नयाँ अभ्यासविरुद्ध पत्रकार सम्मेलन गरे। भारतको सञ्चार जगत् एवं राजनीतिक जगत्मा ठूलो चर्चा चल्यो। तर न्यायालयविरुद्ध न्यायाधीशको पत्रकार सम्मेलनले नैतिक समर्थन पाएन। सर्वोच्च अदालतका सबै न्यायाधीशहरू समान हुन् भनी प्रधानन्यायाधीशले स्पष्टीकरण दिएपछि विवाद समाप्त भयो। सर्वोच्च अदालतमा तीनथरी न्यायाधीशहरू छन्। एकथरी लोकसेवा आयोगको परीक्षा पास गरी तहतह न्यायाधीश हुँदै सर्वोच्च अदालतसमक्ष आइपुगेका। अर्काथरी कानुन व्यवसायीका रूपमा सीधै सर्वाेच्च अदालत प्रवेश गरेका तथा प्रधानन्यायाधीशका हकमा पुनरावेदन अदालतको न्यायाधीशका रूपमा सेवा प्रवेश गरी सर्वोच्च अदालतको दीर्घकालीन नेतृत्व लिनुभएको छ। न्यायालयको नेतृत्व प्रधानन्यायाधीश चोलेन्द्रशमशेर राणाले प्रदान गरेका कारण यशअपयशको जवाफदेहिता पनि उनीले नै लिनुपर्ने हुन्छ। शुद्ध न्याय दिनलाई न्यायाधीशको चयन गर्न कुनै प्रकारको दबाब दिने कार्य गर्नु न्यायको हत्या गर्नुसरह हो। अतः बेन्च गठन वा न्यायाधीश चयनमा राजनीतिक प्रतिक्रिया दिनु वा शुद्ध न्यायका नाममा केही मठाधीशहरू विधवा विलाप गर्नु युक्तिसंगत होइन। संवैधानिक इजलासमा न्यायाधीशको रङ, रूप फरक भए पनि संविधानको रङ रातो गाता भएको सेतो कागजमा कालो हरफ हो। कालो हरफलाई जीवन्तता दिने काम भएमा संविधान हो। अन्यथा सेतो कागजमा कालो हरफ रहने हो। जीवन्तता दिने अभिभारा न्यायालयको हो। संविधानको भाव बच्चाबच्चालाई थाहा छ तर बच्चाले बोल्न नसके भैं जनता शान्त छन्। आशा गरौं बच्चाको भाव आमाले बुझे झैं संविधानको मर्मलाई अदालतले बुझ्ने छ।"
एक वर्षपछि सिन्धुलीमा खेल गतिविधि,"सिन्धुली : कोरोना (कोभिड१९) का कारण जिल्लामा एक वर्षदेखि ठप्प खेलकुद बिस्तारै सुरु हुन थालेका छन् । पोहोर माघमा भएको राष्ट्रपति रनिङ शिल्ड प्रतियोगितापछि खेलकुदका कुनै पनि गतिविधि भएका थिएनन् । सामान्य प्रशिक्षणसमेत ठप्प थिए । कोरोनाको त्रासबीच जिल्ला सदरमुकाम र गाउँमा विभिन्न प्रतियोगिता हुन लागेको जिल्ला खेलकुद विकास समिति सिन्धुलीले जनाएको छ । सदरमुकाम सिन्धुलीमाढीमा माघ ७ मा प्रथम मेयर कप फुटबल प्रतियोगिता हुँदैछ । कोरोना संक्रमणले रोकिएको यो प्रतियोगिता नगर खेलकुद विकास समिति कमलामाई नगरपालिकाले आयोजना गर्न लागेको हो । जिल्लामा सर्वाधिक पुरस्कार राशीको यो प्रतियागिताका लागि माघ ५ सम्ममा प्रतियोगी टिम दर्ता गर्न सक्ने नगर खेलकुद विकास समितिका अध्यक्ष दिपेन्द्र फुयाँलले बताए । समितिका अनुसार प्रतियोगितामा सहभागी हुन ५ हजार ५ रुपैयाँ दर्ता शुल्क लाग्छ । 'यसअघि नै आयोजना हुने प्रतियोगिता कोरोनाका कारण रोकिएको थियो,' उनले भने, 'तर अहिले स्वास्थ्य सतर्कता अपनाएर आयोजना गर्न लागिएको छ ।' विजेताले विजेताले एक लाख नगदसहित सिल्ड, मेडल र प्रमाणपत्र पाउने र उपविजेताले ५० हजार नगदसहित सिल्ड, मेडल र प्रमाणपत्र पाउने फुयाँलले बताए । यससँगै दुधौली नगरपालिका, मरिण, हरिहरपुरगढी, सुनकोसी गाउँपालिकालगायत स्थानीय तहमा पनि खेलकुद गतिविधि सुरु भएका छन् ।"
