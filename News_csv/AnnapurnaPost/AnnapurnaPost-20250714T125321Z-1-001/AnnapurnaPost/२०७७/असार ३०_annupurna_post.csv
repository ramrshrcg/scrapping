शीर्षक,विवरण
सवारी चलाउने एकांकी निर्णय,"कोभिड१९ का कारण संसार नै आक्रान्त छ। नेपाल पनि यसबाट अछुतो हुने कुरै भएन। लकडाउनका कारण जनजीवन खलबलिएको छ। चैत ११ बाट सुरु भएको लकडाउनसँगै बन्द भएका सार्वजनिक यातायात सञ्चालन नहुँदा नागरिकले ठूलो कष्ट सहनुपरेको छ। यातायातका विभिन्न माध्यममध्ये नेपालको हकमा सडक र हवाई यातायात मात्र भरपर्दो सार्वजनिक सवारी साधन हो। तथापि आम जनताका लागि सडक यातायात नै उपयुक्त साधन हो। पूर्ण लकडाउन अवधिमा समेत सरकारी निर्णयअनुसार अत्यावश्यक सेवाअन्तर्गत खाद्यान्न तथा इन्धन ढुवानीका सवारी साधन र त्यसमा कार्यरत श्रमिकले आफूलाई जोखिममा राखेर राष्ट्र र जनताका लागि सेवा प्रदान गरे। तर, अन्य अग्रमोर्चाका श्रमिकप्रति बिमालगायत विषयमा सरकार जवाफदेही भएनदेखिएन। पछिल्लो समयमा हठात् सरोकारवालासँग छलफल हुँदाहुँदै एक्कासी एकांकी ढंगबाट गत असार २५ गते बिहीबार सार्वजनिक यातायात सञ्चालनमा ल्याउने घोषणा गर्यो। फलस्वरूप रोजगादाता र मूलप्रवाहका तीन यातयात मजदुर संगठनलाई आफ्नो पेसा तथा मजदुर बचाउन एक ठाउँमा उभ्याउन वाध्य बनायो। आफ्नो पेसा बचाउन संगठित भएर बोल्दा सिन्डिकेट गरे भन्ने जुन आरोप लगाउन थालिएको छ, त्यो सर्वथा नाजायज छ। आर्थिक गतिविधि चलायमान बनाउन स्वास्थ्य सुरक्षालाई दृष्टिगत गरेर अन्य क्षेत्र सञ्चालनमा ल्याउनु त ठीकै हो तर, व्यवस्थित तवरबाट सार्वजनिक यातायात सञ्चालन नभएमा त्यो क्षेत्र चलायमान हुन सक्दैन अर्थात् त्यसको कुनै उपादेयता देखिन्न। सरसर्ती हेर्दा वर्तमान सरकार गठन भएदेखि नै यातायात क्षेत्रप्रति नकारात्मक दृष्टिकोण राखियो। सिन्डिकेटको नाममा कम्पनीमा रुपान्तरण गर्ने भनेर हजारौं यातायात मजदुरको रोजगारी खोसियो। कुनै पनि निर्णय गर्दा सरकार किन सरोकारवालालाई त्यो निर्णयमा अपनत्व दिन हिचकिचाउँछ? त्यो बुझिनसक्नु छ। नेपालमा सडक यातायाततर्फ सार्वजनिक सवारी साधन करिब ४ लाख रहेको तथ्यांक छ। त्यसमा बुकिङ, चालक, परिचालक तथा हेल्पर गरेर करिब १० लाख रोजगारमा रहेको अनुमान छ। महामारीबाट बेरोजगार हुन पुगेका यातायात श्रमिकलाई न्यूनतम ज्यालासरह बेरोजगार भत्ता उपलब्ध गराउन सरकारको प्रमुख दायित्व हुनुपर्छ। ट्रेड युनियनहरूको सिफारिशमा कोभिड संक्रमित हुनेबित्तिकै दुई लाख प्राप्त हुनेगरी सबै श्रमिकको स्वास्थ्य बिमा सरकारबाट गरिनुपर्छ। मुलुकमा ९९ प्रतिशतभन्दा बढी निजी क्षेत्रबाट सञ्चालित सार्वजनिक यातायातका साधन छन्। हामीकहाँ यातायात क्षेत्रमा न ठूला बहुराष्ट्रिय कम्पनी छन् न त राष्ट्रिय स्तरकै हजारौं श्रमिक कार्यरत ठूला कम्पनी नै छन्। ६० प्रतिशत सार्वजनिक सवारी साधनले स्वरोजगार सिर्जना गरेका छन्। काठमाडांै उपत्यकामा मात्र करिब १२ हजार सिटी टयाक्सी, विमानस्थलमा करिब दुई सय हरियो प्लेटका आधिकारिक टयाक्सी र देशभर ईरिक्सा तथा अटो टेम्पो करिब ७० हजारको हाराहारीमा छन्। यी प्रायः स्वरोजगार छन्। तिनमध्ये अधिकांशले बैंकबाट ऋण लिएर सवारी किनेका छन्। ती सवारी साधन चल्न नपाउँदा एकातिर स्वरोजगारी नै खोसिएर दिनानुदिन स्थिति नाजुक बन्दै गइरहेको छ। अर्कोतर्फ बैंकको किस्ता र ब्याज तिर्न कठिनाइ भइरहेको छ। सरकारले सार्वजनिक यातायात सञ्चालनको घोषणा गर्दा सामान्य स्यानिटाइजर, मास्कलगायतका विषय मात्र उठाएको छ श्रमिकको कोरोना बिमाको कुरा उठाइएन, जो आज आवश्यक छ। करिब ४ महिनादेखि ती स्वरोजगार श्रमिक घरमा छन् उनीहरूले अब गाडी सञ्चालन गर्दा लाग्ने खर्चलाई सफ्ट लोनअन्तर्गत पुनर्कर्जाको व्यवस्था हुन जरुरी छ, त्यसबारे सरकार निशब्द रह्यो। सार्वजनिक यातायातलाई सुचारु गर्न अमेरिकाको यूएस डिपार्टमेन्ट अफ ट्रान्सपोर्टेसन फेडेरेल ट्रान्जिट एडमिनिस्टेसन ( एफटीए ) ले २५ विलियन यूएस डलर र मुख्यमुख्य रुटमा बस सञ्चालन गर्न बेलायतले अप्रिल ३ मा बस उद्योगलाई तीन सय ९७ पाउन्ड छुट्यायो। तर, यहाँ अनुदान हैन कि पुनर्कर्जाको र यातायात मजदुरलाई कोरोना बिमाको व्यवस्था गर्नुपर्ने विषय उठाउँदा सरकार किन अनुदार भएको छ, बुझ्न कठिन छ। जापान सरकारले सडक यातायात उद्योगलाई सञ्चालनमा आवश्यक कर घटाएको छ भने सिंगापुर सरकारले सडक कर र पार्किङ शुल्क हटाएको छ। सिंगापुरमा ट्याक्सी चालकलाई सिंगापुर डलर तीन सयदेखि एकहजार डलरसम्म उनीहरूको बैंक खातामा पठाउने व्यवस्था मिलाएको छ। भारतमा समेत सेप्टेम्बरसम्म यातायात कागजातको म्याद बढाएको छ। तर, सिंगापुर सरकारले जीडीपीको ११ प्रतिशत (अर्थात ५५ अर्ब सिंगापुर डलर ) श्रमिक र ती व्यवसायको राहतका लागि छुट्याएको छ। भारतले समेत गत वैशाख ३० गते आत्मनिर्भर अभियानअन्तर्गत जीडीपीको एघार प्रतिशत (बीस लाख करोड भारतीय रुपैयाँ) रकम साना तथा मध्यम उद्योग, किसान, श्रमिकका लागि राहत घोषणा गरेको छ। अन्य कतिपय देशले पनि कोराना असरबाट पार पाउन व्यवसाय, श्रमिक, किसानका लागि ठूला रकम राहतस्वरूप घोषणा गरेका छन्। कोरोनाले नेपाललाई पनि त्यत्तिकै सताइरहेको छ जति विश्व समुदायलाई सताएको छ। शुद्ध नेपालीको मात्र लगानी रहेको यस क्षेत्र सरकारबाट राहत र पुनर्जीवन गर्ने दृष्टिकोणबाट उपेक्षित छ। सरकारको गत बिहीबारको घोषणा अगाडि ट्रेड युनियनहरूको पहलमा यातायात व्यवस्था विभागले लकडाउनको ८१ औं दिन अर्थात जेठ ३० गते र माननीय यातायातमन्त्रीले गत असार ०६ गते बोलाएर छलफल प्रारम्भ गरे। जबकी ट्रेड युनियनहरूले त्यसअगावै पनि मन्त्री तथा विभागहरूलाई पत्रद्धारा आफ्ना मागबारे जानकारी गराएका थिए। हुन त नेपाल सरकारले पनि अनौपचारिक तथा दैनिक ज्यालादारीका लागि भनेर केही खाद्य सामग्री उपलब्ध गराउने घोषणा गरेको थियो तर त्यो लक्षित समूहसम्म पुग्न सकेको देखिएन। अब त सरकारी राहतको आशा त मरिसकेको छ। सिंगापुरमा सुरुको अवस्थामा ३० प्रतिशतले र हाल ८० प्रतिशतले यात्रु संख्या घटेको छ भने यहाँ पनि ट्याक्सी जोरबिजोर नगरी सञ्चालनको घोषणा गरियो जसबाट यात्रु पाउन कठिन छ। यातायात मन्त्रालयअन्तर्गत यातायात क्षेत्रको ट्रेड युनियन र व्यावसायिक संगठनको समेत प्रतिनिधित्व हुनेगरी एक अधिकारसम्पन्न यातायात व्यवसाय तथा रोजगार प्रवद्र्धन बोर्डको स्थापना गरिनुपर्छ, स्थानीय तहमा श्रमिकको पन्जिकरण गरी परिचय पत्र (रासन कार्ड) उपलब्ध गराउने र सोही परिचयपत्रका आधारमा यातायात क्षेत्रका श्रमिकलाई राहत तथा खाद्यान्न खरिदमा विशेष छुटको व्यवस्था गर्न सके जनजीवन सहज हुने थियो। कोभिड१९ को महामारीबाट बेरोजगार हुन पुगेका यातायात श्रमिकलाई न्यूनतम ज्यालासरह बेरोजगार भत्ता उपलब्ध गराउन सरकारको प्रमुख दायित्व हुनुपर्छ। ट्रेड युनियनहरूको सिफारिशमा कोभिड संक्रमित हुनेबित्तिकै दुई लाख प्राप्त हुनेगरी सबै श्रमिकको स्वास्थ्य बिमा सरकारबाट गरिनुपर्छ। व्यावहारिक रूपमा नै यातायात श्रमिकलाई सामाजिक सुरक्षा कोषमा समावेश गराइनुपर्छ। केही वर्षका लागि सार्वजनिक सवारी साधनको पैठारी बन्द गरिनुपर्छ। लकडाउन पछाडि सामाजिक दूरीमा सवारी साधन चलाउँदा त्यसको क्षतिपूर्तिबारे सम्बोधन हुनुपर्छ। यातायातलाई उद्योगसरह पुनर्जीवित गर्न विशेष अनुदान प्रदान तथा राहत प्याकेज घोषणा गरिनुपर्छ। कोभिड प्रभावित श्रमिकले बिदा तथा अन्य आर्थिक सुविधा प्राप्त गर्ने व्यवस्था गर्नुपर्छ। त्यस्तै सबै श्रमिकले हालसम्म खाइपाइ आएको पारि श्रमिक सुविधा संरक्षित हुने नीति सरकारले अवलम्बन गर्नुपर्छ। सरकारले अन्य उद्योग सञ्चालन गर्न प्रयास गरे पनि सार्वजनिक यातायात चल्न नसके त्यो सजिलो हँुदैन। सहर तथा आर्थिक गतिविधि चलायमान बनाउन व्यवस्थित तथा सुरक्षित यातायात चलाउन अपरिहार्य हुन्छ। सार्वजनिक यातायात सञ्चालनमा ल्याउन सरोकारवालासँग सरकारले छलफल गरेर मात्र सवारी साधन सञ्चालनको घोषणा गरेको भए उत्तम हुन्थ्यो। सवारी चलाउँदा निम्न कुरा ध्यान दिनुपर्ने देखिन्छ।  सुरुवाती अवस्थामा निश्चित रुटमा मात्र सहरी यातायात सञ्चालन गर्ने।  ती तोकिएका रुटमा समयसारिणीको समय बढाउने।  यात्रुलाई अनिवार्य मास्क, ग्लोब्स र स्यानिटाइजरको प्रयोग गर्न लगाउने र सामाजिक दूरीमा सिटमा बस्ने प्रबन्ध गर्ने।  चालक बस्ने सिटलाई पारदर्शी तवरले घेराबन्दी गर्ने।  परिचालक तथा हेल्परलाई आवश्यक पीपीईलगायत आवश्यक स्वास्थ्य सामग्रीबाट सुसज्जित गर्ने, सम्भव भएसम्म क्यासलेस (नगदरहित) लाई प्रोत्साहन गर्ने।  बसको पछाडिको द्वारबाट छिर्ने व्यवस्था गर्ने।  यातायातका साधनलाई दैनिकी रूपमा सफा राख्ने तथा किटाणु मार्ने औषधिले छर्किनुपर्ने।  सवारी चलाउँदा चलाउँदै जीवन र स्वास्थ्यप्रति समस्या देखिएमा ती श्रमिकलाई तलबी बिदा दिनुपर्ने।  छालाको सम्पर्कबाट जोगिने खालको वातावरण तयार गरिनुपर्छ।  समयसमयमा ती श्रमिकको कोरोना परीक्षण गर्ने सहज वातावरण निर्माण गर्ने।  यातायातको साधन बढी र कम श्रमिकको प्रयोग रोटेसनका आधारमा गर्ने।  समयसमयमा यातायात मन्त्रालय, रोजगारदाता र ट्रेड युनियनबीच सामाजिक दूरी कायम राखेर संवाद गर्ने। अन्त्यमा, एकांकी निर्णय नगरी सबै सरोकारवालाको अपनत्व रहने गरी आपसी छलफलद्धारा त्यो सञ्चालनको निर्णय गरेको भए सार्वजनिक सवारी साधन सञ्चालनमा सहजता हुन्थ्यो। अझै पनि सरकारले रोजगारदाता, श्रमिक, यात्रु सबैलाई हरेक दृष्टिकोण हेरेर स्वास्थ्य सुरक्षाबाट सुरक्षित हुनेगरी सञ्चालनका लागि भौतिक तथा पूर्वाधार मन्त्रालयले सरोकारवालाको एक संयन्त्र बनाई छलफल गर्नु जरुरी छ। (राई ट्रेड युनियन कांग्रेसका उपाध्यक्ष तथा इन्टरनेसनल ट्रान्र्सपोर्ट वर्कस फेडेरेसन, बेलायतको कार्यकारी सदस्य हुन्।)"
सीमान्तकृत जनताको उपेक्षा,"यो वर्ग आफ्नै पाखुरा बजारेर बाँच्न अभिशप्त छ, दुर्भाग्य उनीहरू कहिल्यै पनि राज्यको नजरमा पर्न सकेनन् नेपालमा साना र अति साना किसान, साना र अति साना व्यवसायी, ज्यालामजदुरी गर्ने श्रमिक, अनौपचारिक क्षेत्रमा विभिन्न हैसियतमा काम गर्ने निम्न आय भएका समूह, आवासविहीन, प्राकृतिक वा अन्य प्रकोपबाट विस्थापित भएका परिवार तथा कुलतमा लागेर सर्वहारा भएका व्यक्ति र परिवारको जिन्दगी कष्टमय छ। सानोतिनो धक्काले पनि त्यस्ता परिवारको जीवन धरापमा पर्छ। यो वर्गको आकार यत्ति नै छ भनेर ठ्याक्कै तथ्यांक नै दिन सकिने स्थिति छैन। तर, पाइलापाइलामा यस्ता व्यक्ति र परिवार भेटिने हुँदा यिनीहरूको संख्या सबै गरेर कुल जनसंख्याको एकतिहाइभन्दा कम नहोला भनेर मोटामोटी अनुमान गर्न सकिन्छ। यो वर्गका जनता पूर्णरूपमा आफ्नै पाखुराको भरमा बाँचिरहेका छन्। त्यसमा सरकारी सहयोग, सेवा र सुविधाको योगदान शून्यबराबर छ भन्दा पनि फरक पर्दैन। तिनीहरूको अवस्था स्थायी रूपमा सुध्रन ठूलै चिट्ठा पर्नुपर्छ। अन्यथा पुस्ता दर पुस्ता तिनीहरूको अवस्था यस्तै रहन्छ। यस्ता परिवारका सन्तानले राम्रो शिक्षा पाउन नसक्ने हुनाले उनीहरूमध्ये धेरैको अवस्था पनि यस्तै रहन्छ। बजारमा अनगिन्ती अवसर उपलब्ध भएकाले एकाध व्यक्तिमाथि उठ्न सक्छन्। वैदेशिक रोजगारीमा जाने अवसर पाएकाहरू केही माथि उक्लन सक्छन्। तर, धेरै माथि र दिगोरूपमा उनीहरूको पनि स्तरोन्नति हुन सक्ने देखिँदैन। त्यसैगरी केही विशेष सीप र कला भएका र सहृदयी व्यक्ति वा परिवारको संगतमा परेका व्यक्तिहरूको पनि स्तरोन्नति हुन सक्छ तर यो आम अवस्था होइन। सरकारका योजना र बजेटमा छिटपुट रूपमा यो वर्गको आर्थिक हितको कुरा उल्लेख गर्ने गरिएको भए पनि व्यवहारमा तिनका ठोस कार्ययोजना बन्ने र प्रभावकारी रूपमा कार्यान्वयन गर्ने काम हुन सकेका छैनन्। परिणामस्वरूप यो वर्ग आफ्नै पाखुरा बजारेर बाँच्न अभिशप्त छ। उनीहरू कहिल्यै पनि राज्यको मध्यनजरमा पर्न सकेका छैनन्। नेपालमा प्रचलित राजनीतिक संस्कृति उनीहरूबाट झन्झन् टाढा गइरहेको प्रतीत हुन्छ। संविधानमा समाजवादउन्मुख अर्थतन्त्र निर्माणको कुरा उल्लेख गरिएको भए पनि व्यवहारमा त्यसविपरीतका काम भइरहेका छन्। काम र कुरा उही बजार र ठूला उद्यमी व्यापारीकै पक्षमा भइरहेका छन्। राज्यका अनेक छुट र सुविधाका कुरा पनि उनीहरूकै लागि भइरहेका छन्। यस्तो नीति र व्यवहारले उल्लिखित वर्गको उत्थान हुननसक्ने कुरा निर्विवाद छ। पुँजीवादी पार्टीको सरकार चलिरहेको अवस्थामा यसो हुनु अस्वाभाविक नहुन सक्छ। तर, सर्वहारा वर्गको मुक्ति र उत्थानको निमित्त लड्ने भनिएको पार्टीको सरकारअन्तर्गत पनि उल्लिखित वर्गको यस्तो उपेक्षा हुनुलाई विडम्बना नै मान्नुपर्छ। यो वर्गको दृष्टिले विगतका कुनै पनि सरकारको भन्दा कम्युनिस्ट पार्टीको सरकारको व्यवहारमा कुनै अन्तर देखा पर्दैन। उनीहरूको अवस्थामा परिवर्तन ल्याउने उद्देश्यले कुनै ठोस नीति र कार्यक्रम ल्याइएको पाइँदैन। त्यस्ता परिवारका बालबालिकाले निःशुल्क पढ्न पाउने, निःशुल्क स्वास्थ्य सेवा पाउने, उचित किसिमको रोजगारीको व्यवस्था हुने खालका कार्यक्रम ल्याउने कुरा सत्तासीनहरूको चिन्तनमा रहेको पाइँदैन। जुनसुकै व्यवस्था वा जस्तोसुकै सरकार आए पनि छोटै समयमा जनताको समर्थन र विश्वास गुमाउने गरेको छ। सम्भवतः नेपालमा संविधान र राजनीतिक व्यवस्था टिकाउ नहुने कारण पनि जन उपेक्षा नै हो। यसरी अहिलेसम्म नेपालमा जुनसुकै र जस्तोसुकै राजनीतिक परिवर्तन भएको भए पनि तिनले यो वर्गलाई छुन सकेको पाइँदैन। त्यसविपरीत राज्य त्यो वर्गबाट झन् झन् टाढाटाढा हुँदै गएको अनुभव गरिएको छ। जस्तोसुकै क्रान्तिकारी पार्टी सत्तामा पुगे पनि त्यो वर्ग ओझेलमा पर्दै जाने र क्रमिक रूपमा बिर्सिइँदै जाने गरेको अहिलेसम्मको अनुभवले देखाइरहेको छ। सत्तामा पुगेपछि सरकारका मानिसकोे सम्पर्क र हिमचिममा आउने मान्छेहरू अर्कैथरि हुने गर्छन्। उनीहरू सुकिलामुकिला, खातापिता र खानलाउन जानेका मान्छे हुन्छन्, जसलाई सिंहदरबार र मन्त्रीनिवास प्रवेश गर्न सहज हुन्छ। उनीहरूसँग त्यसो गर्न पर्याप्त समय र साधन पनि हुन्छ। जबकि यी सबै कुरा गर्न उल्लिखित वर्गलाई समय र साधनको दृष्टिले सम्भव हुँदैन। उनीहरूलाई साँझबिहानको छाक टार्न नै रातदिन संघर्ष गर्नु परिरहेको हुन्छ। यसरी उनीहरू अर्को निर्वाचनताका मात्र सम्झिइने मतदातामा परिणत भएका छन्। निर्वाचन नआइन्जेलसम्म सम्झिइरहने अरू नै भएका छन्। सत्तामा पुगेपछि समाजको पिंधको वर्गको बारेमा सोच्न किन गाह्रो हुन्छ ? एउटा कारण हुन सक्छउनीहरू राज्यलाई दबाब दिन सक्दैनन्। उनीहरू संगठित भएर आवाज उठाउन सक्दैनन्। पार्टी र नेताका अघिपछि लाएर हिँड्ने उनीहरूसँग समय हुँदैन। त्यसैले पार्टीका नेताका नजरबाट उनीहरू टाढिदै जान्छन्। त्यसैले दबाब दिन सक्ने, संगठित भएर आवाज उठाउन सक्नेहरू र नेताका नजरमा परिरहन सक्नेहरूतर्फ नै राज्यको ध्यान पहिले आकृष्ट हुन्छ। पिंधको वर्गलाई राज्यले एकतर्फी रूपमा हेर्नुपर्ने र सोच्नुपर्ने हुन्छ। यस्तोमा त्यो वर्गप्रति गहिरो विवेक र संवेदनशीलता भएमात्र उनीहरूका लागि गर्नुपर्छ भन्ने भावनाको हुट्हुटी हुन्छ। सैद्धान्तिक आस्था गहिरोसँग घुसेकाहरूबाट मात्र यो सम्भव हुन्छ। त्यस्तो विवेक र संवेदनशीलता राज्य संयन्त्रमा अन्तरनिहित चकाचौंधले कमजोर बनाउँदै लैजान्छ। त्यसैले सैद्धान्तिक निष्ठा र संवेदनशीलता ठूलो मूल्य चुकाएर मात्र कायम राख्न सकिने कुरा भएका छन्। सम्पन्नता, सुख सयल, परिवारको भविष्यप्रति दीर्घकालीन सुनिश्चितता, आनन्द र सुख शान्ति तथा त्यससँग जोडिएको मानसम्मान आदि त्यस्ता मूल्य हुन्। यस्तो चर्को मुल्य चुकाउनु जो कसैको वशको कुरा हँुदो रहेनछ। सत्तामा अन्तर्निहित शक्ति र साधनबाट नलोभिन जो कसैले नसक्दो रहेछ। अहिले त्यसरी नलोभिने नेता थोरै मात्र बाँकी रहेका छन्। आदर्शवादी नेताहरू निख्रँदै गएका छन्। पुराना आदर्शप्रतिको लगाव कमजोर हुँदै गएको छ। यसले गर्दा आधारभूत तहका जनतासँग कस्सिएको गाँठो फुस्कँदै गएको छ। परिमाणतः त्यस्ता जनता पार्टी र सत्ताबाट उपेक्षाको सिकार हुँदै गएका छन्। अझ अहिलेको स्थिति त त्यस्ता जनताको निमित्त अझ निराशाजनक छ। किनभने त्यस्ता जनताले भरोसा गर्न सक्ने राजनीति नै लगभग विसर्जनतर्फ अगाडि बढिरहेको छ। त्यस्ता जनताको मुक्ति र उत्थानको नाममा सशस्त्र द्वन्द्वसमेत गरेका पार्टी र नेताहरू नै सत्तामा पुगेपछि सामन्ती र पुँजीवादी प्रवृत्ति र संस्कृतिमा समाहित हँुदै गएपछि अब त्यस्ता जनतालाई आकर्षित गर्ने राजनीति र नारा के बाँकी रहन्छ ? आकर्षक नारा चुनाव जित्ने हतकण्डा मात्र रहेछन् भन्ने उनीहरूले बुझिसकेपछि अब उनीहरूलाई प्रभावित गर्न सक्ने कुनै कुरा बाँकी रहेन। नेपालमा पीडित जनताप्रतिको राज्यको घोर उपेक्षा जबजब जनता बाढीपहिरो, आगजनी, भूकम्प जस्ता प्राकृतिक वा कोभिड१९ जस्ता अन्य गम्भीर प्रकोपबाट पीडित हुन पुग्छन् त्यतिखेर अझ प्रष्टसँग देखिन्छ। बाढीपहिरोको क्रम चलिरहेको अवस्थामा पीडित जनताप्रति दुःख र सहानुभूति व्यक्त गरेपछि सरकारको दायित्व पूरा भएझैं ठान्ने परम्परा छ। त्यसपछि ती जनता कति आफ्नो थातथलोबाट विस्थापित भई सुकुमबासी भए, कति बालबालिका टुहुरा र बेवारिस भए, कति घाइते भए त्यसको खोजीनीति र स्थायी व्यवस्था गर्नेतिर चासो लिइँदैन। विगतका प्रत्येक बाढीपहिरोका घटनापछि यस्तो हुँदै आएको छ। कोभिड१९ को कारणले बन्दाबन्दी गरिएपछि राज्यको यो चरित्र अझ उदांगो भयो। बन्दाबन्दी सुरु भएपछि सबै दूरीका सार्वजनिक यातायात सेवाहरू पनि बन्द गरिए। त्यतिखेर काठमाडौं उपत्यकामा बाहिरी जिल्लाबाट आएर ज्यालामजदुरी गरिबसेकाहरू बिचल्लीमा परे। त्यस्ता मानिसहरू काठमाडौंबाट पूर्वको सप्तरीसम्म र पूर्वको सोलुखुम्बुबाट पश्चिमको कैलालीसम्म भोकभोकै पैदल हिँडेर पुगे। उनीहरूप्रति राज्यको दयाभाव जागेन। उल्टै उनीहरूलाई ठाउँठाउँमा रोकेर कष्ट दिइयो। त्यसैगरी भारतमा बन्दाबन्दी लागू गरिएपछि त्यहाँ ज्यालामजदुरी गर्न गएका नेपाली युवा घर फर्कन थाले। तर तिनलाई सुरुमा भित्र छिर्न दिइएन। घर फर्कन दिनुपर्छ भन्ने आवाज उठ्दा सरकारले भावनामा बगेर हँुदैन भन्यो। कतिपय मानिस महाकाली पौडी खेलेर पार गरी आए। तिनलाई पनि प्रहरीले कारबाही गयो। चर्को दबाब परेपछि मात्र सरकारले उनीहरूलाई प्रवेश गर्न अनुमति दियो। त्यसैगरी वैदेशिक रोजगारी गुमाएर बिचल्लीमा परी स्वदेश फर्कन खोजेकाहरूप्रति पनि सरकारले त्यस्तै व्यवहार गयो। यसरी दुःखमा परेकाहरूप्रतिको दायित्वमा नेपालका विगतदेखिका सरकार कमजोर रहँदै आएका छन्। त्यहीकारणले नेपालमा जुनसुकै व्यवस्थाको जस्तोसुकै सरकार आए पनि उसले छोटै समयमा जनताको समर्थन र विश्वास गुमाउने गरेको छ। सम्भवतः नेपालमा संविधान र राजनीतिक व्यवस्था टिकाउ नहुने कारण पनि यही जनउपेक्षा हो। अहिले देशमा शक्तिशाली र थुप्रै बजेट भएका प्रदेश तथा स्थानीय सरकारहरू भएकोले आफ्नो क्षेत्रभित्रका जनताको अवस्थामा ती सरकारको निरन्तर नजर परिरहने हुँदा अवस्थामा केही सुधार हुने अपेक्षा गर्न सकिन्छ। तर, ती सरकारहरूले आफूलाई प्राप्त बजेट पनि पूर्णरूपमा खर्च गर्न नसक्नुको साथै भएको खर्च पनि भत्ता, गाडी आदि जस्ता सुविधाका क्षेत्रमा बढी खर्च गर्ने गरेको पाइन्छ। अतः यो प्रवृत्तिमा सुधार गरी केन्द्रबाट थप रकम माग गरी जनहितकारी कार्यमा खर्च गर्ने परम्परा बसाल्नुपर्छ। त्यसो गरेमा संघीय सरकार जति गैरजिम्मेवार भए पनि जनता त्यति धेरै उपेक्षित हुने थिएनन्।"
संकटमा भ्रमको खेती,"मुलुक गम्भीर राजनीतिक संकटबाट गुज्रिरहेको छ। प्रतिगामीलाई पुनः एकपटक खेल्ने मौका मिलेको छ। घरझगडा हुँदा छिमेकीको स्वार्थसहितको चासो रहनु स्वाभाविकै हो। नेकपाभित्रको अहिलेको अवस्था भनेको व्यक्तिबीचको झगडा मात्र नभई लोकतान्त्रिक गणतन्त्र कमजोर पार्ने झगडा वा विवाद हो, जहाँ एउटा हार्ने र अर्कोले जित्ने हुँदैन। तसर्थ नेकपा पार्टी एकीकरण गर्दाको मूल्य र मान्यता स्वीकार्दै यसलाई झगडाको रूप नदिई गम्भीर प्रकृतिको विवाद मात्र हो भन्ने प्रमाणित भएमा करिब दुईतिहाइ मतको सम्मान हुने थियो। बहुलवादी प्रजातन्त्रमा दलहरू बलियो हुनु पर्यो। दल बलियो हुँदामात्र दलीय व्यवस्था फस्टाउँछ। दलबाट निर्वाचित प्रतिनिधिले जनताको मनोभावनाको उच्च कदर गर्दै दलीय स्वार्थभन्दा माथि उठेर राष्ट्रिय स्वार्थमा लाग्ने हो भने जनताबाट कहिले टाढा हुनु पर्दैन। जनताले व्यक्ति नभई दल हेर्छन्। अहिलेको अवस्था भनेको दलसँग जोडेर व्यक्ति र उसको व्यक्तित्वलाई हेर्छन्। विशेषगरी नेकपा आजको अवस्थामा आईपुग्न जनता, त्यस पार्टीका कार्यकर्ता, प्रचण्ड, केपी ओली, झलनाथ खनाल र माधव नेपाल आदिको प्रमुख भूमिका छ। यिनीहरूकै सामूहिकताको कारण यो पार्टीले उच्च स्थान प्राप्त गरेको हो। नेकपाभित्रको विवाद भनेको एकीकरणको भावनाविपरीत गतिविधि हुनु, पार्टीको निर्णय नमान्ने प्रवृत्तिा र सरकार एकलौटी ढंगले सञ्चालित हुनु हो। यी तीन विषय पार्टीभित्रका आन्तरिक मामिला हुन्। जुन सजिलै समाधान गर्न सकिन्छ। मात्र व्यक्तिगत स्वार्थ छोडी पार्टीगत स्वार्थलाई राष्ट्रिय स्वार्थको वरिपरि बसेर समस्या समाधान गर्ने हो भने। यसका लागि नेकपाको लामो इतिहासलाई पल्टाइराख्नु पर्दैन, मात्र सबै पक्षसँग इमानदारी भए पुग्छ। वामपन्थी विचारधाराका दुई पार्टी मिलेर नेकपा बन्यो। दुवै दलको ऐतिहासिक स्थान छ। एउटाले बहुदलीय व्यवस्था स्थापना गर्न महत्तवपूर्ण भूमिका खेलेको छ भने अर्कोले गणतन्त्र नेपाल बनाउन। राजनीतिक स्थायित्व र संघीय लोकतान्त्रिक गणतन्त्रको संस्थागत विकास एवं समाजवादउन्मुख संविधान कार्यान्वयनका साथै आर्थिक विकासका खातिर जनताले तीनै तह सञ्चालनको जिम्मा नेकपालाई लगाए। पार्टी एकता भएको वर्षगाँठ पनि नमनाउँदै विभाजनको संघारमा पुग्नु जनतामाझ वर्तमान व्यवस्थाप्रति नै नकारात्मक सन्देश फैलाउनुबाहेक केही होइन। तीन प्रतिशत थे्रसहोल्ड राखेर दलसम्बन्धी विकृति हटाएका पार्टीले जनतालाई के जवाफ दिन्छन्? विशेषगरी नेकपा आजको अवस्थामा आईपुग्न जनता, त्यस पार्टीका कार्यकर्ता, प्रचण्ड, केपी ओली, झलनाथ खनाल र माधव नेपाल आदिको प्रमुख भूमिका छ। यिनीहरूकै सामूहिकताको कारण यो पार्टीले उच्च स्थान प्राप्त गरेको हो। कसैमा व्यक्तिगत रूपमा म र मेरो मात्र कारण सफलता प्राप्त भएको हो भन्छ भने त्यो दृष्टिदोष मात्र हो। जसले झण्डा छोडेर स्वतन्त्र चुनाव लड्ने आँट गरोस् अनि मात्र उसको धरातल थाहा हुनेछ। तसर्थ जुन मूल्य र मान्यतामा पार्टी एकीकरण भएको हो त्यसको मर्मलाई पच्छ्याउने हो भने पार्टी विभाजनका संकेतहरू आफैं विलय हुनेछन्। नेकपाका जिम्मेवार नेताहरूमा ठूलो भ्रम पैदा भएको भान हुन्छ, त्यो पनि विशेष गरेर सरकारमा भएकाहरूमाकहीं कतै अर्को पटक आफूलाई यस्तो मौका नआउने त होइन? अर्को पल्ट चुनाव नजितिने त होइन? अहिले नै अकुत सम्पत्तिा जोर्नुपर्र्ने त होइन? जो सरकार प्रमुखका नजिक छन् तिनीहरूले आफ्ना व्यक्तिगत स्वार्थका लागि पार्टीलाई गोर्खा परिषद् बन्ने अवस्थामा पुगे पनि आफू वर्तमानमा रमाए पुग्छ भन्ने प्रवृत्तिाका कारणले त होइन? बढ्दो भ्रष्टाचार र कमजोर शान्ति सुरक्षाका कारण सरकार कमजोर बन्दै गएको छ। त्यसैले नेकपा कार्यकर्ता पार्टीले सरकारलाई सही ट्र्याकमा सञ्चालन गर्न सकेन भन्ने पीडामा छन्। तसर्थ नेकपाभित्रको विवादको समाधान भनेकै पार्टी र सरकार एक ठाउँमा बसेर विधिविधान र जनभावनाअनुरूप सरकार र पार्टी सञ्चालन गर्नु नै हो। प्रमुख पात्रका रूपमा देखिएका दुई अध्यक्ष आफ्नो क्षेत्रमा दुवैजना कुशल नेतृत्व दिनसक्ने नेताका रूपमा परिचित छन्। १० वर्षभित्र मुलुकलाई कुशल संगठन प्रदान गर्दै गणतन्त्र घोषणा गराउन सफल प्रचण्ड हुन् भने १४ वर्ष जेल बसेर मुलुकको आमूल परिवर्तनका लागि संघर्षरत व्यक्तित्व केपी ओली। पार्टीमा रहेका नेताको व्यवस्थापन सही ढंगले गर्न नसक्दा नै समस्या उत्पन्न भएको हो। पहिलोपटक ०७० मा पालैपालो प्रधानमन्त्री हुने सहमति कार्यान्वयन भएन। ०७७ मा पुनः प्रधानमन्त्री हुनुपर्ने प्रचण्डले केपी ओलीलाई पाँच वर्षसम्म प्रधानमन्त्री चलाउन अनुमति दिए। अध्यक्ष र प्रधानमन्त्री भएका केपी ओलीले हिजोको माओवादी मात्रले अध्यक्ष र प्रधानमन्त्री छोड भनेको भए त्यो पनि एकांकी हुन्थ्यो होला तर प्रमुख नेताहरू झलनाथ खनाल, माधव नेपाल र वामदेव गौतमजस्ता हेवीवेट नेताले नै ओलीले एक पद छोड्दा समाधान निस्कन्छ भनिरहेका छन्। ओलीले स्थायी समितिको भावनाको समेत कदर गर्ने हो भने एक पद छाड्दा उचित हुन्छ। सर्प पनि मर्ने लट्ठी पनि नभाँचिने। प्रचण्ड पार्टी विभाजन हुनु हँुदैन भनी वान टु वान वार्ता गरेर समाधान खोज्दै गर्दा केपी ओली कारण हिजो चुनावमा टिकट पाएका, राजनीतिक नियुक्ति पाएका, पार्टी विभाजन नै भए पनि मन्त्री पाइन्छ भन्ने सोच भएका, कतै संवैधानिक आयोगमा नियुक्ति पाइन्छ कि भन्ने आसेहरूले स्वाभिमान कार्यकर्ता भड्काउँदै एकपक्षीय रूपमा सडकमा दौडिरहेका छन्। यो प्रदर्शनले राम्रो संकेत गरेको छैन। यो शक्ति प्रदर्शन गर्ने बेला नभई एकता प्रदर्शन गर्ने बेला हो। दलीय व्यवस्थामा दललाई मतबुत बनाउने बाटोमा अग्रसर हुनुपर्छ, व्यक्तिमा शक्ति थोपर्ने शैलीले पार्टी समाजवादको लक्षमा पुग्न सक्दैन।"
स्वार्थभन्दा माथि उठौं,"नेपालजस्तो गरिब मुलुकमा कम्युनिस्ट समर्थक बढी हुनु स्वाभाविक हो। किनभने हरेक गरिब मजदुर जनताको चाहना हो आफ्नो गरिबी हटाउन। गरिबी हटाउने र गरिबलाई सुविधासम्पन्न बनाउने नीति नै वाम नीतिमा हुन्छ। अहिले मुलुकमा दुईतिहाइजति वाम शक्तिहरू जनताबाट जितेका छन्। यसबाट मुलुकमा गरिबको संख्या अत्यधिक छ भने बुझ्नमा कठिन नहोला तर कम्युनिस्ट नेताहरूमा बहुत कम विपन्न श्रेणीमा रहेको पनि यथार्थ हो। यसर्थ विपन्नको हकहितलाई सम्पन्नले बचाउन जिम्मा दिनुको अर्थ हो बिरालोेलाई दूधको रखवाली दिनु। बाख्रा चराउने जिम्मा बाघलाई दिनु नै हो। २०१५ सालको निर्वाचनमा कम्युनिस्ट एकाध सिटमा मात्र सीमित थियो भने काग्रेस दुईतिहाइको हैसियतमा जितेको थियो। तर अहिले कम्युनिस्ट दुईतिहाइको हैसियतमा पुगेको छ। यसर्थ आधुनिक समयमा पनि जनता र देश अति गरिब हुँदै गएको पुष्टि हुन्छ। जसमा पुँजीपति शासनका रूपमा चिनिने राजतन्त्र तथा कांग्रेसी शासन असफल भएको भन्नैपर्छ। यी दुवै शासकले गरिब र धनीबीचको खाडल पुरेको भए वाम शक्तिप्रति जनताको आकर्षण बढ्ने अवस्था हुँदैन्थ्यो। यसमा पुँजीवादी मित्रराष्ट्र तथा दक्षिण छिमेकीको पनि नेपालप्रतिको दृष्टिकोण सकारात्मक नहुनुले पनि हो। शदीयौंदेखिको रोटीबेटीको सम्बन्ध रहँदै आएका छिमेकीहरू विश्वमा नै शक्तिशाली एवं धनी बन्दै जानु र दुवैका बीचमा रहेको छिमेकी दिनप्रतिदिन गरिबीको भुमरीमा फस्दै अस्थिरताबाट जेलिँदै जानुले छिमेकीहरूको उचित सहयोग नरहेको भन्नैपर्छ। यो असल छिमेकीको भूमिका होइन। विपक्षी दल कमजोर रहेको बखतमा वाम सरकारले जनताको मन जित्ने अवसर भए पनि ऊ आन्तरिक कलहमा फसेको छ। राणा तथा राजा शासकहरू मुलुक र जनताको हित नहेरी पारिवारिक हित सोच यसकारण विकास नभएको भन्दै क्रान्ति भयो र प्रजातन्त्र आयो। प्रजातन्त्रमा अधिकांश समय कांग्रेसले शासन गर्यो तर सत्ता कहिल्यै टिकाउ भएन। विभेद कहिल्यै हटेन। गरिबी झन् बढ्दै गयो। यसर्थ जनताले राजतन्त्र एवं एकात्मक शासन फाली संघीय गणतन्त्रात्मक शासन मात्र ल्याएनन् स्थिर सरकार, गरिबी उन्मूलन, विभेदको अन्त्य लोकतन्त्रको संस्थागत एवं स्थिर सरकारका लागि कम्युनिस्टलाई पूर्ण बहुमत दिए। कम्युनिस्टले सरकार पनि बनाए सरकारमा जाँदा अन्य दलको पनि समर्थन पाएर दुईतिहाइको बहुमत प्राप्त गर्यो। जुन मुलुकको इतिहासमै पहिलो वाम अवसर हो। यस अवसरबाट जनता र देशको लागि न्यायोचित काम गरि दिएको भए। चीन र रूसजस्तो नेपालमा पनि कम्युनिस्ट सरकारको स्थायित्व पाउनमा दुईमत थिएन। तर दुर्भाग्य भनौं तीन वर्ष नबित्दै कम्युनिस्ट सरकार पूर्णरूपले असफल मात्र भएको छैन, मुलुक चौतर्फी संकटले जेलिए पनि कम्युनिस्ट नेताहरू आपसमा सत्ताको लुछाचुँडीमा लागेका छन्। अर्काको पार्टी फोड्ने रणनीतिमा रहेका प्रधानमन्त्री अब आफ्नै पद तथा पार्टी एकता जोगाउन मुस्किलमा परेका छन्। विश्वभरि फैलिएको महामारीको नियन्त्रण गर्दा गर्दै समुदायमा फैलाउन पुगे। ढलको पानीमा कोरोना पुष्टि हुनुले सरकार एकदमै असफल भएको प्रस्ट हुन्छ। मुलुकभित्र दिनहँु सयकडौं संक्रमण भेटिनु, पानीलगायतकोमा संक्रमण देखिए पनि सरकारी कार्यालय बजार पूर्ण खुला राख्नुले सरकार जनताको जीवनसँग संवेदनशील नरहेको प्रस्ष्ट छ। छिमेकीसँग सहयोग लिई संकट समाधान गर्ने बेलामा छिमेकी एवम् शक्ति राष्ट्रसँग सम्बन्ध बिगारेर बसेको छ। यसको प्रमुख कारण सत्ता बचाउनेका लागि मात्र हो। मुलुकभित्रको संकट न त सरकारलाई गम्भीर बनाएको छ न त सरकारको दललाई। या दुर्भाग्य हो। विपक्षी दल अहिलेको जस्तो कमजोर एवं मूकदर्शक कहिल्यै थिएन। विपक्षी दल कमजोर रहेको बखतमा वाम सरकारले जनताको मन जित्ने अवसर भए पनि ऊ आन्तरिक कलहमा फसेको छ। फलस्वरूप जनताले कम्युनिस्टलाई भोट दिनु वरदानको सटा अभिशाप सावित भयो भन्दै छन्। फलस्वरूप जनता बाध्य भएर फालिएको राजातर्फ आकर्षित हुँदैछन्। प्रतिगामीहरू ऊर्जा पाएका छन्। प्रजातन्त्र साँच्चिकै अज्ञानीको र पैसावालको शासन हो भनी बुझ्न बाध्य छन्। हुन त आम जनताले चुनावको ताका होस् गरेको भए सायद अहिलेजस्तो अवस्था आउने थिएन। यसर्थ अबको चुनावमा बढी खर्च गर्नेहरूलाई छानीछानी पाखा लगाउने दृढ निश्चय आम जनताले पनि गर्नुपर्छ। पार्टीहरूले पनि पैसावाला खोजी खोजी चुनावमा ल्याउने प्रवृत्तिको पनि अन्त्य गर्नुपर्छ। दलहरूले पनि सत्ताको बागडोर उसैलाई दिने सोच्नुपर्छ, जो स्वार्थभन्दा माथि रही त्याग गरेको होस्। जो व्यक्तिगत इगोलाई सत्ताको माध्यमले साधने काम नगरोस् सत्ताका लागि देश र जनतालाई नबिर्सोस्। कुनै एउटा वर्ग वा समुदायप्रति बढी मोह नराखोस् सबैलाई एक समान बुझोस्।"
लोकतन्त्रको अपमान,"अल्बर्ट आइन्स्टिनले एकपटक भनेका थिए, मात्र केवल दुई चिज असीम छन्, ब्रह्माण्ड र मानव मूर्खता। म ब्रह्माण्डका बारेमा म निश्चित छैन ! के तपाईंलाई थाहा छ कतिपय चुनिएका सांसद र राजनीतिक नेता कानुनी मुद्दा खेपिरहेका छन्? पक्कै थाहा छैन। हुन त आफूले भोट दिएर जिताएका सांसद तथा नेताप्रति अविश्वास गर्ने कुरा पनि त भएन। तर, कोही भष्टाचारमा फस्नु, कोही फौजदारी अपराधमा मुछिनु, कोही अपहरण तथा कमाउधन्दामा सहभागी हुनु त नेताहरूको चरित्र जस्तै भइसक्यो। कानुन बनाउनेहरू नै कानुनको नजरमा अपराधी भएपछि उनीहरूबाट समाजले के आशा गर्ने? स्कुले शिक्षा पनि पूरा नगर्ने नेताहरू प्रशस्तै छन् नेपालमा उनीहरूले देशका लागि के नै दिन सक्षम होलान् र? जुन व्यक्तिले आफैंलाई नियन्त्रणमा राख्न सक्दैन उसले समाजलाई कसरी नियन्त्रण गर्न सक्छ? आफ्ना बारेमा सोच्न नसक्नेले, परिवार, समाजको बारेमा सही मार्गनिर्देशन कसरी गर्ला? वर्तमान राजनीतिज्ञलाई शासन गर्ने शैली नै थाहा भएन। उनीहरू स्वार्थ, घृणा, लालच, वासना, ईष्या, लोलुपता र नशाले भरिपूर्ण छन्। सबैले एउटा प्रश्न गर्छन्। राजनीतिज्ञहरू किन भ्रष्ट, असक्षम र झुटा हुन्छन्? किनकि भ्रष्ट, असक्षम र झुटा हुन सजिलो छ। जनताले उनीहरूलाई भ्रष्ट, असक्षम र झुटा बन्न अनुमति दिएका छन् र यी सबै चिजहरू निःशुल्क पनि त छन्। उनीहरूले गर्ने काममा कुनै प्रतिबन्ध छैन किनकि उनीहरूसँग शक्ति छ। अपराधका लागि सबैभन्दा ठूलो प्रोत्साहन राजनीति हो, विशेष रूपले एक सर्वशक्तिमान सरकारका साथमा। खास गरेर राजनीतिक दल आफ्ना विशेष व्यक्तिगत हितलाई पूरा गर्न सत्ताका लागि होमिन्छन्, सामान्य जनताको हितका लागि होइन। आखिर यस देशमा पार्टी (कम्पनी) मतदाताहरू (उपभोक्ताहरू) र मत (मूल्य) भएको छ। हाम्रो देशको लोकतन्त्रले अब विस्तारै जनताको प्रतिनिधित्व गर्न छोडेको छ। राजनीतिक पार्टीहरू बेइमानी काम पनि इमानदारी साथ गर्ने संस्था बनेका छन्। मतदाताको स्तरअनुसार भाउ लगाउन सकिन्छ। सही व्यक्तिलाई पाखा लगाउँदै भ्रष्ट मान्छेलाई सर्वशक्तिमान बनाउन सकिन्छ। हामी आफ्ना अपेक्षाहरू पूरा गर्ने सपना देख्छौं तर कहिल्यै सपना साकार हुँदैन। यो खेल सधैं नै चलिरहन्छ। नेपालमा लगभग सबै राजनीतिक दल छद्मभेषी बुद्धिजीवीहरूद्वारा सञ्चालित छन्। जुन देशमा दृष्टिविहीनले शासन गर्छन् त्यस देशका जनताको नाश हुन्छ। राजनीतिक पार्टीको र सामाजिक नैतिकता एक अज्ञात दिशातर्फ मोडिरहेको छ धोखेबाज, चोर, अनपढ, पासपोर्ट बेच्ने, तस्कर सिकारीहरू तथा सराबीहरूले नेपाली राजनीतिक स्पेक्ट्रमलाई बन्धक बनाएका छन्। यहाँ राजनीतिक दलहरू भ्रमात्मक श्रेष्ठताद्वारा जकडिएका जटिल मानिसद्वारा सञ्चालित छन ्। यिनीहरू अयोग्य व्यक्तिहरू हुन् जसले आफ्नै क्षमतालाई बढावा दिएर समाजलाई विस्तारै तल झार्दै छन्। देशलाई सही बाटो देखाउन इमानदार, मेहनती, दूरदृष्टि भएको मान्छेलाई राजनीतिक मानचित्रमा कुनै हिस्सेदारी छैन। यस्ता मान्छेका लागि केवल दुईवटा विकल्प मात्र छन् मर वा सहेर बस। यी राजनीतिज्ञले यस्तो खेल खेल्ने कोसिस गरिरहेका छन् जुन खेलका बारेमा उनीहरूलाई खासै जानकारी छैन। थाहा नहुनु ठूलो कुरा होइन तर उनीहरूले कहिल्यै सिक्न कोसिस गरेनन् र आफूलाई सबैभन्दा जानकार सम्झिए। स्वतन्त्रता र लोकतन्त्र वैचारिक कर्तव्य मात्र होइन तर के गर्ने आजकल चुनाव हारेको नेतालाई जिताउन, चुनाव जितेको मान्छेले आफ्नो पद त्याग्नुपर्ने। यो कस्तो लोकतान्त्रिक अभ्यास हो? के जनताको भोटको कुनै मूल्य छैन? चुनाव नेपाली लोकतन्त्रका लागि एउटा जाल भएको छ जसमा हरेकचोटी चर्को भाषणका आडमा नेपाली जनताहरू जालभित्र पर्छन्। हामीले पटकपटक त्यस्तालाई (मूर्खलाई) चुनाव जिताएर पठाउँछौं जुन हामीहरूसँग (उनीहरू) मिल्दाजुल्दा हुन्छन्। हामीले मूर्खहरूलाई रोजेका हुन्छौं किनभने हामीलाई उनीहरूको बोली मिठो लाग्छ। हामीहरू बेवकुफहरूलाई भोट दिन्छौं त्यसैले उनीहरू परिवर्तनको ग्यारेन्टी दिन सक्दैनन्, परिवर्तन गर्न असमर्थ हुन्छन्। मूर्ख त्यो हो जसले सत्य जान्दछ, सत्य देख्छ, तर अझै झूटमा विश्वास गर्छ। महाभारतमा अन्धो धृतराष्ट्रले निकम्मा छोरालाई चुने जस्तै कलीयुगमा आँखा देख्ने नेपाली जनताले मुर्ख नेताका लागि बलिदान दिँदै आइरहेका छन्। हाम्रो समाज यस्तो कारखाना हो जसले मूर्खहरू उत्पादन गरिरहेको छ। प्रतिनिधिसभा एउटा समाजलाई कसरी अगाडि लाने भन्नका लागि विचार मन्थन गर्ने थलो हो। त्यहाँ एक त हामीले नराम्रा मान्छे चुनेर पठाउँछौं दोस्रो समानुपातिकका नाममा तिनै नराम्रा मान्छेले छानेका तिनीहरूभन्दा पनि खराब आफन्तलाई लगिन्छ। जबर्जस्ती जिताएका हुन् या समानुपातिका हुन् जो शारीरिक, मानसिक र भावनात्मक रूपमा अस्वस्थ छन् उनीहरूबाट कै नै आशा गर्न सकिन्छ। नेतृत्व गर्नेहरूको बुद्धिमत्ता, तर्क र समस्या समाधान गर्ने क्षमता मापन गर्ने हो भने धरैजसो ७० भन्दा कम अंक प्राप्त गर्नेहरू छन्। जसको अर्थ हुन्छ उनीहरूसँग कुनै न कुनै प्रकारको मानसिक मन्दता, बौद्धिक अक्षमता, संज्ञानात्मक कमजोरी, विकासात्मक अपांगता र अशक्तताको कारणले गर्दा उनीहरूसँग समस्या समाधान गर्ने क्षमता हुँदैन। एक बुद्धिमान उम्मेदवारलाई राजनीतिक क्षेत्रमा सफल हुनका लागि मुर्ख बन्ने नाटक गर्न वाध्य बनाइन्छ। हुन त सबै नेताहरू मुर्ख हुँदैनन्, तर जसको राम्रो विचार छ उसको कुरा हाम्रो समाजमा कसैले सुन्न चाहँदैन। लोकतन्त्रमा देशका जनताहरू पनि नेतासरह हुनुपर्ने हो तर यहाँ आफ्नो व्यक्तिगत स्वार्थका लागि नेताले जे भन्छन् हामी त्यसका पछाडि लागिरहेका हुन्छौं। हरेक मूर्ख हमेसा आफ्नो प्रशंसा गर्न एक अर्को ठूलो मूर्खको खोजीमा हुन्छ। त्यतिमात्र होइन केही समयपछि, उनीहरू एकले अर्काका बारेमा घमण्ड र बढाइचढाइ गर्न थाल्छन्। हाम्रो समाजमा घटिरहेका घटनाले यो प्रस्ट पार्छ। हाम्रो समाजमा राजनीतिक इमानदारिता विस्तारै हराउँदै गएको छ यहाँ सबै राजनीतिज्ञहरू संज्ञानात्मक पूर्वाग्रहअनुसार आफ्नो निष्कर्ष निकाल्न विवश छन्। नेपालमा जे भइरहेको छ, त्यो बर्षौंदेखिको खराब राजनीतिक अभ्यासको परिणाम हो। देशका लागि लोकतन्त्रको मूल्यका बारेमा भन्दा असमानता, भ्रष्टाचार, दमन र असक्षमताका विषयमा धेरैभन्दा धेरै बहसको आवश्यकता छ। लोकतन्त्र हाम्रा लागि महँगो भइरहेको छ। हामी सधैं मूर्ख विचारका आधारमा चलेको राजनीतिबाट पीडित छौं। जुन नाटक मञ्चन भइरहेको छ त्यो राजनीतिक अद्वैतवादका आधारमा छ। अद्वैतवादले अतिवादतिर लैजान्छ यो प्रायः कट्टरवादको परिणाम हो। नेपालमा राजनीतिक परिदृश्यका लागि षड्यन्त्र कुनै नयाँ कुरा होइन। नेपालमा प्रायः सबै राजनीतिक दलहरू राम्रा मान्छेभन्दा हाम्रा मान्छेलाई अगाडि बढाउन मद्दत गर्छन्। राम्रा मान्छे सजिलै पन्छाइन्छ। यहाँ राम्रा मान्छेले कहिल्यै समाजका लागि केही गर्नेका लागि ठाउँ भेट्दैनन्। यहाँ जसको खाँचो छ त्यो अगाडि देखिए पनि धेरै समयसम्म टिक्न सक्दैन। राजनीति एउटा रचनात्मक सम्झौता हो, यो फोहोरी खेल होइन तर हाम्रो समाजमा रचनात्मक दिशातिर राजनीति कहिल्यै उन्मुख भएन। अपराध समाजका लागि जति खतरनाक हुन्छ त्यसभन्दा बढी खतरनाक खराब राजनीतिज्ञ हुन्छ। चाणक्यको नीतिमा एउटा श्लोक छ। लोकयात्रा भयं लज्जा दाक्षिण्यं त्यागशीलता। पञ्च यत्र न विद्यन्ते न कुर्यात्तत्र संगतिम्। यसको भावार्थ यस्तो छ। जुन स्थानमा आजीविका पाइँदैन, जुन समाजमा भय, लज्जा, उदारता र दान दिने प्रवृत्ति छैन् यस्ता पाँच ठाउँ मान्छेले आफ्नो निवासको लागि रोज्नुहुँदैन। अब प्रश्न खडा हुन्छ, मौजुदा राजनीतिक, आर्थिक र सामाजिक परिवेशमा हाम्रो मातृभूमि निवासक लागि योग्य मान्न सकिएला त? नागरिकले प्रजातान्त्रिक निर्णय लिनु भनेको उनीहरूले प्रश्न गर्न, आलोचना गर्न, चुनौती दिन, समर्थन गर्न र आफ्नो राजनीतिक विचारलाई रक्षा गर्न सक्षम बनाउने वातावरण सृजना गर्नु हो। यदि यसो गरियो भने मात्र नागरिकको प्रतिनिधित्वलाई उत्तरदायी राख्नका लागि सक्षम हुन सकिन्छ। वर्तमान लोकतन्त्र विस्तारै विफल हुँदैछ। हामी नेपाली जनता राम्रो विचारका लागि भोट नदिएर पार्टीको विचारधारालाई भोट दिँदै आएका छौं। विचारधारा दिने पार्टीहरूले यहाँ देशलाई अगाडि बढाउन राम्रो विचार दिन असमर्थ भएको छ। अन्धाले अन्धालाई डोर्याएर कहाँसम्म लैजान सक्छ, मार्गदर्शक नै खराब भयो भने गन्तव्यमा कहाँ पुगिन्छ र? कलेज, विश्वविद्यालय नगई खासै केही पनि दृष्टिकोण नभएकाले कलेज, विश्वविद्यालय गएर दृष्टिकोण बनाएकाहरूलाई राज गर्ने देशमा नीतिनियमको कुरा गरेर हुन्छ? हामी यस्तो समाजमा बस्छौं जहाँ राजनीतिज्ञहरू किनबेच गर्नमा नै व्यस्त छन्। पैसाले किन्न सकिने सबैभन्दा उत्तम लोकतन्त्र नेपालमा छ भन्दा फरक नपर्ला। हाम्रो देशको लोकतन्त्रले अब विस्तारै जनताको प्रतिनिधित्व गर्न छोडेको छ। नेपालका राजनीतिज्ञलाई सत्ता र राजनीति अब सेवा गर्ने माध्यम होइन धन्दा गर्ने माध्यम बनेको छ। नेपालका राजनीतिक पार्टीहरू बेइमानी काम पनि इमानदारीको साथ गर्ने संस्था बनेका छन्। एउटा ठूलो प्रश्न यहाँ छ, के तपाईंले आफूलाई मुर्ख हुँ भनेर विश्वास गर्नुहुन्छ? तपाईं बसेको समाज मुर्ख उत्पादन गर्ने समाजको रूपमा विकसित भइरहेको छ। गतल मान्छेलाई पटक पटक भोट दिएर जिताउनु, उनीहरूले समाजका लागी केही नगर्नु तर पनि तपाईंले सदैव गर्छन् भन्ने विश्वास गरिरहनु। उनीहरूले मनमौजी तरिकाले तपाईंमाथि शासन गरिरहन्छन् तर पनि तपाईं यसलाई भाग्यको खेल सम्झेर स्वीकार गरिरहनुहुन्छ। अब तपाईंकै क्षमतामाथि एकपटक प्रश्न किन नगर्ने? लोकतन्त्रको नाममा मुर्ख बन्ने र मुर्ख नेताको उत्पादन गर्ने सबैभन्दा खराब व्यवस्थाको रूपमा अभ्यास गरिरहेका छौं।"
मक्ख म्यानचेस्टर सिटी : च्याम्पियन्स लिग खेल्न पाउने,"लन्डन : प्रिमियर लिग क्लब म्यानचेस्टर सिटीले आगामी सिजनको युरोपियन प्रतियोगिता खेल्न पाउने भएको छ। दी कोर्ट अफ आर्बिट्रेसन फर स्पोर्ट (सीएएस) ले सोमबार म्यानचेस्टर सिटीको पक्षमा फैसला सुनाएको हो। उक्त फैसलापछि अब म्यानचेस्टर सिटीले आगामी सिजनको च्याम्पियन्स लिग पनि खेल्न पाउने छ। सीएएसको फैसलासँगै विश्वभर रहेका म्यानचेस्टर सिटीका करोडौं समर्थक पनि खुसी भएका छन्। आर्थिक अनुशासन उल्लंघन गरेको आरोपमा युरोपेली फुटबल महासंघ (यूईएफए)ले गत फेब्रुअरीमा म्यानचेस्टर सिटीलाई आगामी दुई वर्षसम्म कुनै पनि युरोपियन प्रतियोगिता खेल्न नपाउने गरी प्रतिबन्ध लगाएको थियो। यूईएफएको उक्त निर्णयविरुद्घ म्यानचेस्टर सिटीले सीएएसमा पुनरावेदन गरेको थियो। म्यानचेस्टर सिटीमाथि सन् २०१२ देखि सन् २०१६ को बीचमा आर्थिक अनुशासनसम्बन्धी नियम उल्लंघन गरेको आरोप लगाइएको थियो। सोही आरोपमा यूईएफएले म्यानचेस्टर सिटीलाई तीन करोड युरो जरिवाना तिराउने निर्णय पनि गरेको थियो। तर, सीएएसले जरिवाना रकम पनि घटाउने निर्णय गरेको छ। सीएएसको पछिल्लो निर्णयपछि अब म्यानचेस्टर सिटीले एक करोड युरोमात्र जरिवाना तिरे पुग्छ। सीएएसको उक्त निर्णयपछि म्यानचेस्टर सिटीले आफूहरूले न्याय पाएको प्रतिक्रिया दिएका छन्। अन्ततः क्लबले न्याय पाएको छ। यो निर्णयपछि क्लबका समर्थक पनि खुसी भएका छन्। निष्पक्ष न्यायका लागि हामी न्यायालयप्रति आभार व्यक्त गर्न चाहन्छौं, क्लबद्वारा जारी विज्ञप्तिमा भनिएको छ। म्यानचेस्टर सिटी इङ्लिस प्रिमियर लिगको साविक विजेता क्लब हो। यो सिजन भने लिभरपुलले प्रिमियर लिगको उपाधि जितिसकेको छ। ६ पटकको प्रिमियर लिग विजेता म्यानचेस्टर सिटी यो सिजन उपविजेता बन्ने पनि निश्चित भइसकेको छ। सीएएसको पछिल्लो निर्णयपछि अब म्यानचेस्टर सिटीले सन् २०२०२१ सिजनको च्याम्पियन्स लिग पनि खेल्न पाउने छ। जारी सिजनको च्याम्पियन्स लिगमा पनि म्यानचेस्टर सिटी प्रिक्वार्टरफाइनलमा पुगिसकेको छ। प्रशिक्षक पेप ग्वार्डिओलाको नेतृत्वमा रहेको म्यानचेस्टर सिटीले प्रिक्वार्टरफाइनलको पहिलो लेग खेलमा स्पेनिस पावर हाउस रियल म्याड्रिडलाई २१ गोलले हराएको थियो। त्यसपछि विश्वव्यापी रूपमा फैलिएको कोरोना भाइरसको महामारीका कारण च्याम्पियन्स लिगको बाँकी खेल स्थगित भएको थियो। अब प्रिक्वार्टरफाइनलको दोस्रो लेग खेल आगामी अगस्ट ७ मा म्यानचेस्टर सिटीको घरेलु मैदानमा खेलिने कार्यक्रम तय भएको छ। फैसलाको पूर्ण पाठ भने सीएएसले केही दिनपछि उपलब्ध गराउने छ। सीएएसको उक्त निर्णयमा चित्त नबुझे यूईएफएले स्विट्जरल्यान्डको संघीय अदालतमा पुनरावेदन गर्न पाउने छ। यद्यपि, फैसलाको पूर्ण पाठ नआएसम्म यूईएफएले यस विषयमा आधिकारिक प्रतिक्रिया नदिने बताएको छ।"
