शीर्षक,विवरण
आम हडतालको आलोचना,"आम नागरिकको गरिखाने अधिकार हनन गरेर कसरी सबैको विश्वास जित्न सकिन्छ ? राजनीतिक स्थिरताको अपेक्षासहित मुलुक समृद्धिको दिशामा अघि बढ्ने विश्वासले नागरिकले नेकपालाई सुविधाजनक बहुमत प्रदान गरे। दुई कम्युनिस्ट पार्टीको एकतापछिको निर्वाचन पनि भएकाले बहुमत हासिल गर्न सहज भयो। तर सरकार बनेको एक वर्षपछि नै पार्टीभित्र विवाद सुरु भयो। पार्टीभित्रबाट सरकारलाई काम गर्न नदिने चलखेल सुरु भए। सरकारले पनि पार्टी नेताहरूको कुरा नसुनी एकलौटी काम गर्न थाल्यो। दुई घटकबीचको मतभेदले ससद् विघटनसम्मको अवस्थामा पुर्यायो। प्रधानमन्त्री केपी ओलीले पार्टीले काम गर्न नदिएको भन्दै प्रतिनिधिसभा विघटन गरे। विघटनको मुद्दा यतिबेला सर्वोच्च अदालतमा विचाराधीन छ। विगतमा प्रतिनिधिसभाको विघटन बारम्बार भएर विकासको गति अवरुद्ध भएकाले वर्तमान संविधानमा भरिसक्य विघटन नगर्ने खालको प्रावधान राखिएको थियो। यसअनुरूप बहुमत प्राप्त दल, मिलिजुली दल, संसद्मा प्रमुख दल र सांसदविशेषले एकपछि अर्काे प्रयास गर्दा पनि सरकार निर्माण हुन नसकेमा सांसदविशेषले गरेको सिफारिसमा मात्र संसद् विघटन हुन सक्ने संविधानको धारा ७६ को उपधारा ७ मा व्यवस्था गरिएको हो। तर राष्ट्रपतिले प्रधानमन्त्रीको सिफारिसमा प्रतिनिधिसभा विघटन गरेकी छन्। यो कदम असंवैधानिक तथा अलोकतान्त्रिक भएको भन्दै आन्दोलन भइरहेका छन्। संवैधानिक सर्वाेच्चता सर्वस्वीकार्य राजनीतिक सिद्धान्त हो। संविधानभन्दा माथि कोही पनि हुदैन। राष्ट्रपति तथा प्रधानमन्त्रीलगायत सबैले यसको पालना गर्नुपर्छ। विश्वका सबै राष्ट्रले संविधानको अवलम्बन गरेका हुन्छन्। तर अहिलेको सरकारले संविधानको अनादर गरेको छ। अदालतमा मुद्दा विचाराधीन भएका व्यक्तिलाई सभामुख बनाउनु, आम निर्वाचनमा पराजित व्यक्तिलाई राष्ट्रियसभामा मनोनयन गर्नु संसदीय समितिको अनुमोदनविना संवैधानिक पदमा नियुक्त व्यक्तिलाई बहाली गराउनु संविधानविपरीतका गतिविधि हुन्। संवैधानिक सिफारिसमा परेका केही व्यक्तिले नियुक्ति लिन इन्कार गरेका छन्। उनीहरू साच्चिकै धन्यवादका पात्र छन्। तर अधिकांश व्यक्तिले यसलाई स्वीकारेका छन्। त्रुटिपूर्ण रूपमा भएको नियुक्तिलाई सहर्ष स्विकार्ने व्यक्तिले काम पनि त्रुटिपूर्ण नै गर्ने विषयमा दुईमत हुन सक्दैन। चाणक्य नीतिमा भनिएको छ एक पांग्राको गाडीजस्तो राजकाज विनासहायता चलाउन सकिँदैन। त्यसकारण राजाले सुयोग्य अमात्य अर्थात् विज्ञलाई नियुक्ति गरेर तिनको परामर्शलाई हृदयंगम गर्नुपर्छ। परन्तु अहिले नियुक्ति गरिएका विज्ञ योग्य भए पनि तिनीहरूको नियुक्ति शैली उचित नभएकाले यस्ता विज्ञबाट ठीक परामर्श आउन सक्दैन। यसरी संविधानको मर्ममा प्रहार भएको उदाहरण विश्वमा कतै पनि पाइँदैन। बेलायतका कवि शेक्सपियरले लेखेका छन्, कि मीठो वस्तु पनि दुष्कर्मले तीतो स्वाद फैलाउछ, फूल पनि कुहिएपछि झारभन्दा बढी गनाउँछ। ओली द्वन्द्वकालमा माओवादीको हिंसाको विरोधमा बोल्न सक्ने निर्भीक नेताका रूपमा परिचित थिए। उनले नाकाबन्दीमा अडान लिएर सर्वसाधारणको मन जितेका थिए। तर एकपछि अर्को संवैधानिक गल्तीले त्यो उचाइ एकाएक सतहमा आइपुगेको छ। अहिले कूल गार्हस्थ उत्पादन ३६ खर्बको हाराहारीमा छ। यसलाई आधार मान्ने हो भने एक दिनको राष्ट्रिय बन्दले अधिकतम झन्डै १० अर्बको हानि हुन्छ। बन्द ५० प्रतिशत मात्र प्रभावकारी भयो भने पनि न्यूनतम पाँच अर्ब हानि हुन्छ। यसको अर्थ यो होइन कि प्रचण्ड समूह राम्रो छ। यदि यो समूह सक्षम भएको भए मुलुक जटिलतातर्फ उन्मुख हुने नै थिएन। प्रचण्ड समूहको महŒवाकांक्षाले नै प्रधानमन्त्रीलाई संसद् विघटन गर्न बाध्य पारेको हो। कुरा मुलुक निर्माणको गरे पनि काम त्यसको विरोधमा हुने भएपछि सरकार निर्माणको चाबी प्रचण्ड समूहलाई सुम्पिएको भए पनि अवस्था यस्तै हुन्थ्यो। राजनीतिक दलको धर्म भनेकै संविधानको संरक्षण गर्नु हो। प्रधानमन्त्रीबाट भएको असंवैधानिक कदमको विरोध स्वाभाविक छ। तर विरोधको शैलीले प्रचण्ड समूहलाई नोक्सान पुर्याएको छ। आम नागरिकको गरिखाने अधिकार हनन गरेर सरकारको विरोध गर्दा कसरी सबैको विश्वास जित्न सकिन्छ ? आम हडताल गरी गरिब नागरिकका पेटमा लात मार्ने काम के संसद् विघटनको मुद्दाभन्दा सानो हुन सक्छ र ? अब स्थिर सरकार बनेको छ, गरिखान पाइन्छ भन्ने मान्यतामा नेकपाकै दुई समूहले चोट पुर्याएका छन्। नागरिकलाई कहिलेसम्म आन्दोलनमा होमिरहने ? शान्तिको यात्रामा आएर पनि पुरानै शैलीमा अघि बढ्ने हो भने त्यसले दलीय इतिहासमा दाग त लगाउने नै छ; त्यसको अलावा मुलुकमा स्थिरताको कल्पना गर्न सकिन्न। कोरोनाको कहर सकिएको छैन। उद्योगधन्धा मुर्छित अवस्थामा छन्। देशका कर्णधार विद्यार्थीले पढ्न पाएका छैनन्। यो समयमा आम हड्ताल गर्नु भनेको कामकुरो एकतिर कुम्लो बोकी ठिमीतिर भनेजस्तै हो। आम हडतालको साटो जुलुस तथा सभा गर्न सकिन्थ्यो। तर देशवासीलाई दुःख हुने गरी क्रियाकलाप सञ्चालन गर्नु अपराध कर्म हो। पन्ध्रौं पञ्चवर्षीय योजनाको अवधारणापत्रका अनुसार नेपालको अहिले कुल गार्हस्थ उत्पादन ३६ खर्बको हाराहारीमा छ। यसलाई आधार मान्ने हो भने एक दिनको राष्ट्रिय बन्दले अधिकतम झन्डै १० अर्बको हानि हुन्छ। बन्द ५० प्रतिशत मात्र प्रभावकारी भयो भने पनि न्यूनतम पाँच अर्ब हानि हुन्छ। देशमा अपेक्षाअनुरूप राजस्व नउठेको परिप्रेक्ष्यमा यो क्षति साधारण होइन। यसले गरिबी झन् बढाउछ। त्यसकारण देशव्यापी बन्दलाई किमार्थ समर्थन गर्न सकिँदैन। दुइटा साँढे जुधेर आगन भत्किएजस्तै मुलुक क्षतविक्षत् भएको छ। स्थिर सरकार निर्माण भएपछि राजनीतीकरण कम हुने आशा थियो। तर राजनीतीकरणले झन् चरम रूप लिएकोे छ। कतिसम्म भने देशका खेलाडी जो देशको गौरव बढाउन आफ्नो कार्य सम्पादन गर्छन्, उनीहरूलाई पनि राजनीतीकरण गरिएको छ। हालै भएको प्रधानमन्त्रीसित खेलाडी नामक कार्यक्रममा यो प्रस्टताका साथ देखियो। खेलकुद परिषद्का जिम्मेवार अधिकारीले ओली समूहबाट हुने माघ २३ गतेको कार्यक्रममा चुलोनिम्तो भएको जानकारी दिन पनि हिच्किचाएनन्। नेपाली कांग्रेसमा पनि अल्पता नभएको होइन। दुर्भाग्य नै भन्नुपर्छ सभापति शेरबहादुर देउवा प्रधानमन्त्री ओलीप्रति नरम देखिएका छन्। तर बाकी कांग्रेसका नेताले अहिलेको संसद् विघटनको कदमलाई अप्रजातान्त्रिक भनेर देशको कुनाकन्दरासम्म सन्देश प्रवाह गरेका छन्। यसले कांग्रेसको साख जोगाउन सघाएको छ। कांग्रेस कम्युनिस्ट पार्टीजस्तो अराजक होइन भन्ने सन्देश संसद् विघटनको विरोधमा भएको कार्यक्रमले पुष्टि गरेको छ। संकटको घडीमा कांग्रेस मात्र एक आशाको किरणका रूपमा देखिएको छ। किनभने यसले विरोधी दलको भूमिका निर्वाह गरेको छ। विरोधी दललार्ई प्रतीक्षारत सरकार पनि भनिन्छ। किन्तु यसले पनि सही दिशानिर्देश गर्न सकेको छैन। नागरिक रनभुल्लमा परेका छन्। अवधारणात्मक स्पष्टताको कमी देखिन्छ। यो हुनुको कारण कांग्रेसले बुद्धिजीवीको सहायता लिन नसक्नु हो। बीपी मार्गको समयानुकूल व्याख्या गरेर यसलाई अवलम्बन गर्न सकेको छैन, बरु यसलाई नजरअन्दाज गरेको छ। यस मार्गका जानिफकार व्यक्ति तथा संस्था कयौं छन् तर यिनीहरूबाट आवश्यक सहयोग लिन सकेको छैन। धेरै समयको अन्तरालमा विभाग त गठन भएका छन् तर उनीहरू परिचालित भएका छैनन्। बुद्धिजीवी पनि प्रभावहीन हुने डर त्यत्तिकै छ। नेपालीमा अन्तरनिहित प्रतिभा भर्खरै पाकिस्तानको केटु शिखरको सफल आरोहण गरेर नेपाली पर्वतारोहीले देखाएका छन्। यो त एउटा प्रतिनिधि उदाहरण मात्र हो। परन्तु राजनीतिक दलमा भएको खिचातानीले यो प्रतिभाको प्रस्फुरण हुन सकेको छैन। साम्यवादी दललाई जनताले आफ्नो अनमोल मत दिएका थिए। किन्तु उनीहरूले नागरिकलाई विभाजित गरेकाले अब गैराजनीतिक दलले संयुक्त मोर्चा बनाएर देशलाई संकटबाट बचाउनुपर्छ। कांग्रेसले विगतमा जस्तै मुलुकको नेतृत्व लिनुपर्छ। त्यसका लागि पार्टीमा पुनर्संरचना जरुरी छ।"
नेपाली सेनाप्रतिको नागरिक पर्सेप्सन,"संविधानले नेपाली सेनालाई नेपालको स्वतन्त्रता, सार्वभौमसत्ता र भौगोलिक अखण्डता, स्वाधीनता र राष्ट्रिय एकताको रक्षा गर्ने प्रमुख दायित्व सुम्पिएको छ। यसका अलावा विभिन्न १४ वटा सहायक जिम्मेवारी पनि प्रदान गरेको छ। संविधानले निर्धारण गरेको जिम्मेवारी पूरा गर्ने सायद एउटा मात्र निकाय होला नेपाली सेना। संविधानले तोकेको जिम्मेवारी पूरा गर्दै आए पनि नागरिकको विश्वास जित्नुपर्ने मुख्य चुनौती भने अझै विद्यमान छ। निर्दलीय पञ्चायत व्यवस्था हुँदै प्रजातन्त्र, लोकतन्त्र र गणतन्त्रसम्म आइपुग्दा पनि नेपाली सेनालाई हेर्ने नागरिक दृष्टिकोणमा खासै परिवर्तन आएको छैन। मुख्य कुरा नेपाली सेनाबारे नागरिक पर्सेप्सन (वैयक्तिक अनुभव) के देखिन्छ त भन्ने हो। सेनालाई अहिले पनि शंकाको दृष्टिकोणले हेर्ने गरिन्छ। सेना भनेको दरबार (राजा) को हो भन्ने मनोभावना अझै कायम छ। दरबारको औचित्य समाप्त भएको १२ वर्ष बितिसक्दा पनि नागरिकको त्यो पर्सेप्सन मा भिन्नता आएको छैन। ०४६ को परिवर्तनअघि सेनालाई दरबारको सेनाका रूपमा हेरिन्थ्यो। दरबारले पनि मेरो सेना भन्ने गथ्र्यो। सेना भनेको दरबारकै सेवाकै लागि मात्रै हो भन्ने थियो। व्यवहारले पनि त्यस्तै देखाउँथ्यो। नेपालमा जारी हरेक संविधानमा नेपालको स्वतन्त्रता, सार्वभौमसत्ता र भौगोलिक अखण्डता, स्वाधीनता र राष्ट्रिय एकताको रक्षा गर्ने जिम्मेवारी नेपाली सेनाको भन्ने उल्लेख हुँदै आएको छ। त्यो जिम्मेवारी उसले निर्वाह गर्दै पनि आएको हो। सेनालाई देशको सेवासँग जोड्नुपर्नेमा दरबारको सुरक्षासँग मात्र जोडिँदै आयो। २०१७ सालमा नागरिकबाट निर्वाचित प्रधानमन्त्रीलाई दरबारको आदेशमा सेनाले गिरफ्तार गरेर लगिदियो। त्यसले सेना दरबारको मात्र रहेछ भन्ने पुष्टि नै भयो। नागरिक सत्ताको सरोकार राखिएन। २०४६ को परिवर्तनले राजालाई संवैधानिक बनाए पनि नागरिक सरकारले सेनालाई शंकाको दृष्टिले हेरि नै रह्यो। त्यसपछि मात्र सेनामा लोकतन्त्रीकरण हुनुपर्छ भन्ने आवाज उठ्न थाल्यो। सेना दरबारको होइन, देशको हुनुपर्छ भन्ने मान्यताले क्रमशः ठाउँ पाउँदै आयो। दरबारले भने आफ्नै ठानिरह्यो, छोड्न चाहेन। ०६१ माघ १९ को घटनापछि पनि सेनाले मलाई पूर्ण साथ दिन्छ भन्नेमा राजा ज्ञानेन्द्र ढुक्क थिए। राजनीतिक अगुवामाझ सेनाले राजालाई साथ दिन्छ कि नागरिक उभारको समर्थन गर्ला ? भन्ने त्रास र बहस निरन्तर भइरहन्थे। सेनाप्रति सबैको शंका थियो तर २०६३ पछि सेनाको भूमिका तटस्थ देखिन थाल्यो। समाजको सबै वर्ग जनआन्दोलनका पक्षमा देखिएपछि उसले नागरिकलाई दबाएर राजाको पछि लाग्नु हुँदैन भन्ने दृष्टिकोण बनाएको अनुभव हुन्छ। तत्कालीन सैनिक नेतृत्व सडकमा बख्तरबन्द (हतियारजडित) गाडी राखेर तर्साउन तयार भएजस्तो देखिए पनि शान्तिपूर्ण आन्दोलनका सहभागीमाथि हिंसात्मक रूपमा उत्रने मनस्थितिमा नरहेको अनुमान राजनीतिक विश्लेषकहरूले गरेका थिए। त्यसपछि सेनाप्रतिको दलीय र नागरिक दृष्टिकोणमा थोरै परिवर्तन आउन थाल्यो। सेना नागरिक आन्दोलन दबाउन पूर्णरूपमा तयार नभएपछि नै होला वैशाख ८ मा राजा आन्दोलनका माग सम्बोधन गर्न बाध्य भए। तर विघटित प्रतिनिधिसभा पुनर्स्थापना गरेनन्। गिरिजाप्रसाद कोइरालाको मात्र माग भए पनि पछि सबैको बन्न पुगेको पुनर्स्थापनाको माग पूरा नभएसम्म आन्दोलन जारी रहने बताइएपछि राजा हच्किए। सेनाको तटस्थता र दलहरूले अडान नछाडेपछि राजा वैशाख ११ गते प्रतिनिधिसभा पुनर्स्थापना गर्न बाध्य भए। सेना साँच्चिकै राजाको पछि लागेको भए सायद त्यतिखेर परिस्थिति प्रतिकूल हुन सक्थ्यो। दरबारपरस्तको आरोप खेपिरहेको सेना त्यो घटनापछि नागरिकको पनि सेना भएको टिप्पणी हुन थाले। तर सेनाले खेलेको नागरिकप्रतिको त्यो सकारात्मक भूमिकाको व्याख्या आम नागरिकसामु अहिलेसम्म भएको छैन। त्यो भूमिकाको व्याख्या नगरिँदा अहिले पनि सेना प्रजातन्त्रविरोधी हो, राजावादी नै हो भन्ने धारणा यद्यपि विद्यमान छ। त्यस पृष्ठभूमिका व्यक्ति आसीन सेनाकै कतिपय कार्यालयमा त्यस्तो प्रशासनिक शैली कायमै रहेको पनि बताइन्छ। अहिले फेरि सेनामाथि विभिन्न टीकाटिप्पणी भइरहेका छन्। प्रधानमन्त्री केपी ओलीको सेनासँग सेटिङ मिलिसकेको छ, प्रतिनिधिसभा विघटन त्यसैको परिणाम हो भन्ने धारणा सार्वजनिक नै भए। १९ माघमा बख्तरबन्द गाडीको नियमित अभ्यासलाई त्यसैसँग जोडिएर हेरियो पनि। यस्तो हल्ला कहाँबाट किन फैलाइएको छ भन्ने प्रश्न अनुत्तरित छ। कतै सत्ताले नै यो हल्ला फैलाएको त होइन भन्ने प्रश्न पनि नउठेका होइनन्। नेपाली सेना संविधानविरोधी र अस्थिरता चाहने तत्वका गतिविधिबाट उत्पन्न हुनसक्ने सम्भावित सुरक्षा चुनौतीप्रति पक्कै पनि संवेदनशील छ। किनकि त्यो उसको धर्म मात्र होइन जिम्मेवारी पनि हो। दरबारको मात्र हो भन्ने आरोपबाट मुक्त भएको नेपाली सेना कुनै व्यक्तिविशेषको चाहना पूरा गर्ने सेटिङमा सम्मिलित भयो होला भनेर विश्वास गर्ने भरपर्दो आधार अहिलेसम्म भेटिएको छैन। सेना नागरिक नियन्त्रणमा छ भन्ने म्यासेज आम नागरिक तहसम्म पुर्याउन सकियो भने अहिले आएका सरकारसेना सेटिङका कुरा आफैं निस्तेज भएर जान्छन्। यहाँनेर स्पष्ट भन्नुपर्छ, सैनिक नेतृत्वले व्यक्तिगत स्वार्थ हेर्दैन। उसले सिंगो सैनिक संगठनको संस्थागत स्वार्थ मात्र हेर्छ। सेनाको शक्ति कसरी बढाउने र संगठनलाई मुलुक नागरिकको अपरिहार्य शक्ति कसरी बनाउने भन्ने ध्येय हुन्छ सैनिक नेतृत्वको। यहाँ हरेक संस्थाको नेतृत्वले व्यक्तिगत स्वार्थलाई मात्र केन्द्रमा राख्ने प्रचलन छ। समाज सेवा दायित्व भएको राजनीतिज्ञले राजनीतिलाई पेसा बनाइरहेको हुन्छ। उसबाट नियुक्त व्यक्ति देश र जनताप्रति बफादार हुनुपर्नेमा नियुक्तिकर्ता र आफ्नो स्वार्थलाई मात्र प्रधान ठान्छ। यहाँ प्रधानमन्त्री, मन्त्री होस् या नेता सबै व्यक्तिगत स्वार्थको राजनीति गरिरहेको छ। आज राजनीति जुन ठाउँमा पुगेको छ त्यसमा नेतृत्वको स्वार्थबाहेक जनस्वार्थ रत्तिभर जोडिएको छैन। सेनाको संख्याबारे पनि कुरा उठिरहन्छ। एक लाख सेना किन चाहियो ? छिमेकी चीन र भारतसँग लड्नु छैन। उनीहरूले हमला गरे भने प्रतिवाद गर्ने क्षमता हामी राख्दैनौं भने धेरै सेना किन पालिरहने भन्ने तर्क आन्दोलनका क्रममा नागरिक समाजबाट उठिरहेका छन्। सेनाको आकार र स्वरूप सशस्त्र संघर्षकालमा राज्यकै आवश्यकताका आधारमा सिर्जना गरिएको हो। त्यसो भनेर संख्या घटाउँदा राष्ट्रिय सुरक्षामा प्रभाव पर्न सक्नेतर्फ पनि सचेतता अपनाउन जरुरी छ। हो, सेना शक्तिशाली भयो भने त्यसको नेतृत्वको महŒवाकांक्षा बढ्न सक्छ। महŒवाकांक्षा बढाउनु हुँदैन। त्यसो भनेर सेनाको शक्ति खुम्च्याउन खोज्नु कुनै पनि मानेमा उपयुक्त हुँदैन मुलुकको भविष्यका लागि पनि। दलीय राजनीतिले थिलोथिलो भएका बेला सेनाको संख्याका नाममा विवाद उचाल्नु समय सान्दर्भिक होला र ? त्यसो त राजनीतिमा कसको पल्ला भारी होला, अब कसरी मुलुक अघि बढ्ला र नागरिक समाजको आफूप्रतिको दृष्टिकोण के छ भन्नेबारे उसले पक्कै गम्भीर विश्लेषण गरिरहेको हुनुपर्छ। सेनामा यसअघि कहिल्यै नभएको सम्पत्ति विवरण सार्वजनिक गर्ने र भ्रष्टाचारमा छानबिन सुरु गरिएसँगै सुधारका देखिनलायक काम थाले पनि नागरिकको हेराइमा सेनाप्रतिको दृष्टिकोणमा अझै परिवर्तन आएको छैन। यो हुनुको प्रमुख कारण कम्युनिकेसन को अभाव नै हो। सेना हिजो दरबारको मात्र भन्ने थियो तर आज दरबार नभएपछि देश र जनताको हो भन्ने विश्वास दिलाउन पनि नागरिकसँगको संवादलाई उच्च प्राथमिकता दिनुपर्छ। यसका लागि सेनाभित्र पब्लिक कम्युनिकेसन विङ स्थापना हुनुपर्छ किनकि आफ्नो प्रचार आफैंले गर्दा लोकतन्त्रीकरणमाथि अन्याय हुनसक्छ। सेना देश र नागरिकको हितमा दृढ छ भन्ने म्यासेज दिएर मात्र हुँदैन त्यसको म्यासेजिङ निरन्तर गर्न जरुरी छ। त्यो भनेको नागरिक तहसम्म म्यासेज प्रवाह हुनुपर्छ भन्ने हो। नेतृत्वको कार्यशैलीका कारण यतिबेला सेना तटस्थ छ भन्ने सन्देश प्रवाह भएको छ। तर सेनासँगकै सेटिङमा सरकारले प्रतिनिधिसभा विघटन गरेको हो भन्ने सन्देश फैलाइरहँदा सेनाले यसकारण हाम्रो कसैसँग सेटिङ छैन भन्ने सन्देश आम सर्वसाधारण तहसम्म पुर्याउनुपर्छ अनि मात्र सेनामा लोकतन्त्रीकरण भएको आभास दिलाउन सकिन्छ। माघ १९ को बख्तरबन्द गाडी प्रदर्शन सूचना दिएरै गरिएको भए पनि नागरिक अगुवाका नाममा भएका प्रदर्शनमा त्यसलाई सरकारसँग जोडेर हेर्ने शंकाको सुविधा उपलब्ध भयो, जुन हुनु हुँदैनथ्यो। यहाँनेर राष्ट्रकवि माधवप्रसाद घिमिरेको स्मरण हुन्छ। उहाँलाई प्रायशः सोधिने गथ्र्यो, तपाईं साहित्य र शैलीका कुरा गर्नुहुन्छ, के हो यो भनेको ? घिमिरेको जबाफ हुन्थ्यो, बोली साहित्य हो भने नबोल्नु त्यसको शैली हो। यहाँ देखाउन खोजिएको आफू नबोलेर पनि म्यासेज दिन सक्नुपर्छ। अनौपचारिक कम्युनिकेसन एकलकाटे हुन्छ। विश्वास दिलाउन पनि समय लाग्छ। आफ्ना म्यासेज प्रस्तुत गर्न कम्युनिकेसनका संयन्त्र प्रयोग गर्नुपर्छ। कुनै पनि विषयवस्तुलाई नागरिकले बुझ्ने शैलीमा विश्लेषणात्मक तरिकाले प्रस्तुत गर्न सकियो भने त्यो बढी प्रभावकारी हुन्छ। सेनाबारे कुनै विषयमा आलोचना भयो भने उसले खण्डन गर्छ। खण्डन कुनै व्यक्ति, संस्था वा समूहप्रति लक्षित हुन्छ। आम सर्वसाधारण तहमा त्यसको प्रचार पुग्दैन। खण्डन शैलीले सेनाको प्रभावकारिता बढाउन सघाउँदैन। प्रचारलाई प्रपोगान्डा शैलीमा होइन कम्युनिकेसन शैलीमा ढाल्नुपर्छ। किनकि सेना, बुद्धिजीवी र आमसर्वसाधारणले बुझ्ने शैली फरकफरक हुन्छ। सेनाको विरोधमा कसैले केही लेख्यो भने चित्त बुझेन भनेर रियाक्टिभ हुने होइन, प्रोएक्टिभ हुने शैलीको विकास आवश्यक छ। सेना नागरिक सरकारको कानुनसम्मत आदेश मान्छ तर त्यसो भनेर नागरिक प्रतिनिधिले राजनीतिक स्वार्थमा प्रयोग गर्ने धृष्टता गर्नु हुँदैन, जो प्रहरीमा भइरहेको छ। सेना नागरिक नियन्त्रणमा छ भन्ने म्यासेज आम नागरिक तहसम्म पुर्याउन सकियो भने अहिले आएका सरकार सेना सेटिङका कुरा आफैं निस्तेज भएर जान्छन्। सेनाको लोकतन्त्रीकरण भन्ने शब्द शान्तिसम्झौतामा उल्लेख भएको छ। तर लोकतन्त्रीकरण भनेको के हो त भन्ने व्याख्या भएको छैन। नेपाली सेनाको भूमिकामा पनि परिवर्तन आएको छ। ऊ लोकतन्त्रीकरणको बाटोमा छ तर नागरिक तहमा त्यो खालको प्रचार पुगेको छैन। लोकतन्त्रीकरण शब्दको प्रयोग त भयो तर नीतिनिर्माताले यसबारे कुनै व्याख्या गर्न चाहेन। अब संविधानविद्, नागरिक समाज र सुरक्षा निकाय बसेर अन्तर्राष्ट्रिय अनुभवलाई समेत हेरी सेनाको लोकतन्त्रीकरणका विषयमा साझा धारणाको विकास गर्न ढिला भइसकेको छ। सेनाप्रति सबैको बुझाइ एउटै बनाउन पनि नागरिकप्रतिको संवादलाई तीव्रता दिनुपर्छ। यसो भयो भने सेनालाई भरपर्दो राष्ट्रिय संस्थाका रूपमा विकास गर्न सकिनेछ। संसद् विघटन, अदालतले गर्ने संविधानको व्याख्या, सडक आन्दोलन, दलहरूबीच धु्रवीकरण भइरहेका बेला बाहिरी शक्तिले खेल्दा सुरक्षा खतरा आउन लाग्यो भने सैनिक संगठनको औचित्य त्यतिबेला पुष्टि गर्नुपर्ने हुन्छ, जतिबेला सेनाका बारेमा अहिले भएगरिएका टिप्पणी फिका हुन जानेछन्।"
पुलिसलाई वालिङको झट्का,"काठमाडौं : विभागीय टोली नेपाल पुलिस क्लबलाई महिला लिग फुटबलमा वालिङ नगरपालिकाको नमिठो झट्का लागेको छ । एन्फा कम्प्लेक्स सातदोबाटोमा आइतबार भएको खेलमा वालिङले पुलिसलाई १० गोलले हरायो । वालिङको जितमा क्यामरुनी खेलाडी मेथो रुथले निर्णायक गोल गरिन् । रुथले ५८औं मिनेटमा उत्कृष्ट गोल गर्दे वालिङलाई जिताइन् । पहिलो चरणमा वालिङ र पुलिसले ११ गोलको बराबरी खेल्दै अंक बाँडेका थिए । तुलनात्मक रूपमा सुधारिएको प्रदर्शन गरेको वालिङले लगातार गोलको अवसर बनाएको थियो । चारजना विदेशी खेलाडीको साथ पाएको वालिङसामु पुलिसको गोल फर्काउने प्रयास सफल बन्न सकेन । मध्यभागमा औसत प्रदर्शन गरेको पुलिसको फिनिसिङ लाइन कमजोर बनेको थियो । वालिङकी कियोमेग्ने भेनेसानोइले प्लेयर अफ दी म्याच घोषित भइन् । उनले पाँच हजार रुपैयाँ पुरस्कार प्राप्त गरिन् । जितसँगै वालिङ तेस्रो स्थानमा उक्लिएको छ । वालिङले सात खेलबाट ११ अंक बनाएको छ । आठ अंक बनाएको पुलिस पाँचौं स्थानमा झरेको छ । यसैगरी अर्को खेलमा चन्द्रपुर नगरपालिकाले विराटनगर महानगरपालिकासँग बदला लिएको छ । चन्द्रपुरले विराटनगर महानगरपालिकालाई १० गोलले हरायो । चन्द्रपुरले विराटनगरसँग पहिलो चरणमा भोगेको ५० गोलको बदलासमेत लिन सफल भयो । प्रतिस्पर्धात्मक खेलमा चन्द्रपुरलाई जिताउन रजनी थोकरले निर्णायक गोल गरिन् । रजनीले ७०औं मिनेटमा गरेको गोल टोलीको जितमा पर्याप्त बन्यो । चन्द्रपुरकी युनिशा राई प्लेयर अफ दी म्याच घोषित भइन् । उनले पाँच हजार रुपैयाँ पुरस्कार प्राप्त गरिन् । सात खेलमा चन्द्रपुरको यो दोस्रो जित हो । जितसँगै चन्द्रपुरले ६ अंक बनाएको छ । समान खेलबाट विराटनगरको १० अंक पुगेको छ । विराटनगर चौथो स्थानमा छ । शीर्ष स्थानमा रहेको एपीएफको १८ अंक छ । जारी लिगमा एपीएफ अपराजित एक्लो टोली हो । दोस्रो स्थानमा रहेको त्रिभुवन आर्मी क्लबको १३ अंक छ । चौदण्डीगढीले खाता खोल्न सकेको छैन । खेल फागुन ७ गतेसम्म चल्नेछ । लिगको विजेताले १५ लाख, उपविजेताले आठ लाख, तेस्रोले पाँच लाख र चौथो हुने टोलीले तीन लाख रुपैयाँ प्राप्त गर्नेछन् । यसैगरी सर्वोत्कृष्ट खेलाडीलाई स्कुटर र व्यक्तिगत विधाका विजेतालाई जनही ५० हजार रुपैयाँ प्रदान गरिने आयोजक एन्फाले जनाएको छ ।"
मेयर गोल्ड कपको उपाधि आर्मीलाई,"भंगहा : महोत्तरीको भंगहामा सम्पन्न मेयर गोल्ड कप २०७७ को उपाधि त्रिभुवन आर्मी फुटबल क्लब काठमाडौंले जितेको छ। एपीएफ फूटबल क्लब काठमाडौंलाई १२ गोलले हराउँदै आर्मीले नगद पाँच लाख जितेको हो। खेलको १८ मिनेटमा ३० नम्बर जर्सीका खेलाडी विमल पाण्डेले एपीएफमाथि पहिलो गोल प्रहार गरेका थिए। दबाबमा आएका एपीएफका १८ नम्बर जर्सीका खेलाडी रवी थिङ्गले खेलको ५३ मिनेटमा आर्मीमाथि गोल प्रहार गर्दै खेल बराबरीको ल्याएका थिए। त्यसपछि खेलमा जित हाँसिल गर्न दुवै टिमका खेलाडीले कडा प्रतिस्पर्धा गरेका थिए। खेलको ६७ मिनेटमा आर्मीको तर्फबाट खेलाडी पाण्डेले नै एपीफमाथि दोस्रो गोल प्रहार गर्दै उनले आफ्नो टिमलाई जिताएका थिए। भंगहा नगरपालिकाले आयोजना गरेको मेयर गोल्ड कप २०७७ मा दुई २ लाख लिदैं आर्मी फूटबल क्लबसंग एपीएफले चित बुझायो। खेलको म्यान अफ दी म्याच आर्मीका खेलाडी पाण्डे भए। उनले नै विपक्षीमाथि २ गोल प्रहार गरेका थिए। उनले पाँच हजार नगद र शिल्ड पाए। फाइनल खेलको उत्कृष्ट खेलाडी एपीएफका १८ नम्बर जर्सीका खेलाडी रवी थिङ्ग घोषित भए। उनले नगद ११ हजार र शिल्ड पाए। पूर्व रक्षामन्त्री शरतसिंह भण्डारीले खेलका विजेता र उपविजेतालाई नगद राशीको चेक,शिल्ड, प्रशंसा पत्र प्रदान गरे। त्रिभुवन आर्मीका फूटबल टिमलाई मेयर गोल्ड कपको उपाधी प्रदान गर्दै पूर्व रक्षा मन्त्री शरत सिंह भण्डारी।"
क्यान्सरविरुद्ध साइकल र्याली,"काठमाडौं : सातौं संस्करणको अन्नपूर्ण पोस्ट् राइड फर लाइफ साइकल र्याली भव्य रूपमा सम्पन्न भएको छ। क्यान्सरविरुद्ध जनचेतना जगाउन र साइकलमैत्री समाज निर्माण अभियानमा टेवा पुर्याउने उद्देश्यले क्यान्सरविरुद्ध चेतना छरौं वातावरण जोगाएर, साइकल चढौं स्वस्थ रहौं दूरी कायम गरेर नाराका साथ आयोजना गरिएको र्याली शनिबार बिहान तीनकुनेस्थित अन्नपूर्ण पोस्ट्को कार्यालय परिसरबाट सुरु भई गौशाला, चाबहिल, महाराजगन्ज, गोँगबु, बालाजु, सोह्रखुट्टे, लैनचौर, दरबारमार्ग, रत्नपार्क, भद्रकाली, त्रिपुरेश्वर, थापाथली, माइतीघर, नयाँ बानेश्वर हुँदै पुनः तीनकुनेमै पुगेर समापन भएको थियो। र्यालीको उद्घाटन युवा तथा खेलकुदमन्त्री दावा लामा तामाङ, अन्नपूर्ण मिडिया नेटवर्कका अध्यक्ष रामेश्वर थापा, राष्ट्रिय खेलकुद परिषद्का सदस्यसचिव रमेशकुमार सिलवाल, एनआरएनएका पूर्वअध्यक्ष उपेन्द्र महतो, क्यान्सर केयर फाउन्डेसनका अध्यक्ष तथा पूर्वमहान्यायाधिवक्ता सुशील पन्त, डा जेपी अग्रवाल, रथी प्रभुराम शर्मा, एआईजी पुष्पराम केसी, अन्नपूर्ण मिडिया नेटवर्कका ग्रुप डाइरेक्टर सचन थापा, ग्रुप सीईओ सनत न्यौपाने, सीईओ मानस घिमिरेलगायतले संयुक्त रूपमा गरेका थिए। उद्घाटन कार्यक्रममा सहभागीलाई अन्नपूर्ण पोस्ट्का सम्पादक अखण्ड भण्डारीले स्वागत गरेका थिए। क्यान्सर केयर फाउन्डेसनका अध्यक्ष तथा पूर्वमहान्यायाधिवक्ता सुशील पन्तले क्यान्सर रोगबाट बच्ने र सावधानी अपनाउने तरिकाबारे जानकारी गराएका थिए। नेपाल साइकल संघका अध्यक्ष गोपालसुन्दरलाल कक्षपतिले साइकल र्यालीले आममानिसमा सचेतना जगाउनुका साथै खेलाडीका रूपमा पनि महत्त्वपूर्ण भूमिका खेल्ने बताए। नेपाल साइकल सोसाइटीका अध्यक्ष रत्नराम श्रेष्ठले साइकल चढ्नुको महत्त्व र यसले वातावरणमा पार्ने सकारात्मक प्रभावका बारेमा प्रकाश पारेका थिए। विगत पाँच वर्षदेखि साइकल र्यालीमा सहभागी हुँदै आएका ११ वर्षीय बालक सुयोगमानसिंह बस्नेतले साइकल चढ्नाले मानिसलाई स्वस्थ बनाउनुका साथै वातावरण संरक्षण गर्न र सवारीसाधनको इन्धनका लागि दैनिक रूपमा खर्च हुने करोडौं रुपैयाँ जोगिने बताए। साइकल फर अलका अध्यक्ष सुदीप पौडेलले र्यालीका सहभागीलाई साइकल चलाउँदा अपनाइने सुरक्षा र सावधानीबारे जानकारी दिएका थिए। र्यालीमा पाँच वर्षदेखि ७९ वर्ष उमेर समूहका एक हजार पाँच सयभन्दा बढी साइकलयात्रीको सहभागिता थियो। सहभागीमध्ये लक्की ड्रमार्फत भाग्यमानी विजेताहरू घोषणा गरिएको थियो। श्रीनिशाले जितिन् साइकल अन्नपूर्ण पोस्ट् राइड फर लाइफ साइकल र्यालीमा सहभागी श्रीनिशा श्रेष्ठले माउन्टेन बाइक साइकल जितेकी छन्। र्यालीमा सहभागीमध्ये गरिएको लक्की ड्रमा श्रीनिशा भाग्यमानी बन्न सफल भएकी हुन्। उनले हिमालय क्रसकन्ट्री माउन्टेन बाइक साइकल प्राप्त गरिन्। यसैगरी जियाओमी रेडमी नोट नाइन मोबाइल पुरस्कार अमृतकाजी शाक्य, सिको घडी अशोका देवकोटा, सिम्रिक एयरको गोसाइँकुण्ड टुर प्याकेज उमेश थापा र अन्नपूर्ण पोस्ट्को ६ महिनाको निःशुल्क ग्राहक सेवा अमृत थापा र कर्मा ढोन्दुकले प्राप्त गरे। विजेतालाई राष्ट्रिय खेलकुद परिषद्का सदस्यसचिव रमेशकुमार सिलवाल, अन्नपूर्ण मिडिया नेटवर्कका सीईओ मानस घिमिरे, सम्पादक अखण्ड भण्डारी, अनलाइन सम्पादक विष्णु सुवेदी, समाचार प्रमुख रोशन राउत, मार्केटिङ प्रमुख दिलीप तामाङ, फाइनान्स प्रमुख कुमार पोखरेल, मानव संसाधन विभागकी डेपुटी म्यानेजर इन्दु श्रेष्ठलगायतले पुरस्कार प्रदान गरेका थिए। अन्नपूर्ण मिडिया नेटवर्कले विगत सात वर्षदेखि क्यान्सरविरुद्ध जनचेतना जगाउने उद्देश्यले साइकल र्याली आयोजना गर्दै आएको छ। क्यान्सर केयर फाउन्डेसनसँगको सहकार्यमा आयोजित र्यालीलाई यस पटक जगदम्बा स्टिलले मुख्य प्रायोजन गरेको थियो।"
"र्यालीका सहभागी भन्छन् , 'साइकल संस्कृतिको विकास गर्दैछ अन्नपूर्ण'","सातौं संस्करणको अन्नपूर्ण पोस्ट् राइड फर लाइफ साइकल र्यालीमा उत्साहजनक सहभागिता रहेको छ । र्यालीमा पाँचदेखि ७९ वर्षसम्मका एक हजार पाँच सयभन्दा बढी साइकलयात्री सहभागी भएका थिए । साइकल चलाउँदा वातावरण स्वच्छ हुन्छ सुयोगमानसिंह बस्नेत म विगत पाँच वर्षदेखि साइकल र्यालीमा सहभागी भइरहेको छु। साइकल चलाउँदा हाम्रो स्वास्थ्य राम्रो हुनुका साथै वातावरण पनि स्वच्छ हुन्छ। अन्नपूर्ण पोस्ट्ले हरेक वर्ष क्यान्सरविरुद्ध सचेतना जगाउन साइकल र्याली आयोजना गरिरहेको छ, जुन अहिलेको समयमा अति महत्वपूर्ण हो। म कक्षा ६ मा पढ्छु। मेरो बुवा पनि साइकल चलाउनु हुन्छ। उहाँबाटै मैले साइकल चलाउन सिकेको हुँ। साइकल चलाएर म सिन्धुली र जनकपुरसम्म पुगेको छु। साइकल मेरो नसा हो भुमराज तिवारी साइकलमा यात्रा गर्नु मेरो नसाजस्तै हो। केही दिनअघि साइकलमै चितवन पुगेर फर्किएको थिएँ। साइकल यात्राकै क्रममा लुम्बिनी, पनौती, सिन्धुलीगढीलगायतका ठाउँमा पुगेको छु। अन्नपूर्ण साइकल र्यालीमा पहिलो पटक सहभागी भएको हुँ। साइकल चलाउँदा शारीरिक व्यायाम, खुसी र स्वतन्त्रता अनुभव गर्न पाइन्छ। आर्थिक रूपमा पनि सस्तो सवारीका रूपमा साइकललाई लिन सकिन्छ। साइकल चलाउँदा शरीरमा थेरापीको काम गर्छ। सहरका सडक साइकलमैत्री छैनन्। त्यसैले हाइवे छाडेर अफरोडमा कुदाउन रमाइलो हुन्छ। निरोगी बन्न सहयोग पुग्छ उमेश श्रेष्ठ हरेक दिन साइकल चलाउँदा सुगर, प्रेसरजस्ता विभिन्न रोगबाट बच्न सकिन्छ। अर्थात् निरोगी बन्न सहयोग पुर्याउँछ। साइकलमा सवारी मानसिक स्वास्थ्यका लागि पनि उत्तम मानिन्छ। साइकल चलाउँदा आनन्द छुट्टै छ महेश्वरलाल श्रेष्ठ साइकल चलाउन थालेको डेढ दशक हुन थाल्यो। अन्य युवालाई साइकल यात्रामा उत्प्रेरणा जगाउन पनि म यो र्यालीमा सहभागी भएको हुँ। साइकलमै नेपालका धेरै जिल्ला घुमेको छु। पोखरा, नेपालगन्जलगायत काठमाडौंवरिपरिका धेरै ठाउँ पुगेको छु। म प्रायः शरीर स्वस्थ राख्न साइकल चलाउने गर्छु। साइकल चलाउँदा हुने आनन्द व्याख्या गर्न सक्दिनँ। प्रायः हरेक दिन बिहान २०२५ किमि साइकलमै घुम्ने गर्छु। र्यालीमा सहभागी हुँदा विभिन्न जानकारी पाइन्छ सुस्मृति तामाङ साइक्लिङ गर्नु मेरो रहर हो। म एक एनजीओमा काम गर्छु। हरेक दिन अफिस जाँदा आउँदा साइकल नै चलाउने गर्छु। अन्नपूर्ण साइकल र्यालीमा म दोस्रो पटक सहभागी भएकी हुँ। सन्देशमूलक र्यालीमा सहभागी हुँदा रमाइलोसँगै विभिन्न जानकारी पनि पाइन्छ। सधंै चलाइराख्ने भएकाले र्यालीमा खासै गाह्रो भएन। साइकलमा बानी भएपछि अन्य साधन चलाउन मन लाग्दैन। साइकलमा सहर घुम्ने गर्छु सूर्यान्स थापा म ७ कक्षामा पढ्छु। बाबासँगै म पनि गत वर्षदेखि अन्नपूर्ण पोस्ट्ले आयोजना गरेको साइकल र्यालीमा सहभागी हुन थालेको हुँ। बेलाबेला साइकल लिएर सहर घुम्ने गर्छु। साइकल चलाउँदा शारीरिक व्यायाम पनि हुने भएकाले मलाई निकै रमाइलो लाग्छ। साइकल चलाउँदा फाइदै फाइदा शिव गुरुङ र्यालीमा सहभागी हुन पोखराबाट लुम्बिनी हुँदै साइकलमै काठमाडौं आएको हुँ। साइकलसँगको मेरो संगत ६० वर्षभन्दा पुरानो हो। साइकल राइडिङलाई प्रमोट गरौं भन्ने उद्देश्यले संस्थागत रूपमै सक्रिय छु। साइकल चलाउँदा फाइदै फाइदा छ। वातावरण र सांस्कृतिक सम्पदा संरक्षण गरौं भनेर साइकल संस्कृतिको विकास गर्न काम गरिरहेको छु। हरेक दिन ३० देखि ४० किलोमिटरसम्म साइकल कुदाउने गरेको छु। काठमाडौंबाट एकै दिनमा पोखरा निकै पटक पुगेको छु। साइकल स्वास्थ्यका लागि उपयोगी सवारी देवेन्द्र बस्नेत आरुबारीमा हुर्किएको हुँ। बच्चादेखि नै साइकल कुदाउँथे। क्यान्सर रोगबारे सचेतना फैलाउन आयोजना गरिएको यो साइकल र्याली उपयोगी छ। क्यान्सर रोगसँग जुध्नुभएकाहरूलाई रोगसँग लड्ने आत्मविश्वास बढोस् भनेर नै म पनि सहभागी भएको हुँ। शारीरिक स्वास्थ्यसँगै साइकललाई पर्यटन, खेल र मनोरञ्जनका लागि पनि प्रयोग गर्न सकिन्छ। समयसमयमा हामीले विभिन्न कार्यक्रम पनि आयोजना गर्दै आएका छौं। साइकल स्वास्थ्यका लागि उपयोगी सवारी साधन हो। जोखिमपूर्ण साइकल यात्रा अन्नपूर्ण साइकल र्यालीमा उत्साहजनक सहभागिता (तस्बिरसहित) अन्नपूर्ण पोस्ट् साइकल र्याली भव्य रुपमा सम्पन्न"
राष्ट्रिय महिला फुटबल लिगमा आज दुई खेल हुँदै,"काठमाडौं : राष्ट्रिय महिला लिग फुटबलको दोस्रो चरणअन्तर्गत आज दुई खेल हुँदैछन्। ललितपुरको सातदोबाटोस्थित एन्फा कम्प्लेक्समा हुने पहिलो खेल विराटनगर महानगरपालिका र चन्द्रपुर नगरपालिकाबीच हुनेछ। विराटनगर लिगको दोस्रो स्थानमा रहेको त्रिभुवन आर्मी फुटबल क्लबसँग अङ्क दूरी घटाउने लक्ष्यका साथ मैदानमा उत्रने छ। विराटनगरले हालसम्म छ खेलमा १० अङ्क जोडेको छ। विराटनगर तेस्रो स्थानमा छ। चन्द्रपुर प्रतियोगितामा दोस्रो जितका लागि प्रयास गर्नेछ भने लिगको छैटौँ स्थानमा रहेको चन्द्रपुरको छ खेलबाट तीन अङ्क छ। सो खेल मध्याह्न १२ बजे हुनेछ। यसैगरी दोस्रो खेल नेपाल पुलिस क्लब र वालिङ नगरपालिबीच हुनेछ। चौथो स्थानमा रहेको पुलिस क्लब जित निकाल्दै तेस्रो स्थानमा उक्लिने प्रयास गर्नेछ। वालिङ पनि खेल जितेर आफ्नो स्थान सुरक्षित राख्ने प्रयासमा रहने छ। पुलिस आठ अङ्क जोडेर लिगको चौथो स्थानमा छ भने वालिङ आठ अङ्कका साथ लिगको पाँचौं स्थानमा छ। सो खेल दिउँसो तीन बजे शुरु हुनेछ। प्रतियोगितामा मोरङको विराटनगर महानगरपालिका, रौतहटको चन्द्रपुर नगरपालिका, स्याङजाको वालिङ नगरपालिका, उदयपुरको चौदण्डगढी नगरपालिका, नेपाली सेनाको त्रिभुवन आर्मी क्लब, नेपाल प्रहरीको नेपाल पुलिस क्लब र सशस्त्र प्रहरी बलको एपीएफ क्लब सहभागी रहेको अखिल नेपाल फुटबल सङ्घ (एन्फा)ले जनाएको छ।"
वैशाखमा फुटसल लिग हुने,काठमाडौँ : अखिल नेपाल फुटबल संघ (एन्फा) को आयोजनामा पोखरामा हुने ए डिभिजन फुटसल लिगका लागि टर्नपाइकले प्रायोजन सहयोग गर्ने भएको छ । पोखरामा वैशाख २५ गतेदेखि जेठ १५ सम्म आयोजना हुने लिगका लागि टर्नपाइकले प्रायोजन गरेको हो । एन्फा मुख्यालय सातदोबाटोमा आइतबार आयोजित कार्यक्रमबीच एन्फा फुटसल समितिका संयोजक रत्नकुमार श्रेष्ठ र टर्नपाइकका सीईओ उकेश लोहनीेले सम्झौतापत्र आदानप्रदान गरे । सम्झौताअनुसार टर्नपाइकले २९ लाख रुपैयाँ एन्फालाई उपलब्ध गराउनेछ । पोखरामा हुने लिगमा देशभरबाट छनोट भएका १० टोलीको सहभागिता रहनेछ । जसमा बागमती प्रदेशबाट चारसहित अन्य प्रदेशबाट छनोट भएका टोलीले उपाधिका लागि प्रतिस्पर्धा गर्नेछन् । लिगको विजेताले १० लाख र उपविजेतालाई पाँच लाख रुपैयाँ पुरस्कार पाउने एन्फाले जनाएको छ। फुटसल खेलको विकास र लिगलाई व्यवस्थित गर्न एन्फाले नयाँ योजना बनाएको एन्फाका अध्यक्ष कर्माछिरिङ शेर्पाले बताए । शेर्पाले फुटसलको अन्तर्राष्ट्रिय सहभागिता र प्राविधिक विषयमा इरानले सहयोग गर्न लागेको पनि जानकारी दिए ।
