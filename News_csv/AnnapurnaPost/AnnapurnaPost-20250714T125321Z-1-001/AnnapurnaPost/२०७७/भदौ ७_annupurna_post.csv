शीर्षक,विवरण
प्रतिपक्षको खोजीमा नागरिक,"राजनीतिक अर्थशास्त्री जोन स्टुअर्ट मीलले भनेका छन्, जतिञ्जेल मैदानमा कुनै दुस्मन हुँदैन, गुरु र शिष्य दुवै आफ्नो कक्षमा सुत्न जान्छन्। विरोधीहरूले मानिसलाई आफ्ना सीमाबारे सतर्क र सचेत गराउँछन्। निद्राबाट ब्युझाउँछन्। आलोचनाले शक्तिमा रहेका मानिसलाई नीतिहरूमा सुधार र गतिविधिमा नियन्त्रण गर्न अनि जागरुक हुन सिकाउँछ। आलोचना र सुधार एक निरन्तर चलिरहने प्रक्रिया हो। यही आलोचना र सुधार क्रमले आधुनिक लोकतन्त्रमा सत्तापक्ष र प्रतिपक्षको जन्म भएको हो। लोकतन्त्रले असहमति र द्वन्द्व स्वीकार गर्छ। विपक्षको अस्तित्व संसदीय लोकतन्त्रको सबैभन्दा विशिष्ट विशेषता हो। यसले लोकतन्त्रको जीवनमा रक्तसञ्चार गर्छ। कुनै पनि राजनीतिक शक्तिको विस्तार र रूपान्तरण कठोर मेहनत र संघर्षबाट हुन्छ। साथै स्थापित भइरहन उसले आफूमा शुद्धता ल्याउने प्रयासलाई निरन्तरता दिएको हुन्छ। तर त्यसले पूर्णता भने पाएको हुँदैन। जस्तोसुकै पृष्ठभूमिबाट आएको राजनीतिक शक्ति होस्, सत्तामा पुगेपछि विधायिका, न्यायपालिका, कर्मचारीतन्त्र, सुरक्षासंयन्त्र र राज्यकोषसमेतमा आफ्नो पहुँच विस्तार र वर्चश्वले त्यसको छुट्टै दलीय चरित्र लगभग ध्वस्त हुन्छ। उसमा रहेको दृष्टिकोण र निष्ठा एक सुविधाभोगी र उन्मादी जमातमा परिणत हुन थाल्छ। यो कुरा नागरिक समाजलाई मन परेको हुँदैन। सत्ताको उद्दण्डता नियन्त्रण गर्ने शक्तिको खोजी नागरिक समाजले गरिरहेको हुन्छ। यही खोजीलाई मूर्तता दिन सत्ताविरुद्धको मतलाई एकत्रित गर्दै उठाउने सबैभन्दा प्रभावकारी माध्यम प्रतिपक्ष हो। सत्तारुढ दलले सामान्यतः विपक्षीहरूलाई दबाउन र सत्तामा टिकिरहन राज्यस्रोत प्रयोग गर्छ। विपक्षी दल यस विषयमा कमजोर रहन्छ। सत्तासँग लड्ने उसको हतियार भनेको उच्च नैतिकता, सिद्धान्तनिष्ठता तथा आन्तरिक लोकतान्त्रिक अभ्यासको सुनिश्चिततासहितको एकमना एकता हो। आम नागरिकको भावनालाई समेटेर जसले सत्ताको गलत क्रियाकलापविरुद्ध आफूलाई उभ्याउँछ, त्यो नै भावी सत्ताको स्वाभाविक दाबेदार ठहरिन्छ। लोकतन्त्रमा प्रतिपक्षको स्वच्छता र सक्षमताले आलोचनाको गरिमा बचाएर राख्छ। उसको आदर्श प्रस्तुतिले व्यवस्थालाई आदर्श बनाउँछ। उच्च नैतिक बल, विषयवस्तुको प्रभावकारी उठानले सत्तालाई बरालिन दिँदैन। यसबाट सत्तालाई सच्चिन र प्रतिपक्षलाई भावी सत्तापक्षका रूपमा आम नागरिकको ध्यानाकर्षण गर्न मद्दत पुग्छ। सत्तापक्षभन्दा प्रतिपक्ष अग्रगामी र स्वप्नदर्शी हुनुपर्छ। सबै सम्भव सपना जनतालाई देखाएर जनमतको सृजना गर्नुपर्छ। समाजलाई अँध्यारोबाट उज्यालोतर्फ लैजाने विधा राजनीति हो। नागरिक समाज हरपल सकारात्मक परिवर्तनको खोजीमा रहेको हुन्छ। यही नागरिक चाहनालाई एकीकृत गरी आफ्ना नीति तथा प्राथमिकतामा परिमार्जन गर्दै भ्रष्टाचारविरुद्ध लड्ने, सार्वजनिक साधनस्रोतको दुरुपयोग रोक्ने, संवैधानिक सर्वोच्चता र मानवअधिकारका पक्षमा संघर्ष जारी राख्नु प्रतिपक्षको जिम्मेवारी हो। आगामी सरकारको चित्र कोर्न कांग्रेसले आफूलाई सच्याउनै पर्छ। आफ्नो नेतृत्वको विकल्प समयमै खोज्नुपर्छ, अन्यथा आम नागरिकले प्रतिपक्षकै विकल्प खोज्ने अवस्था आउँछ। प्रतिपक्षका दुई स्वरूप हुन्छन् ः एक व्यवस्थापिकाभित्रको, दुई व्यवस्थापिकाबाहिरको। विपक्षका यी दुवै मैदानमा जसले प्रभावकारी भूमिका खेल्छ, त्यही नै जनआस्थाको केन्द्र बन्दछ। व्यवस्थापिकाभित्रको विपक्षी कमजोर भयो भने व्यवस्थापिकाबाहिरका विपक्षीको सक्रियता बढेर जान्छ। व्यवस्थापिकीय प्रतिपक्ष राजनीतिक स्थिरताका लागि महत्वपूर्ण मानिन्छ भने बाहिरको प्रतिपक्ष सत्तासँगै व्यवस्थाका लागिसमेत चुनौती बन्न सक्छ। प्रतिपक्षले आफूलाई सत्ता सुविधाको लालसाबाट बाहिर राख्न नसकी सहमति र सहकार्यका नाममा सत्तापक्षसँग सौदाबाजी र राज्यस्रोतमा साझेदारीको दाबी गर्न थाल्यो भने प्रतिपक्षको अस्तित्व नै बिलाएर जान्छ। मुलुकका लागि त्यो झन् खतरनाक हुन्छ। यस्तो समझदारीले प्रतिपक्षविहीन सत्ता र स्वेच्छाचारितालाई प्रवद्र्धन गर्छ। प्रतिपक्षले आफूलाई वैकल्पिक सत्ताभन्दा पनि सहसत्ताका रूपमा प्रस्तुत गर्यो वा गैरजिम्मेवार भयो भने सरकार थप स्वेच्छाचारी बन्छ, जनता निराश हुन्छन् र प्रतिगमन वा विद्रोहका लागि बाटो खुल्छ। २००७ सालमा प्राप्त प्रजातन्त्र २०१७ सालसम्म आइपुग्दा सफल हुन नसक्नुको एक मुख्य कारण कमजोर प्रतिपक्ष हो। यस्तै २०४६ सालमा पुनस्र्थापित प्रजातन्त्रले असल अभ्यास गर्न नसक्नुको प्रमुख कारण व्यवस्थापिकीय प्रतिपक्षको गैरजिम्मेवारीपना हो। यसबाट बाहिरको प्रतिपक्षी तत्कालीन माओवादीले खेल्ने मैदान पायो र यसैको आडमा प्रतिगमनको समेत फणा उठेको हो। अहिले व्यवस्थापिकीय प्रतिपक्षका रूपमा रहेको नेपाली कांग्रेस कमजोर देखिएको छ। माइतीघर मण्डलासमेतमा देखिने विभिन्न संगठितअसंगठित अभियानले यसको रिक्तता पूरा गरिरहेका छन्। बढ्दो अनियमितता, भ्रष्टाचार र स्वेच्छाचारिताविरुद्ध स्वस्फूर्त निस्किएको जनसमुदाय कुनै पनि राजनीतिक दलविशेषको उपस्थितिप्रति उदासीन देखिन्छ। यो त्यति सकारात्मक हैन। यसले निरन्तरता पाए राजनीतिक स्थिरतामाथि चुनौती बन्न सक्छ। विपक्षी दलका कतिपय नेताहरू यसैमा ऐक्यबद्धता जनाएर आफूलाई महिमामण्डित गर्दैछन्। अन्य असन्तुष्ट पक्षलाई ऐक्यबद्ध गर्दै मुद्दाको अगुवाइ गर्न छाडी व्यवस्थापिका बाहिरका विपक्षीका क्रियाकलापमा जनाइने प्रतिक्रिया मात्रले आफ्नै भूमिका र अस्तित्वलाई खुम्च्याउँदैछ। विकृति र विसंगतिविरुद्ध विकल्पसहितको पहिलो आवाज व्यवस्थापिकीय प्रतिपक्षले उठाउने हो। व्यवस्थापिकीय विपक्षीको निरन्तर र सक्रिय उपस्थितिले हर प्रकारको तानाशाहीको प्रवेश रोक्छ। यही विषयलाई विद्वान् ए लरेन्स लबेलले भनेका छन्, सम्भावित जनमतको सीमाभित्रको कार्यक्रमसहित विपक्षी दलको अस्तित्व भनेको तानाशाहको मात्र होइन, कट्टरपन्थी मतविरुद्धसमेत अवरोध हो। संसदीय प्रणालीको जननी मानिने बेलायतमा सर्वप्रथम सन् १८२६ मा प्रतिपक्ष (अपोजिसन) शब्दको प्रयोग भएको पाइन्छ। संसदीय लोकतन्त्रमा अपोजिसन शब्दको अगाडिको अक्षर ओ क्यापिटल लेखिन्छ। यसबाट यसको महत्व प्रस्टिन्छ। अपोजिसन अर्थात् विपक्षी दलको नेता वैकल्पिक प्रधानमन्त्रीका रूपमा र उसका सहकर्मी सदस्यहरू वैकल्पिक मन्त्रीका रूपमा जनप्रतिक्षित हुन्छन्। तर वर्तमान ओली सरकारको स्वेच्छाचारिताको सर्वत्र विरोध हुँदै गर्दा जनस्तरबाट विकल्पका रूपमा प्रमुख प्रतिपक्षी दलका मुख्य नेताको चर्चा छैन। ह्यारोल्ड जे लास्कीले संसदीय लोकतन्त्रको सफल सञ्चालनका लागि दुई दल मात्र आवश्यक भएको बताएका छन्। तर विकासशील लोकतन्त्रमा थुप्रै पक्षहरू आफूलाई वैकल्पिक शक्तिका रूपमा उभ्याउने प्रयासमा रहेका हुन्छन्। तीमध्ये सत्तासँग चित्त नबुझाएका समस्त समुदायलाई एकत्रित गरेर अगाडि बढ्नेको अस्तित्वले मात्र निरन्तरता पाउँछ। यसरी सत्ताविरुद्धको बलियो गठबन्धन बनाउन प्रमुख प्रतिपक्षको भूमिकाले दुईदलीय सान्दर्भिकतालाई बलियो बनाउँछ। हामीकहाँ अहिले कांग्रेस प्रमुख प्रतिपक्षको भूमिकामा छ। करिब तीन दशकयता पटकपटकका सत्ताभोगी यसको नेता छन्। प्रतिपक्षमा हुनुपर्ने जोसजाँगर तथा आम कार्यकर्ता, शुभेच्छुक तथा लोकतन्त्रवादी नागरिक समाजमा उत्साह भर्ने सामथ्र्य यिनमा पटक्कै देखिँदैन। सात दशक उमेर कटेका, पटकपटकको सत्ताअभ्यासले गलेका र कुनै सुनाम नकमाएका पात्रलाई शिरमा राखेको प्रमुख प्रतिपक्षबाट वर्तमान सत्ताको विकल्प प्रस्तुत हुनेमा विश्वास घट्दो छ। कम्युनिस्ट सत्ताको दिनानुदिन बढ्दो धुत्र्यार्ईं त आलोचित छँदै छ। साथमा प्रतिपक्षका रूपमा कांग्रेससमेत नागरिक समाजबाट उत्तिकै आलोचित छ। आलोचनाबाट सुध्रिने पक्षमा न सत्ता देखिन्छ न त प्रमुख प्रतिपक्ष। मुलुकको सबैभन्दा ठूलो दुस्मनका रूपमा मौलाउँदो भ्रष्टाचारमाथि छानबिनभन्दा पनि त्यसको शृंखलीकरण र ढाकछोपमा सत्ता र प्रतिपक्षी नेतृत्वबीच सहकार्यको चर्चा छ। बढ्दो भ्रष्टाचारविरुद्ध आक्रोशित कार्यकर्ताहरू सडकमा पुग्दानपुग्दै अधिकांश भ्रष्टाचारका काण्डमा आफ्नै नेताको नाम जोडिएर आएपछि लुरुलुरु फर्कन विवश छन्। लोकतन्त्रनिम्ति लडेको भन्दा पनि यसैमा लडीबुडी खेलेर व्यवस्थालाई नै विकृत तुल्याएको आरोप नेतृत्वमाथि छ। यस्तो रुग्ण नेतृत्वले प्रतिपक्षका रूपमा कांग्रेसको लोकप्रियता बढ्दैन। सत्तानिवृत्त भएपछिको राजनीतिक शक्तिले आफ्नो बहिर्गमनको निर्मम समीक्षा र शल्यक्रिया गरी रुग्ण र असान्दर्भिक पात्र र प्रवृत्तिलाई अवकाश दिन्छ। नयाँ स्वरूपमा आफूलाई सशक्त प्रतिपक्षको रूपमा उभ्याउँछ। अनि भावी सरकारको स्वाभाविक दाबेदारका रूपमा प्रस्तुत गर्छ। तर कांग्रेसले यस्तो आँट गरेन। गत निर्वाचनमा भएको शर्मनाक हारको नैतिक जिम्मेवारी लिई स्वहिर्गमित हुनुपर्ने मूल नेतृत्वले आफ्नो कार्यशैलीसमेत फेर्न तयार भएन। पार्टी विधानले दिएको स्वाभाविक कार्यकाल सकिएपछि मार्ग प्रशस्त गर्नुपर्नेमा सत्तापक्षको आन्तरिक द्वन्द्वमा खेलेर फेरि केही लिइछाड्ने ध्याउन्नमा नेतृत्व छ। जसले पार्टीभित्र प्रतिपक्षका रूपमा रहँदा वीजारोपण गरेको भागबन्डा संस्कृतिको रोगले कांग्रेस अद्यापि ग्रस्त छ। सत्ता वा विपक्ष जहाँ रहे पनि पद्धति बसाल्नेभन्दा पनि बाँडीचुँडी गरी भाँडो रित्याउने भान्सा बसाल्नु उनको स्वभाव हो। अन्त्यमा, अघिल्लो चुनावी जितले उन्मत्त सत्तालाई सन्तुलित गर्ने, स्वेच्छाचारिता रोक्ने, मतादेशको ऐनामा तात्कालिक जनादेशको समेत प्रतिबिम्ब देखाउने र वैकल्पिक सरकारको छायाँले झस्काउँदै जिम्मेवार बनाउने काम सशक्त प्रतिपक्षको हो। प्रतिपक्षी दललाई छायाँ सरकार पनि भनिन्छ। अहिले कांग्रेसको नेतृत्व सत्ताको सहायक र कांग्रेस सरकारको छायाँजस्तै देखिन्छ। वर्तमान सत्ताका जनविरोधी कामकारबाहीको प्रतिरोधमा देखिएको हिच्किचाहटले कांग्रेसतिर प्रश्नैप्रश्न छन्। यसरी प्रतिपक्षीय धर्म निर्वाह हुँदैन। यो धर्म निर्वाह गर्दै आगामी सरकारको चित्र कोर्न कांग्रेसले आफूलाई सच्याउनै पर्छ। आफ्नो नेतृत्वको विकल्प समयमै खोज्नुपर्छ, अन्यथा आम नागरिकले प्रतिपक्षकै विकल्प खोज्ने अवस्था आउँछ। मुलुकका यावत् समस्या सम्बोधनमा जिम्मेवार राजनीतिक शक्तिका रूपमा कांग्रेस आजैदेखि गम्भीर बन्नुपर्छ। नागरिक समाज जिम्मेवार र सशक्त प्रतिपक्षको खोजीमा छ।"
नत्र नेपालभारत दुवै हार्नेछन्,"यतिबेला नेपालभारत सम्बन्धमा चिसोपन बढेको छ। एकले अर्कालाई दोषारोपण गरेकै भरमा मात्र सम्बन्धको मापन हुने होइन। सरकार त आउँछ जान्छ। सरकारमा बसेका व्यक्तिका क्रियाप्रतिक्रियाले जनस्तरको सम्बन्ध धमिल्याउन सक्दैन पनि। आवेशमा आएर गरिने दोषारोपणलाई नै सम्बन्धको आधार बनाइनु हुन्न। भारतसँगको हाम्रो सम्बन्ध बहुआयामिक छ भने धार्मिक तथा सांस्कृतिक सम्बन्ध विशेष खालको छ। यो कुनै राजनीतिक दल सत्तामा आएपछि बनेको सम्बन्ध नभई ऐतिहासिक विरासतबाट स्थापित भएको हो। त्यसैले यति निकटको मित्र मुलुकबीच एकले अर्कालाई सार्वजनिक रूपमा गाली गरेर नभई टेबुल टकमार्फत समस्याको समाधान खोज्नुपर्छ, आरोपप्रत्यारोपबाट होइन। सार्वभौम रूपमा हामी दुई देश अलग छौं। सम्बन्धका कारण हामी एकाकार पनि छौं। नागरिक तहमा हामीबीच भावनात्मक र अभूतपूर्व एकता छ। भारतसँग हाम्रो बहुआयामिक सम्बन्ध छ। सत्तासीन भारतीय जनता पार्टी नेपाललाई देवभूमि नै मान्छ। आकारमा सानोठूलो भए पनि दुवै देशको मान्यता एउटै हो भन्ने सिद्धान्त भारतमा स्थापित छ। दुईपटकसम्म भारतका लागि नेपाली राजदूत भएर बसेकाले त्यहाँका कुनै पनि दलका नेतासँग भेट्दा नेपालप्रति सद्भाव रहेको पाएको थिएँ। नेपाललाई बुझ्न नखोज्ने सत्तामा रहेका कुनै व्यक्तिले केही भन्दैमा त्यो नै सम्बन्धको आधार हो भनी व्याख्या गर्नु हाम्रा पनि कमजोरी हुन्। आज जुन किसिमको सम्बन्ध छ, यसलाई यही रूपमा राखिरहनु हुँदैन। त्यसका लागि हामी अग्रसर हुनुपर्छ। नरेन्द्र मोदी प्रधानमन्त्री भएपछि नेपालसँगको सम्बन्धमा चिसोपना आउँदैन भन्ने थियो। मोदीले पटकपटक नेपाल आएर यहाँका तीर्थस्थलहरूको भ्रमण गरे। नेपालप्रति उनको विशेष सहानुभूति थियो। नेपालबारे भारतमा कसले के भन्यो या मिडियाले के लेखे भन्ने कुरालाई आधार बनाएर प्रतिक्रिया नदिन प्रधानमन्त्री मोदी सजग गराउने गर्थे। उहाँसँगका जुनसुकै भेट पनि रमाइला हुन्थे। प्रधानमन्त्री मोदी भन्थे, नेपालसँगको सम्बन्धलाई म आफैं हेर्छु। सम्बन्ध सुमधुर बनाउन हामी इच्छुक छौं। म, विदेशमन्त्री, सुरक्षा सल्लाहकार र राजदूतबाहेक नेपालबारेमा कसले के बोल्छ भन्ने कुराले कुनै अर्थ राख्दैन। मिडियाबारेमा त कुनै कुरा उल्लेख नै हुँदैन। तर आज प्रधानमन्त्री केपी ओलीबारे भारतीय मिडियाले लेखेकै विषयलाई लिएर हंगामा भयो। मिडियाले लेखेबोलेका कुरा भारतको आधिकारिक भावना हुन सक्दैन न त नेपालका हकमा पनि। मोदीले भने झैं चारजनाबाहेक अरूले बोलेका विषयलाई आधार मानेर सम्बन्धमा चिसोपना आयो भनेर प्रतिक्रिया दिनु नेपाल र भारत दुवैको कूटनीतिक अपरिपक्वता हो। नेपालमा संविधानको घोषणपछि भएको नाकाबन्दी, सीमा विवाद उत्पन्न मतभेदपछिका हरेक घटनामा प्रधानमन्त्री मोदीको मौनता रहस्यको विषय बनेको छ मेरा लागि। उहाँको यस किसिमको मौनताले नेपाल भारत दुवै देशलाई फाइदा पुर्याउँदैन। यही १५ अगस्तका दिन भारतको स्वतन्त्रता दिवसका अवसरमा प्रधानमन्त्री केपी ओलीले भारतीय प्रधानमन्त्री मोदीलाई फोन गरेर शुभकामना दिएपछि संवादहीनता टुटेको थियो। भारतले नेपाली भूमि समेटेर नक्सा जारी गरेपछि सम्बन्ध चिसिएको थियो। नेपालले पनि आफ्नो भूमि समेटेर नक्सा सार्वजनिक गरेपछि विगत चार महिनादेखि दुई देशबीच संवादहीनता थियो। दुई प्रधानमन्त्रीबीच टेलिफोनमै भए पनि कुरा हुनुलाई सकारात्मक रूपमै लिनुपर्छ। नेपाल र भारतबीचको सबैभन्दा ठूलो समस्या पानीको प्रबन्धन हो। पानी प्रबन्धन नहुँदा हरेक बर्खामा हामीलाई जति पीडा भएको छ त्योभन्दा बढी पीडा भारतलाई छ। यसतर्फ दुवैको समयमै ध्यान जानुपर्छ। हाम्रो पहिलो दायित्व देश र जनताप्रति उत्तरदायी हुने हो। हाम्रो अस्तित्व बलियो बनाएपछि मात्रै सहअस्तित्वका कुराले प्राथमिकता पाउने हो। यतिबेला नेपालमा स्थिर सरकार छ। तर सरकार बनेको तीन वर्ष हुन लाग्दा पनि सरकारले छिमेकी र विशेषगरी निकटको छिमेकीसँग कसरी सम्बन्ध सुधारेर अघि बढ्ने भन्ने मार्गनिर्देशक सिद्धान्त बनाएको पाइएन। भारतसँगको सम्बन्ध के हो ? अब कसरी अघि बढ्दा मुलुक र मुलुकवासीको हित हुन्छ भन्ने विषयमा नयाँ धारणा बनाउनुपर्छ। समयसापेक्ष सम्बन्धको पुनर्परिभाषित गर्नुपर्छ। भारतले हेपाहा प्रवृत्ति देखायो भनेर मात्र हाम्रो जिम्मेवारी पूरा हुँदैन। भारतले पनि नेपालसँगको सम्बन्धलाई नसुधारी सुखै छैन। नेपालले सर्वप्रथम राष्ट्रिय नीति, परराष्ट्र नीति र सुरक्षा नीतिको समयसापेक्ष परिभाषित गर्नुपर्छ। परराष्ट्र मन्त्रालयलाई कोड अफ कन्डक्ट सहित अघि बढ्न प्रेरित गर्ने हो भने कसैलाई दोष दिनु पर्दैन। हामी आफैंले बनाएका नियमकानुनलाई पनि विश्वास नगर्दा संविधान, संसद्, पार्टी र सरकारको उपयोगितामा प्रश्न उठिरहेको छ। तैपनि यसबारे समीक्षा गर्न हामी तयार छैनौं। ठीकलाई ठीक र बेठीकलाई बेठीक भन्न नसकेसम्म हाम्रो प्रवृत्तिमा सुधार आउँदैन। त्यसैले त आफू बलियो भए मात्र सहअस्तित्वको कुराले प्र श्रय पाउने हो। प्रधानमन्त्री मोदी मसँगका हरेक भेटमा नेपाली जनता भारतबाट के चाहन्छन् भनेर सोध्ने गर्थे। अरू नेता तथा कूटनीतिक व्यक्तिबाट पनि भारतलाई गाली गरेर नेपालको हित हुन्छ भने होस् भन्ने भावना व्यक्त हुन्थे। नेपाल भारतलाई गाली मात्र गर्छ भने १० वर्षसम्म सम्बन्धै नराखे भयो नि त भन्ने गर्थे भारतीय। के त्यो सम्भव छ ? तर म सधैं विगतमा जे भयो भयो, अब सम्बन्धको पुनर्परिभाषासहित नवीकरण गर्नुपर्छ भन्ने गर्थें। के सरकार सरकारबीचको सम्बन्ध मात्र नेपालभारत सम्बन्ध हो र ? जनजनबीचको सम्बन्ध नै दुई देशबीचको सम्बन्धको बलियो आधार हो भनेपछि उनीहरू स्वीकार गर्थे। विडम्बना, हाम्रो सरकार मानसिक रूपमा अझै सम्बन्ध नवीकरण गर्न तयार छैन। हो, भारतको नीति नेपाललाई गलाएर काम लिन सकिन्छ भन्ने हुन्छ। तर, हामीमा हीनताबोध र लघुताभास मात्रै छ। हाम्रो परराष्ट्र मन्त्रालय निकै कमजोर छ। मन्त्रालय कामयावी नबनाएसम्म सम्बन्धलाई पुनर्परिभाषित गर्न कठिन हुन्छ। यसका लागि कोड अफ कन्डक्ट लागू गर्न सक्नुपर्छ। झन्डै दुईतिहाइ बहुमतको सरकार रहेका बेला दीर्घकालीन नीति बनाएर लागू नगरे कहिले गर्ने ? भारतको विदेश मन्त्रालय बलियो छ। विदेश मन्त्रालयले चाहेबाहेक कुनै पनि काम हुनै सक्दैन। कूटनीतिमा राष्ट्रिय हितलाई केन्द्रमा राख्नुपर्छ भन्ने संस्थागत मान्यताको विकास भएको छ भारतमा। तर यहाँको कल्पना गर्नुस् त, नेता, दल र व्यक्तिपिच्छेको कूटनीति फरकफरक हुन्छ। आवरणमा राष्ट्रहितका कुरा गरिए पनि व्यवहारमा राष्ट्रिय हितबारे संवेदनशील भएको पाइँदैन। यसका लागि हामीले कूटनीतिक फ्रेमवर्क बनाउनुपर्छ। यहाँभन्दा पर नजाने भन्ने एउटा प्यारामिटर तोकिनुपर्छ। म नै सर्वगुणसम्पन्न छु भन्ने घमण्डले कूटनीति चल्दैन। अमेरिकी साम्राज्यवाद र भारतीय विस्तारवादको विरोध नगरी नेपाली राष्ट्रियताको जग बस्दैन भन्ने कूटनीतिले मुलुकलाई फाइदा पुर्याउँदैन। हामी भारतमा ब्रिटिसकालीन कर्मचारीतन्त्र हावी भएकाले नेपालसँगको सम्बन्धमा सधैं चिसोपना भयो भन्छौं तर हाम्रो कर्मचारीतन्त्र किन उदार हुन सक्दैन त ? हातखुट्टा बाँधिदिने अनि दौडिन सकेन भनेर आक्षेप लगाउने परम्परालाई निरन्तरता दिएर परराष्ट्र मन्त्रालय चल्न सक्दैन। कतिपय विषय अरू मन्त्रालयसँग पनि जोडिएका हुन्छन् तर ती मन्त्रालयले पराराष्ट्रले पठाएका फाइल रोकिदिनेअघि बढ्नै नदिने प्रचलन छ। यसरी न मुलुकको हित हुन सक्छ न त छिमेकीलगायत अन्य मुलुकसँगको सम्बन्ध उचाइमा पुग्न सक्छ। भारतीय कर्मचारीतन्त्र पनि नेपालमा कुनै कामै हुँदैन भन्ने गर्छ। हो, राजदूतका रूपमा रहँदा मैले पनि कतिपय कठिनाइ झेलेको हुँ। आफूले झेल्नुपरेका कठिनाइबारे प्रधानमन्त्रीलाई ब्रिफिङ गरेपछि केही दिन त्यस्ता अवरोध हट्थे। तर फेरि केही दिनमा त्यो गतिले निरन्तरता पाइहाल्थे। नेपालको प्रशासनिक संयन्त्रले यस्तो शैलीको सिकार किसानले हुनुपरेको छ। किसानले प्रत्येक वर्ष मल अभाव भोग्नुपरेको छ। प्रशासनिक संयन्त्रले मल चाहिने बेलामा मात्र आयात प्रक्रिया सुरु गर्छ। मल आइपुग्दा खेतीको समय सकिएको हुन्छ। असारको सुरुमा चाहिने रासायनिक मल कम्तीमा वैशाखमै भण्डारण गरिसक्ने व्यवस्था मिलाउनुपर्छ। राजनीतिक हस्तक्षेपसहित अघि नबढ्ने हो भने हामीले वास्तविक किसानको सहानुभूति कहिल्यै हासिल गर्न सक्ने छैनौं। प्रशासनको ढिलासुस्तीको मार किसानले भोग्नुपर्ने अवस्था अन्त्य हुन आवश्यक छ। भारतलाई मात्र दोष थोपरेर उम्किने प्रवृत्ति तोडिनुपर्छ। नेपालभारत सम्बन्ध सुमधुर बनाउन के गर्ने त ? सर्वप्रथम राष्ट्रिय नीति, सुरक्षा नीति र परराष्ट्र नीतिको समयसापेक्ष परिभाषित रूप तय गरौं। ती नीतिमा तेस्रो विश्व र छिमेकी मुलुक (भारतचीन) सँगको सम्बन्धको आधार उल्लेख हुन्छ नै। त्यही नीतिमा टेकेर हाम्रा सम्बन्धका आधार केके हुन सक्छन् भन्नेबारे आफ्नो दृष्टिकोण तय गरौं। सबै समस्याको समाधान त्यही नीतिमा टेकेर खोजौं। नेपाल र भारतबीच गठित प्रबुद्ध समूहले तय गरेको प्रतिवेदनबारे दुवै देशका संयोजकसँग बसेर नयाँ सम्बन्धको आधार खोज्न दुवै देश तयार हुनुपर्छ। सन् १९५० को सन्धिको पुनरावलोकन, सीमा समस्याको समाधान, बढ्दो व्यापार घाटा कसरी कम गर्ने, बिजुली आदानप्रदानमा उत्पन्न समस्या र पानीको प्रबन्धनबारे प्रतिवेदनमा उल्लेख भएकै होला। नेपाल र भारतबीचको सम्बन्ध सुमधुर बनाउन सक्यौं भने त्यसले दुवै देशको समृद्धिको यात्रामा कोसेढुंगा सावित हुनेछ। यतिबेला सीमा विवादका कारण दुई देशबीचको सम्बन्ध चिसिएको छ। सीमा विवादमा मात्र अल्झिँदा अरू महत्वपूर्ण विषय ओझेलमा पार्ने काम गर्नु हुँदैन। सीमा विवादको वास्तविक प्रमाण सुगौली सन्धि हो। यसलाई आधार मान्ने हो भने समस्या समाधान गर्न सकिन्छ। यो विषयमा नेपाल नै संवेदनशील छैन भन्ने प्रमाण सीमा विवादको समाधान खोज्न बनाइएको संयन्त्र नै काफी छ। सुस्ता र लिम्पियाधुरामा सीमा विवाद छ भन्ने भारतले पनि स्विकारेको विषय हो। प्रमाणसहित द्विपक्षीय वार्तामा बसेर सीमा विवादको टुंगो लगाउनुपर्छ। नेपालले भारतलाई गाली गरेर गल्ती गर्यो होला तर भारतले पनि बुद्धिमत्ता देखाउन सकेन नि त ! यतिबेला पानीको प्रबन्धन सबैभन्दा ठूलो समस्याका रूपमा खडा छ। पानी प्रबन्धन नहुँदा हरेक बर्खामा हामीलाई जति पीडा भएको छ त्योभन्दा बढी पीडा भारतलाई छ। त्यो कुरा हामीले पनि स्वीकार गर्नुपर्छ। बाढी र डुबानको पूर्वसूचना दिने संयन्त्र छन्। हामीले किन प्रयोग नगर्ने ? दुवै देशले बर्सेनि भोग्नुपरेका समस्याको दीर्घकालीन समाधान खोज्न दुवै पक्ष तत्काल टेबुलमा बस्नुपर्छ। नेपाल र भारत सम्बन्धको सबैभन्दा ठूलो आयाम भनेकै पानीको प्रबन्धन हो। एक्काईसौं शताब्दी पानीको शताब्दी पनि हुन सक्छ। खाडी मुलुक तेलकै कारण धनी भएका छन्। खानेपानीको मात्र प्रबन्ध गर्न सक्यौं भने पनि हामी धनी हुन सक्छौं। दुवैलाई अभिशाप बनेको पानीको प्रबन्धन दुवै देश मिलेर गर्यौं भने भोलि वरदान हुन सक्छ। हो, भारतले समयमा बुद्धि पुर्याएन। हाम्रो सहमतिबेगर पानीको बहाबलाई तटबन्धका नाममा भारतले अवरोध गरेको छ। ठूलो बाढी आयो कुनै दिन भने त्यो नेपालका लागिभन्दा भारतलाई ठूलो नोक्सान हुनेछ। दुई देश समयमै सचेत भएनन् भने दुवै देश हार्नेछन्।"
डब्लूटीओमा कोरियाली स्मार्ट पावर,"नेपालले पनि अन्तर्राष्ट्रिय संस्थाका माथिल्ला तहमा आफ्ना प्रतिनिधि पठाउनेबारेमा विशेष रणनीति बनाउन आवश्यक छ शक्ति भन्नाले प्रतिरोध हुँदाहुँदै पनि आफूले चाहेको नतिजा निर्माण गर्न सक्ने क्षमता भन्ने बुझिन्छ। अन्तर्राष्ट्रिय सम्बन्धमा शक्तिका बारेमा दुई भिन्न बहसहरू छन्। पहिलो अन्तर्राष्ट्रिय सम्बन्ध भौतिक शक्ति कि सामाजिक सम्बन्धले निर्धारण गर्छ भन्ने यथार्थवाद, उदारवाद र रचनात्मकतावादबीचको बहस। अघिल्ला दुई सिद्धान्तले सैनिक, गोलाबारुद, पहाड, जनसंख्या, तेलजस्ता भौतिक शक्ति वा त्यसको लेनदेनले सम्बन्ध (व्यापारिक निर्भरता) ले अन्तर्राष्ट्रिय सम्बन्धलाई असर गर्ने तर्क गर्छन्। तीनमध्ये विश्व शान्तिको परिकल्पनामा सबैभन्दा अग्रपंक्तिमा रहेका रचनात्मकतावादीहरू विश्व राजनीतिको सामाजिक निर्माणका पक्षमा चासो राख्छन्। उनीहरू अन्तर्राष्ट्रिय सम्बन्धहरूको चर्चा गर्दा पहिचान, मूल्य, मान्यता, विश्वास, अपेक्षा वा व्याख्याजस्ता पक्षलाई नजरअन्दाज गर्न नमिल्ने तर्क गर्छन्। दोस्रो भौतिक शक्तिका प्रकारबारेमा बहस। शीतयुद्धको सम्पत्तिसँगै गैरसैनिक शक्तिको महत्व बढ्दै गयो। खासगरी शिक्षा तथा प्रविधिको अतुलनीय विकास र विश्वव्यापीकरणले अन्तर्राष्ट्रिय सम्बन्धमा शक्तिको परिभाषालाई नै परिवर्तन गर्यो। त्यस्तो अवस्थामा अमेरिकी राजनीतिशास्त्री जोसेप नाईले शक्तिलाई हार्ड पावर (कडा शक्ति) र सफ्ट पावर (नरम शक्ति) मा वर्गीकरण गरे र त्यो बहस आज पनि जारी छ। हार्ड पावर भन्नाले बल वा धम्कीबाट आफ्नो स्वार्थ पूरा गर्ने सक्ने क्षमता हो। सैनिक शक्ति, जनसंख्या, प्राकृतिक स्रोत वा अर्थतन्त्रको क्षमतका आधारमा हार्ड पावर मापन गरिन्छ। नाकाबन्दी पनि एक प्रकारको हार्ड पावर नै हो। सफ्ट पावर भन्नाले दमन वा आर्थिक मूल्यविना नदेखिने स्रोतहरू जस्तै संस्कृति, मूल्य र मान्यता वा नीतिजस्ता आकर्षणका माध्यमबाट आफ्नो इच्छाअनुरूपको नतिजा निर्माण गर्न सक्ने क्षमता हो। हार्ड र सफ्ट पावरमि िश्रत शक्तिलाई स्मार्ट पावर भन्ने गरिन्छ। सन् २००९ मा हिलारी क्लिन्टनले अमेरिकी विदेशमन्त्रीका रूपमा नियुक्त हुँदा संसदीय सुनुवाइमा स्मार्ट पावरको चर्चा गरेपछि स्मार्ट पावर बहुचर्चित भएको हो। हाम्रा छिमिकीहरू पनि सफ्ट र स्मार्ट पावरको अधिकतम प्रयोगमा तल्लीन छन्। भारतले योगा र एनआरआईलाई भरपूर प्रयोग गर्ने गरेको छ। गौतमबुद्धबारेमा विवादास्पद अभिव्यक्ति दिँदै आफ्नो बनाउन खोज्नुलाई पनि सफ्ट पावरसँग जोडेर विश्लेषण गर्न सकिन्छ। चीनको प्रयत्न पनि कमी छैन्। संस्कृति, खेलकुद र पर्यटनलाई व्यापक प्रयोग गरिरहेको छ। कोरोना सफल नियन्त्रणपछि चीनको मस्क डिप्लोमेसी पनि प्रभावकारी हुँदै गएको छ। हामी एसिया केन्द्रमा हुने युगमा बाँचिरहेका छौं। एसियाली मुलुकका नागरिकले नेतृत्व गर्ने अन्तर्राष्ट्रिय संस्थाहरूको संख्या बढ्ने नै छन्। त्यस्तो अवस्थामा हामीले अधिकतम फाइदा लिने उपायलाई थप सशक्त बनाउनुपर्छ। दक्षिण कोरियाको सफ्ट पावरका लागि नमुना देश बन्दै छ। कोरियाली संगीत र ड्रामाहरू हाम्रा युवाबीच पनि लोकप्रिय बनिसकेका छन्। त्यसको प्रभावले कोरियन चाउचाउले सहरका भान्छामा तीव्ररूपमा प्रवेश गरिरहेको छ। विगतको दशकमा कोरियाली संस्कृतिको लोकप्रियता पूर्व, मध्य, दक्षिण पूर्वएसिया मात्रै होइन; युरोप हुँदै दक्षिण अमेरिकासम्म फैलिसकेको छ। त्यसै अध्यायको निरन्तरताको नतिजास्वरूप सन् २०२० मा दक्षिण कोरियाली चलचित्र प्यारासाइट ९२ वर्षको ओस्कार्सको इतिहासमा उत्कृष्ट चलचित्रको पुरस्कार जित्ने पहिलो गैरअंग्रेजी भाषाको चलचित्र बन्न सफल भएको छ। बन्दाबन्दी वा लकडाउनविना नै कोरोनाको रोकथाम र नियन्त्रणमा कोरियाले प्राप्त गरेको सफलता अर्को एउटा उदाहरण हो। जरुर कोरिया सैनिक वा आर्थिक शक्तिका हिसाबले पनि कमजोर देश होइन। प्रविध क्षेत्रमा गरेको असाधारण विकासमा आधारित भई दक्षिण कोरिया एउटा भिन्न प्रकारको स्मार्ट पावरको विकास गर्दै छ। यसका भिन्न नतिजा छन्। सन् १९९९ मा दक्षिण कोरियाका विश्वविद्यालयमा झन्डै ३५ सय विदेशी विद्यार्थी अध्ययन गर्ने गर्थे। अहिले यो संख्या एक लाख ६० हजारभन्दा माथि पुगेको छ। सन् २०१९ मा दक्षिण कोरिया भ्रमण गर्ने पर्यटकको संख्या एक करोड ७५ लाख नाघेको छ। अन्तर्राष्ट्रिय संस्थाहरूका नेतृत्वकारी भूमिकामा कोरियाको स्मार्ट पावर सजिलै अवलोकन गर्न सकिन्छ। संयुक्त राष्ट्रसंघका निवर्तमान महासचिव बान कि मुन प्रमुख उदाहरण हुन्। अहिले पनि इन्टरपोल, अन्तर्राष्ट्रिय सामुद्रिक संगठन, जलवायु परिवर्तनबारे अन्तरसरकारी प्यानलका प्रमुख कोरियाली नागरिक छन्। सन् २०१२ देखि कोरियाली मूलका अमेरिकी विश्व बैंकको अध्यक्ष छन्। कोरियाली नागरिकले विश्व स्वास्थ्य संगठन, अन्तर्राष्ट्रिय फौजदारी अदालतका प्रमुखका रूपमा पनि काम गरिसकेका छन्। आफ्नो स्मार्ट पावरलाई अगाडि सार्दै कोरियाले अहिले उद्योग तथा व्यापार मन्त्रालयकी व्यापार मन्त्री यु म्यङ हीलाई विश्व व्यापार संगठनको पहिलो महिला महासचिव बनाउने गरी उम्मेदवारका रूपमा अगाडि सारेको छ। जरुर अहिले मैदानमा रहेका तीन महिला उम्मेदवारमध्येबाट विश्व व्यापार संगठनमा पहिलो महिला महासचिव निर्वाचित हुने सम्भावना पनि सबैको चासोको विषय हो। कोरिया, बेलायत, नाइजेरिया, मेक्सिको, इजिप्ट, केनिया, साउदी अरेबिया र माल्डोभाका आठ उम्मेदवारले उम्मेदवारी दर्ता गरी विश्वभरका देशलाई अमेरिका र चीनबीचको व्यापार युद्ध समाधानका आआफ्ना उपायसँगसँगै कोरोनापछिको विश्वमा पनि निर्बाध स्वतन्त्र व्यापारको वातावरणका लागि आफ्ना योजना प्रस्तुत गरिरहेका छन्। समर्थनका लागि आग्रह गरिरहेका छन्। सेप्टेम्बरको पहिलो हप्ताबाट नयाँ महासचिवको सहमति र सहमति हुन नसक्दा निर्वाचन प्रक्रिया सुरु हुनेछ। यतिबेला विश्व राजनीतिको ध्यान भने चीन वा संयुक्त राज्य अमेरिकामध्ये कसले समर्थन गरेको नयाँ महासचिव आउँछ भन्नेमा छ। धेरै विश्लेषकले चीनले यसपटक अफ्रिकी मूलका उम्मेदवारमध्ये एकलाई समर्थन गर्ने विश्लेषण गरे पनि दुवै देशले आफ्नो समर्थन कसलाई रहन्छ भन्ने स्पष्ट पारिसकेका छैनन्। दुई देशबीच व्यापार युद्ध चलिरहेको छ। एक मात्रै एसियाली उम्मेदवार खडा गरेको कोरिया यो युद्धबाट सबैभन्दा धेरै प्रभावित मुलुक हुने छ भन्ने विश्लेषण पनि छ। यस्तो अवस्थामा विश्व व्यापार संगठनको नयाँ नेतृत्व आफ्नो पक्षको निर्वाचित गराउनु दुवै शक्ति राष्ट्रका लागि धेरै महत्वपूर्ण भएको छ। प्रतिष्ठा र आर्थिक फाइदा दुवै जोडिएको छ। के कोरियाली उम्मेदवारलाई दुवै देशको समर्थन रहला ? एउटा देशको समर्थन र अर्कोले असहयोग गर्ने अवस्थामा एसियाली राजनीतिमा कस्तो प्रभाव पार्छ ? एसियाका अन्य शक्तिशाली देशहरूको कस्तो भूमिका रहला ? के कोरियाले आफ्नो स्मार्ट पावरले दुई शक्तिशाली देशको सहयोग लिन सक्ला ? कोरियाको नयाँ स्मार्ट पावरको परीक्षण हुने छ विश्व व्यापार संगठनमा। हाम्रो देशका हितमा यी तमाम प्रश्नहरू तीन कोणबाट विचारविमर्श गर्न आवश्यक छ। पहिलो, कोरिया वा अन्य धेरै देश जस्तै सफ्ट पावरको विकासमा हाम्रो मौलिक रणनीति के हो ? सफ्ट र स्मार्ट पावरको विकास हाम्रो आवश्यकता र अनिवार्यता दुवै हुन्। जसरी हामीले नेपाल जलस्रोतको धनी देश हो भन्छौं त्यसैगरी हामी संस्कृतिको पनि भण्डार हौं। कतै यो भण्डार पनि जलस्रोतजस्तै हुने त होइन ? सफलताका साथ सम्पन्न तेह्रौं दक्षिण एसियाली खेलकुद र कोरोना कहरका कारण सम्पन्न हुने नसकेको भ्रमण वर्ष २०२० र सगरमाथा संवादको तयारीलाई सफ्ट पावरको आँखाबाट पुनर्विचार गर्न आवश्यक छ। साथै हरेक देशले हामीलाई आफ्नो सफ्ट पावरमार्फत प्रभाव पार्न खोज्ने हुँदा त्यसबारेमा सचेत राष्ट्रिय नीति पनि आवश्यक छ। खासगरी नेपालले पनि अन्तर्राष्ट्रिय संस्थाका माथिल्ला तहमा आफ्ना प्रतिनिधि पठाउनेबारेमा विशेष रणनीति बनाउन आवश्यक छ। उदीयमान दुई देशका बीचमा हाम्रो आफ्नो स्वार्थ पूरा गर्ने यो एउटा भरपर्दो उपाय हुन सक्छ। दोस्रो, एसियाली नेतृत्व रहेका अन्तर्राष्ट्रिय संस्थाबाट फाइदा लिने। हामी एसिया केन्द्रमा हुने युगमा बाँचिरहेका छौं। एसियाली मुलुकका नागरिकले नेतृत्व गर्ने अन्तर्राष्ट्रिय संस्थाहरूको संख्या बढ्ने नै छन्। त्यस्तो अवस्थामा हामीले अधिकतम फाइदा लिने उपायलाई थप सशक्त बनाउनुपर्छ। तेस्रो र अन्तिम, जसरी अहिले विश्व व्यापार संगठनमा अमेरिका र चीन जुध्दै छन् त्यसरी नै हरेक अन्तर्राष्ट्रिय संस्थामा उनीहरूको प्रतिस्पर्धा बढ्दै जाने निश्चितप्रायः छ। यस्तो अवस्थामा मतदान गर्दा हामीले हरेकपटक धर्मराउने अवस्था आउन दिनु हँुदैन। सर्प पनि मर्ने, लौरो पनि नभाँचिने आफ्नै मौलिक विधि निर्माणमा हामी सबैको ध्यान जानुपर्छ।"
समयको चुनौतीबीच चाडपर्व,"भनिन्छ समयअनुसार परिस्थिति परिवर्तन हुन सक्छ। यो सधैं एकनास हुँदैन। समयअनुसार प्रतिकूलता र चुनौती पनि आइलाग्छन्। जीवनकै इतिहास हेर्यौं भने जिससअगाडि र जिससपछाडि गरी समयको क्यालेन्डर बनेको थियो। अबको परिस्थिति कोभिड १९ अघि र कोभिड १९ पछि भनेर चिनिनेछ। अहिले हामी कोरोनाको मध्य कहरमा छौं। यही समय हिन्दुधर्म र अन्य धर्म र परम्पराअनुसार पनि धेरै चाडपर्व पर्छन्। बन्दाबन्दी खुकुलो भए पनि परिस्थिति अरू जटिल बन्दै छ र हामीलाई चुनौती थपिँदै छ। नेपालमा कोरोना संक्रमितको संख्या दिनानुदिन बढ्दो क्रममा छ। यतिखेर सरकारको तर्फबाट सामान्य नियम लागू गर्ने निर्देश भए पनि व्यक्तिहरू आफैंमा पूर्ण सजग नहुने हो भने स्थिति भयावह नहोला भन्न सकिन्न। हिन्दुधर्मको क्यालेन्डर मात्र हेर्ने हो भने पनि साउनदेखि मंसिरसम्म लगातार चाडपर्व पर्छन्, जसलाई धर्म र परम्पराको नाम दिएर मन्दिर जाने, समूहमा भेला हुने, पारिवारिक जमघट गर्ने आदि परम्परा छन्। नागपञ्चमी, जनैपूर्णिमा, कृष्णाष्टमी पर्व गइसके तर धेरैले सामाजिक दूरी र सतर्कतालाई बेवास्ता गरेर नागरिकहरू मन्दिर जाने, पण्डितहरू घरघर गएर नाग टाँस्ने र समूहमा बसेर जनै बाँधिदिने काम भयो। त्यसपछि पनि दैनिक कोरोना संक्रमितको संख्या बढ्दै छ। बुवाको मुख हेर्ने औंसी, तीज, गणेश चतुर्थी, ऋषिपञ्चमी, सोह्र श्राद्घ, गौरा पर्व, इन्द्रजात्रा (काठमाडौंमा मनाइने), तराईमा मनाइने जितिया पर्व, दसैं, तिहार, छठ, बालाचतुर्दशी, क्रिसमस, उभौली, नयाँ वर्ष, गुरु नानक जयन्तीलगायत अनेक चाडपर्व र परम्परा छन्, जुन परम्परादेखि मान्दै र मनाउँदै आएका छौं। यो वर्ष गत वर्षहरूमा जस्तो सहज छैन। कोरोना कहरले यसलाई बुझ्ने जनचेतना अभाव अझै बाँकी रहेको अनुमान गर्न सकिन्छ। यो वर्ष पनि चाडपर्व मनाउने कसरी ? कसरी सुरक्षित रहने ? केही मनोवैज्ञानिक, सांस्कृतिक र भावनात्मक आयाम जान्ने र व्यवहारमा उतार्ने प्रयास गरौं। कतिपयलाई कोरोना कहर के हो, कसरी सुरक्षित रहनुपर्छ, सतर्कता र सजगता कसरी अपनाउनुपर्छ भन्ने थाहा हुँदाहुँदै पनि अरूलाई राम्रो राखौं र आफू पनि राम्रो देखियौं भन्ने भावना हुन्छ र त्यसैले सबै सतर्कताका सर्त बिर्सेर पर्व मनाउन लागिपर्छ। म मन्दिर गइनँ भने, मन्दिर गएर पूजापाठ गरिनँ भने, मैले पण्डित बोलाएर कर्मकाण्ड गराइनँ भने, पण्डितलाई दानदक्षिणा गरिनँ भने, चेलीबेटी बोलाएर रमाइलो गराउने, भोजन गराउने र उपहार दिने गरिनँ भने समाजले कसरी थाहा पाउँछ ? परिवारले के भन्ला ? म खराब देखिइन्छु कि ? धर्मले के भन्ला ? म परम्पराको विरोधीजस्तो देखिने पो हो कि ? जस्ता कारणले आफूलाई पटक्कै नराम्रो भन्न नरुचाउने मनोभावना विकसित भयो भने कोरोना संक्रमणको चिन्ताभन्दा पनि उसलाई राम्रो देखिने अहंकारले विगत झैं पर्व मनाउन तयार हुन्छ। पर्वअनुसारका पहिरन, भोजन, परम्परा गरेर केही देखाउन इच्छा हुनेलाई यसो नगर्दा मनमा शान्ति पनि हुँदैन। जहाँ प्रेम, प्रसन्नता, प्रफुल्लता र उमंग छ, त्यहीं भगवान् भेटिन्छ। यो वर्ष मन्दिर गएर होइन, आफ्नै घरलाई मन्दिर बनाएर, आफ्नै हृदयमा भगवान् भेट्ने कोसिस गर्ने कि ? हाम्रा चाडपर्वले कतिपय अवस्थामा आफूलाई प्रतिष्ठित देखिन र देखाउन चाहनेको अहंकारमा मद्दत गर्ने गरेको छ। भएपुगे राम्रै लाउनु, मिठै खानु र अरूलाई पनि दिनु खुवाउनु उत्तम हो। तर, परिस्थिति त्यस्तो सहज छैन। विश्वलाई आक्रान्त पारेको कोरोना भाइरस हामीप्रति दयालु होला नसोचे हुने अवस्था आइरहेको छ। यसबाट बच्ने उपाय भनेकै भौतिक दूरी कायम राख्ने, मास्क प्रयोग गर्ने र बेलाबेलामा साबुनपानीले हात धुने हो। श्वासप्रश्वासमा समस्या नआओस् भनेर योग, ध्यान र शारीरिक व्यायाममा जोड दिनु अनि मन शान्ति र आशावादी हुने तरिकाले आफैंमा प्रफुल्ल र प्रसन्न रहनु पनि हो। त्यसैले अहिलेको परिस्थितिमा राम्रो देखिनका लागि आवश्यक सर्तकता, सजगता र सचेतना अपनाऔं। चाडपर्व र परम्पराका नाममा पारिवारिक जमघट र संस्कारलाई थाती राखौं। जीवन स्वस्थ रहे र समयअनुकूल हुँदै गयो भने आगामी वर्ष पनि आउनेछन् आफ्नै नियम र तरिकाले रमाइलोसँग पर्व मनाउने दिन। धेरैको धारणा हुन्छ घरनजिकैको सानो मन्दिर जाँदैमा त के पो होला र ? सबैले त्यही सोच्ने, एकएक गर्दै जाने अनि त्यहीं भीडभाड गर्ने प्रचलन सामान्य मानिन्छ। भौतिक दूरी र भीडभाड कम गर्नु भनेकै सकेसम्म अत्यावश्यक काम नपरेसम्म घरबाहिरै ननिस्कनु हो। नजिकको मन्दिर होस् या जात्रा कहीं पनि निस्किनै हुन्न। कसलाई कोरोनाको लक्षण छ सजिलै थाहा नहुने, धेरैले घरबाहिर निस्कँदा मास्क लगाउन पनि लापरबाही गर्ने र उसले खोक्दा, हाछ्युँ गर्दा उछिट्टिएर आउने थुक र सिँगानका कीटाणु टाढाटाढासम्म फैलिने हुँदा यो सबै परिस्थितिबाट बच्न नजिकैको मन्दिर पनि जानु हुँदैन भन्ने चेतना सबैमा जागृत हुन जरुरी छ। मन्दिरमा स्यानिटाइजर, साबुनपानीलगायतका सरसफाइका सामान नहुन सक्छन्, भइहाले पनि सबैले प्रयोग गर्दा त्यहींबाट भाइरस सर्ने सम्भावना बढी रहन्छ। भाइरस हाम्रो घरभन्दा टाढा होइन, घरनजिकै फैलिरहेको हुन सक्छ। हाम्रा सबै चाडपर्वका विशेषता नै आफ्ना परिवार, चेलीबेटी र नजिकका नातेदार अनि साथीभाइ जम्मा भएर खाने, पिउने, नाचगान गर्ने, होहल्ला, रमाइलो गर्ने प्रकृतिका हुन्छन्। हामी सोच्छौं आफन्त र नजिकका मान्छेसँग भेट्दा त भाइरस सर्ला र ? तीज, ऋषिपञ्चमी, सोह्र श्राद्घमा आफ्नै मान्छेलाई त बोलाएर खुवाउनै पर्यो नि। नबोलाउँदा अरूले के भन्लान् ? अर्थात् बोलाएको ठाउँमा नगए के भन्लान् ? समाजविरोधी भइने पो हो कि ? यस्तै सोच विकासले कोरोना भाइरसप्रति भन्दा हाम्रा चाडपर्व र संस्कारप्रति धेरै सचेत भयौं भने नजानिँदो तरिकाले यो पर्वका बीचमा कोरोना संक्रमण अरू नफैलिएला भन्न सकिन्न। त्यसैले यो वर्ष पारिवारिक जमघट, नातेदार र आफन्तलाई घरमा नबोलाउने, जमघट नगर्ने र बोलाए पनि नजाने, बरू किन नआउने त्यो कुरालाई राम्ररी सम्झाएर सचेतना फैलाउने काम गरौं। यो नै आफू बच्ने र अरूलाई बचाउने कल्याणकारी उपाय हुनेछ। विशेषगरी तीज, ऋषिपञ्चमी भनेकै महिला व्रत बस्ने र मन्दिर दर्शन गर्न जाने, गोदान गर्ने र पण्डितलाई टीका लगाएर दानदक्षिणा दिएपछि व्रत पूर्ण हुन्छ भन्ने धारणा र प्रचलन रहिआएको छ। विगत वर्षमा यस्तो महामारीले छोएको थिएन। आफ्ना जेजे मान्यता र धारणा थिए, त्यसैअनुसार गर्न कुनै रोकतोक थिएन। तर अहिलेको परिस्थिति भिन्न छ। समयले हामीलाई चुनौती दिएको छ। सतर्कता र सुरक्षाका उपाय अपनाएर घर बस्ने र स्वस्थ रहने कि मन्दिर जाने नाममा घरबाहिर निस्केर आफ्नो स्वास्थ्य र जीवन जोखिममा पार्ने ? आफूलाई नपरिञ्जेल नचेत्ने र सावधानी नअपनाउने धेरैको बानीले आफू संक्रमित हुने मात्रै कहाँ हो र अरूलाई पनि त संक्रमण फैलाउने काम हुन्छ नि। सरकारले २५ जनाभन्दा बढी भेटघाट नगर्ने, समूह नबनाउने भने पनि सबैले आफूलाई गन्ने त हो, कति संख्या जम्मा हुन्छन् कसले आकलन गर्ने ? भगवान् मन्दिरमा होइनन् आफ्नै हृदयमा हुन्छन्। मन्दिरमा भएका भगवान्लाई प्रार्थना गरी मनोकांक्षा पूर्ण हुन्छ भन्ने एउटा मनोवैज्ञानिक मान्यता मात्र हो। जहाँ प्रेम, प्रसन्नता, प्रफुल्लता र उमंग छ, त्यहीं भगवान् भेटिन्छ। यो वर्ष मन्दिर गएर होइन, आफ्नै घरलाई मन्दिर बनाएर, आफ्नै हृदयमा भगवान् भेट्ने कोसिस गर्ने कि ? सबैलाई ज्ञान भएकै कुरा हो कतिपय पण्डित, पुरोहितहरूको आफ्नो रोजीरोटी र व्यवसायको माध्यम नै घरघरमा गएर या मन्दिरमा पूजापाठ गराउने, यज्ञ, हवन आदि धार्मिक र संस्कारका कार्यक्रम गराएर जीवन चलाउनुपर्ने बाध्यता पनि छ। यस्तो अवस्थामा रोग कि भोक भन्ने सवाल पनि उठ्न सक्छ। नागरिकको पनि पण्डितपुरोहितलाई पुज्ने, दानदक्षिणा गर्ने संस्कार र प्रचलन छँदै छ। तर अहिलेको परिस्थिति स्वास्थ्य र जीवनकै लागि चुनौतीपूर्ण छ। कोरोना कहरले प्रविधि प्रयोग र सिकाइलाई पनि सामान्य बनाइदिएको छ। कतिपय कार्यालयका मिटिङ, स्कुल, कलेजका कक्षा, सेमीनार, गोष्ठी, अन्तर्राष्ट्रिय मिटिङ, सेमीनारसमेत जुम, मेसेन्जर, गुगलमिटलगायतका प्रविधि प्रयोगबाट हुने गरेका छन्। नेपालमा पनि हाल पण्डितपुरोहितहरूले पनि जुम, मेसेन्जर, भाइबरलगायतका प्रविधि प्रयोग गरी पूजापाठ र श्राद्ध गराउने प्रचलन बढेकाले सकेसम्म यो प्रविधिलाई प्रयोगमा ल्याउने हो कि ? जो प्रविधि मैत्री छन्, उनीहरूबाट प्रशिक्षण लिएर अभ्यास बढाउने हो भने अरू व्यावसायिक तरिकाले अघि बढ्ने अवसर पनि हुन सक्छ। दानदक्षिणाका लागि समेत घरमा पुग्नु नपर्ने ईबैंकिङ, मोबाइल बैंकिङ तथा ईसेवा सुविधा उपलब्ध छन्। समयअनुसारको सिकाइ र व्यावहारिक प्रयोग पनि आवश्यक छ भन्ने समयले सिकाएको छ।"
अस्तित्व हाम्रो रहला कहाँ दुराडाँडै नरहे !,"एउटा सिंगो युग बाँचेर अनन्त यात्रामा निस्किए राष्ट्रकवि माधवप्रसाद घिमिरे। आफ्नो जन्म र जीवन सार्थक बनाए। सधैं सकारात्मक सोच र मौरीको जस्तो परि श्रमी जीवनशैली, जन्मलाई सार्थक तुल्याउने कला बन्यो। मुलुकले पछिल्लो पुस्ताको साहित्यका उज्ज्वल नक्षेत्र, सच्चा राष्ट्रप्रेमी तथा अभिभावक गुमाएको छ भने लमजुङले शैक्षिक इतिहासका धरोहर। प्रकृति र साहित्यबीच अपार साइनो गाँसिदिने एकमात्र कवि घिमिरे नै होलान् नेपाली साहित्यको इतिहासमा। यो उनको राष्ट्रप्रेम मातृभूमिप्रतिको अगाध स्नेह र लगावकै परिणाम थियो। इतिहास आफैं बन्दैन, हामीले नै बनाउने हो। राष्ट्रकवि घिमिरे पुस्तौंपुस्ताले सम्झिरहने आफ्नो इतिहास बनाएर गए। त्यसैले त उनको जन्म सार्थक भयो। सँगसँगै एउटा राष्ट्रप्रेमी नागरिकको मातृभूमिप्रतिको जिम्मेवारी र कर्तव्य के हुन्छ भन्ने पाठ पनि सिकाएर गए। नेपाली हामी रहौंला कहाँ नेपालै नरहे। उचाइ हाम्रो चुलिन्छ कहाँ हिमालै नरहे।। सच्चा राष्ट्रवादी नागरिकलाई घिमिरेले रचना गरेको यो मर्मस्पर्शी कवितांश स्मरण भइरहेको छ, भइरहने छ। शासक र शासक बन्नकै लागि मात्र राजनीति गरिरहेका पात्रका लागि यो कवितांशले छुँदैनछुँदै छुँदैन। विडम्बना ! मातृभूमिप्रतिको प्रेम शासकको केन्द्रमा रहन सकेन। त्यसैले त राष्ट्र रोइरहेको छ, नागरिक छट्पटाइरहेका छन्। विभिन्न रोगका नाममा आज हामी जे सजाय भोग्दैछौं, यो सबै मातृभूमिप्रतिको कर्तव्यबोधको उपेक्षा र प्रकृति दोहनकै परिणाम हो। यो प्रसंग मैले आफ्नै मातृभूमि दुराडाँडासँग जोड्न खोजेको हुँ। हामीलाई अघिल्लो पुस्ताले जसरी कहिल्यै बिर्सन नसक्ने गुन लगाएको छ, हामीले पनि भावी पुस्ताले सम्झनलायक केही काम गरेर जानुपर्छ, जुन इतिहासले सुम्पिएको अभिभारा हो। पुर्खाको बलिदान हाम्रा लागि वरदान बन्यो। हामीबाट त्यसमा एउटा इँट थप्ने काम त भएन नै; अग्रजले कमाएको पहिचान रक्षा गर्नसमेत हामी समर्थ रहेनौं। अग्रजले देशविदेशमा फैलाएको दुराडाँडा को पहिचान हाम्रै पालामा मेटिएको छ। आज हामी सुन्दरबजार नगरपालिकाका वासिन्दा भएका छौं। दुर्भाग्य, ६ वटा गाउँ विकास समितिको सिंगो मौजालाई तीनवटा नगरपालिकामा विभाजित गरेर दुराडाँडाको ऐतिहासिक विरासत समाप्त पार्ने काम भएको छ। त्यसमा हतियार बन्ने काममा स्थानीय नै प्रयोग भएका खबर सार्वजनिक भए। मातृभूमिको अस्तित्वमा कुठाराघात गर्ने काममा को, किन प्रयोग भयो म त्यसतर्फ जान चाहन्न। त्यसो त लमजुङको राजनीतिक नेतृत्व दुराडाँडा अघि बढेको कहिल्यै देख्न चाहँदैनथ्यो। यहाँनेर एउटा उदाहरण सान्दर्भिक हुन्छ। सिक्किम भारतमा विलय भयो। त्यो काममा भारतलाई सहयोग गर्ने लेन्डुपेहरू केही समयपछि इन्दिरा गान्धीलाई भेट्न गए। भारतलाई ठूलो गुन लगाएकाले गान्धीबाट केही पाउने आशा थियो होला उनीहरूको। गान्धीसँग भेट गर्न उनको निजी सचिवालयमा नाम टिपाए। लगातार दुई दिनसम्म गान्धीले भेट्ने चाहना देखाइनन्। तेस्रो दिन पनि उनीहरू त्यहाँ पुगे। पीएलाई बोलाएर गान्धीले भनिन्, सिक्किम भारतमा ल्याउनु थियो, ल्याइयो। अब लेन्डुपेहरूको काम समाप्त भयो। तिनीहरूलाई भेट्न जरुरी छैन। दुराडाँडा फुटाउन हतियार बन्नेहरूको हालत पनि सायद यही नै भइरहेको होला। दुराडाँडाको नाम जोडेर परिचय दिन छाडियो भने राजनीतिक, शैक्षिक र सामाजिक क्रान्तिको त्यो इतिहास मेटिनेछ। त्यसले मातृभूमिप्रति हाम्रो दायित्व सकिएको अर्थ लाग्नेछ। दुराडाँडा आफैं देशविदेशमा परिचित भएको होइन। प्रजातान्त्रिक संस्कारसहितको सभ्य समाज निर्माण गर्न अग्रजले ठूलो मूल्य चुकाएका छन्, रगतपसिना बगाएका छन्, कठोर सजाय भोगेका छन्। देश निरंकुश राणाशासनको कोपभाजनमा थियो। राणाविरोधी क्रान्तिमा होमिने कुरा त्यतिबेलाको समाजका लागि सहज थिएन। दुराडाँडाका बाहुनहरूले हलो जोतेर राणाविरुद्ध सामाजिक विद्रोह गर्ने निधो गरे। त्यसको अगुवाइ गरे तोयनाथ अधिकारी, लेप्टेन शेषकान्त अधिकारी, मुखिया हरिभक्त पौडेल र श्रीकान्त अधिकारीले। २००६ साल साउन ११ गते अर्चल्यानीस्थित तोयनाथको बाटेगरामा २७ जना ब्राह्मणले हलो जोतेर विद्रोहको सुरुवात गरे। त्यसले क्रान्तिलाई मात्र बल पुर्याएन; राणशासकका कन्सिरीका रौं तात्न थाले। सरकारविरोधी काम गरेको भन्दै तत्कालीन राणाशासकले तोयनाथ, शेषकान्त र श्रीकान्तलाई गिरफ्तार गर्यो। उनीहरूलाई रातदिन हिँडाएर पोखराको गोश्वारामा हाजिर गराइयो। गल्ती गरेको छैन, कानुन र वेदमा बाहुनले हलो जोत्न हुँदैन भन्ने उल्लेख भए जस्तोसुकै कारबाही भोग्न पनि तयार छौं भनेर जेलभित्रै अनशन बसेपछि उनीहरूलाई ४८ घन्टापछि रिहा गरियो। यो घटनापछि दुराडाँडाको नाम मुलुकभर फैलियो। सात सालको क्रान्तिअघि माधव घिमिरे राजनीतिक परामर्शका लागि दुराडाँडा जानेआउने गर्थे। समाजलाई चेतनशील बनाउन थालिएको कर्मलाई गन्तव्यमा पुर्याउन दुराडाँडेलाई ऊर्जा भर्ने काममा राष्ट्रकवि घिमिरेको ठूलो योगदान छ। सात सालको क्रान्ति सफल भएपछि दुराडाँडामा शैक्षिक क्रान्ति सुरु भयो। १२ वटा प्रावि एकैपटक खुले। ०९ सालमा सर्वोदय मिडिल स्कुल खुल्यो। उक्त स्कुल पछि सर्वोदय माध्यमिक विद्यालयमा रूपान्तरण भयो। २०२६ सालमा पाणिनि संस्कृत माध्यमिक विद्यालय खुल्यो। दुराडाँडालाई शैक्षिक केन्द्रका रूपमा विकास गर्ने अभियानका सारथि बने श्रीकान्त अधिकारी। कुनै पनि काम गर्नुअघि उनी तोयनाथको रायसल्लाह लिन्थे। उनीहरूको निरन्तरको लगाव र अथक् प्रयासकै कारण दुराडाँडा शैक्षिक जागरणको थलोका रूपमा देशविदेशमा परिचित भयो। दुराडाँडामा भएको शिक्षा विस्तारले लमजुङकै प्रत्येक गाउँमा शिक्षाको लहर आयो। त्यो अग्रजको आत्मीय एकता र मेलमिलापको प्रतिफल थियो। त्यसैले त ०७ सालका क्रान्तिनायक बीपी कोइराला पहिलोपटक २००९ सालमा पश्चिमाञ्चलका नेताका साथ र ०१३ मा सुवर्णशमशेर र गणेशमान सिंहसहित पुख्र्यौली थलो (कोइराला फाँट) हुँदै दुराडाँडा पुगेका थिए। राजनीतिक, सामाजिक र शैक्षिक उन्नयनको पहिचान बनाएको दुराडाँडाले बीपी कोइरालाको भ्रमणसँगै प्रजातान्त्रिक संस्कारको पनि विकास गर्यो। आजपर्यन्त बीपीले छाडेर गएको त्यही संस्कारको पालना हुँदै आएको थियो तर आज कताकता त्यो पहिचान गुम्ने अवस्थामा पुगेको छ। दुराडाँडा संरक्षकको खोजीमा रुमलिरहेको छ। दुराडाँडामा शैक्षिक जागरणको जग हालेको सर्वोदय माध्यमिक विद्यालयको विशेष योगदान छ। कुनै समय लमजुङका दुईतिहाइ हाइस्कुलका हेडमास्टर दुराडाँडे हुनु पनि त्यसैको प्रतिफल हो। त्यो विद्यालयलाई लामो समय कुशल नेतृत्व दिने ठाकुरप्रसाद छाँगा हामीबीच नरहे पनि सबैको मनमुटुमा बसेका छन्। उनी राजनीतिक कोपभाजनमा परेपछि सर्वोदयको त्यो शैक्षिक इतिहासमा बे्रक लाग्यो। भौतिक रूपमा (उपजको योगदानमा विद्यालय भवन बन्यो) उत्कृष्ट रहे पनि इतिहास बनेको त्यो विद्यालय पुरानै लयमा फर्कन अब सम्भव पनि छैन। यतिबेला सर्वोदयको लेटरप्याडमा दुराडाँडा भन्ने शब्द छैन। अग्रजको पहिचानसँग जोडिएको विद्यालयको लेटरप्याडमा दुराडाँडा शब्द नहुनु विडम्बना मान्नुपर्छ। पंक्तिकार हेडमास्टरसँग आग्रह गर्दछ लेटरप्याडमा तत्काल दुराडाँडाको सम्बोधन गरौं। नत्र यसले दुराडाँडाको पहिचान मेटाउन सघाउनेछ। सामाजिक सञ्जालमा आएको हेडमास्टरको हस्ताक्षरसहितको दुराडाँडाविनाको लेटरप्याडको टिप्पणीमा पंक्तिकारले प्रतिक्रिया लेखेको थियो, सर्वोदय स्कुलको लेटरप्याडमा दुराडाँडा शब्द छैन। विडम्बना ! सुन्दरबजारले दुराडाँडाको ऐतिहासिक विरासत खोसिदियो। मैले प्रतिक्रिया लेख्नुअघि त्यस विषयमा गंगाप्रसाद खनिया, देशबन्धु अधिकारी र नवकुमार अधिकारीको वाद, प्रतिवाद र संवाद चलिसकेको थियो। दुराडाँडाको नाम जोडेर परिचय दिन छाडियो भने राजनीतिक, शैक्षिक र सामाजिक क्रान्तिको त्यो इतिहास मेटिनेछ। त्यसले मातृभूमिप्रति हाम्रो दायित्व सकिएको अर्थ लाग्नेछ। संस्कृत शिक्षाको अर्को धरोहर पाणिनि संस्कृत माध्यमिक विद्यालय पनि यतिबेला संकटमा छ। विद्यार्थी अभावमा विद्यालयको पहिचान जोगाउन मुस्किल भएको छ। विद्यालयको पहिचान जोगाउने एउटै मात्र उपाय आवासीय वेद विद्या श्रममा रूपान्तरण नै हो। गाँस र वासको व्यवस्थासहितको विद्यालय बनाउन सकियो भने विद्यार्थी अभाव हुने छैन। त्यस क्षेत्रमै संस्कृत विद्यालय नभएकाले अन्यत्रका विद्यार्थी पनि अध्ययनका लागि त्यहाँ आउने छन्। आज दुईचार शब्द लेख्न सक्ने बनाएको त्यो विद्यालयको पहिचान रक्षामा आफ्नो ठाउँबाट सकेको योगदान गर्नु मेरो पनि कर्तव्य हो। त्यो संस्कृत विद्यालयलाई वेद विद्या श्रममा रूपान्तरण गराउन गण्डकी प्रदेशका मुख्यमन्त्री पृथ्वी सुब्बा गुरुङले अग्रसरता लिनुपर्छ। यस्तो प्रस्तावसहितको खाका विद्यालय व्यवस्थापन समितिले जिल्ला शिक्षा समन्वय एकाइमार्फत मुख्यमन्त्रीको कार्यालयमा पुर्याउन आवश्यक छ। यहाँनेर पाणिनिको अस्तित्वसँग मुक्तिनाथ अधिकारी पनि सँगसँगै जोडिएर आउँछ। २०५८ माघ ३ गते दुराडाँडा फेरि दोस्रोपटक एकाएक चर्चामा आयो। माओवादीले पाणिनी संस्कृत माध्यमिक विद्यालयका प्रधानाध्यापक भएकै दिन पढाउँदै गरेका मुक्तिनाथलाई कक्षाकोठाबाट थुतेर लगी निर्मम तरिकाले हत्या गरे। त्यो समाचार संसारभर फैलियो। माओवादी संघर्षका नाममा उनीलगायत १७ हजार मान्छेको अनाहकमा ज्यान गयो। निर्दोष मान्छेलाई बलि चढाउनेहरू आज राज्यसत्तामा रजगज गरिरहेका छन्। विडम्बना, पीडित अझै न्यायको भिख मागेर बसिरहेका छन्। कठै हाम्रो कानुनी राज्य ! मुक्तिनाथको आत्मालाई शान्ति दिन पनि पाणिनीको अस्तित्व कायम राख्न राज्यले सघाउनुपर्छ। विद्यालयहरूको सुधारसँगसँगै दुराडाँडाको त्यो पहिचान कायम राख्न पनि त्यस भेगका साविकका ६ वटा गाविस मिलाएर एउटा गाउँपालिका बनाउन अभियान नै चलाउनुपर्छ। आफूले केही दिन नसके पनि पुस्ताले कमाएको ख्याति कायम राख्न पनि दुराडाँडाको ऐतिहासिक विरासत जोगाउनैपर्छ। भएको पहिचान गुमाएर अर्काको मतदाता वा परनिर्भर भएर बस्न हाम्रो पुर्खाले सिकाएको होइन। प्रदेशका मुख्यमन्त्रीसमेत रहेका त्यस भेगका जनप्रतिनिधि गुरुङले पनि दुराडाँडाको विरासत कायम राख्न छुट्टै गाउँपालिकाको प्रस्ताव पास गराउन सघाउनुपर्छ। दुराडाँडाको पहिचानसँग मेरो पनि अस्तित्व जोडिएको छ भन्ने महसुस गुरुङले गर्नुपर्छ। मुलुकका विभिन्न भागमा छरिएर बसे पनि हाम्रो पहिचान दुराडाँडे नै हो। हाम्रो मातृभूमि त्यही हो। आज हामी जोजो जुनजुन ठाउँमा छौं, त्यही दुराडाँडाको प्रतिफल हो। हामीलाई गरिखानका लागि परि श्रम गर्ने दुईदुई हातखुट्टा र तिनलाई चलाउने विवेक पनि त्यही दुराडाँडाले भरिदिएको हो। संसार देखाउने दिवंगत मातापिताप्रति विशेष अनुगृहित छु। दुराडाँडाको वासिन्दा हौं भन्दा जुन गौरवबोध हुन्छ, त्यो हाम्रा अग्रजको कर्मको फल हो। दुराडाँडालाई देशविदेशमा परिचित गराउन भूमिका खेल्ने र उन्नत समाज बनाउन बलिदान गर्ने ती सम्मानित अग्रजलाई हृदयदेखि नमन गर्न चाहन्छु। केही गर्न नसके पनि तत्कालका लागि हामी सबै एकजुट भएर अस्तित्व रक्षाको दोसाँधमा रहेको दुराडाँडाको पहिचान जोगाऔं। टेक्ने धरातल बलियो भयो भने मात्र सहअस्तित्वको कुरा आउने हो। राष्ट्रकवि घिमिरेको हृदयले बोलेजस्तो नेपाली हामी रहौंला कहाँ नेपालै नरहे को भावको हामी दुराडाँडेले पनि अनुशरण गरौंं, अस्तित्व हाम्रो रहला कहाँ दुराडाँडै नरहे ! राष्ट्रकवि घिमिरे युगौंयुगसम्म नेपालीको मनमुटुमा बसिरहने छन्। पितातुल्य घिमिरेप्रति श्रद्धा सुमन !"
"सीपीएल : सन्दीप र रसेलको उत्कृष्ट प्रदर्शन, टोलीको लज्जास्पद हार",ट्रिनीडाड : क्यारेबिन प्रिमियर लिग(सीपीएल) मा यस सिजनको टोलीको तेस्रो खेलमा नेपालका युवा क्रिकेटर सन्दीप लामिछानेले निकै उत्कृष्ट बलिङ गरेका छन् । तर उनको टोली जमैका ताल्लवाशले नराम्रो हार व्यहोरेको छ। आइतबार बिहान भएको खेलमा जमैकाले गुयना अमेजन वारियर्ससँग प्रतिस्पर्धा गरेको थियो । ब्रायन लारा मैदानमा टस जितेर पहिले बलिङ रोजेको जमैकाले गुयना अमेजनलाई ११८ रनमा मात्रै सीमित गर्न सफल भएको थियो । १९१ ओभरमा सबै विकेट लिएको थियो । तर जवाफी ब्याटिङमा उत्रिएका जमैकाका ब्याट्सम्यानले पूरा २० ओभर खेल्दा ७ विकेट गुमाएर १०४ रन मात्रै बनाउन सके । टोली १४ रनले पराजित हुन पुग्यो । सन्दीपले पूरा ४ ओभर बलिङ गर्दा जम्मा ८ रन मात्रै दिएर २ विकेट लिन सफल भए । सुरुमा आक्रामक ब्याटिङ गरेका गुयना अमेजनका ओपनरले ५ ओभरमै ५५ रन बनाएका थिए । छैटौं ओभरमा अफगान्स्तिानका युवा बलर मुजिब रहमानले २ विकेट लिएपछि अमेजनको ब्याटिङ सुस्त भएको थियो । ७औं ओभरमा आन्द्रे रसेल र ८औं ओभरमा मुजीवले थप एक विकेट लिए । ९औं ओभरमा सन्दीप बलिङमा आए उनले २ रन मात्रै दिए । त्यसपछि ११ ओभरमा १ विकेट लिँदै जम्मा १ रन लिए । १३औं ओभरमा ३ रन दिए । १५औं ओभरमा १ विकेट लिँदै एक वाइडसहित २ रन दिए । सन्दीपको ओभर सकिँदा विपक्षी टोलीले ९४ रन बनाउँदा ७ विकेट गुमाइसकेको थियो । झिनो लक्ष्य पछ्याएको जमैकाले पहिलो बलदेखि नै विकेट गुमाउन पुग्दा दवावमा पर्यो । सुरुवातमा निरन्तर विकेट गुमाएपछि १२४ ओभरमा ५ विकेट गुमाएर ४८ रन मात्रै बनाएको अवस्थामा क्रिजमा आएका आन्द्रे रसेलले ३७ बलमा ५२ रन बनाएर नटआउन रहन सफल भएपनि टोलीलाई जितसम्म पुर्याउन सकेनन । ८औं नम्बरमा ब्याटिङमा आएका सन्दीप ३ बलको सामना गर्दा कुनै रन नबनाइ आउट भए । पहिलो खेलमा जित निकालेको जमैकाले पछिल्ला २ खेलमा हार व्यहोरेको छ ।
