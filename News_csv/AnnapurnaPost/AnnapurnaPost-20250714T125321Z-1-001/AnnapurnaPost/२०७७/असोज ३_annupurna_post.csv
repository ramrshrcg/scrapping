शीर्षक,विवरण
"सरकार कठोर, प्रतिपक्ष कमजोर","संविधानले दिएको काम, कर्तव्य र अधिकारमा सरकारलाई हिँडाउन कांग्रेसले जुन खालको दबाब सिर्जना गर्नुपथ्र्याे, त्यसमा कांग्रेस असफल भएको छ। संविधान निर्माण कार्य अत्यन्तै चुनौतीपूर्ण थियो। विभिन्न चुनौती झेल्दै, असन्तुष्टि कम गर्दै संविधानसभाबाट संविधान ल्याउन सफल भएका छौं। पहिलो संविधानसभा संविधान निर्माण गर्न असफल भयो। मुलुकमा फेरि दोस्रो संविधानसभा निर्वाचन भयो। जुन विश्वमा विरलै हुने घटनामध्ये एक थियो। पहिलो संविधानसभामा रहेका विभिन्न विषयगत समितिले पास गरेका विषयलाई समेटेर दोस्रो संविधानसभाले काम अगाडि बढायो। यही सहमतिअनुसार संविधान बनाउनुपर्ने व्यवस्था थियो। दोस्रो संविधानसभा निर्वाचनपछि तत्कालीन सबै प्रमुख दलले संविधान निर्माणमा निकै ठूलो मेहनत गरे। त्यसैको परिणाम हामी संविधान जारी गर्न सफल भयौं। देशले अनिवार्य संविधान पाउनुपर्छ भन्ने मान्यतामा काम गर्दै जाँदा संसद्मा रहेका अधिकांश दल एक ठाउँमा भए पनि हामीले तत्कालीन अवस्थामा मधेस केन्द्रित दलहरूलाई समेट्न सकेनौं। तर पनि प्रयासहरू नभएका भने पक्कै होइनन्। यो संविधान क्रमिक रूपमा समयको मागबमोजिम संशोधन गर्न सकिन्छ भनेर हामीले संविधान जारी गर्नुअघि संविधानसभामा बोलेका थियौं। विधेयक प्रस्तुतकर्ताको हैसियतले पनि संविधानमा सबैको भावना समेट्दै लैजाने कुरामा विशेष जोड दिएको थिएँ। यो गतिशील लोकतान्त्रिक शासन पद्धतिको संविधान हो। संविधानका केही मौलिक पक्षबाहेक अरू सबै विषयमा परिवर्तन र संशोधन गर्न सकिन्छ। यो संविधानमै प्रस्ट भनिएको छ। संविधान कुनै धार्मिक ग्रन्थ होइन, जो एकपटक लेखिसकेपछि कहिल्यै संशोधन वा परिमार्जन गर्न मिल्दैन। संविधानमा त्यति बेला पनि असन्तुष्टि थिए। ती असन्तुष्टि अहिले पनि यदाकदा छन्। आज संविधानका कतिपय विषय परिवर्तन गर्न आवश्यक देखिए होलान्। सरकारले छलफल राखोस् भनेर कांग्रेसले निरन्तर भन्दै आएको छ। मधेसकेन्द्रित दलहरूले पनि निरन्तर आवाज उठाइरहेका छन्। ती विषयमा छलफल गरेर टुंगोमा पुर्याउन सकिन्छ। यसका लागि सरकारले नै पहल गर्नुपर्छ। संविधानको व्यवस्थाअनुसार मुलुकका तीन तहको निर्वाचन भइसकेको छ। तीनै तहका सरकारले काम गरिरहेका छन्। यसको मतलब संविधानको सहज कार्यान्वयन भयो भन्ने हो। संविधान निर्माणका क्रममा केही मधेसकेन्द्रित दलहरूले प्रक्रिया नै बहिष्कार गरेका थिए। तर, पछि उनीहरूले निर्वाचनमा भाग लिए। यसलाई हामीले ठूलो उपलब्धिका रूपमा लिनुपर्छ। संविधानको स्वीकार्यता बढ्दै गएको भनेर बुझ्नुपर्छ। संविधान जारी हुँदै गर्दा आमनागरिकका अपेक्षा बढेका थिए। मुलुकको समृद्धि र विकास हुन्छ भन्नेमा नागरिकमा आशा पलाएको थियो। यो पाँच वर्षको बीचमा नागरिकका अपेक्षा सरकारले कति पूरा गर्न सक्यो। त्यो समीक्षाको विषय हो। संविधानले व्यवस्था गरेका नागरिकका अधिकारहरूको कार्यान्वयन र त्यसको सुनिश्चिता गर्ने जिम्मेवारी सरकारको हो। नागरिकलाई अधिकारसम्पन्न बनाउन संविधानले व्यवस्था गरेका आयोगहरू समयमा बन्न सकेका भए र उनीहरूले आफूलाई दिएको कार्यक्षेत्रबमोजिम काम गरेका भए त्यसको एउटा मूल्यांकन गर्न सकिन्थ्यो। त्यो अवस्था रहेन। अहिले पनि धेरै आयोग पदाधिकारीविहीन छन्। काम गर्न सकेका छैनन्। दोस्रो कुरा, संविधानले जनतालाई मौलिक हकका रूपमा राजनीतिक अधिकारबाहेक आर्थिक, सामाजिक, सांस्कृतिक अधिकारको पनि सुनिश्चितता गरेको छ। संविधानप्रदत्त नागरिकका आर्थिक अधिकार प्रचलनमा आउन सकेका छैनन्। जस्तै रोजगारीको हक, आवासको हक, निःशुल्क शिक्षाको हक, निःशुल्क स्वास्थ्य उपचारको हक आदि। यी अधिकारहरूको कार्यान्वयन गर्न सरकारले जति सक्रियता देखाउँछ, नागरिकले उत्ति नै धेरै सुविधा पाउँछन्। यी संवैधानिक व्यवस्थाको कार्यान्वयन गर्न सरकार सफल देखिएको छैन। सात प्रदेशमध्ये ६ प्रदेश र केन्द्रमा गरी नेपाल कम्युनिस्ट पार्टीको सरकार छ। संघीय राज्य व्यवस्थाअन्तर्गत प्रदेश सरकारहरूले आफ्नो भूमिकालाई जति प्रभावकारी र सशक्त बनाउनुपर्ने हो, त्यसमा पनि कमजोरी देखिएका छन्। उनीहरूले प्रदेश सरकारको आवश्यकता र औचित्य पुष्टि गर्न नसकेका हुन् कि भन्ने भान नागरिक तहमा हुन थालेको छ। संघीयताको मर्म र सिद्धान्तअनुसार संविधानले दिएका अधिकारमा टेकेर प्रदेश सरकारले भूमिकालाई व्यापक बनाउनु जरुरी छ। त्यसो हुन सक्यो भने नागरिकलाई नजिकको सरकार भएको अनुभूति गराउँछ। संविधान जारी हुँदै गर्दा आमनागरिकका अपेक्षा बढे। मुलुकको समृद्धि र विकास हुन्छ भन्नेमा नागरिकमा आशा पलाए। पाँच वर्षका बीचमा नागरिकका अपेक्षा सरकारले कति पूरा गर्न सक्यो, यो समीक्षाको विषय हो। संविधानले व्यवस्था गरेका नागरिकका अधिकारको कार्यान्वयन र त्यसको सुनिश्चिता गर्ने जिम्मेवारी सरकारको हो। पाँच वर्षको बीचमा नागरिकमा जुन खालका असन्तुष्टिहरू देखिए, यी विषय संविधानसँग नभई सरकारसँग जोडिएका प्रश्न हुन्। संविधानले त नागरिकलाई अधिकारसम्पन्न सार्वभौम नागरिक बनाएको छ। त्यसको कार्यान्वयन गर्ने निकाय भनेको सरकार हो। राज्य हो। संविधानले व्यवस्था गरेका नागरिकका अधिकारहरू कार्यान्वयन गर्न सरकार जसरी लाग्नुपथ्र्याे, त्यसमा कमी भएकै छ। यो कुरा सरकारले पनि स्वीकार गर्नुपर्छ। सरकारले यो अवधिमा जनताको पक्षमा उल्लेख्य काम गर्न सकेको छैन। जनताको आर्थिक अधिकारलाई सरकारले प्रचलनमा ल्याउन नसकेसम्म जनताको जीवनस्तरमा परिवर्तन आउन सक्दैन। त्यसैले सरकारले मौलिक हकमा व्यवस्था गरिएका अधिकारलाई ध्यान दिनैपर्छ। तिनीहरूको कार्यान्वयनमा सरकारले विशेष जोड र पहल गर्नु आवश्यक छ। नत्र संविधानले जति अधिकारसम्पन्न बनाए पनि सरकारले त्यसको उपयुक्त कार्यान्वयन गर्न सकेन भने नागरिकको जीवनमा कुनै परिवर्तन आउँदैन। अहिलेको नियति यही हो। संविधान जारी हुँदै गर्दा सबैले ऐतिहासिक संविधान भन्यौं। नागरिकहरूले घरघरमा दीपावली मनाए। तर आज संघीय लोकतान्त्रिक गणतान्त्रिक संविधानको कार्यान्वयनमा सरकार ठीक ढंगले अगाडि नबढेको हो कि भन्ने आशंका सर्वत्र उत्पन्न हुन थालेका छन्। संविधानको सही कार्यान्वयनका लागि राज्य सञ्चालन गर्नेहरू पनि राम्रो हुनुपर्छ। संविधानअनुसार निर्वाचन भयो। संविधानअनुसार अहिलेको सरकार बनेको हो। तर, सरकारले संविधानको मर्म र भावनाविपरीत काम गर्न थालेको हो कि भन्ने शंकाहरू उब्जिन थालेका छन्। सरकारको कार्यशैलीले अनेकौं प्रश्न खडा भएका छन्। संवैधानिक निकायको स्वतन्त्रता र निष्पक्षतामाथि प्रश्न उठिरहेका छन्। यसो हुनुमा सरकार जिम्मेवार छ। सरकार अहिले संवैधानिक निकायहरूलाई नियन्त्रण र प्रभावमा राख्न खोजिरहेको छ। कहाँसम् मभने स्वतन्त्र न्यायपालिकालाई समेत आफूअनुकूल संस्थाको रूपमा विकास गर्न खोजिरहेको छ। यी विषयले पनि संविधानको गरिमा र त्यसको भावनामाथि गम्भीर प्रहार हुने काम भएको छ। यसले सरकारको नियतमाथि पनि प्रश्न उठाउने काम भएको छ। कतै सरकार संविधान नै असफल बनाउन लागिपरेको त होइन भन्ने चिन्ता सर्वत्र छ। पछिल्लो समय निकै बहसमा आएको विषय धर्म पनि हो। संविधानमा धर्म निरपेक्षतालाई स्पष्ट पार्ने काम भएको छ। सरकारले सनातन धर्मसंस्कृतिको संरक्षण गर्नुपर्छ। सनातन हिन्दू संस्कृतिको प्रतीकका रूपमा देखिएको गाईलाई राष्ट्रिय जनावरका रूपमा संरक्षण गर्नुपर्छ। अनेक ढंगले धर्म परिवर्तन गर्ने कार्य रोक्नुपर्छ भनेर धार्मिक स्वतन्त्रताको व्यवस्थामा संविधानमा प्रस्ट उल्लेख छ। संविधानका ती प्रावधानमा सरकारले ध्यान नदिँदा धर्मसम्बन्धी विषयमा अनेकौं कोणबाट प्रश्न उठेका हुन्। संविधान निर्माणको नेतृत्व गर्नेदेखि यसको कार्यान्वयनका लागि निर्वाचन गर्नेमा कांग्रेस पनि जिम्मेवार छ। निर्वाचनपछि कांग्रेस प्रतिपक्षमा छ। अवश्य पनि सरकार संविधान कार्यान्वयनभन्दा यसको उल्लंघन गर्न उद्यत भइरहेका बेला प्रमुख प्रतिपक्षी दलले जसरी भूमिका निर्वाह गर्नुपर्ने हो, त्यहीअनुसार नभएको कुरा हामीले स्वीकार गर्नैपर्छ। संविधानविपरीतका सरकारका कामकारबाहीविरुद्ध जनमत निर्माण गर्ने र जनदबाबमार्फत सरकारलाई सही बाटोमा ल्याउने काम प्रतिपक्षी दलको हो। संविधानले दिएको काम, कर्तव्य र अधिकारमा सरकारलाई हिँडाउन कांग्रेसले जुन खालको दबाब सिर्जना गर्नुपथ्र्याे, त्यसमा कांग्रेस असफल भएको छ। सरकारले संविधानबमोजिम जनताको हितमा काम गर्न नसक्नु र प्रतिपक्षले पनि जनताका आवाजलाई उठाउन नसक्दा जनताका गुनासो स्वाभाविक ढंगले बढेका छन्। संविधानसभा मस्यौदा समिति सभापति सिटौलासँग राधा खनालले गरेको कुराकानी। हाम्रो संविधानको गन्तव्य प्रदेशको अधिकारमाथि हस्तक्षेप संविधान ढोगेको त्यो दिन जनता नै न्यायाधीश केन्द्रीकृत सोचले संघीयता कार्यान्वयनमा अवरोध संविधान कार्यान्वयन : पाँच वर्षका उपलब्धि र चुनौती संविधान संशोधनको विकल्प छैन"
संविधान कार्यान्वयन : पाँच वर्षका उपलब्धि र चुनौती,"चन्द्रदेव जोशी । संविधान राष्ट्रको प्रमुख कानुन हो। संविधानसँग असंगति राख्ने अन्य कानुन खारेज हुन्छन्। संविधानले सरकारको स्वरूप निर्धारण र शक्तिको सीमांकन गर्छ। यसले राज्यको काम कारबाहीलाई वैधता प्रदान गर्छ। नेपालमा संविधान निर्माणको इतिहास त्यति लामो छैन। २००४ सालमा राणा प्रधानमन्त्री पद्मशमशेरले नेपाल सरकार वैधानिक कानुनको घोषणा गरेपछि मात्र संविधान निर्माण हुन थालेको हो। तत्पश्चात् नेपालको अन्तरिम शासन विधान २००७, नेपाल अधिराज्यको संविधान २०१५, नेपालको संविधान २०१९, नेपाल अधिराज्यको संविधान २०४७ र नेपालको अन्तरिम संविधान २०६३ प्रचलनमा आए। यी सबै संविधान जनताद्वारा निर्वाचित प्रतिनिधि सम्मिलित सभाले निर्माण गरेका नभई आयोग वा समितिको सिफारिसमा वा आफ्नै स्वविवेकमा राष्ट्राध्यक्ष वा कार्यकारी प्रमुखको आदेशले जारी भएका हुन्। नेपालको इतिहासमा जनताका प्रतिनिधि सम्मिलित संविधानसभाबाट पहिलोपटक २०७२ असोज ३ गते नेपालको संविधान घोषणा भएको हो। हाल यो प्रचलनमा छ। नेपालको संविधानले मूलतः लोकतान्त्रिक शासन प्रणाली, गणतन्त्रात्मक राज्य, संघीय शासन व्यवस्था, संसदीय पद्धति, मौलिक हक र मानव अधिकारको प्रत्याभूति, स्वतन्त्र र निष्पक्ष न्यायप्रणाली, विधिको शासन, बहुलवादी समाज, समावेशीकरण, सनातन धर्म संस्कृतिको संरक्षण सापेक्ष धर्म निरपेक्षता र समाजवादप्रतिको प्रतिबद्धतालाई आत्मसात् गरेको छ। यी विशेषता हेर्दा यो संविधान संविधानवादको आधारभूत चरित्रअनुरूप रहेको देखिन्छ। संविधानमा उल्लेख गरिएका व्यवस्थाहरूका आधारमा यो विश्वकै लागि अनुकरणीय र उत्कृष्ट संविधानका रूपमा रहेको पाइन्छ। वर्तमान संविधान कार्यान्वयनको छैटौं वर्ष प्रारम्भ भएको छ। यस अवधिमा संविधानले व्यवस्था गरेका नेपाल सरकार (एउटा), प्रदेश सरकार (७ वटा) र स्थानीय तहका सरकार (७५३ वटा) गठन भई क्रियाशील छन्। तीनवटै तहका सरकारले राजनीतिक, व्यवस्थापकीय तथा आर्थिक अधिकारको प्रयोग गरिरहेका छन्। तीनै तहका सरकारका विभिन्न अंगमा समानुपातिक समावेशिताका आधारमा आर्थिक, सामाजिक वा शैक्षिक दृष्टिले पछाडि परेका वर्ग र समुदायको उल्लेखनीय सहभागिता भएको छ। नेपालमा संविधानको व्यवस्थाअनुरूपका न्यायिक संरचनाहरू, संवैधानिक निकायहरू र प्रशासनिक संरचनाहरू स्थापना भएका छन्। संविधानले प्रत्याभूत गरेका मौलिक हकहरू र अन्य व्यवस्था कार्यान्वयनका लागि आवश्यक पर्ने विभिन्न कानुन निर्माण गरिएको छ। वर्तमान नेपालको राजनीति, प्रशासन र समाजका विभिन्न अंगमा आफ्नो र पराईको भनी विभाजन गर्ने चरित्र विकसित भएको छ। संविधानको सफल कार्यान्वयन तथा तीव्र र सन्तुलित आर्थिक विकासमा यो चरित्र बाधक छ। नेपालकै इतिहासमा पहिलोपल्ट जनादेश पाएको पूरा अवधिका लागि सरकार गठन भएको अपेक्षा गरिएको छ। वर्तमानमा देखा परेको विश्वव्यापी महामारी कोभिड१९ को संकट व्यवस्थापनमा जुन हदसम्मको सफलता हात परेको छ, त्यो संघीय प्रणालीअनुरूपको सरकारका कारण सम्भव भएको हो भन्ने विश्लेषणसमेत छ। नेपालको संविधान हालसम्म दुईपटक संशोधन भइसकेको छ। सबै नेपाली जातजाति, भाषाभाषी, वर्ग, क्षेत्र र समूहको आकांक्षालाई सम्बोधन गर्न अझै पनि आवश्यकता र औचित्यका आधारमा संशोधन गर्दै यसको सर्वस्वीकार्यता बढाउँदै लानुपर्ने देखिन्छ। नेपालको संविधान कार्यान्वयनमा केही चुनौती छन्। खासगरी सीमित स्रोतसाधनबाट व्यापक रूपमा परिकल्पना गरिएका मौलिक हकहरूको कार्यान्वयन गर्ने, नागरिकका आधारभूत आवश्यकता पूर्ति गर्ने, श्रम र रोजगारको सुनिश्चितता गर्ने, सामाजिक न्याय र समावेशीकरणलाई निष्कर्षमा पुर्याउने तथा क्षेत्रीय सन्तुलनसहितको तीव्र आर्थिक विकास गर्ने राज्यको दायित्व पूरा गर्नु चुनौतीपूर्ण छ। संविधानको सफल कार्यान्वयनका लागि आवश्यक केही महत्वपूर्ण कानुनहरू अझै बनिसकेका छैनन्। खासगरी संघीय निजामती सेवासम्बन्धी विधेयक, नागरिकता विधेयक र कतिपय मौलिक हक कार्यान्वयनका लागि आवश्यक पर्ने विधेयकहरू बडो सुझबुझपूर्ण र दूरदर्शी ढंगले निर्माण गर्नु आवश्यक देखिन्छ। हामी लोकतान्त्रिक गणतन्त्रकालमा छौं। संविधान कार्यान्वयनको पाँच वर्ष बितिसक्दासमेत अब होला अथवा बिस्तारै होला भनेर पर्खेर बस्ने छुट हुँदैन। न्यायिक संरचना र संवैधानिक निकायहरूलाई राजनीतिक प्रभावबाट पूर्णतया मुक्त राख्न सकेमा मात्र यी संस्थाको लोकतन्त्रीकरण हुनसक्छ अनि यिनले गर्ने काम पनि निष्पक्ष र प्रभावकारी हुन्छ। सरकारको अंगका रूपमा रहेका निजामती सेवा, सुरक्षा संगठनहरू र सार्वजनिक संस्थानहरू सबैको कार्य प्रक्रियालाई विधि, पद्धति र मापदण्डमा आधारित तथा अनुमानयोग्य बनाउनुपर्ने चुनौती अझै कायम छ। यी विभिन्न सेवाभित्रका नियुक्ति, पदस्थापना, सरुवा, बढुवा तथा तालिम, अध्ययन र भ्रमण आदिलाई व्यवस्थित बनाउनु आवश्यक छ। संघीय सरकारका विभिन्न निकाय, प्रदेश सरकारका निकाय र स्थानीय तहहरूमा बेरुजू बढ्दै गएको छ। यसबाट दुईवटा कुरा प्रस्ट भएका छन् या विकासको वर्तमान आवश्यकता र आकांक्षालाई सम्बोधन गर्न खर्च गर्दा प्रचलित कानुन बाधक छन् वा सक्षम छैनन्, या त यी विभिन्न निकायमा आर्थिक अनुशासनको अवस्था खस्किँदो छ। पहिलो कारण हो भने विधायिकीले समयसापेक्ष कानुनहरू तर्जुमा गरी सोहीअनुरूप खर्च गर्ने व्यवस्था गर्नुपर्छ। दोस्रो कारण हो भने त्यसलाई निरुत्साहन गर्नुपर्छ। आर्थिक अनुशासन नै कमजोर भएको अवस्थामा स्रोतको वितरण, स्रोतमाथिको पहुँच र लगानीको प्रतिफल समन्यायिक हुँदैन। यसबाट संविधान कार्यान्वयन फितलो हुन गई जनताले अपेक्षित लाभ प्राप्त गर्न सक्दैनन्। फलतः जनतामा व्यवस्थाप्रति नै वितृष्णा पैदा हुन सक्छ। संविधानको प्रस्तावनाअनुसार सार्वभौमसत्ता सम्पन्न नेपाली जनताले संविधान निर्माण गरेका हुन्। त्यसकारण संविधानभन्दा बढी महत्वपूर्ण विषय त्यसबाट जनताको जीवनमा के कति परिवर्तन आउँछ भन्ने हो। व्यवस्था र संस्थाहरूलाई संविधानले परिवर्तित ढाँचामा व्यवस्थित गरे पनि पात्र र प्रवृत्ति अझै पनि परिवर्तन हुन नसकेको आशंका जनतामा विद्यमान छ। त्यस आशंकालाई चिर्न संविधानले परिकल्पना गरेको परिणाम दिन सक्ने गरी राजनीतिक तथा प्रशासनिक नेतृत्वले क्षमता विकास गर्न, रूपान्तरित हुन वा समायोजन हुन सक्नुपर्छ। संविधानअनुरूप जनता अधिकारसम्पन्न भएका छन्। उनीहरूमा विकासप्रतिको तीव्र आकांक्षा पलाएको छ। यसबाट जनतामा विकसित अधैर्य कहिलेकाहीँ सामूहिक अराजकता, अयथार्थ स्तुतिगान वा निन्दा गर्ने अवस्थासम्म पुग्ने गरेको देखिन्छ। त्यस्तो प्रवृत्तिलाई सम्बोधन, निरुत्साहन वा व्यवस्थापन गर्न आवश्यक छ। अन्त्यमा, वर्तमान नेपालको राजनीति, प्रशासन र समाजका विभिन्न अंगमा आफ्नो र पराईको भनी विभाजन गर्ने चरित्र विकसित भएको छ। संविधानको सफल कार्यान्वयन तथा तीव्र र सन्तुलित आर्थिक विकासमा यो चरित्र बाधक छ। महोपनिषद्मा एउटा प्रसिद्ध भनाइ छ, अयं निजः परो वेति गणना लघु चेतसाम्। उदार चरितानाम् तु वसुधैवकुटुम्बकम्। अर्थात् यो मेरो र ऊ पराईको हो भन्ने विचार साँघुरो चित्तको उपज हो। उदार हृदय भएकाका लागि त संसार नै आफ्नो परिवार हो। हाम्रो राजनीति, प्रशासन र समाजका सबै अंगले अयं निजः परो वेतिको विचार छोडेर वसुधैवकुटुम्बकम् अर्थात् सबै नेपाली हाम्रो परिवार हो भन्ने भावनाका साथ संविधान कार्यान्वयनमा निःस्वार्थ ढंगले हातेमालो गरेमा सुखी नेपाली समृद्ध नेपालको सपना छिट्टै पूरा हुने देखिन्छ। (लेखक चन्द्रदेव जोशी नेपाल सरकारका शाखा अधिकृत हुन्।)"
"संविधान : आधा गिलास भरी, आधा खाली","संविधानसभाको प्रश्न इतिहासमा लोकतन्त्रको पूर्णताको प्रश्न हो। अर्थात्, सार्वभौमसत्ता र राजकीयसत्ता परम्परागत राजतन्त्रबाट आमजनताका चुनिएका प्रतिनिधिको हातमा हस्तान्तरण गर्ने प्रश्न नै संविधानसभाको प्रश्न हो। त्यसैले विगतमा जहाँ जहाँ रूपान्तरणकारी क्रान्तिहरू भए, तिनीहरूले देशको शासन व्यवस्थाको दिशाबोध गर्ने जुन संविधान हुन्छ, त्यो जनताका चुनिएका प्रतिनिधि अर्थात् संविधानसभामार्फत निर्माण गर्ने प्रचलन बसाले। यसको उदाहरण अमेरिकालगायत पुँजीवादी लोकतन्त्रका मुख्य उदाहरण हुन्। नेपालको सन्दर्भमा २००७ सालमा यो एजेन्डा प्रवेश गरे पनि २०१४ सालमा राजा महेन्द्रले अपहरण गरे। बीपी कोइराला, पुष्पलाल श्रेष्ठजस्ता आधुनिक युगका प्रणेताहरूले पनि त्यसलाई फेरि आफ्ना जीवनकालमा पूर्णता दिन सकेनन्। २०४६ सालको आंशिक राजनीतिक परिवर्तनपछि मूलतः हामी त्यति बेलाका अलिक क्रान्तिकारी वामपन्थी धार समात्नेहरूले यो एजेन्डाको ऐतिहासिकतालाई बुझेर निरन्तर उठायौं। माओवादी जनयुद्ध सुुरु गर्दा हामीले जुन ४० सूत्रीय माग प्रस्तुत गर्यौं, त्यसको मुख्य राजनीतिक प्रश्न नै जनताका चुनिएका प्रतिनिधिबाट संविधान निर्माण गर्ने थियो। भलै, त्यति बेला प्रचण्डलगायतका परम्परावादी कम्युनिस्ट धार बोक्ने साथीहरू पनि अलिक सशंकित हुनुहुन्थ्यो। २०५७ सालमा पार्टीभित्रको ठूलो बहसपछि संविधानसभाबाटै संविधान बनाउने प्रस्ताव माओवादीको आधिकारिक धारणा बन्यो। त्यति बेलासम्म कुनै पनि पार्टीले यसलाई त्यसरी उठाएका थिएनन्। २०५८ सालको दरबार हत्याकाण्डपछि अब गणतन्त्र संस्थागत गर्ने बेला आयो, त्यो स्थापित गर्ने उपयुक्त विधि संविधानसभा नै हुन्छ भनेर माओवादीभित्र मुख्यतः मैले नै जोड गरेर उठाएँ। माओवादी पार्टीले त्यसलाई स्वीकार गर्यो। यसरी नै नेपालमा संघीय लोकतान्त्रिक गणतन्त्र मुख्य मुद्दा बनेर आयो। वार्तामा हामी प्रवेश गर्यांै, २०५८ सालमा भएको पहिलो वार्ता, २०५९६० सालमा भएको दोस्रो वार्ता यही संविधानसभाको मुद्दा नमिलेकै कारण अन्त्य भएको थियो। पछि राजा ज्ञानेन्द्रले २०६१ सालमा कु गरेर सम्पूर्ण सत्ता आफ्नो हातमा लिएपछि बल्ल कांग्रेस, एमालेलगायतका शक्तिहरू पनि यसको पक्षमा आए। त्यसपछि हामी १२ बुँदे सहमति हुँदै संविधानसभाको निर्वाचन गर्ने बिन्दुसम्म आइपुगेका हौं। यसरी देशमा संविधानसभाको एजेन्डा बन्यो र बृहत् शान्ति सम्झौतापछि यसलाई निर्वाचनलगायतका अन्तरिम संविधान, अन्तरिम संसद्, अन्तरिम सरकार, संविधानसभा देशको एजेन्डा बन्यो। २०६४ चैत २८ गते पहिलो संविधानसभाको ऐतिहासिक चुनाव भयो। नेपालमा संविधानसभा संस्थागत भयो। २०६५ जेठ १५ गते संविधानसभाको पहिलो बैठकबाट राजतन्त्र अन्त्य गरेर गणतन्त्रसम्म मुलुकलाई पुर्यायौं। यसरी इतिहासमा अरू देशमा सय, डेढ सय वर्ष पहिल्यै भएको लोकतन्त्रीकरणका प्रक्रिया मूलतः संविधानसभाको चुनावमार्फत नै पूरा भएको थियो। यस अर्थमा माओवादी जनयुद्धको नै यसमा सबैभन्दा बढी महत्वपूर्ण भूमिका थियो। मधेस आन्दोलनले त्यसमा पूरक संघीयताको मुद्दालाई अगाडि बढाउन भूमिका खेल्यो। अरू शक्तिहरू कांग्रेस, एमालेलगायत नागरिक समाजका शक्ति पछि जोडिएर यसलाई पूर्णता दिए। नेपालको ऐतिहासिक यथार्थता यो हो। संविधान निर्माण गर्ने क्रममा के कस्ता समस्या रहे ? कस्ता उतारचढावहरू रहे ? भन्ने प्रसंग पनि स्मरण गर्नु उपयुक्त हुन्छ। पहिलो संविधानसभामा माओवादी र मुख्यतः मधेसवादीलगायत शक्तिहरू जसले संविधानसभा, संघीयता, गणतन्त्रलगायत एजेन्डामा आन्दोलन र क्रान्तिको नेतृत्व गरेका थिए। तिनीहरूलाई नै नेपाली जनताले अग्रस्थानमा ल्याए। र, उनीहरूको नेतृत्वमै संविधान निर्माण गर्ने एउटा सम्भावना बढेर गएको थियो। सरकार पनि माओवादी, मधेसवादी शक्तिहरू र एमालेसहित भएर अगाडि बढ्यो। विविध कारणवश संविधानसभालाई मुख्य केन्द्रमा राखेर त्यसलाई पूर्णता दिने ढंगले अगाडि जानुपथ्र्यो। त्यसमा केही अवरोध रहे। पहिलो कुरा, संविधानसभा नरुचाउने शक्तिहरू थिए। उनीहरू बिस्तारै इतिहासकै नियमअनुसार टाउको उठाउन थाले र विभिन्न व्यवधान खडा गरेर संविधान बन्न नदिने दिशातिर गए। मुद्दामामिला पनि हुन थाले। २०६८ मंसिर ९ गते सर्वाेच्च अदालतले संविधानसभाको म्याद २०६९ जेठ १४ गते मध्यरातभन्दा अघि हुन सक्दैन भनेर फैसला गर्यो; जो इतिहासको एउटा ठूलो अन्तरविरोध र विडम्बना थियो। संविधानसभा भनेकै देशको एउटा मूल कानुन बनाउने जनप्रतिनिधिको सभा थियो। त्यो सबै संस्थाभन्दा माथि हुन्छ। त्यसलाई सर्वाेच्च अदालतले मिति तोक्ने कुनै हैसियत राख्दैनथ्यो। बिल्कुल रहस्यमय ढंगले मेरो विचारमा देशीविदेशी प्रतिगामी, प्रतिक्रान्तिकारी शक्तिहरूको जोडबलमा त्यस्तो फैसला हुन पुग्यो। संविधान निर्माणमा एउटा ठूलो दबाब सिर्जना भयो। तैपनि हामीले त्यति बेला निकै प्रयत्न गरेर सहमति जुटाई जेठ १४ गते संविधान जारी गर्न प्रयत्न गर्यौं। जेठ २ गते त्यति बेला माओवादी, मधेसवादी, एमाले कांग्रेससँग साझा सहमति गरेर संविधान निर्माणका मूलभूत कुरामा सहमति गर्यौं। खासगरी संघीयता, राज्य पुनर्संरचना, शासकीय स्वरूप अर्थात् प्रत्यक्ष निर्वाचित राष्ट्रपतीय प्रणाली, नागरिकता, संवैधानिक अदालत लगायतका प्रश्न अड्किएर बसेका थिए। तिनीहरूलाई पनि सापेक्ष ढंगले सम्बोधन गर्ने र संविधान जारी गर्ने एउटा प्रयत्न गर्यौं। त्यति बेला मेरै नेतृत्वमा सरकार थियो। तर दुर्भाग्य के भयो भने त्यहाँ दुईवटा प्रवृत्तिले काम गर्यो। हामीले जुध्नुपर्ने अवस्था आइलाग्यो। पहिलो बाह्य शक्तिसँग त हामीले जुध्यौं। तर, आन्तरिक रूपमा अलिक बढी क्रान्तिकारी शक्ति, अलिक छिटो आफूले भनेका माग पूरा हुनुपर्छ भन्ने आन्दोलनमा उग्र क्रान्तिकारी शक्तिले टाउको उठाएर जेठ २ को सहमति अपूरो छ, भएन, पूर्ण रूपले माग पूरा हुनुपर्छ भनेर त्यसविरुद्ध आन्दोलन भयो। फेरि बन्द हड्ताल हुन थाले। त्यसले २ को सहमति भत्कियो। जेठ ९ गते म प्रधानमन्त्री हुँदा मन्त्रिपरिषद्बाटै हामीले निर्णय गर्यौं। त्यति बेला कांग्रेस, एमाले पनि मेरो सरकारमा थिए। कानुनमन्त्री कृष्णप्रसाद सिटौलामार्फत नै मन्त्रिपरिषद्ले संविधानसभाको म्याद तीन महिना थप्ने गरी संविधानसभामा प्रस्ताव प्रस्तुत गर्यो। तर रहस्यमय ढंगले त्यसै दिन फेरि हाम्रो पहल प्रतिगामीहरूको हातमा पुग्यो। मैले दुःखका साथ भन्नुपर्छ, त्यति बेला प्रधानमन्त्री सुशील कोइरालाले उपप्रधानमन्त्रीबाट दर्ता भएको प्रस्तावविरुद्ध वक्तव्य दिनुभयो। त्यति बेला उहाँ नेपाली कांग्रेसको सभापति हुनुहुन्थ्यो। भोलिपल्ट १० गते अदालतमा मुद्दा पर्यो। पर्सिपल्ट उही अदालत जसले जेठ १४ गतेको म्याद किटान गरेको थियो, उसैले बडो रहस्यमय ढंगले फेरि फैसला गरेर संविधानसभाको म्याद थपिन सक्दैन भनेर आदेश जारी गर्यो। बाँकी ३४ दिनभित्र संविधान जारी हुन सकेन। मैले निकै प्रयत्न गरेर अन्तिम दिनमा पनि आपत्काल लगाएर संविधान जारी गरौं भनेर प्रयत्न गरें। त्यति बेला नेपाली कांग्रेस नेतृत्वमा नरहेको र त्यहाँ अपोजिसनमा रहेका शेरबहादुर देउवाले बाहेक अरू कुनै नेताले साथ दिनुभएन। संविधानसभाको म्याद बढ्न र बढाउन हामीले सकेनौं। त्यसपछि स्वतः २०६९ जेठ १४ गते पहिलो संविधानसभाको अवसान हुन पुग्यो। सर्वाेच्च अदालतको फैसलाको कारणले त्यस्तो हुन पुग्यो। यो यथार्थ हो। नेपालमा २०७२ असोज ३ गते संविधानसभाबाट संविधान जारी हुनु एउटा ऐतिहासिक परिघटना थियो, सकारात्मक कुरा थियो। तर, सँगसँगै यसका मूलभूत अन्तर्वस्तु थियो। त्यो पूरा नहुनाले देशको ठूलो जनसंख्या असन्तुष्ट हुनु दुःखद पक्ष थियो। २०१४ सालमा राजा महेन्द्रले जसरी संविधानसभा तुहाइदिएका थिए, त्यसैगरी पहिलो संविधानसभाको स्वतः मरण भइसकेपछि फेरि निर्वाचन नहुने हो कि भन्ने खतरा थियो। त्यसैका निम्ति संविधानसभाको म्याद तोकेर निर्वाचनको मिति घोषणा गरें। फेरि त्यहाँ चलखेल सुरु भए। मेरो नेतृत्वमा संविधान बन्न नदिने भित्री बाहिरी शक्तिहरूको ठूलो चलखेल भयो। पार्टीभित्रैबाट पनि त्यति बेलासम्म प्रचण्डजी समेत विचलित हुन थाल्नुभयो। अन्त्यमा निर्वाचित प्रधानमन्त्रीले चुनाव गराउने अन्तर्राष्ट्रिय मूल्यमान्यताविपरीत सर्वाेच्च अदालतका न्यायाधीशकै नेतृत्वमा निर्वाचन गराउने भन्दै २०६९ फागुन ३० गते अन्तरिम सरकार गठनको घोषणा गरियो। बहालवाला प्रधानन्यायाधीशको नेतृत्वमा निर्वाचन गराउने बडो विडम्बनापूर्ण स्थिति नेपालमा सिर्जना भयो। फेरि दोस्रो चरणको निर्वाचनसम्म शक्ति सन्तुलनमा निकै फेरबदल आइसकेको थियो। क्रान्तिकारी शक्ति क्षीण हुँदै गइरहेको थियो। क्रान्तिको रापताप सेलाउँदै गइसकेको थियो। संविधानसभाका विरोधी शक्तिहरूले त्यस बेला टाउको उठाइसकेका थिए। दोस्रो संविधानसभाको समीकरणमा गणतन्त्र, संघीयता, धर्मनिरपेक्षता, समानुपातिक समावेशिताको मुद्दाभन्दा विपरीत रहेका शक्तिहरूको बाहुल्य रहन गयो। दोस्रो संविधानसभाको परिणामअनुसार संविधान जारी भयो। तर, जुन मुख्य अन्तरवस्तु थिए क्रान्ति र परिवर्तनका; तिनलाई मधुरो बनाउने, कमजोर पार्ने गरी दोस्रो संविधानसभाबाट संविधान जारी भयो। त्यो संविधान जारी हुने मुखैमा म फेरि संयोगले संवैधानिक राजनीतिक संवाद समितिको सभापति थिएँ। अन्तिम दिन २०७२ असोज ३ गते संविधान जारी गर्नुभन्दा अगाडिका एकदुई महिना अत्यन्त नाटकीयपूर्ण उतारचढावका दिन रहे। फेरि पनि खासगरी मधेस, थारूरुबाहुल्य क्षेत्र, जनजाति क्षेत्रमा असन्तुष्टि थियो। राज्यको पुनर्संरचनामा जनताको सहमति बनिसकेको थिएन। हामीले जनताको अभिमत लिँदा प्रत्यक्ष निर्वाचित कार्यकारी राष्ट्रपतिको पक्षमा ८० प्रतिशतभन्दा बढी मानिसको मत थियो, धर्मनिरपेक्षतालाई पनि ठीक ढंगले कार्यान्वयन गर्नुपर्छ भन्ने मान्यता थियो। यी मुख्य मान्यताका विरुद्धमा गएर संविधान बनाउनुपर्ने परिस्थिति बन्यो। हाम्रो शक्ति सन्तुलनले त्यहाँ हामीलाई साथ दिएन। असोज ३ गते संविधान जारी त भयो तर मधेसमा थरुहटलगायत क्षेत्रमा जनताले असन्तुष्टि व्यक्त गरे। संवैधानिक राजनीतिक संवाद समितिको सभापतिको हैसियतले मैले त्यो दिनमा संविधान जारी भएपछि बाहिर आएर बोलेको थिएँ, यो संविधान आधा गिलास भरिएको छ, आधा गिलास खाली छ। त्यसैले अहिले यति बेला ब्ल्याकआउट गर्नु पनि उपयुक्त छैन। किनकि संविधानसभाबाट संविधान जारी हुनु, जनता सार्वभौम हुन नै आधा गिलास भरिनु हो। यसमा दीपावली मनाउनु पनि उपयुक्त छैन। राज्य पुनर्संरचनाको स्वरूप, अदालतको पुनर्संरचना, महिलामाथि नागरिकताका विभेदलगायत मुद्दा कायमै छन्। त्यसैले यो संविधान अपूर्ण छ भन्ने मैले इतिहासमा दर्ज गरेको छु। तर, संविधान जारी भइसकेको थियो, देशमा राजनीतिक समीकरण बदलिएको थियो। देश अर्काे दिशातिर गइरहेको थियो। यसरी नेपालमा २०७२ असोज ३ गते संविधानसभाबाट संविधान जारी हुनु एउटा ऐतिहासिक परिघटना थियो। सकारात्मक कुरा थियो। तर, सँगसँगै यसको मूलभूत अन्तर्वस्तु थियो। त्यो पूरा नहुनाले देशको ठूलो जनसंख्या असन्तुष्ट हुनु दुःखद पक्ष थियो। अब अहिले स्थिति के छ ? इतिहासको नियम भनेको जो क्रान्तिकारी र परिवर्तनकारी शक्ति हुन्, जसको बलमा परिवर्तन हुन्छ, संविधान जारी हुन्छ अथवा संविधानका मूलभूत मान्यता स्थापित हुन्छन्, तिनीहरूकै नेतृत्वमा केही समय सरकार बन्यो भने संविधानको मूल मर्मअनुसार कानुन बन्छन्। संविधान कार्यान्वयन हुन्छन् र संस्थागत हुन्छन्। तर, संविधानको मूल प्रश्न गणतन्त्र, संघीयता, धर्मनिरपेक्षता, समावेशिता विरोधी पक्षहरू सत्तामा हावी भएपछि तिनीहरूको कार्यान्वयन हुन सक्दैन। भएको पनि त्यस्तै हो। दुःखका साथ भन्नुपर्छ सुशील कोइराला पनि संविधानसभाको पक्षमा त्यति सकारात्मक हुनुहुन्नथ्यो। उहाँ अहिले दिवंगत भइसक्नुभयो। उहाँको बारेमा अहिले टिप्पणी नगरौं। तर, केपी शर्मा ओली गणतन्त्र, संघीयता, धर्मनिरपेक्षता, समावेशितालगायतका यो संविधानका मूलभूत मान्यताका विरोधी मान्छे हुन्। उहाँले मुखले समर्थन गरे पनि अन्तरमनले आत्मसात् गर्न सक्नुभएको छैन। गणतन्त्रबारे बयलगाडा चढेर अमेरिका जानुजस्तै हो भनेर अभिव्यक्ति दिएको कुरा नेपाली इतिहासमा अहिले पनि अंकित छ। संघीयताजस्ता कुरा, बहुजातीय र बहुभाषिक मुलुकमा उत्पीडित जातिहरूका आधार र पहिचानका आधारमा राज्यको पुनर्संरचना हुनुपर्छ भन्ने कुरा उहाँले कहिल्यै स्वीकार्नु भएन। दुर्भाग्य वा विडम्बना भनौं, संविधानसभाबाट संविधान जारी गरेपछिको पहिलो निर्वाचनमा उहाँ नै यो देशको नेता बनेर आउनुभयो। माओवादीको एउटा ठूलो तप्का प्रचण्डजीको नेतृत्वमा एमालेमा मिसिन पुग्यो। त्यसले गर्दा क्रान्तिकारी शक्तिहरू क्षीण भए। यसको कार्यान्वयन गर्ने जिम्मा संविधानका मूलभूत मान्यता विरोधी शक्ति र व्यक्तिको हातमा पुग्यो। यसले गर्दा ५ वर्षको अवधिमा संविधानमा बाँकी र अपूरा विषय छन्, तिनलाई संशोधन गरेर पूरा गर्दै जाने कुरा परै रह्यो। किनकि संघीयताको बनोट पुरातन शैलीकै छ। ७ प्रदेशको संघीयता हिजोकै पञ्चायतकालीन विकास क्षेत्रभन्दा खास तात्िवक रूपले अन्तर छैन। जब कि नेपालको संविधान र राज्य पुनर्संरचना आयोगले पहिचानका ५ र सामथ्र्यका ४ आधारमा दिएको प्रतिवेदन थियो। १० प्रदेशको राज्य बनाउने र दलितलाई गैरभौगोलिक प्रदेश दिने भन्ने सुझाव थियो। त्यो नै नेपालको सन्दर्भमा जायज थियो। यो संविधान संशोधन गरेर जानेतिर कुनै कदम अगाडि बढाइएन। नेपालको सन्दर्भमा शासकीय स्वरूप प्रत्यक्ष निर्वाचित राष्ट्रपति र पूर्ण समानुपातिक संसद् नै सही हुन्छ भन्ने जुन जनताको सुझाव थियो, त्यसलाई संविधान संशोधन गर्नेतिर सरकारले कुनै चासो देखाएन। मधेसवादी र अन्य शक्तिले यसबारे संशोधनका कुरा उठाए, तर राज्यले ध्यान दिएन। महिलालाई नागरिकतामा पूर्ण रूपमा विभेद गरिएको प्रसंग छ। त्यसलाई सच्याउन संविधान संशोधन गर्ने माग पनि पूरा भएन। उल्टै संघीयताको कार्यान्वयन, अदालतलाई पनि संघीय ढाँचामा पुनर्संरचना गर्ने प्रश्न, संवैधानिक आयोग पुनर्संरचना गर्ने प्रश्नमा ध्यान दिनुपर्ने थियो, दिइएन। यो कुरा अपूरो रह्यो भने कार्यान्वयनमा पनि केपी ओली नेतृत्वको सरकारले संविधानको मूल मूल्यमान्यताविपरीत कानुन बनाउने, अध्यादेश जारी गर्ने र कार्यान्वयन गर्ने जसरी उल्टो ढंगले कार्यान्वयन दिशामा गयो; त्यसले गत ५ वर्षमा यो संविधान ठीक ढंगले कार्यान्वयन हुन सकेन। मधेसी, आदिवासी जनजाति, महिला दलितका माग पूरा हुन सकेन। त्यो कारणले देशमा असन्तुष्टि कायमै रह्यो। कुशासन कायमै रह्यो। आर्थिक विकास र समृद्धितिर देशलाई लिएर जाने विषयमा जुन योजना आउन सक्नुपथ्र्यो, त्यो पनि आउन सकेन। त्यो कारणले गत ५ वर्षमा संविधान कार्यान्वयनको अवस्थामा व्यापक असन्तुष्टि रह्यो। त्यसैले यो संविधान दिवसको सन्दर्भमा फेरि एकपटक समीक्षा गरेर संविधानसभा र गणतन्त्र, धर्मनिरपेक्षता, संघीयता, समानुपातिक समावेशिताजस्ता मुद्दाप्रति प्रतिबद्ध शक्तिहरूले पुनर्विचार गरी यो संविधानलाई संशोधन गर्दै पूर्णता दिने दिशातिर जानुपर्छ। यो संविधान संशोधन भएर पूर्णता दिने दिशातिर गएन वा संविधानको मर्मलाई बुझ्ने क्रान्तिकारी शक्तिहरूको हातमा राजनीतिक नेतृत्व रहेन भने आगामी दिन झन् कष्टकर भएर जाने सम्भावना छ। त्यसलाई रोक्नु जरुरी छ।  पूर्वप्रधानमन्त्री तथा संवैधानिक राजनीतिक संवाद समितिका सभापति भट्टराईसँग रामकृष्ण अधिकारीले गरेको कुराकानी।"
प्रदेशको अधिकारमाथि हस्तक्षेप,"तीन तहको निर्वाचन सम्पन्न भई तीनै तहको सरकार सञ्चालनमा आउनु संविधान कार्यान्वयनको महत्वपूर्ण पक्ष मान्नुपर्छ। तर, संविधानको भावनाअनुसार प्रदेश सरकार र स्थानीय सरकारले अधिकार बाँडफाँटको प्रयोग गर्न अझै पाइरहेका छैनन्। स्थानीय सरकारले अधिकार प्रयोग गर्न नपाउनुको मुख्य कारण केन्द्रीय स्तरमा काम गर्ने नेता र कर्मचारी अझै पनि एकात्मक शासनपद्धतिबाट काम गरिरहनु हो। प्रदेश सरकारलाई संविधानले दिएको अधिकार जति मात्रामा प्रयोग गर्न पाउने हो त्यति मात्रामा नपाएको अवस्था छ। केन्द्र सरकार पहिले प्रयोग गरी आएको अधिकारअनुसार नै चलेको देखिन्छ। केन्द्रले संविधानले छुट्ट्याएको विषयमा मात्र केन्द्रित हुनुपर्नेमा प्रदेश सरकारको अधिकारमाथि पनि त्यत्तिकै चासो र हस्तक्षेप गरिरहँदा प्रदेशलाई असजिलो भएको छ। यसरी नेता र कर्मचारीको माइन्ड सेट अझै पनि एकात्मक हुँदा संघीय व्यवस्थाअनुसार अधिकारको निक्षेप हुन सकेको छैन। दोस्रो कुरा के हो भने संविधानले अधिकार बाँडफाँट गरे पनि सात प्रदेशमध्ये ६ वटामा नेपाल कम्युनिस्ट पार्टीको सरकार छ। यता केन्द्रमा पनि नेकपाकै सरकार छ। अधिकांश स्थानीय तहमा पनि नेकपाकै सरकार छ। संविधान संघीय भए पनि पार्टी एकात्मक हुँदा संघीय सरकारको नेतृत्व गर्ने नेताले प्रदेशलाई अधिकार प्रयोग गर्न नदिई आफैंले प्रयोग गरिरहेको अवस्थामा विरोध गर्ने, आफ्नो अधिकारका लागि लड्ने वातावरणसमेत बनेको छैन। सरकारमा बसेका नेताले यसविरुद्ध आवाज उठाए भने अनुशासनको कारबाही हुन्छ कि भन्ने डर रहन्छ। चुनावका लागि केन्द्रबाटै टिकट लिनुपर्ने हुन्छ। पार्टीको जुन संरचना र चेन अफ कमान्ड छ, संघीय भावनामा जान गाह्रो परिरहेको देखिन्छ। संविधानको भावना, केन्द्रीय सरकार र स्थानीय तहबीच अधिकार प्रयोगको विषय परस्पर बाझिएको छ। प्रदेशमा पनि तीन चारवटा विपक्षी दल वा अन्य दलको सरकार थियो भने संघीय व्यवस्थाअनुसार प्रदेशलाई अधिकार प्रयोग गर्न नदिएको अवस्थामा सशक्त आवाज उठाउँथे। अदालतमा मुद्दा पनि गर्न सक्थे। यो परिपाटी अझै बस्न सकिरहेको छैन। अहिले प्रदेश २ ले मात्र सर्वोच्च अदालतको संवैधानिक इजलासमा मुद्दा गर्ने आँट गरेको छ। यसले गर्दा पार्टीगत संरचना र संवैधानिक संरचनाबीच एकअर्कामा तालमेल हुन सकेको छैन। यो अर्को समस्या छ। संविधानमा लिपिबद्ध संवैधानिक हक नागरिकले उपभोग गर्न जटिलता देखिएको छ। मौलिक हक उपभोगको अनुभूति दिलाउन राज्यले प्राकृतिक स्रोतको समुचित उपयोग गर्नुपर्छ। स्वास्थ्यसम्बन्धी अधिकारको हकमा नागरिकलाई अस्पताल, औषधि र उपचार सुनिश्चित गर्नुपर्छ। शिक्षाको हक, रोजगारीको हक, खाद्यसुरक्षाको कार्यान्वयन गर्नुपर्छ। अहिले नेपालीले खोजेको दैनिक कष्टकर जीवनबाट छुट्कारा मात्र हो। अलिकति आफ्नो जीवनस्तर बढोस्, बालबच्चालाई शिक्षित बनाउन सकियोस्, स्वास्थ्य सेवा सुलभ ढंगले उपलब्ध होस्, न्यायमा सहज पहुँच होस्, रोजगारीको राम्रो व्यवस्था होस् भन्ने हो। आम सर्वसाधारणले दुःख कम होस् भन्ने चाहेका हुन्, नेता हुन खोजेका होइनन्। तर आमनागरिकले खोजेको वैधानिक अधिकारतर्फ सरकारको ध्यान केन्द्रित हुन सकेन। आफ्नै पार्टीभित्रको शक्तिसंघर्षमा रुमल्लिएर समय खेर फाल्ने, आफ्नालाई जागिर खुवाउने, भर्ती गर्ने गर्नाले भ्रष्टाचार नियन्त्रणमा ध्यान जान सकेन। जनताको दैनिक सेवा प्रवाहमा चासो कम हुने भयो। यस्ता गतिविधिले संविधान दिगो हुनमा बाधा गर्छ। उदाहरणका रूपमा हेर्दा कोरोना महामारीमा पनि नागरिकले महँगो पैसा तिरेर पीसीआर परीक्षण गराउनु परेको छ। बिहान बेलुका छाक टार्न मुस्किल पर्ने नागरिकले कोरोना संक्रमण भएनभएको थाहा पाउनै पनि मुस्किल छ। यस्तो महामारीका बेला पैसा तिरेर पीसीआर परीक्षण गराउनुपर्ने अवस्थाले निमुखा नागरिकका लागि मौलिक हकको कुरा संविधानका अक्षरमा मात्र सीमित हुने देखियो। अहिले अभिव्यक्तिको स्वतन्त्रता पनि कुण्ठित हुने चिन्ता छ। अहिले नेपालीले खोजेको दैनिक कष्टकर जीवनबाट छुट्कारा मात्र हो। अलिकति आफ्नो जीवनस्तर बढोस्, बालबच्चालाई शिक्षित बनाउन सकियोस्, स्वास्थ्य सेवा सुलभ ढंगले उपलब्ध होस्, न्यायमा सहज पहुँच होस्, रोजगारीको राम्रो व्यवस्था होस् भन्ने हो। आम सर्वसाधारणले दुःख कम होस् भन्ने चाहेका हुन्, नेता हुन खोजेका होइनन्। सामाजिक सञ्जालमा केही बोलेको विषयमा पनि सरकारले आवश्यकभन्दा बढी निगरानी राख्ने, कारबाही गर्ने कुराले पनि त्रसित हुनुपर्ने अवस्था छ। अर्कातर्फ विभिन्न संवैधानिक अंगमा नियुक्ति हुन नसक्नु, नियुक्ति हुँदा पनि पार्टीका कार्यकर्ता मात्रै आउने कारणले संविधानको मर्म र भावनाअनुरूप काम हुन सकेको देखिएन। अहिले सत्ताधारी पार्टीमा थोरै संख्याले मात्र दुई तिहाइ नपुगेको स्थिति छ। मधेसवादी पार्टीसँग सम्झौता गरी दुई तिहाइ पुर्याइएको छ। सरकार चलाउन संविधानअनुरूप बहुमत भए पनि पुग्छ। तर, दुई तिहाइ नजिक रहेको सत्ताधारी पार्टीले साना दलसँग सम्झौता गरी दुई तिहाइ नै पुर्याएर सत्ता चलाउनुको कारण के हो ? हो, यहाँ प्रश्न गर्ने ठाउँ छ। यसको भित्री कारण अख्तियार, निर्वाचन आयोग, महालेखा नियन्त्रक, लोकसेवा आयोगजस्ता अंगमा नियुक्त भएकालाई कारबाही गर्ने क्षमता छ है भन्ने सन्देश दिई सधैं त्रसित बनाएर राख्ने प्रयास हुनसक्छ। जुन संविधान कार्यान्वयनका सन्दर्भमा गलत अभ्यास हो। हाम्रो दुई तिहाइ पुग्छ भनेर सर्वोच्च अदालतका न्यायाधीशलाई पनि अप्रत्यक्ष रूपले तर्साउन खोजिएको हुनसक्छ। नत्र सरकार चलाउन दुई तिहाइ नै किन आवश्यक पर्छ र ? फेरि दुई तिहाइ भए पनि एकपल्ट सामान्य संविधान सशोधन गर्नेबाहेक अहिलेसम्म के काम भएको छ र ? यसरी सरकारको नियन्त्रित मनशाय देखिनु संविधान कार्यान्वयनका सन्दर्भमा राम्रो होइन। अरू दलको कमजोर भूमिका पनि संविधानको क्रियाशीलतामा बाधक हुन आउँछ। संवैधानिक अंगमा राम्रोभन्दा पनि हाम्रो र बफादार व्यक्ति लैजाने प्रवृत्तिले राम्रो परिणाम दिन सक्दैन। यस्तो गलत अभ्यासले संविधान मजबुत बनाउनेभन्दा पार्टी मजबुत पार्ने काम हुन्छ। संवैधानिक अंगको प्रभावकारी प्रश्न मात्र होइन, स्वतन्त्र न्यायपालिकामा पनि अहिले आएर समस्या देखिएको छ। न्यायाधीशको नियुक्ति, सरुवा, कारबाही, बर्खास्तीजस्ता महत्वपूर्ण जिम्मेवारी रहेको न्याय परिषद् जुन ढंगले क्रियाशील हुनुुपर्ने हो, संविधानमा व्यवस्थित संरचनाका कारणले काम गर्न सकिरहेको छैन। नियुक्तिमा स्वच्छ र पारदर्शी काम गर्न सकेन। स्वच्छ प्रक्रियाभन्दा राजनीतिक भागबन्डाको रोगले ग्रसित छ। यसले गर्दा न्याय परिषद्को संरचना नै परिवर्तन गर्नुपर्ने अवस्था छ। निर्णय प्रक्रिया पारदर्शी बनाउने र भागबन्डा हुने परिस्थिति अन्त्य गर्न परिषद् पुनर्संरचनाको आवाज उठिरहेको छ। गल्ती गरेका कुरामा अदालतबाट फैसला हुँदा असर पर्ने हुनाले आफूले भनेबमोजिमको काम गर्ने र काममा लगाउन सकिने न्यायाधीश राख्न चाहन्छन्। राजनीतिक दलका नेताले स्वतन्त्र व्यक्तिलाई न्यायाधीशका रूपमा ल्याउन नचाहनु पनि यही होडबाजीमा हुने भागबन्डा कारण हो। यो मामिलामा स्वतन्त्र, निष्पक्ष रूपमा काम गर्ने व्यक्ति ल्याउन दलहरू चुकेका छन्। यो कुरालाई नियन्त्रण गर्ने पहिलो जिम्मेवारी त फेरि पनि दलकै प्रमुख नेताको हो। न्यायपालिका सुधार्ने कुरामा केही हदसम्म नेपाल बारको पनि भूमिका छ। तर, बारले पनि त्यति प्रभावकारी रूपमा काम गर्न सकिरहेको छैन। आफैं न्यायाधीश हुनेतिर लागेको छ। अनि कसरी सुधार हुन्छ ? संविधान आफैंमा नराम्रो होइन। दलहरूले सही ढंगले सञ्चालन गर्न सकेनन् भने मात्र जोखिम छ। तर, तुरुन्तै संविधान र संघीय प्रणालीविरुद्ध कुनै अनिष्टको सम्भावना छैन। लामो समयसम्म पनि हामीले सुधार ल्याउन सकेनौं भने नागरिकको धैर्य टुट्न सक्छ। यही गतिमा मुलुक चल्ने हो र निराशा बढ्दै जाने हो भने फेरि अर्को जनआन्दोलन हुँदैन भन्न सकिन्न। कुनै पनि संविधान बनाउँदैमा पूर्ण हुँदैन। परिस्कृत गर्दै, कमीकमजोरी सुधार्दै लैजाने प्रक्रियागत कुरा हो। संविधान एउटा जीवन्त दस्तावेज हो। यसलाई जीवित दस्तावेजका रूपमा व्याख्याबाट आवश्यकताअनुसार संशोधनमार्फत राम्रो बनाउँदै लैजानुपर्छ। परिस्कृत गरी मजबुत बनाउँदै लैजान यो संविधान पर्याप्त छ। तर, सुधार गरेर लैजाने कि नलैजाने भन्ने कुरा न्यायपालिका र राजनीतिज्ञको हातमा छ।  संविधानविद् शाक्यसँग यम विरहीले गरेको कुराकानी।"
संविधान ढोगेको त्यो दिन,"२०७२ असोज ३ गते संविधान घोषणाको दिन। ऐतिहासिक थियो त्यो दिन। संविधानसभाबाट संविधान निर्माण गर्ने जनताको चाहना सात दशकभन्दा बढी समयपछि पूरा हुँदै थियो। त्यो एक दिनको उपलब्धि मात्रै थिएन। जनताका प्रतिनिधिले सार्वभौम संस्था संविधानसभाबाट बनाएको संविधान घोषणा गर्ने त्यो ऐतिहासिक मौका राष्ट्रले मलाई दिएको थियो। नेपाली जनताको आशीर्वादले मैले त्यो ठाउँमा पुगेर संविधान घोषणाको मौका पाएँ। संविधानसभा निर्माणका क्रममा कष्टपूर्ण समय व्यतीत भएको थियो। हामीले संविधानसभा चुनाव नै दुईपटक गर्यौं। त्यसपछि एक जना जनताको छोराले जनताकै प्रतिनिधिले संविधानसभाबाट बनाएको संविधान घोषणा गर्नु चानचुने कुरा थिएन। संविधान निर्माणको क्रम चल्दै गर्दा शान्ति प्रक्रियाको समाधान भइसकेको थिएन। ती समस्याको पनि समाधान खोजी गर्दै मुलुक अगाडि बढ्दै थियो। भयानक डिजास्टर (भूकम्प) का कारण जनता छानोविहीन हुन पुगे। त्यही बीचमा संविधान घोषणा भयो। संविधान घोषणा हुँदै गर्दा त्यसमा पनि असन्तुष्टिका स्वरहरू थिए। त्यति हुँदाहुँदै पनि संविधानसभाबाट संविधान बनेको थियो। त्यसलाई घोषणा गर्ने मौका मलाई मिलेको थियो। मैले संविधानसभाबाट संविधान घोषणा गर्दा नेपाली जनतालाई सम्झिएँ। जसले यो अवस्थासम्मका लागि आफ्नो जीवनको कुर्वानी गरे। बलिदान र समर्पण गरे। उहाँहरूको स्मरण गरेँ। नेपाली जनता, राजनीतिक दलहरूलाई सम्झिएँ। सात राजनीतिक दल तथा माओवादीसहितको आठ दलको संघर्षपछि मुलुकमा एक खालको परिवर्तन भयो। त्यही परिवर्तनलाई संस्थागत गर्ने सिलसिलामा हामीले संविधान घोषणा गरेका हौं। त्यसमा नेपाली जनताको बलिदान, राजनीतिक शक्ति र नेताहरूको योगदान, सबैभन्दा बढी यो अवस्था ल्याउन बलिदान गर्ने सहिदहरूको सम्झना गर्दै मैले संविधानलाई ढोगेर घोषणा गरेको थिएँ। संविधान घोषणा गरिरहँदा मभित्र दुईवटा विम्ब प्रतिविम्बन भइरहेको थियो। एउटा, म असाध्यै हर्षित थिएँ। कारण, जनताले आफ्नो भविष्य आफैंले कोरेको संविधान घोषणा हुँदै थियो। दोस्रो, ममा अलिकति खिन्नता पनि थियो। कारण, यति लामो संघर्ष र बलिदानपछि घोषणा हुँदै गरेको संविधान पनि सबै पक्षलाई समेटेर सर्वस्वीकार्य बनाई घोषणा हुन सकिरहेको थिएन। तापनि, ठूलो जनमतको भावना कदर गर्दै संविधान घोषणा भएको थियो। संविधानअनुसार मेरो जिम्मेवारी जे थियो त्यही भूमिका मैले पूरा गरेँ। मैले संविधान बनाएको थिइनँ। विभिन्न राजनीतिक दलका प्रतिनिधि चुनावमार्फत निर्वाचित भएर संविधानसभामा आएका थिए। उनीहरूले नै संविधान निर्माणको भूमिका निर्वाह गरेका हुन्। नेपाली जनताका प्रतिनिधिले बनाएको नासो नेपाली जनतालाई नै दिनु मेरो कर्तव्य थियो। त्यो दिन मैले भावुक भएर आफ्नो दायित्व पूरा गरेँ र संविधान घोषणा गरेँ। संविधान अहिले कार्यान्वयनको चरणमा छ। यसको संस्थागत कार्यान्वयन भइरहेको छ। संविधानअनुसार केन्द्र, प्रदेश र स्थानीय गरी तीन तहका सरकार बनेका छन्। संघीय लोकतान्त्रिक गणतन्त्र, समानुपातिक समावेशिता, धर्मनिरपेक्षताजस्ता चरित्र बोकेर संविधान आएको थियो। त्यसको कार्यान्वयन हुँदै जनताका प्रतिनिधि निर्वाचित भई अहिले तीनै तहका सरकार चलेका छन्। जनताका आन्दोलनको बलबाट स्थापित एजेन्डाहरूलाई संस्थागत गर्ने काम भइरहेको छ। त्यसलाई अझ संस्थागत गरेर जानुपर्ने जिम्मेवारी अहिले सबै राजनीतिक दलको काँधमा आइपरेको छ। संविधानमा उल्लेखित उपलब्धिहरूलाई आत्मसात् गरी संस्थागत गर्दै अझै त्यसभित्र रहेका असन्तुष्टिका स्वरहरूलाई समाधान गर्नुपर्छ। लोकतन्त्रको मर्म, संविधानको भावना र मर्म, कानुनको विधिविधान आत्मसात् गरेर अगाडि जानुपर्छ। त्यसरी अगाडि बढ्न सकियो भने संविधान, संविधानले सुनिश्चित गरेका उपलब्धिहरू सबै सफलतातिर जान्छन्। सैद्धान्तिक रूपमा भन्दा संविधानले व्यवस्था गरेको विधायिका (व्यवस्थापिकासंसद्), न्यायपालिका र कार्यपालिकालगायत निकाय अहिले फर्मेसनमा छन्। अरू संवैधानिक निकायहरू पनि छन्। ब्युरोक्रेसी, सेना, प्रहरी सबै विधिविधानअनुसार चल्नुपर्छ। सबै संवैधानिक ढंगले चल्नुपर्छ। स्वतन्त्रताको उपयोग पनि संविधानअनुसार गर्नुपर्छ। तर, सँगसँगै सबैले आआफ्ना खेलका नियमभित्र बसेर आफ्नै परिधिभित्रका कानुनी व्यवस्थामा रहेर अगाडि बढ्न खोजियो भने मात्र लोकतान्त्रिक पद्धति संस्थागत हुन सक्छ। सबै अंगहरू लोकतन्त्रको विधिमार्फत चल्नुपर्छ। विधि र प्रक्रियालाई आत्मसात् गरिएन भने त्यो नाम मात्रको लोकतन्त्र हुन जान्छ। संविधान जनताका मूलभूत भावनालाई समेट्न सफल भयो : सभामुख सापकोटा संविधान सफल भए मात्र राष्ट्र सफल हुन्छ : प्रथम राष्ट्रपति यादव देश समृद्ध नभएसम्म नागरिक खुशी हुन सक्दैनन् : अध्यक्ष तिमिल्सिना संविधान इमान्दारी साथ कार्यान्वयन गर्दै संशोधन गरेर जान सकिन्छः मुख्यमन्त्री गुरुङ राष्ट्रको एकता र जनताको आकाङ्क्षा पूर्ति गर्न अगाडि बढ्नुपर्छ : प्रचण्ड (भिडियो) जनता नै न्यायाधीश केन्द्रीकृत सोचले संघीयता कार्यान्वयनमा अवरोध यही संविधानको जगमा टेकेर समाजवादको लक्ष्यमा : माधव नेपाल विधायिका, न्यायपालिका, कार्यपालिका संविधानका खम्बा हुन्। यी तीनै अंग आआफ्नो दायरामा रही कसैले कसैलाई हस्तक्षेप महसुस नहुने गरी शक्ति पृथकीकरणको सिद्धान्तका आधारमा चल्नुपर्छ। जनप्रतिनिधिले लोकतन्त्रको मूल्यमान्यतालाई पूर्णरूपमा आत्मसात् गर्नुपर्छ। राज्य सञ्चालनको बागडोर सम्हालेकाहरूले कसैप्रति कुनै आग्रहपूर्वाग्रह नराखी असन्तुष्टिका स्वरहरूलाई पनि ल्याएर सहिष्णु भएर सुन्नुपर्छ। त्यसलाई सुनेर संविधानको मर्मअनुसार लागू गर्दै जाने काम गर्नुपर्छ। राज्यका तीनै अंगलाई के कसरी चल्ने भन्ने एउटा बाटो संविधानले देखाएको छ। त्यही बाटोमा तीनै निकायबीच समन्वय गर्नुपर्छ। जनताको दैनिक जीवनसँग गाँसिएका विषयलाई सम्बोधन गर्नुपर्छ। आउने दिनमा देश कसरी समृद्ध र विकसित हुन्छ भन्नेमा मन्थन गर्नुपर्छ। यसरी लोकतन्त्रको विधिमार्फत अगाडि बढ्ने जमर्काे गरे सबैको चाहनाको सम्बोधन हुँदै जानेछ। अबको बाटो यही हो। संविधानको अहिलेको व्यवस्था भनेकै मिडिया स्वतन्त्र हुन्छ। त्यसलाई कुनै प्रकारको अंकुश हुँदैन। नागरिक समाजप्रति कुनै अंकुश हँुदैन। राजनीतिक दलहरू जिम्मेवारीपूर्वक हिँड्नुपर्छ। सरकार, राजनीतिक दल, संवैधानिक निकाय साराले संविधानअनुसार आफ्नो अधिकारको प्रयोग गर्नुपर्छ। त्यसपछि असन्तुष्टिको पनि समाधान हुँदै गए संविधानको अभ्यास लामो समयसम्म जान्छ। संविधान निर्माण गरिरहँदा नै यसको लामो अभ्यासको जरुरत ठानिन्छ। त्यहीअनुसार निर्माण गरिएको हुन्छ। हामीले ७०८० वर्षको इतिहास हेर्दा भन्न सकिन्छ, हामीकहाँ लोकतन्त्रको अभ्यास हुँदै नभएको होइन। तर, लोकतन्त्रको अभ्यास गरिरहँदा पनि बेलाबेला हामीले बाटो बिराएका देख्छौं। हामीले जुन राजमार्ग बनाउँछांै त्यसलाई आफैं भत्काइहाल्छौं। नेपाली हामी आफंै भत्काउनेमा छौं। अहिले जुन संविधान आएको छ, लोकतान्त्रिक छ। यसले सबैलाई समेटेर सबैको अपनत्व हुने गरी अगाडि बढौं। त्यसो हो भने हामी हाम्रो समृद्धि, हाम्रो विकास, हाम्रो लोकतान्त्रिक अधिकार, न्यायमा पहुँच, सबैको समान आर्थिक पहुँच सबैमा जनताले आआफ्नो अधिकार सुरक्षित गरेर अगाडि बढ्न सकिन्छ। त्यो भएको खण्डमा मात्र यो संविधान सफल हुन्छ। तर, आफंैले बनाएको राजमार्ग हामी आफैंले कहीँ न कहीँ भत्काउँछौं कि फेरि पनि ? संविधान कार्यान्वयन गरेर जाने बाटोमा कहीँ न कहीँ त्रुटि हुन्छ कि भनेर बेलाबेला दर्द हुन्छ। कहीँ न कहीँ त्रुटि हुन गयो भने त्यसले अप्ठ्याराहरू ल्याउन सक्छ। तर, जनताले तीनै तहका सरकारमा जनप्रतिनिधिलाई पठाएका छन्। उनीहरूले जनताको भावना, संविधानको मूल्यमान्यतालाई पक्रिएर जानुपर्छ। संविधानको व्यावहारिक कार्यान्वयन गर्दै जानुपर्छ। लोकतन्त्रमा कसैको हारजित हुँदैन। सबैले जितेका हुन्छन्। सबैले जिते देश सफल हुन्छ। संविधान पनि सफल हुन्छ। संविधानले लामो अभ्यासको माग गर्छ। पात्र, प्रवृत्ति असल हुनुपर्छ। असल भएन भने विकृति आउँछ। लोकतन्त्रका खम्बा भनेकै राजनीतिक दल हुन्। दलहरूले अझ यसलाई उन्नत र सर्वस्वीकार्य बनाउँदै जानुपर्छ। प्रतिपक्ष पनि लोकतन्त्रमा आवश्यक हुन्छ। नत्र लोकतन्त्र हुँदैन। त्यस्तै मिडिया स्वतन्त्र भएन भने लोकतन्त्र हुँदैन। मानवअधिकार, नागरिकको मौलिक हकको माग हुन्छ। यी सबै आधारभूत अधिकारका लागि जिम्मेवार त्यही पक्ष हो। विधायिका, न्यायपालिका र कार्यपालिकाबीचको शक्ति पृथकीकरण मिलाउने, प्रतिपक्षलाई पनि साथ लिएर जाने काम लोकतन्त्रको मूल पक्ष हो। सरकारमा भएकोले कहीँ बाटो बिरायो भने प्रतिपक्षले कमजोरी औंल्याउँछ। सरकारलाई झकझक्याउँछ। सरकारले पनि त्यसलाई आत्मसात् गरेर अगाडि बढ्छ। तब मात्रै लोकतन्त्रको गाडी अगाडि बढ्छ। देशको समस्या हुन्छ भने प्रतिनिधिसभामै लगेर समाधान गर्नुपर्छ। सहिष्णु भएर, महिनौं छलफल गरेर समाधान खोज्नुपर्छ। महिनौं समय लिएर छलफल गरी कानुन बनाउनुपर्छ। हुलमूलमा पास गर्नु भएन। हुलमूलमा पास गरे गल्ती हुन्छ। यसलाई जनताको बीचमा लैजानुपर्छ। जनताबाट आउने सुझाव सल्लाहलाई आत्मसात् गर्नुपर्छ। तब छलफल गरेर कानुन बनाउनुपर्छ। त्यो प्रकारले गर्दा समस्या समाधान हुन्छ। शासन प्रशासन विधिअनुसार चलोस्। पारदर्शी होस्। उत्तरदायीपूर्ण शासन होस्। विधायिकाप्रति सबै जिम्मेवार होऊन्। निर्वाचन आयोग स्वतन्त्र हुनुपर्छ। खर्चिलो चुनावलाई सुधार नगरे लोकतन्त्र कमजोर भएर जान्छ। लोकतन्त्रले माग गर्छ, स्वतन्त्र र भयरहित चुनाव। त्यसबाट कस्ता जनप्रतिनिधि आउँछन् ? दलहरूले समानुपातिकमा कस्तालाई लैजान्छन् ? लोकतन्त्र र संविधानको मर्मअनुसार भएको छ कि छैन ? त्यसलाई मनन् गरी कमजोरी भए सुधार गरेर जानुपर्छ। हामीले सही पात्र चुनेनौं भने सही तरिकाले उसले संविधान लागू गर्न सक्दैन। देशलाई सफल बनाउन सक्दैन। संविधानको पिल्लर पोस्टहरू जुन छन्, ती सबै कमजोर भएर जान्छन्। त्यस्तो अवस्थामा लोकतन्त्रको गाडी अगाडि बढ्दैन। त्यसैले लोकतन्त्रले विश्वव्यापी मूल्यमान्यतालाई आत्मसात् गरेर जानुपर्छ। हामीले जनताको नासोका रूपमा दिएको संविधान त्यो सफल होस्। राष्ट्र सफल होस्। संविधान विधिपूर्वक अगाडि बढोस्। यही मेरो कामना हो। मेरो सल्लाह र सुझाव हो। हामी सबै नेपाली छौं, हामी सबैको यो देश हो। कोही यसमा पराइ छैन। त्यसले गर्दा कोरोना कहरका बीचमा हामी नेपालीले संयमित भएर जानुपर्ने अवस्था छ। सरकारले पनि सबैभन्दा बढी पीडामा रहेका जनताप्रति ध्यान दिनुपर्छ। अहिले नेपाली जनतालाई जोडेर लैजानुपर्ने अवस्था छ। संविधान दिवस छ। राजनीतिक दलहरू र सरकार पनि सहमतिमा अगाडि बढे मात्र सफल भइन्छ। कसैले आफैं मात्र अगाडि बढ्छु भन्छ भने सफलतामा बाधा आउन सक्छ। जनप्रतिनिधि, प्रतिपक्ष, राजनीतिक दल, नागरिक समाजको सल्लाहसुझाव आत्मसात् गरेर अगाडि बढे मात्र सफलतातिर जान्छ। धेरै समय लिन्छ, सफलतामा। त्यसकारण हामी अहिले आत्तिनु हुँदैन। हामीले संविधानमार्फत बाटो बनाएका छौं। त्यसलाई पक्रेर अगाडि बढे हामी सफल हुन्छौं। आशा गरौं, हामी सफल हुन्छौं। (प्रथम राष्ट्रपति डा यादवसँग अन्नपूर्ण पोस्ट्का रामकृष्ण अधिकारीले गरेको कुराकानीमा आधारित)"
संविधान संशोधनको विकल्प छैन,"राज्यसत्ताले आफ्नो हितमा चाल्ने कदमकै कारण २०४७ साल र अहिलेको संविधान जनताबीच असफल भएको हो। यो संविधान जारी भएको ६ वर्ष पुग्दासमेत आमनेपालीको सर्वस्वीकृति त परै जाओस्, संविधानका लागि लडेका दलबीच पनि एकमत हुन सकेन। २०७२ असोज ३ मा संविधान घोषणादेखि आजसम्म असन्तुष्ट पक्षलाई बेवास्ता गर्दै लग्ने प्रयास केन्द्रीकृत सरकारबाट भएको छ। संविधानलाई एकीकृत दस्तावेजका रूपमा अघि बढाउने कुनै जमर्को नभएसम्म यसको सफल कार्यान्वयन असम्भव छ। तत्कालीन आन्दोलनरत पक्षहरू मधेसी, थारू, जनजाति, महिला, आदिवासी, अल्पसंख्यक, लोपोन्मुख समुदायको प्रतिनिधित्व यो संविधानबाट हुन सकेको छैन। पहिचानसहितको संघीयता र संघीयतासहितको संविधानको कार्यान्वयनबाटै यो संविधान एकीकृत एवं सर्वस्वीकृत दस्तावेज हुनसक्छ। सिंहदरबारमा केन्द्रित राज्यसत्ताले आफ्नो हितमा चाल्ने कदमकै कारण २०४७ साल र अहिलेको संविधान जनताबीच असफल भएको हो। यसको कार्यान्वयनमा असन्तुष्ट पक्षसँग अलग रहनेभन्दा पनि ऊसँग सहकार्य र सहमतिको बाटो खोज्नु उपयुक्त हुनेछ। समानुपातिक र समावेशी रूपमा संविधान कार्यान्वयन नभएकै कारण संघीय राज्य प्रणालीको कार्यान्वयनमा सिंहदबार पूर्ण रूपमा असफल हुँदै छ। राज्यसत्ताको बाहुल्यमा रहेका स्थानीय, प्रदेश र संघबीचको अधिकार बाँडफाँटमा सत्ताको बागडोर सम्हालेको नेकपाकै नेतृत्वबीचको द्वन्द्व पर्याप्त हुँदैन र ? संविधानलाई एकमतका साथ निकट ल्याउन सबै जातिको भाषा, धर्म, सम्प्रदाय, नागरिकता, राज्यसत्तामा पहुँचको समान व्यवस्था अपरिहार्य छ। पहिचानसहितको संघीयता र संघीयतासहितको संविधान कार्यान्वयनमा ल्याउनै पर्छ। समानुपातिक र समावेशी सिद्धान्त कार्यान्वयन हुनुपर्छ। त्यसैले बहिष्कृतहरूको अधिकार सुनिश्चित गर्न संविधान संशोधनको विकल्प छैन। संविधानका दर्जनौं धारा, उपधारामा संशोधन अपरिहार्य छ। यसका लागि मधेसवादी दलहरूले आफ्नो चारबँुदे संशोधन संसद्मै दर्ता गराइराखेका छन्। देशलाई संघीय बनाउन, जनतामा त्यसको कार्यान्वयन गर्न अपरिहार्य छ। संविधान कार्यान्वयनका लागि पर्याप्त कानुनसम्म निर्माण नगर्ने प्रवृत्तिले संविधानको कार्यान्वयनमा अवरोध उत्पन्न भइरहेको छ। हाम्रा आठबुँदेदेखि अहिलेसम्मका विभिन्न मागको सम्बोधन गर्नै पर्छ। नागरिकताको निकास केवल सिंहदरबारमा केन्द्रित ठूला राजनीतिक दलबाट भन्दा पनि तिनै बहिष्कृतहरूको सहभागितामा हुनुपर्छ। नागरिकताले निकास नपाउनु सबैभन्दा ठूलो र जटिल समस्या हो। संविधानको मर्म र भावना भनेको सिंहदरबारको अधिकार प्रदेश र स्थानीय निकायलाई दिनु हो तर त्यो भएन। संविधानमा भएका अधिकार पनि खोसिएका छन्। मुख्यमन्त्रीहरू, स्थानीय निकायका पदाधिकारीहरूले प्रधानमन्त्रीसँगको बैठकमै पोखेको असन्तुष्टि पर्याप्त होइन। सिंहदरबारमा केन्द्रित अधिकार स्थानीय निकायमा नभएको सबैभन्दा ठूलो उदाहरण हो। केन्द्रीकृत मानसिकताबाट सिंहदरबारको राज्यसत्ता हट्नु नै संविधान कार्यान्वयनको उपयुक्त विकल्प हुनेछ। सरकारले अन्तस्करणदेखि नै संविधान कार्यान्वयन गर्ने हो भने प्रदेशलाई स्रोतसाधनले सम्पन्न गर्न कानुन संशोधनको अधिकार दिनुपर्छ। बजेट, सुरक्षा, प्रशासनको उपयोगको अधिकार अझै प्रदेशले पाएको छैन। यसको पछाडिको उद्देश्य भनेको संघीयताप्रति सत्ता प्रतिबद्ध नरहनु हो। सबै अधिकार केन्द्रमा राख्नु राम्रो होइन, यस्तो कार्यको अन्त्यकै लागि गणतन्त्र आएको हो। सबै कुराको सञ्चालन केन्द्रले गर्नुको मनशाय संघीय गणतन्त्र असफल गराउनु हो। संघीय गणतन्त्र असफल गराउने सिंहदरबारको खेल कुनै हालतमा सफल हुँदैन। यसो भएमा मुलुकले ठूलै क्षति बेहोर्नुपर्छ। असंख्य धाराहरूका कारण पहिचानसहितको संघीयता र संघीयतासहितको संविधान कार्यान्वयनमा अवरोध भइरहेको छ। त्यसैले एउटा विशेष टिम नै गठन गरेर यसको संशोधन गर्नु संविधान दिवसको सबैभन्दा ठूलो उपलब्धि हुनेछ। पाँच वर्षसम्म संविधान कार्यान्वयनको बाधा, व्यवधान कहाँ कहाँ देखियो; त्यसलाई हटाउन सक्नुपर्छ। उदाहरणका लागि जनप्रतिनिधिको सबैभन्दा ठूलो थलोका रूपमा रहेको संसद् उपसभामुखको कार्य भनेको सभामुखको अनुपस्थितिमा सभा सञ्चालन गर्नेसम्म हो। उपसभामुखले आफैं संसद् प्रारम्भ र अन्त्य गर्न सक्दैन। योभन्दा ठूलो संविधानको उपहास के नै हुन्छ र ? संसद्को प्रारम्भ र अन्त्य गर्न पनि उपसभामुखले पाउनु पर्छ। पछिल्लोपटक सत्तापक्षको द्वन्द्वका कारण जारी संसद्को अन्त्यका लागि संघीय संसद्का सभामुख र राष्ट्रियसभाका अध्यक्षसँग परामर्शसमेत गरिएन। यो संविधान कार्यान्वयनको भावना हुनै सक्दैन। यस्ता कार्य गर्दा संविधानको मर्म र भावनाको ख्याल गर्न नसक्नु दुःखको कुरा हो। संविधानका अनेकौं धारा र उपधारालाई अक्षरअक्षर केलाउँदै व्याख्या गर्ने हो भने अवरोधभन्दा अरू केही देखिँदैन। यस्तै बाधा र व्यवधानले गर्दा राज्यमा जति पनि बहिष्कृतहरू छन्, उनीहरूले समानुपातिक र समावेशीका आधारमा स्थान पाउन सकेका छैनन्। उनीहरूको भाषा र संस्कृतिलाई नै आघात पुर्याइएको छ। त्यसैले विज्ञसहितको विशेष समूह गठन गरी संविधानमा रहेको पुरानै संस्कार र संस्कृतिको समेत अन्त्य गरी वर्तमान संविधानलाई संघीयताको संजीवनी छर्कनुपर्छ। मधेसवादी दलहरूले संविधान संशोधनको विकल्पका रूपमा संविधानसभाको पहिलो निर्वाचनअघि नै तत्कालीन प्रधानमन्त्री गिरिजाप्रसाद कोइरालासमक्ष प्रस्तुत आठबुँदे, त्यसपछिका सात, पाँच, चारलगायतका विभिन्न बुँदे सहमति हुँदै पछिल्लोपटकको गत जेठ १९ गते संघीय संसद्मा दर्ता गराएको संविधान संशोधन नै पर्याप्त हुन्छ। सो संशोधनलाई राज्यले गम्भीर भई हेर्ने कार्यसमेत गरेको छैन। हामीले यो देशको संविधान शक्ति पृथकीकरणको सिद्धान्तमा सञ्चालन भएको हेर्न चाहेका छौं। त्यसका लागि कार्यपालिका, व्यवस्थापिका र न्यायपालिकाबीच सन्तुलन र नियन्त्रण हुनैपर्छ, त्यो पनि भएको छैन। त्यसैको परिणाम आज सिंहदरबारमा रहेको केन्द्रीकृत राज्यसत्ता असफल भइरहेको छ। नेपालको नक्सा संशोधन गर्ने समयमा पनि आफूहरूले प्रस्तुत गरेको संशोधन उपयुक्त निकास हो। त्योलगायत त्यसअघिका कयांै संशोधन प्रस्ताव संसद्मा थन्किँदै हेर्ने कार्यसमेत गरिएको छैन। संसद्मा यदाकदा हेरिँदा पनि आफूहरूको पक्षमा पर्याप्त बहुमत नहुनाले अस्वीकृत हुँदै गएका छन्। सिंहदरबारले पहिलो चरणमा संविधानले दिएको अधिकारको कार्यान्वयन गर्नुपर्यो, कुल्चनु भएन, रोक्नु पर्यो। राज्यसत्ताले नै असल मनशायका साथ संविधान संशोधन गर्ने आँट गर्नु पर्यो। अन्यथा हाम्रो विकल्प फेरि पनि शान्तिपूर्ण अन्दोलन नै हो। त्यो भनेको संसद्देखि सडकसम्मको धर्ना नै हो। यो कार्य कोरोनाले उपयुक्त निकास लिनासाथ अघि बढ्छ। महामारीपछि मधेसवादी मात्र नभएर आमबहिष्कृतहरू सडकमा आउँछन्। विज्ञसहितको विशेष समूहको गृहकार्यका आधारमा संविधान संशोधनमा जान वर्तमान प्रधानमन्त्री केपी ओलीले नेतृत्व लिनैपर्छ। ओली पहिलोपटक प्रधानमन्त्री भएदेखि मधेसी दलहरूसँग अहिलेसम्मको धेरै औपचारिक अनौपचारिक वार्ताका क्रममा हामीले पहिचानसहितको संघीयता र संघीयतासहितको संविधान कार्यान्वयन गर्न संशोधनमा प्रस्ताव राख्दै आएका छौं। सरकारले संविधानलाई आफ्नो स्वार्थमा विकल्प देख्ने अन्यथा निर्विकल्प रूपमा प्रस्तुत गर्नु भएन। विश्वमा कुनै त्यस्तो संविधान छैन, जसलाई निर्विकल्प रूपमा प्रस्तुत गर्ने जमर्को भएको छ। त्यसलाई अविलम्ब संशोधन गराउँदै गणतन्त्रलाई संस्थागत गर्नुपर्छ। संविधान गीता, बाइबल, कुरानलगायतका कुनै धर्मग्रन्थ होइन; यसलाई संशोधनमा लैजानै पर्छ। तत्कालीन संविधान निर्विकल्प देखेकै परिणाम २०७२ को संविधान जन्मिएको कुरामा सिंहदरबार स्पष्ट छ। द्वन्द्व व्यवस्थापनका लागि जन्मिएको संविधानले द्वन्द्वलाई जारी राख्ने कार्य गरिरहेको छ। राष्ट्र र जनताको हितमा संविधान कार्यान्वयन नभएसम्म हामी संविधान दिवसलाई बहिष्कार गर्छौं। जनआन्दोलन २०४६ र गणतान्त्रिक आन्दोलन २०६२६३ मा मधेसवादीलगायतको सहभागितामा आएको यो संविधानको सकारात्मक पक्षलाई भने हामीहरूले उपयोग गरेका हौं। व्यवस्था परिवर्तन गर्ने, आफ्नै आत्मा परिवर्तन गर्न नसक्ने शीर्ष नेतृत्वका कारण संविधान सर्वस्वीकृत हुन सकेन। संविधानलाई सर्वस्वीकृत गराउन मधेसलगायतका बहिष्कृतहरूको संशोधन प्रस्ताव अघि बढ्नै पर्छ।  संविधान निर्माता एवं जनता समाजवादी पार्टीका वरिष्ठ नेता कर्णसँग संघीय ब्युरोले गरेको कुराकानी। हाम्रो संविधानको गन्तव्य प्रदेशको अधिकारमाथि हस्तक्षेप संविधान ढोगेको त्यो दिन केन्द्रीकृत सोचले संघीयता कार्यान्वयनमा अवरोध संविधान कार्यान्वयन : पाँच वर्षका उपलब्धि र चुनौती"
केन्द्रीकृत सोचले संघीयता कार्यान्वयनमा अवरोध,"काठमाडौं : संविधान जारी भएको आधा दशक भइसक्दा पनि संघीयता कार्यान्वयनको पाटो अझै अलमलमा छ। लामो बलिदान र संघर्षबाट प्राप्त गणतान्त्रिक संविधानले काठमाडौंमा केन्द्रित शासन प्रणालीलाई गाउँमा पुर्याउने उद्देश्य राखेको थियो। तर, केन्द्रीकृत सोचका कारण गाउँमा सिंहदबार पुर्याएर जनताको घरदैलोमा सेवा र अधिकार दिने कुरा लक्ष्यअनुसार अगाडि बढ्न सकेको छैन। प्रादेशिक योजनाविद् डा खिमलाल देवकोटा साधनस्रोत, अधिकार र जिम्मेवारी गाउँगाउँमा पुगे पनि जनताको सपनाअनुसार आकांक्षा पूरा हुन नसकेको बताउँछन्। उनका अनुसार केन्द्रीकृत सोच र मानसिकता हाबी भएका कारण स्थानीय तहसम्म अधिकार कार्यान्वयनमा समस्या आएको हो। बच्चा जन्माएर फाल्नुहुन्छ ?, खुट्टा दह्रो बनाएर अगाडि बढाउनु पर्दैन ?, उनले भने, अहिले संघीयता कार्यान्वयन रोपेपछि पानी र मलजल नभएजस्तै भएको छ। राजनीतिक नेता, कर्मचारी र साधनस्रोतको बाँडफाँटमा केन्द्रीय सोच हाबी छ। प्रशासनविद् पूर्णचन्द्र भट्टराई राज्य पुनर्संरचनाको काम करिब सकिएको अवस्थामा रहे पनि संघीयता कार्यान्वयनको पक्ष कमजोर रहेको बताउँछन्। उनका अनुसार गुरुयोजना (रोडम्याप) नबनाई अघि बढ्दा समस्या भएको छ। कुन काम पहिला गर्ने, कुन काम पछि गर्ने भन्ने तयारी भएन, उनले भने, अगाडि जे आयो त्यही काम भयो। त्यसले गर्दा संघीय कार्यान्वयन जुन रूपमा हुन पथ्र्यो त्यसरी हुन सकेन। पूर्वसचिव भट्टराईका अनुसार संघ, प्रदेश र स्थानीय तहका काम ओभर ल्यापिङ भए। कानुन बाझिएका छन्। अन्तरतह समन्वयको अभाव भयो। विकासका आयोजनामा डुप्लिकेसन भए। भ्रष्टाचार, अनियमितता संस्थागत हुँदै गएका छन्। तीन तहका सरकारले सुशासनका क्षेत्रका केही काम गर्न सकेनन्। यसबीच स्थानीय तहसम्मै भ्रष्टाचार मौलाएको छ। तल्लो तहसम्मै सुशासन र अनुशासनको पक्षमा आर्थिक विचलन आएको छ। यसबीच सकारात्मक र राम्रा काम नभएका भने होइनन्। पूर्वसचिव भट्टराई जनताले ९० किसिमका सेवा वडा तहमा पाउनु ठूलो उपलब्धि भएको बताउँछन्। उनका अनुसार केन्द्रीय राजधानीमा आउनुपर्ने काम पनि वडा तहबाट हुन थालेको छ। उदाहरणका लागि जनजाति, आदिवासी प्रमाणीकरणका लागि आदिवासी र जनजाति उत्थान राष्ट्रिय प्रतिष्ठान काठमाडौंमा आउनु पथ्र्यो अहिले वडाबाटै हुन्छ। स्थानीय तहको वित्तीय अवस्था पनि राम्रै छ। योजनाविद् देवकोटा २२ प्रतिशत बजेट स्थानीय तहका गएको बताउँछन्। अधिकार र जिम्मेवारी मात्रै होइन, साधनस्रोत पनि प्रशस्त गएको छ, देवकोटाले भने, पहिले एक सयमा १० रुपैयाँ पनि जाँदैनथ्यो, अहिले २२ रुपैयाँ जान्छ, यो कम उपलब्धि होइन। उनले संघीयताको अभ्यासमा धेरै सकारात्मक काम भएको बताए। काठमाडौं केन्द्रित शासन प्रणाली अलिकति भए पनि तोड्न सकिएको छ। अधिकार दूरदराजसम्म स्थापित भएको छ। ३० प्रतिशत अधिकार स्थानीय तहमा पुगेको छ। घरदैलोमा सरकार गएको छ। उनका अनुसार प्रदेशमा सचिव गएका छन् भने स्थानीय तहमा सहसचिवसम्मका कर्मचारी गएका छन्। उच्चपदस्थ कर्मचारी गएसँगै स्रोतसाधन र बजेट पनि धेरै जान्छ। संविधानको प्रस्तावनामै समाजवाद उन्मुख व्यवस्थाको परिकल्पना गरिएको छ। दिगो विकास, समृद्धि र सुशासन यसको प्रमुख उद्देश्य हो तर दिगो विकास, समृद्धि र सुशासनको क्षेत्रमा गर्न सक्ने जति काम नगरिएको उनको भनाइ छ। तीन सरकारसँग नागरिकको सपना नै गुणस्तरीय शिक्षा, स्वास्थ्य र मर्यादित रोजगारी हो। यस्तो महामारीमा पनि रोजगारीका लागि भारत जानुपर्ने बाध्यता आउनु दुःखद रहेको उनी बताउँछन्। निर्वाचित प्रतिनिधिको कार्यक्षमता कमजोर भएका कारण कतिपय समस्या आएका छन्। पूर्वसचिव भट्टराई जनप्रतिनिधिको कमजोर क्षमताका कारण पनि संघीयता कार्यान्वयनका समस्या आएको बताउँछन्। संघीय सरकारले उनीहरूको क्षमता अभिवृद्धिमा ध्यान नदिएको उनको भनाइ छ। उनले जनप्रतिनिधि निर्वाचित भएलगत्तै क्षमता अभिवृद्धि गराउन नसकिएको बताए। उनीहरू संघीयताप्रतिको ज्ञान अभावमा कामकारबाहीमा प्रभावित छन्। संघीयताको सबैभन्दा अभिन्न अंग प्रशासनिक पुनर्संरचनाको काम आशा गरेअनुसार हुन नसकेको उनको भनाइ छ। उनका अनुसार सार्वजनिक प्रशासनसम्बन्धी कानुन नै बन्न सकेन। संघीय निजामती कर्मचारी सेवा ऐन नै नबन्दा प्रदेश निजामती सेवा ऐन, स्थानीय सेवा ऐन अहिलेसम्म बन्न सकेन। प्रदेश लोक सेवा आयोग गठन भए पनि मूल कानुन नै बन्न सकेको छैन। कर्मचारी समायोजन सन्तुलित हुन सकेन। नचाहिने ठाउँमा कर्मचारी थुपारिएको छ। संघमा १८ प्रतिशत कर्मचारी रिक्त छन् भने प्रदेशमा ३७ प्रतिशत र स्थानीय तहमा ३८ प्रतिशत रिक्त छन्। जनतालाई सेवा प्रवाह गर्ने ठाउँमा कर्मचारीको ठूलो अभाव छ। योजनाविद् देवकोटा पनि कानुन नबन्दा विकास निर्माणमा प्रभाव परेको बताउँछन्। प्राथमिकताका कार्ययोजना नै बनाइएन। के गर्नुपर्ने छ, के गर्न बाँकी छ, त्यसतर्फ कसैको ध्यान जान सकेको छैन। न आवधिक योजना नै बन्यो, न त रणनीतिक योजना नै। अगाडि जे आउँछ त्यही काम गरियो, उनले भने। उनका अनुसार संघले एक लाख रुपैयाँसम्मका योजनामा हात हाले भने स्थानीय तह विश्वविद्यालय स्थापना गर्नेतिर लागे। प्रदेश नयाँ संरचना हो। स्थानीय तह र संघमा यसभन्दा अघि पनि संरचना थियो तर प्रदेश बिल्कुल नै नयाँ हो। तीन वर्षका बीच परीक्षणमै छ। तर, अब भने जनताले प्रदेशको पनि पर्पर्मेन्स खोज्ने बेला भएको छ। पूर्वसचिव भट्टराई अब भने प्रदेशको भूमिका आमनागरिकले खोज्ने बेला आएको बताउँछन्। स्थानीय तह पुनर्संरचना आयोगका सदस्य एवं स्थानीय शासनविज्ञ डा श्याम भुर्तेल संविधानले परिकल्पना गरेको सहजकर्ताको भूमिका प्रदेशले निर्वाह गर्न नसकेको बताउँछन्। सुशासन यसबीच संघीयता कार्यान्वयनमा धेरै काम भए पनि सुशासनका क्षेत्रमा भने सुधारको अनुभूति हुन सकेको छैन। भ्रष्टाचार, अनियमितता संस्थागत हुँदै गएका छन्। तीन तहका सरकारले सुशासनका क्षेत्रका केही काम गर्न सकेनन्। यसबीच स्थानीय तहसम्मै भ्रष्टाचार मौलाएको छ। तल्लो तहसम्मै सुशासन र अनुशासनको पक्षमा आर्थिक विचलन नै आएको स्थानीय शासन विज्ञ भुर्तेल बताउँछन्। संघीयता कमजोर गराउने प्रमुख कारक तत्व नै आर्थिक विचलन भएको उनको ठहर छ। राजनीतिक रूपमा स्थिरता भए पनि जनताले सुशासनको प्रत्याभूति गर्न नसकेको उनले बताए। समानुपातिक र समावेशी प्रतिनिधित्व संविधानले धेरै उपलब्धि हासिल भएका छन्। सबै किसिमका विभेद अन्त्य गरेको छ। सामाजिक न्याय प्राप्त भएको छ। राजनीतिक संघीयता, प्रशासनिक संघीयता, वित्त संघीयतालगायतका उपलब्धिलाई संस्थागत गर्दै लैजानु पर्नेछ। अहिले संविधानको कुरा फूलको आँखामा फूलै संसार र काँडाको आँखामा काँडै संसारजस्तो रहेको योजनाविद् डा देवकोटा बताउँछन्। समानुपातिक र समावेशी प्रतिनिधित्वमा छलाङ नै मारेको छ। स्थानीय तहमा मात्रै ४१ प्रतिशत (३५ हजार ४०) महिलाको सहभागिता छ। २० प्रतिशत त दलित महिलाकै प्रतिनिधित्व छ। सबै जातजाति, समुदाय, धर्ममा विकासको मूलप्रवाह ल्याएको छ। संविधानमा अपनत्वको कुरा महत्वपूर्ण रहेको डा देवकोटाको भनाइ छ। संघीयतामा धेरै समस्या हँुदाहुँदै पनि संस्थागत गर्दै जानुको विकल्प नभएको सम्बन्धित क्षेत्रका जानकार बताउँछन्। राष्ट्रियसभामा स्थानीय तह र प्रदेशको प्रतिनिधित्व प्रदेश र स्थानीय तहका प्रतिनिधिबाट निर्वाचित राष्ट्रियसभाले आफ्नो भूमिका निर्वाह गर्न नसकेको सम्बन्धित क्षेत्रका विज्ञ बताउँछन्। राष्ट्रियसभाका सदस्य स्थानीय तह र प्रदेशका प्रतिनिधिको भोटबाट निर्वाचित हुन्छन्। न राष्ट्रियसभा प्रदेश र स्थानीय तहप्रति उत्तरदायी देखियो न प्रतिनिधित्व नै गर्न सक्यो। अन्तरसरकार समन्वयमा बनाइएका कानुनको कार्यान्वयनमा समेत राष्ट्रियसभाले भूमिका देखाउन सकेको छैन। डा भुर्तेल अन्तरसरकार समन्वयको बाटो बलियो बनाउन राष्ट्रियसभाले भूमिका खेल्न नसकेको आरोप लगाउँछन्। सत्तापक्ष र प्रतिपक्ष दुवैको भूमिका कमजोर संघीयता कार्यान्वयनमा सत्तापक्ष र प्रतिपक्ष दुवैको भूमिका कमजोर देखिएको छ। संघीय व्यवस्था स्थापनामा राजनीतिक दलको जुन भूमिका थियो, त्यो कार्यान्वयनमा देखिएन। सत्तापक्ष आन्तरिक किचलोमै रुमलियो। विपक्षी दलले विपक्षीको भूमिका निर्वाह गर्न सकेन। योजनाविद् देवकोटा विपक्षीले सशक्त भूमिका देखाउन नसक्नु र सत्तापक्ष आन्तरिक किचलोमा रुमलिँदा पनि संघीयता कार्यान्वयनमा असर परेको बताउँछन्। केन्द्रमा मात्र होइन, स्थानीय तहमा समेत विपक्षीले कुनै भूमिका देखाउन नसकेको भुर्तेलको ठम्याइ छ।"
हाम्रो संविधानको गन्तव्य,"२०७७ साल संविधान जारी भएको ६ वर्ष पुगिसकेछ। मैले भोट दिएर छानेका प्रतिनिधिबाट बनेको सरकार, मेरो बालमनोविज्ञानले समातेको साम्यवादी दर्शन र त्यसैको प्रेरणापुञ्जका रूपमा पहिलोपल्ट स्थापित बहुमत प्राप्त साम्यवादी सरकार, जसले आह्वान गरेको छ संविधान दिवसमा दिपावली गर्न। यो त साह्रै राम्रो कार्य। यो संविधान संसारको उत्कृष्ट, लोकतान्त्रिक गणतन्त्र, समावेशीताजस्ता विशेषता भएको २०६२६३ सालको आन्दोलनले स्थापित गरिदिएको र जननिर्वाचित संविधानसभाले बनाएको संविधान। कुनै विदेशी शक्तिले नचाहँदा नचाहँदै जारी भएको संविधान। यस्तो संविधान दिवसमा आह्वान गरिएको दिपावली किन नगर्ने यही सोचले एक दर्जनभन्दा धेरै मैनबत्ति जलाउने निधो गर्दै पसलतिर खोजीमा लागें। पसलमा मैनबत्ति पाउन गाह्रो भयो। एउटा व्यापारीले हाँसेर भने सर, मैनबत्ति, इन्भर्टरहरू अब आए भने मात्र नत्र यिनको दोहोलो त कुलमान घिसिङले काडेका थिए। उनी गएपछिका दुई चार साँझ हेरौं अनि ल्याउँला है। उनको कुरा मलाई बुझ्न गाह्रो भएन। मैनबत्ति बजारमा अभाव भए पनि दिपावलीको झिलिमिली लहराका बल्ने बत्ति किन्न बिजुली पसलतिर लागें। एक थान लहरो किनेर आउँदै गर्दा बाटामा मैले मान गरी बोलाउने दाजुलाई भेटें। उहाँले मलाई सोध्नुभयो यो के ल्याएको ? मैले भने, हामीले ल्याएको त्यत्रो आन्दोलन गरेर ल्याएको उत्कृष्ट संविधान त्यही संविधान दिवसको उपलक्षमा सरकारको आह्वानअनुसार दिपावली गर्न यो सामाग्री ल्याएको। उहाँले फेरि प्रश्न गर्नुभयो यो संविधान ल्याउन संघर्ष त गरियो तर के पाइयो ? असन्तुलित वर्गीय खाडललाई गहिरो बनाउने जातीय समावेशी, निर्वाचनका नाममा अरबौं खर्च गर्नु पर्ने र भ्रष्टाचारमा लिप्त हुनु बाध्य पार्ने लोकतन्त्र, राजनीतिलाई जागिरे पेशा बनाएर करको बोझ बोक्नु पर्ने संघीयता, हाम्रा मौलिक संस्कृति, पहिचान र गौरवलाई तिलाञ्जली दिनुपर्ने संस्कारको विकास, काम गर्ने मानिसको कहिल्यै मूल्यांकन नहुने र भजन मण्डलीबाट घेरिएको राज्यसत्ता, कुनै जिम्मेवारी पाउन करोडौंको ब्रिफकेश अगाडि चढाउनु पर्ने नियत र नियति, दलाल पुँजीवाद र तस्करबाट भित्री रूपमा चलेको राज्यको हरेक यन्त्र, न्याय हराएको वा बिक्री भएको वा तस्करीमा परेको परिपाटी, के यही हो हाम्रो आन्दोलनको उपलब्धि ? यही हो हाम्रो संविधानको देन ? बाबु मेरो प्रश्नको जवाफ तैंले आज दिनु पर्दैन। जा आज दिपावली गर, भोलिपर्सी कुनै दिन दिए हुन्छ। यी प्रश्नहरू मेरो दिमागमा नाच्न थाले। संविधान त कागजको टुक्रा, सम्झौताको दस्तावेज हो। संविधानसँग के रिस पोख्नु ? मेरो मनले यो पनि सम्झिरह्यो। तर माथिका प्रश्नको जवाफ ज्यादै बोझिलो लाग्यो। जुन संविधानको मर्म, भावना र प्रयोगसँग जोडिएका सवाल थिए। अब मलाई यसबेला आफैंभित्र विभिन्न प्रश्न तेर्सिन थाले। इतिहासका कालखण्डहरूको याद हुन थाल्यो। पञ्चायती व्यवस्था देशमा हुँदा व्यवस्थाविरुद्ध बोल्न पाइँदैन थियो। बाहिरी संसार पनि जेलजस्तो थियो। यसैकाविरुद्ध भएको आन्दोलनले जनमत संग्रह गरायोे। हामी पञ्चायतविरोधी आन्दोलनमा लागेका थियौं। मण्डले गुण्डागर्दी र दादागिरीका कारण खाएका कुटाइका चोटहरू चर्चर्याए। पुलिस यातना र राज्यसत्ताको प्रयोगहरू मनसपटलमा उत्रिए। विद्यार्थी संगठनका राष्ट्रिय सम्मेलनमा झापादेखि काठमाडौंमा भाग लिन आउँदा सत्ताको व्यवहारले रातभर अपरिचित घरको ट्वाइलेटमा बास बिताउनु परेको पनि सम्झिएँ। तर त्यसबेला भएको निष्ठा, इमान्दारिता, आदर्श पनि एकैपटक सम्झिएँ। त्यो परिवेश भत्काएर ल्याएको यो व्यवस्था हामी किन संविधान दिवस मनाउन कञ्जुस्याइँ गर्ने ? म दाजुले भनेको कुरामा सहमत भइनँ। यसबाट अघि बढें। २०४६ साल आयो। जनआन्दोलनमा हामी लाग्यौं। २०४६ चैत २७ गते सबैले अबीर लगाएर सडकमा उफ्रिएको बेलामा माग पूरा नभएको मान्यताका आधारमा स्व रामनाथ ढकाल र म अबीरजात्रामा सामेल भएनौं। तर पनि त्यसलाई मान्नु पर्ने बाध्यता थियो। संविधान बन्यो, हामीले उत्कृष्ट भन्यौं। संविधानभित्र त्रुटि खोज्दा झलक्क कतै थिएन। तर, प्रयोग गर्दा संविधानका धाराहरू कतै सांसद खरिद बिक्रीमा, कतै दासढुंगाको दुर्घटनामा, कतै महाकालीको मुहानलाई महान् सन्धि गर्ने नाममा साटियोे। अनैतिक आचरण बुझेको सूरा र सुन्दरीसँग पनि संसदीय अंकगणितले संविधानको प्रयोग गरियो। क्रान्तिको रापतापले त्यसबेला धेरैलाई आकर्षित गरायो र संविधान च्यात्न बल भयो। कतै प्रयोग हुन नसक्ने धारा १२७ को त्यसबेला शक्तिको आडमा दुरूपयोग पनि भयो। सबैतिरको जोडघटाउ मिल्यो, उत्कृष्ट संविधान १६ वर्षको कलिलो उमेर मै च्यातियो। संविधान आफैंले कसैलाई राष्ट्र र जनताप्रति घात गर भनेर भन्दैन तर त्यही संविधानमा टेकेर त्यसको प्रयोग गर्दा राष्ट्र र जनताप्रति घात गर्छ, शक्तिको दुरूपयोग गराउँदागर्दा संविधान बोल्न सक्दैन र चिन्न पनि सक्दैन भने त्यो संविधान जनता र देशका लागि हुन्छ कि हँुदैन ? यो प्रश्नको जवाफ संविधान दिवसको उपलक्ष्यमा आमबौद्धिक समुदायले खोज्नु पर्ने बेला भएको देखिन्छ। एउटा संविधान च्यातेर अर्को संविधानमा प्रवेश गरेका छौं। संविधान जारी भएको पाँच वर्ष मात्र बित्दैछ। समावेशी लोकतन्त्रको चर्चा गर्दा यसलाई अत्यन्त राम्रो भनेर सायद मैले पनि धेरै ठाउँमा पढाएँ। जब मेरो हातमा मिखायल दिमित्रिकोभको एउटा लेख हात पर्यो। उनले लेखेका रहेछन्, यो माक्सवादी दर्शनको सबैभन्दा धारिलो हतियारको रूपमा समाजमा स्थापित वर्गसंघर्षको सिद्धान्तलाई भुत्ते बनाउन पश्चिमा पुँजीवादी साम्राज्यवादीले कल्पना गरेको षडयन्त्रको औजार हो। उनको त्यो लेखाइ आफूलाई साम्यवादी हुँ भन्ने नेपालका नेताहरूको मनमा किन परेन यो मलाई थाह छैन, मेरो उमेरको १३१४ वर्षको टेकाइदेखि छाप परेको मेरो दिमागको माक्र्सवादले यसलाई आज बलियोसँगले समातेको छ। संघीयता हाम्रो संविधानको अर्को विशेषता, आज धेरै मानिसमा यो राजनीतिलाई जागिर बनाउने र जनताको टाउकोमा करको बोझ थप्ने एउटा औजारको रूपमा बौद्धिक र सर्वसाधारणमा परिभाषित हुन थालेको छ। न्याय सम्पादन, आर्थिक अपचलन, राज्यसत्ताको दुरूपयोग, योग्य, निष्ठा र समर्पण भएर काम गर्ने कर्मशील हातहरूलाई पन्छाएर नातागोता, चाकडी, चाप्लुसीले संविधानलाई विरूप बनाउँदै लगेको छ। एकजना राजदूत भइसकेका व्यक्तिले भारी ब्रिफकेश अगाडि राखेपछि प्रभुले मलाई राजदूतको आशिर्वाद दिनुभयो भन्ने र एउटा वडाध्यक्षले चुनावमा करोडौं खर्चिनु पर्ने, तलदेखि माथिसम्म्को कार्यकर्तामा यस्तै गर्ने परिपाटीको विकासले जनताले संविधानलाई कसरी बुझ्ने ? यो प्रश्न यसबेला मेरो दिमागमा टाँसिएको छ। अब यसबेला दाजुले मलाई माथि तेस्र्याएको प्रश्नको जवाफमा घोत्लिरहेको छु र थप अर्को प्रश्न अगाडि तेर्सिएको छ संविधान आफैंले कसैलाई राष्ट्र र जनताप्रति घात गर भनेर भन्दैन तर त्यही संविधानमा टेकेर त्यसको प्रयोग गर्दा राष्ट्र र जनताप्रति घात गर्छ, शक्तिको दुरूपयोग गराउँदागर्दा संविधान बोल्न सक्दैन र चिन्न पनि सक्दैन भने त्यो संविधान जनता र देशका लागि हुन्छ कि हँुदैन ? यो प्रश्नको जवाफ संविधान दिवसको उपलक्ष्यमा आमबौद्धिक समुदायले खोज्नु पर्ने बेला भएको देखिन्छ। अहिलेको संविधानले जनतालाई सचेत हुने, बुझ्ने र धारणा बनाउने अवसर दिएको सकारात्मक पक्षले जनताको चेतना स्तरको विकासको परिवेशमा संविधानको प्रयोग गर्ने गराउने राज्यसत्ताको जिम्मेवारी पाएकाहरूले जनभावनालाई संविधानको प्रयोग गर्दा उचित तरिकाले सम्बोधन गर्न नसकेका र दलाल चरित्रको वर्तमानको विकासले संविधानको आयु अन्य संविधानभन्दा पनि छोटो हुने कुरालाई नकार्न सकिँदैन।"
सरकारी रवैयाकै चंगुल,"आज असोज ३ गते। नेपालको संविधान २०७२ जारी भएको ऐतिहासिक दिन। नयाँ संविधान जारी भएको ५ वर्ष पुग्यो। अन्य देशको तुलनामा नेपालको संविधानले आधुनिक, समयसापेक्ष र परिवर्तनलाई आत्मसात् गरेको देखिन्छ। नेपालले निकै मेहनत र तयारीका साथ अहिलेको संविधान निर्माण गरेको हो। संविधानको भाषाशैलीमा केही त्रुटि भेटिन्छन्। कुनै ठाउँमा आवश्यक व्यवस्था र बुँदा छुटेका पनि छन्। सकभर सबैलाई समेट्ने कोसिस भने गरिएको छ। संवैधानिक अंग, कार्यपालिका र न्यायपालिकाको विषयमा पनि उपयुक्त व्यवस्था गरिएको छ। २०६२६३ को जनआन्दोलनपछि अन्तरिम संविधानले काम चलाउँदै आएको सरकारले निकै अप्ठ्यारो अवस्थामा संविधान निर्माण गरेको हो। संविधान कार्यान्वयनको पक्षमा सरकारी कमजोरी देखिन्छ। सत्तामा पुगेका व्यक्तिले आफूअनुकूल संविधानको व्याख्या गरेको पाइन्छ। यो गलत अभ्यास हो। अहिलेको सरकारले मात्रै होइन, यसअघिका सरकारले पनि आफूअनुकूल संविधानको व्याख्या गर्ने गर्थे। जुनसुकै पार्टीको सरकार बनेको बेला पनि आफूलाई चाहिएको बेला कुनै धारा निकाल्ने र आफ्नो स्वार्थका लागि संशोधनको बहानामा धारा थपिदिने प्रवृत्ति देखिन्छ। संविधान संशोधन समयसापेक्ष हुनु जरुरी छ। तर, अनिवार्य आवश्यकता भएकोबाहेक सामान्य अवस्थामा विधान संशोधन गरिनु ठीक होइन। हामी संविधानप्रति त्यति धेरै नरम छैनौं। नेपालमा अहिलेसम्म सातवटा संविधान आइसके। तर, विभिन्न पक्ष सन्तुष्ट हुन सकेका छैनन्। यो भएन ऊ भएन भनेर संविधानमा खोट देखाइन्छ। सरकारी पक्ष होस् या जनता, सदैव संविधानलाई अपूर्ण देखिरहन्छन्। कसैलाई पनि संविधानको माया छैन, यसप्रति नरम छैनौं। हुन त प्रदेशको हकमा, अधिकार हस्तान्तरणको सवालमा संविधानले पूर्ण व्यवस्था गरेको छैन। यसलाई समयसापेक्ष बनाउनु जरुरी पनि छ। कम खर्चमा परिपूर्ण व्यवस्था कसरी गरिन्छ भन्ने सवालमा संविधानमा समेटिएको छैन। हुन त सबै विषय संविधानमा लेखेर सकिन्न। यो कहिल्यै पूर्ण हुने विषय पनि होइन। राम्रो व्यवस्था ल्याउन, जनताका काम गर्न र मुलुकको हितमा काम गर्न सबै व्यवस्था संविधानमा हुनुपर्छ भन्ने पनि छैन। राम्रो कामका लागि संविधान कहिल्यै पनि बाधक हुँदैन। अमेरिकामा पनि १७औं शताब्दीमा बनेको पुरानै संविधान कार्यान्वयनमा छ। त्यहाँ विकासको गति हेरौं न। कहिल्यै पनि संविधानले रोकेन। अपूर्ण संविधान भयो भनेर पटकपटक नयाँ संविधान बनाउनु गलत मानसिकता मात्रै हो। भारतमा पनि पुरानै संविधान प्रचलनमा छ। संविधान संशोधन र नयाँ निर्माण गरेर मात्रै जनता अधिकार सम्पन्न हुने होइन। हाम्रोजस्तो देशमा पटकपटक संविधान निर्माण र संशोधन महँगो पर्छ। अति आवश्यक कुरामा मात्रै संशोधन जरुरी हो। संविधान मुलुकको मूल कानुन भएकाले यो सदैव सरकारभन्दा माथि हुन्छ। यसमा जे छ अक्षरशः पालना गर्नु जरुरी छ। संविधानप्रति सबैको आस्था र भक्ति हुनुपर्छ। आज सरकारमा भएका पार्टीले आफूअनुकूल संविधान संशोधन गर्ने प्रचलन छ। यसले गलत मान्यता विकास हुन्छ। भोलि उही पार्टी विपक्षमा जाँदा प्रहार कसलाई गर्ने ? सबैभन्दा गलत तरिकाले मौलाएको चलन नै आफूअनुकूल संविधान संशोधन हो। संविधानले परिकल्पना गरेको संविधान कार्यान्वयनको दिशा यो थिएन। दोष एउटै पार्टीलाई मात्रै दिन सकिन्न। सरकारमा पुग्नासाथ राजनीतिक दलमा असहमतता देखिन्छ। जनता पनि सकभर छोटो बाटो नै अपनाउन चाहन्छन्। आमजनताले खान नपाउने, बस्न नपाउने, गरिबीका कारण आत्महत्या गर्ने अवस्था छ। कोरोना महामारीले फैलाएको अस्थिरतामा हजारौं मानिसले आत्महत्या गरेका छन्। यो दुःखद पक्ष हो। देशमा भ्रष्टाचार उत्तिकै मौलाउँदै गएको छ। बाढीपहिरो, प्राकृतिक विपत्तिमा परेर घरबार गुमाउने पनि उत्तिकै छन्। सरकार र सत्तामा हुनेलाई जनताको केही वास्ता छैनजस्तो देखिन्छ। मान्छे मरून् वा बाँचून्, कसैलाई मतलब छैन। पछिल्लो समय देशमा गजबको राजनीति उद्योग मात्रै फस्टाएको छ। शक्तिमा हुनेलाई जनताका दुःखको सरोकार छैन। राजनीति कसरी चलाउने, कसरी भजाउने, कसलाई माथि चढाउने, कसलाई गिराउने धन्दा चलिरहेको छ। को राम्रो नेता को कमसल छनोट भइरहेको छ। सरकारी ढुकुटी रित्तो बनाउने खेलमा दौडिरहेछ सरकार। संविधानले यस्तै शासन व्यवस्थाको अनुमान गरेको थियो त ? सरकारले आफूअनुकूल व्याख्या गर्न संशोधनको छुट दिएको हो त ? सरकार र जनताको दूरी अत्यन्तै लम्बिएको देखिन्छ अचेल। सरकारको चरित्र नै शासकजस्तो देखिएको छ। असल कामका लागि संगठित हुने, जनताका आवाज र माग सुन्ने प्रवृत्ति देखिएन। सत्ता सञ्चालन र नेताहरूको सुविधाका लागि नै सरकार संविधान संशोधनमा जुटेको छ। यस्तो कोरोनाको समयमा रोग र महामारीको डर नमानी नेपाली पुनः भारत हिँडेको समाचार सुनेका छौं। जनताका लागि केही छैन। मनपरीतन्त्र चलेको छ। जहाँ मन लाग्यो त्यहीँ डोजर चलाएर बाटो बनाउँदा र पहाड भत्काउँदा विनाश भइरहेको छ। अत्यधिक मानवीय क्षति भएको छ। तर, सरकार निदाइरहेको छ। सरकारको खर्चलाई न्यूनीकरण गरेर जनताको आवास, खानपान, रोजगार, शिक्षा स्वास्थ्यमा ध्यान दिनुपर्ने बेलामा सरकारका मान्छे पार्टी राजनीतिमा व्यस्त छन्। नेतालाई सत्तामा पुर्याउने भर्याङका रूपमा जनता सदियौंदेखि प्रयोग भइरहे। संविधानले बनाएको बाटोमा केही चल्न सकेको छैन। पछिल्लो समय भएका नियुक्तिलाई हेरौं न; राम्रा मान्छेलाई पदमा पुर्याउन छाडेर आफ्ना मान्छेलाई सत्तामा पुर्याउने खेल चलिरहेछ। नियुक्तिमा दलगत भागबन्डा गर्न संविधानमा लेखेको छ र ? जनताले भोट नदिएका नेतालाई माननीय बनाउन संविधानले लेखेको छ र ? चरित्र राम्रो भएर सरकारी काम गरेका पछाडि परेका छन्। कमिसन र भ्रष्टाचारको खेलमा मस्त छ सरकार; जहाँ अयोग्य मान्छेले स्थान पाइरहेका छन्। जताततै अस्तव्यस्त छ। संविधानले तय गरेको दिशामा सरकार हिँड्नै सकेन; वा भनांै हिँड्नै चाहेन। भ्रष्टाचारीले सफाइ पाएका उदाहरण पनि त छन्। संविधानमा सबैका मुद्दा समेट्ने कोसिस गरिएको छ। संविधानलाई समयसापेक्ष बनाउन यसलाई बेलाबेलामा संशोधन गरिने प्रचलन अन्तर्राष्ट्रिय स्तरमै चलेको छ। यो अति जरुरी अवस्थामा मात्रै गरिनुपर्छ। जनताका पक्षमा राम्रा काम गर्न संविधानले रोक्दैन। अपुग भएका, नअटाएका विषयलाई सरकारले समेट्न सक्छ। यसतर्फ सरकारको ध्यान देखिँदैन। संविधान कार्यान्वयनमा सरकारको ध्यान देखिएन। सरकारको प्राथमिकतामा जनताका समस्याभन्दा व्यक्तिगत स्वार्थका मुद्दा परे भने अवश्य पनि जनता पछाडि पर्छन्। सरकारको अप्रत्यक्ष हस्तक्षेपका कारण न्यायपालिका पनि स्वतन्त्र हुन सकेन। भन्नलाई स्वतन्त्र भनिए पनि विशेष मुद्दाहरूमा सरकारले हस्तक्षेप गर्ने गर्छ। पार्टीगत भागबन्डामा न्यायाधीश नियुक्ति गर्ने परिपाटीले पनि न्यायपालिकाप्रति जनताको विश्वास गुम्दै गएको छ। यो सोचनीय कुरा हो। न्यायपालिकाको काम जनताको अधिकार रक्षा गर्नु हो। अहिले आलोचना पनि बढ्दै गएको छ। केही मुद्दामा विवादित फैसला गर्दा पनि न्यायपालिकाको साख गुमेको हो। जनता र सरकारको विवादमा जनतालाई साथ दिने काम न्यायपालिकाको हो। गैरकानुनी किसिमका कानुन बनेको अवस्थामा त्यसलाई बदर गर्ने काम न्यायपालिकाको हो। न्यायपालिका भनेको जनताको चाल्नो हो। यसले गलत कामलाई चालेर फाल्छ र सही चिजवस्तुलाई संरक्षण गर्ने जिम्मा पाएको हुन्छ। कोरोनाको समयमा अदालत सक्रिय हुन पाएन। भारत होस् या नेपाल वा अमेरिका, सरकारी पक्षमा अदालत ढल्किएको देखिन थालेको छ। सरकारले पनि आफ्नो पक्षमा भएका मानिसलाई न्यायाधीश नियुक्ति गर्ने प्रचलन बढ्दो छ; जुन गलत हो। लोकतन्त्र कायम राख्न न्यायपालिका, व्यवस्थापिका र कार्यपालिकाको सन्तुलनमा सक्रियपूर्वक कार्यान्वयनमा लाग्नुपर्ने देखिन्छ। न्यायपालिकाको सक्रिय भूमिकाले लोकतन्त्रको मर्म बाँच्ने गर्छ। अपवाद छाडेर न्यायपालिकाहरू जनताको अधिकारको रक्षा गरी नै रहेका हुन्छन्। सरकारले जनताको अधिकार कुण्ठित गरेको अवस्थामा सरकारविरुद्ध अदालतले निर्देशन दिएको छ। जनताका पक्षमा फैसला गर्दै आदेश दिएको छ। तर, अदालतका सयौं आदेश निर्देशनलाई सरकारले मानेको छैन। सरकारले आफूलाई न्यायालयभन्दा माथि राखेर हेर्न थाल्यो भने यस्तो अवस्था आउने गर्छ। लोकतन्त्र जोगाउने हो, देशमा शान्तिसुरक्षा र अमनचैन ल्याउने हो, जनताको मौलिक अधिकार रक्षा गर्ने हो भने शान्तिपूर्ण राज्य निर्माणका लागि न्यायपालिकाको सक्रियता जरुरी छ। सरकारका गलत काममा अदालतको हस्तक्षेप हुनैपर्छ। अदालतले सरकारभन्दा जनताका अधिकार जोगाउने प्रयत्न गर्नु जरुरी छ।  पूर्वन्यायाधीश कार्कीसँग अजवी पौड्यालले गरेको कुराकानी। हाम्रो संविधानको गन्तव्य प्रदेशको अधिकारमाथि हस्तक्षेप संविधान ढोगेको त्यो दिन जनता नै न्यायाधीश केन्द्रीकृत सोचले संघीयता कार्यान्वयनमा अवरोध संविधान कार्यान्वयन : पाँच वर्षका उपलब्धि र चुनौती संविधान संशोधनको विकल्प छैन संविधान : आधा गिलास भरी, आधा खाली सरकार कठोर, प्रतिपक्ष कमजोर"
"आजबाट आईपीएल हुँदै, उद्घाटनमा मुम्बई र चेन्नई भिड्ने",अबुधाबी : विश्व चर्चित इन्डियन प्रिमियर लिग (आईपीएल) क्रिकेट आजबाट संयुक्त अरब इमिरेट्स (युएई) मा सुरु हुँदैछ। मुम्बई इन्डियन्स र चेन्नई सुपर किङ्सबीच हुने खेलबाट यस सिजनको आईपीएल उद्घाटन हुन लागेको हो। खेल अबुधाबीस्थित शेख जायद रंगशालामा बेलुकी ७ ः ४५ बजे सुरु हुनेछ। यस सिजनको आईपीएल कोरोना महामारीका कारण मिति सर्दै आएर अन्ततः युएईमा सुरु हुन लागेका हो। आईपीएलमा नेपाली क्रिकेटर सन्दीप लामिछाने लगातार तेस्रो सिजन खेल्न लागेका छन्। उनी दिल्ली क्यापिटल्सबाट खेल्न लागेका हुन्। दिल्लीले उनलाई तिन सिजनका लागि ३२ लाखमा अनुबन्ध गरेको थियो। विश्वका चर्चित लिगहरू खेलिसकेका सन्दीप भर्खरै क्यारेबियन प्रिमियर लिग (सीपीएल) खेलेर आईपीएलका लागि सीधै युएई पुगेका हुन्। उनी आबद्ध दिल्लीले आइतबार किङ्स इलाभेन पञ्जाबसँग यस सिजनको पहिलो खेल खेल्नेछ। त्यस्तै दोस्रो खेल शुक्रबार चेन्नईसँग हुनेछ।
