शीर्षक,विवरण
के भन्छ वास्तुशास्त्रले ?,"गाँस, वास र कपास यो प्रत्येक मानिसका मूलभूत आवश्यकता हुन्। यहाँ गाँसको तात्पर्य व्यावसाय अथवा रोजगारलाई मानिएको छ। कपडालाई सुखसुविधाको प्रतीक र वासको तात्पर्य त्यो दुवैबाट प्राप्त हुने सुखलाई समन्वयात्मक रूपले भोग गर्ने र समाजमा प्रतिष्ठात्मक जीवनयापन गर्दै स्थायी रूपले निवास गर्नु हुन्छ। अत ः संसारका प्रत्येक प्राणी सुखपूर्वक जीवनयापनका लागि हमेशा उपयुक्त स्थानको खोजमा रहेको हुन्छ। साथै उसले जहाँ स्थान प्राप्त गर्छ त्यही स्थानमा रहेर लौकिक एवं पारलौकिक सुखको भोग गर्न चाहेको हुन्छ। यसमा आरोग्यता, सुन्दर, जीवनसाथी, सन्तान प्राप्ति, धनप्राप्ति, व्यापार एवं राज्य सेवा, सामाजिक लाभ, मानप्रतिष्ठा, शास्त्रीय ज्ञान र आत्मिक शान्तिको समावेश हुने गर्छ। यिनै उद्देश्यहरूलाई ध्यानमा राखेर नेपाली विद्वान् तथा ऋषिमुनिले भवन निर्माणका विषयमा सूक्ष्म ढंगले दीर्घकालसम्म अध्ययनमनन गरेर त्यसैको प्रतिफलका रूपमा वास्तुशास्त्र र त्यससँग सम्बन्धित उपयोगी एवं अनुपम सिद्धान्तको प्रतिपादन गरेका छन्। वास्तु व्यावहारिक विज्ञान हो, यसले वास्तविक कुरामा मात्र जोड दिन्छ। वास्तुअनुरूप कुनै पनि कार्य गर्दा यी तीस महत्त्वपूर्ण सूत्रहरूलाई प्रतिपादित गरेको खण्डमा जीवनयापनका क्रममा सहज ढंगले कार्यलाई सम्पादन गर्न सकिन्छ। जसअनुरूप वास्तुशास्त्रका गृह निर्माणका क्रममा महत्त्वपूर्ण ३० सूत्र यस प्रकार छन् : १शौचालयको सिट उत्तरदक्षिण राख्नुपर्छ। सेप्टिक ट्यांक उत्तरपश्चिम या दक्षिणपूर्वको कुनामा राख्न सकिन्छ। २ फोहोरको भाँडो सडक बत्ती, खम्बा या ठूलो प्रवेश द्वार ढोकाअगाडि हुनु हुँदैन। ३ भान्सा, शौचालय तथा पूजाघर एकअर्काको वरिपरि बनाउनु हुँदैन। ४ घरको उचाइ नैऋत्यबाट इशानतर्फ घटेको हुनुपर्छ। ५ मूल ढोकामा मूर्ति लगाउनलाई शुभ मानिएको छ। ६ घरको उत्तरपूर्वी कुना सदैव सफासुग्घर राख्नुपर्दछ। ७ घरको वरिपरि किराले दुःख दिएमा समुद्रबाट प्राप्त नुन मिलाएर छर्नाले किराको प्रभाव घरमा पर्दैन। ८ विद्यार्थीले उत्तर अथवा पूर्व दिशातर्फ मुख गरेर पढ्ने लेख्ने गर्नुपर्दछ। ९ कुनै पनि बिमको तल बस्न तथा सुत्न हुँदैन। १०युद्ध, अपराध , अशान्ति, आक्रोश या कष्टकारक कुनै पनि चित्र अथवा पेन्टिङ मुख्य कोठामा राख्नु हुँदैन। ११ घरको मूलमा कुनै पनि रूखको छाया पर्नु हुँदैन। १२ बर्खाको पानी या नाली उत्तरपूर्वतर्फ बग्ने हुनुपर्दछ। १३ भर्याङ तल या माथि शौचालय अथवा पूजा घर बनाउनु हुँदैन। १४ घरमा बिहान नौ बजेदेखि तीन बजेसम्म रूखको छाया पर्छ भने त्यो अशुभ अथवा कष्टदायक हुने गर्छ। १५ घरमा गार्डका लागि पूर्व फर्कंदा बायाँ भागमा राख्नुपर्छ। १६ घरमा भर्याङको ढोका पूर्व या दक्षिण दिशामा राख्नु शुभफलदायक हुन्छ। घरको पश्चिम या उत्तरमा दायाँतर्फको निर्माणलाई उत्तम मानिएको छ। १७ पार्किङका लागि उत्तरपश्चिमको स्थानलाई प्रयोगमा ल्याउनुपर्छ। १८ जुन भूमिमा भवन निर्माण गर्ने हो, त्यस स्थानको माटो निकालेर अर्को माटो राखेर बनाउनाले सबै प्रकारको भूमिगत दोष निवारण हुन्छन्। १९ ईशान कोणलाई ईश्वरको निवास मानिएको छ। त्यसैले भवनको ईशान कोणमा शौचालय राख्नु अथवा त्यस दिशामा फोहोर हुनु कष्टकार हुन्छ। २० प्रवेश द्वार उत्तर अथवा पूर्वमा हुनलाई उत्तम मानिएको छ। बीचमा ढोका राख्नु हुँदैन। बीचमा ढोका भयो भने कुलको नाश हुन सक्छ। २१ गृह स्वामीको कक्ष पश्चिम अथवा दक्षिण दिशामा बनाउनुपर्छ। जहाँसम्म हुन सक्छ दक्षिणपश्चिम नैऋत्य कोणमा बनाउनु राम्रो मानिन्छ। २२ घरको विस्तार चारै दिशामा गर्नु राम्रो हुन्छ। केवल दक्षिणपश्चिममा अथवा दक्षिणपूर्वमा बढाउनाले धन हानि, शोक , आगलागी, दुर्घटना, चोरी, डकैती, स्वास्थ्यहानि, अनावश्यक चिन्ता, शोक आदि हुने गर्छ। २३ शयन कक्षमा पेय पदार्थ, कीटनाशक औषधि आदि राख्नु हुँदैन। यसले मानसिक उद्वेग, चिन्ता भोग्नुपर्ने हुन्छ। २४ भूमिगत जल भण्डारण उत्तरपश्चिम दिशामा राख्नाले वंशवृद्धिमा रुकावट हुन्छ। धन हानिका साथै मानसिक अशान्ति र क्लेशबाट मुक्त हुन सकिँदैन। २५ गौशाला घरमा उत्तरपश्चिम दिशा अर्थात् वायव्य कोणमा राख्न सकिन्छ। २६ पूर्व एवं उत्तर दिशामा घरको इर्याल एवं ढोका धेरै भएमा राम्रो रहन्छ। २७ निर्माण स्थलको जग्गा ढलान उत्तर दिशामा एवं पूर्व दिशामा हुनुपर्छ, जसले गर्दा पानीको निकास ईशान कोणतर्फ गएमा राम्रो रहन्छ। २८ पूजाअर्चनाका समयमा यथासम्भव आफ्नो मुख ईशानउत्तर या पूर्व दिशा अथवा पूर्व दिशातर्फ फर्कनुपर्छ। २९ घरबाट निस्कने समयमा दक्षिणतर्फ मुख पर्छ भने त्यसबाट अनावश्यक परेसानी एवं हानि हुने गर्छ, जहाँसम्म हुन सक्छ यसबाट बच्नु नै राम्रो हुन्छ। ३० भवन अथवा जमिनको ईशान कोण अन्य कोणभन्दा ठूलो भयो भने सूर्यसिद्धि एवं सुखको दाता हुन्छ, सानो भयो भने कष्टकारक हुन्छ। डा न्यौपाने वास्तु विशेषज्ञ हुन्।"
कोरोना र नवीन साधारण,"भाइरस बढ्दै गएको र खोप वा उपचार नभएको यो नयाँ साधारण अवस्थाको बारेमा हामीले राम्ररी बुझ्न जरुरी छ गत डिसेम्बरमा चीनको वुहानमा एक अचम्मको घटना भयो। कुनै चमेरा वा अरू जीवको शरीरको आधारभूत इँटा जीवकोष र त्यसको केन्द्रमा रहेको न्युक्लियस फुटेर न्युक्लियसभित्रको वंशाणुको ब्लुप्रिन्ट दुई त्यान्द्रा आपसमा बाँधिएको डीएनए र एक्लाएक्ले रहेका आरएनएका त्यान्द्रा टुक्राटुक्रा भए। जीवकोष फुट्नु र भित्रका चीज टुक्रनु नौलो होइन। जीवजगत्मा यो निरन्तर र ठूलो परिमाणमा भई नै रहेको हुन्छ। तर वुहानको त्यो जीवकोषको फुटाई विशेष रह्यो। कोष फुटेर बनेको आरएनएको टुक्राले आमरूपमा निष्क्रिय रहनुपर्नेमा मानिसको घाँटी र फोक्सोका कोषको संसर्गमा आउनेबित्तिकै मानिसको कोष चुस्दै आफूजस्तै अरू धेरै आरएनएको बनाउन थाल्यो। यो टुक्राको क्षमता यति धेरै थियो कि यसले छोटो समयमा मासिनको कोषलाई रद्दी बनाउँदै लाखौं, करौडौं दुरुस्त प्रतिरूप निर्माण गर्न थाल्यो। मानिस बिरामी परे। यो टुक्राको प्रतिरूपले अर्को मानिसको घाँटी र फोक्सोमा पुग्नेबित्तिकै पहिलोले जस्तै लाखौंकरोडौं प्रतिरूप बनायो। यो मानिस पनि बिरामी पर्यो। यसरी प्रतिरूप फैलियो बिरामी भटाभट बढ्दै गए र केही मरे पनि। मानिसको कोषमा पुगेर प्रतिरूप निर्माण गर्न सक्ने आरएनएको यो टुक्रालाई नवीन कोरोना भाइरसको नाम दिइयो। भाइरस भएको मानिसले हाच्छयुँ गर्दा वा खोक्दा अर्कामा सजिलै सर्ने भएकाले यसलाई संक्रामक ठहर्याइयो। यसको संक्रमण फैलिएर सुरुमा महामारी र अहिले त महाव्याधि भइसकेको छ। संक्रमण सबै देशमा पुगेको छ। कोरोनाको नाम नसुन्ने मानिस संसारमा सायदै होलान्। यो सूक्ष्म भाइरस छ आँखाको त कुरै छाडौं शक्तिशाली विद्युतीय सूक्ष्मदर्शक यन्त्रबाट मात्र देख्न सकिन्छ। यो एकदमै संक्रामक छ। असाध्यै तेजगतिमा फैलिन्छ आँधीको आगोजस्तै। यसले बालबालिका, युवा, बूढा, धनी, गरिब, महिला, पुरुष, आस्तिक, नास्तिक, शक्तिशाली, कमजोर कसैलाई माफ गर्दैन। ठाउँ पाउनेबित्तिकै पसिहाल्छ र करामत देखाइहाल्छ। मलाई केही गर्दैन भन्ने सोच भ्रम मात्र हो। हालसम्म यसबाट संसारभर २,२८,६५,९७० संक्रमित र ७,९७,१५८ जनाको मुत्यु भएको छ। नेपालमा २९,६४५ संक्रमित र मृत्यु १२६ पुगेको छ (अगस्त २१, २०२०)। विज्ञानको विकास उत्कर्षमा रहेको वर्तमान समयमा हालसम्म कोरोनाको उपचार गर्ने औषधि न अवरोध गर्ने खोप नै बनेको छ। यद्यपि, सघन प्रयास भने जारी छ। पहिल्लो समय बिरामीको उपचारमा थोरै मात्र प्रभावकारी रेम्डेसिभिर र डेक्सामेथासोन औषधि आएको छ। औलोको औषधि हाइडोक्सीक्लोरेक्विन पनि उपयोगमा छ। त्यस्तै निको भइसकेकाको रगतबाट प्लाज्मा र भाइरसविरुद्धको एन्टिबडी र टी सेल बनाएर बिरामीमा घुसाउने विधि पनि परीक्षणमा छन्। खोप निर्माणमा तीव्र प्रतिस्पर्धा छ। पहिलो भएर नाम र दाम दुवै कमाउने ध्याउन्नमा औषधि निर्माता लागेका छन्। जस लिन सरकार यिनीहरूलाई हौस्याउँदै जोखिम वहन गर्दै मद्दत गरिरहेका छन्। खोपका ६ उम्मेदवार परीक्षणको अन्तिम चरणमा छन्। रूसले खोप बनाएको घोषणै गरिसकेको छ। दाबी जे गरिएको भए पनि खोप बजारमा आएको छैन। छिटोमा २०२० को अन्त्यसम्म मात्र खोप आउने विशेषज्ञको अनुमान छ। फेरि, यसअघि औलो, क्यान्सर र एड्सविरुद्ध खोप विकास गर्न नसकिएको यथार्थले खोप बन्ने ग्यारेन्टी गर्न पनि विशेषज्ञ हच्किएका छन्। पोलियोको खोप बन्न सत्ताईस वर्ष लागेको तथ्यले दक्षता र प्रभावकारिता पुष्टि गर्दै खोप विकास गर्ने समय कतिसम्म संकुचन गर्न सकिन्छ भन्नेबारेमा पनि शंका व्याप्त छ। अर्कातिर, संक्रमण नियन्त्रणमा सफलता हसिल गरेको भनिएका न्युजिल्यान्ड, सिंगापुर, मलेसिया, चीन, कोरिया अस्ट्रेलिया आदि देशमा फेरि कोरोना देखा परेर फैलिँदै गएको छ। ठूलो क्षति बेहोरेका पश्चिम युरोप र अमेरिकालगायतका राष्ट्रले दोस्रो चरणको वृद्धिको अपेक्षा गर्न थालेका छन्। यस अवस्थामा केही समय मानिसले नचाहेर पनि भाइरससँगै बाँच्नुपर्ने अवस्था आएको छ। औषधि र खोप दुवै विकास गर्न नसक्ने हामीलाई त प्रतिस्पर्धा गरेर किन्न पनि गाह्रो हुन्छ। सहायताका लागि मुख ताक्नुपर्ने हुन्छ। यस अवस्थामा नेपालजस्ता मुलुकले कम्तीमा पनि अझ एक वर्षभन्दा बढी समय भाइरससँगको सहअस्तित्वमा बिताउनुको विकल्प छैन। हस्तक्षेपको क्षमता नहुँदासम्म मानिसबाट मानिसमा सर्ने भएकाले मानिसहरूबीचको सम्पर्कलाई नियन्त्रण र सुरक्षित बनाउनेबाहेक यसलाई रोक्ने अरू कुनै उपाय छैन। त्यसैकारण राष्ट्रहरूले बन्दाबन्दीका उपाय अवलम्बन गरेका थिए। सबै गतिविधि रोकेर उज्ज्वल भविष्यका लागि बलिदान गर्न प्रेरित गर्ने यो उपाय लामो समयसम्म अवलम्बन गर्न सम्भव छैन। आखिर नागरिकको बलिदानको पनि हद हुन्छ। अस्तित्व संकटमा पर्ने हदसम्म औषत मानिस जान सक्दैन। हदमा पुगेपछि बन्धनप्रति निष्फिक्री हुन्छ। यही भएर राष्ट्रहरूले रोकेका गतिविधि खोल्दै लगेका छन्। बन्दले भाइरस फैलिन नियन्त्रण मात्र गर्ने हो, उन्मूलन गर्ने होइन। भाइरस त रहेकै हुन्छ कहीं न कहीं। धेरै संक्रामक भएकाले खुलेको अवस्थामा फैलिइहाल्छ। कसैलाई यसले समात्यो भने उसले कम्तीमा थप दुई वा अझ धेरैलाई पनि सर्न सक्छ। लक्षण नदेखिएकाले त झन् धेरैलाई सार्छन्। बन्द नगर्दा नियन्त्रणका वैकल्पिक उपाय अवलम्बन गरिएन भने यो ह्वात्तै फैेलिने हुन्छ। खुलेपछि पुनः बढ्नु यसको प्रमाण हो। नेपालमा पनि खुला गरेपछि संक्रमण ह्वात्तै बढेको छ। हेलचक्रयाईंले भाइरस फैलिने र नियन्त्रणका लागि सरकार बन्दमा पुग्नुपर्ने हुन्छ। परिस्थिति तपाईंको नियन्त्रणबाट बाहिर जान्छ, क्षति झन् गहिरो र बढी हुन्छ। त्यसकारण छनोट तपाईंहाम्रै हो। बेपर्वाह भएर बन्दको अवस्था आमन्त्रण गर्ने वा नयाँ बानी बनाएर यसलाई पन्छाउने। संकट भनेको काबुबाहिरको अवस्था हो, अरूबाट नियन्त्रित हुने। यस्तो अनिश्चय मानिस रुचाउँदैन। अल्पअवधिको बेग्लै कुरा हो। लामो वा सदावहार संकट उसले पचाउन सक्दैन। ऊ छिटोभन्दा छिटो पहिलेकै अवस्थामा आउन चाहन्छ। साधारण अवस्थाको महŒव असाधारण अवस्थाले मात्र पुष्टि गर्छ। संकटकाल भन्दै गरिएको बन्दाबन्दी उसले अब थेग्न सक्दैन। यसप्रति मानिसमा थकान उब्जिसकेको छ। अभ्यस्त रहेको पहिलेकै अवस्थामा रमाउन मानिस आतुर छ। कोरोनाका कारण सेलाएका वा ठप्प भएका आर्थिक, सामाजिकलगायतका गतिविधि पहिलेकै अवस्थामा आवोस् भनी ऊ जप गरिबसेको छ। एकातिर बन्दका लागि बलिदान गर्न नसकिने अर्कातिर, भाइरस निष्क्रिय पार्ने उपाय नभएको अवस्थामा महाव्याधिकै बीच बाँच्नु निर्विकल्प भएको छ। तर यो पहिलेको जस्तो साधारण नभई नयाँ साधारण अवस्था मात्र हुनेछ पहिले बिताएको भन्दा नितान्त भिन्न। नयाँ साधारणले ठूलो संकटबाट आर्थिक तथा सामाजिक आदि अवस्था थेग्रिएपछिको स्थितिलाई बुझाउँछ, जो संकटअगाडिको भन्दा नितान्त भिन्न हुन्छ। यसको पहिलो प्रयोग सन् २००८९ आर्थिक संकट सुरु भएदेखि आर्थिक मन्दी रहँदाको २०१२ सम्मको अवस्था दर्शाउने गरिएको थियो। कोरोना महाव्यधि सुरु भएर केही समय बितिसकेको अहिलेको अवस्था पनि यस्तै छ। अब हामीले लामो समय यो नयाँ साधारणमा बाँच्नुपर्छ। नयाँ हुँदाहँुदै पनि बितेको आठ महिनाको अवधिमा भाइरसको व्यवहारबारेमा धेरै पक्ष स्पष्ट भएका छन्। सुरुमा जस्तो अँध्यारोमा ढुंगा हान्नुपर्ने अवस्था छैन। नियन्त्रणका केही उपाय एकदमै प्रभावकारी भएको पुष्टि भएको छ। सबैले अनिवार्य मास्क लगाउने, पटकपटक हात धुने र एक मिटरभन्दा बढीको भौतिक दूरी कायम गर्ने तीन उपाय अवलम्बन गर्दा संक्रमण धेरै घटाउन सकिन्छ। यसका लागि नयाँ तरिकाले जिउँदै काम र अन्तरक्रिया गर्नुपर्ने हुन्छ। महव्याधि यो नयाँ अवस्थामा हामीले यी चीजलाई लामो समयसम्म अवलम्बन गर्नुपर्छ। यस कार्यमा सेवा र वस्तु उत्पादक सार्वजनिक र निजी दुवै र उपभोक्ता सबैले ध्यान दिनुपर्छ। विशेषगरी मानवीय गतिविधि आवश्यक पर्ने कार्यस्थल, भण्डारण, स्थानान्तरण र वितरणमा पनि उल्लिखित सावधानीलाई कडाइका साथ पालना गर्नुपर्छ। व्यवसाय गर्ने हतारमा यी चीजलाई ध्यान दिइएन भने भाइरस फैलिन्छ। फेरि, संक्रमण नियन्त्रणका लागि यी तीन चीज एकअर्काको विकल्प पनि होइनन्, परिपूरक मात्र हुन्। तीनै उपायलाई उत्तिकै तदारुकताका साथ सबैले पालना गर्नुपर्छ। यस्तो व्यवहार नयाँ भएकाले असजिलो देखिन्छ। आखिर मानिसले इतिहासको कालखण्डमा थुप्रै व्यवहार परिवर्तन गर्दै आएको हो। यसर्थ यो कुनै गाह्रो विषय होइन। लामो समयसम्म दोहोर्याइएको व्यवहार बानी बन्दछ र स्वचालित हुन्छ। बानीलाई सचेत हैन अचेत दिमागले परिचालित गर्ने हुनाले दक्ष र प्रभावकारी हुन्छ। नयाँ साधारणले माग गर्ने उल्लिखित गतिविधि पनि क्रमशः बानी बनेर स्वचालित हुन्छ नै। भाइरस बढ्दै गएको र खोप वा उपचार नभएको यो नयाँ साधारण अवस्थाको बारेमा हामीले राम्ररी बुझ्न जरुरी छ। सबैले उल्लिखित व्यवहारलाई बानी बनाउनुपर्छ। यस अवस्थामा मात्र परिस्थिति तपाईंको नियन्त्रणमा हुन्छ, आर्थिक र सामाजिक क्षति कम गर्न सकिन्छ। नत्र हाम्रो हेलचक्रयाईंले भाइरस फैलिने र नियन्त्रणका लागि सरकार बन्दमा पुग्नुपर्ने हुन्छ। परिस्थिति तपाईंको नियन्त्रणबाट बाहिर जान्छ, क्षति झन् गहिरो र बढी हुन्छ। त्यसकारण छनोट तपाईंहाम्रै हो। बेपर्वाह भएर बन्दको अवस्था आमन्त्रण गर्ने वा नयाँ बानी बनाएर यसलाई पन्छाउने।"
"इतिहास रच्नबाट चुक्यो पीएसजी, बायर्नलाई उपाधि",पोर्चुगल : यूइएफए च्याम्पियन्स लिगको यस सिजनको उपाधिः जर्मन क्लब बायर्न म्युनिखले हात पार्न सफल भएको छ । गएराति भएको खेलमा फ्रेन्च क्लब पेरिस सेन्ट जर्मन (पीएसजी) लाई १० ले हराउँदै बायर्नले छैटौं पटक च्याम्पियन्स लिगको उपाधि हात पारेको हो । पोर्चुगलको स्टाडियो डा लुजमा भएको खेलमा निकै प्रतिस्पर्धात्मक बनेको थियो । रोमाञ्चक खेलमा किंग्सले कोमनले ५९औं मिनेटमा गरेको गोल बायर्नको जितका लागि निर्णायक बन्यो । खेलको सुरुवाततिर दुवै टोलीले गोल गर्ने केही अवसर गुमाएका थिए । १८औं मिनेटमा नेयमारका दुई प्रहारलाई बायर्नका गोलरक्षक म्यानुयल नोएरले रोकेका थिए । २२औं मिनेटमा बायर्नका रोवर्ट लेवान्डोस्कीले प्रहार गरेको बल पिएसजीका गोलरक्षक केलर नाभास बिट भएता पनि पोलमा लागेर फर्किएको थियो । ३१औं मिनेटमा लेवान्डोस्कीको शक्तिशाली हेडरलाई नाभासले दोस्रो प्रयासमा बचाउ गरे । पहिलो हाफको अन्तिम समयमा केलियन एम्बाप्पेले पाएको सुनौलो अवसरलाई सदुपयोग गर्न सकेनन् । अनमार्क रहेका एम्पाप्पेको प्रहार सिधै नोएरको हातमा पुगेको थियो । खेलको ५९औं मिनेटमा जोसुवा किमिचको क्रस बललाई हेडमार्फत गोलमा परिणत गर्दै कोमनले बायर्नलाई अग्रता दिलाए । पहिलो पटक च्याम्पियन्स लिगको पाइलनमा पुगेको पीएसजीले उपाधिका लागि निकै संघर्ष गरेपनि सफल हुन सकेन । पहिलो पटक उपाधि हात पारी इतिहास रच्ने अवसरबाट पीएसजी चुकेको छ ।
