शीर्षक,विवरण
पहाडबाट मधेसी उम्मेदवार,"आउँदो निर्वाचनमा पहाडबाट मधेसी उम्मेदवारलाई जिताउन सके राष्ट्रियताले एक फट्को मार्ने छ नेपालको चुनावी इतिहास कोट्याउने हो भने सबैभन्दा पहिले २००४ जेठ ३ गते राणा प्रधानमन्त्री पद्मशमशेरले नगरपालिकाको निर्वाचन गराएका थिए। तत्पश्चात् २०१५, २०३८, २०४३, २०४८, २०५२, २०५६, २०६४, २०७० र २०७५ सालमा गरी नौपटक आमनिर्वाचन र कैयन्पटक स्थानीय निर्वाचन सम्पन्न गरिए तर आजसम्म पहाडबाट एकजना पनि मधेसी मूलका व्यक्ति निर्वाचित गरिएको इतिहास छैन। यसै दैनिकमा पहाडका छोरा मधेसका नेता शीर्षकको मेरो पछिल्लो आलेख प्रकाशित भएपछि सामाजिक सञ्जालमा टिप्पणीको ओइरो लाग्यो। समाजवादी जनता पार्टीका एक नेताको के चुनौती थियो भने नेपालको सात दशकको चुनावी इतिहासमा तराईमधेसबाट सयौंहजारौं पहाडी मूलका उम्मेदवार जिते तर एकजना पनि मधेसीलाई पहाडबाट जिताउन नसकेको अवस्थामा पहाडीलाई मधेसको नेता मान्न सकिन्न होला। उनको यो तर्क अकाट्य होइन। किनकि बीपी, पुष्पलाल र महेन्द्रदेखि शेरबहादुर तथा केपी शर्मा ओली र प्रचण्डलाई हजारौंलाखौंको संख्यामा मधेसीले नेता मानेका छन्। यद्यपि कांग्रेस, कम्युनिस्ट र राजावादी पार्टीले भने आजसम्म कुनै पनि मधेसीलाई नेता मानेको इतिहास छैन। अर्थात् यी पार्टीमा कार्यकारी पदमा मधेसी पुगेको देखिन्न। त्यसैले अहिले कांग्रेसभित्र विमलेन्द्र निधिको हाँकमा दम छ। चुनौतीपूर्ण कार्य वर्ग र वर्णमा विभाजित नेपाली समाजलाई जनयुद्धले जुन विश्लेषण गरेको थियो, त्यो कति तथ्यपरक तथा वस्तुपरक रहेछ भन्ने कुरा १० वर्षभित्रमा उसले आर्जन गरेको शक्ति र सामथ्र्यले पुष्टि गरिसकेको छ। त्यसैले मैले तत्कालीन एकीकृत माओवादीको केन्द्रीय समिति बैठकमा पहाडबाट मलाई उम्मेदवार बनाइयोस् भन्ने माग गरेको थिएँ। तर पहाडबाट मलाई उम्मेदवार बनाउनुभन्दा स्वयं प्रचण्ड सिरहाबाट आफ्नो उम्मेदवारीको घोषणा गरे र जिते। तर म आफ्नै भूमिमा पराजित भोग्न बाध्य भएँ। यसबीचमा अर्को चुनाव पनि सम्पन्न भयो। तर कुनै पनि पार्टीले मधेसी समाजको यो घतलाग्दो हाँकलाई स्वीकार गर्न सकेनन्। फलस्वरूप तराईमधेसभित्र यस प्रकारको प्रसंग आमचर्चाको विषय बन्दै आएको छ। स्थापित पार्टीहरूलाई मधेसी जनताले तन, मन र धनले मत हाले पनि नेताहरूले भने मधेस जनविद्रोहलाई सही ढंगले बुझ्न सकेनन्। हो पनि, सात दशकको चुनावी इतिहासमा सयौंहजारौं पहाडी मूलका व्यक्तिलाई जिताएर प्रधानमन्त्रीसम्म बनाएका मधेसी समुदायको एकजना पनि व्यक्तिलाई पहाडबाट जित्न नसक्ने अवस्थाले नेपाली समाजमा वर्णवादी सोच हावी रहेको पुष्टि गर्छ। यो गम्भीर प्रश्न हो। तर नेपालका राजनीतिबाजले अहिलेसम्म यसलाई हल्का ढंगले लिँदै अएका छन्। त्यसैले तराईमधेस दुःखी छ। आगामी निर्वाचन आगामी निर्वाचनको तिथिमिति घोषणा भएको छैन। तर सम्भवतः डेढ वर्षपछि स्थानीय तथा दुई वर्षपछि संसद्को निर्वाचन हुने पक्का छ। जनयुद्धको मर्म र भावना र मधेसवादको सैद्धान्तिक अवधारणा स्वीकार नगर्ने नकपा र नेकाका संस्थापन पक्षले यसपालि पनि यो चुनौतीलाई कार्र्यान्वयन गर्न सकेनन् भने उनीहरूका लागि तराईमधेस भारी पर्ने पक्का छ। किनकि हालको समयमा देखिएको धु्रवीकरणले मधेसी समाजलाई गोलबन्द गर्न सफल हुँदै गएको देखिन्छ। यस प्रकारको सफलता उसले मधेस जनविद्रोहपछि पनि प्राप्त गर्न सकेको थिएन। त्यतिबेला स्थापित पार्टीहरूलाई मधेसी जनताले तन, मन र धनले मत हाले पनि नेताहरू भने मधेस जनविद्रोहलाई सही ढंगले बुझ्न सकेनन्। कतिसम्म भने मधेस जनविद्रोहको भूराजनीतिक पक्षलाई सैद्धान्तिक र वैचारिक व्याख्यामा नै अलमलपन देखियो। फलस्वरूप मत बटुल्न र नेता बन्न संगठित भएका पार्टीहरू धरमराउन थाले र टुक्राटुक्रामा विभाजित भएर २०७० सालको दोस्रो संविधानसभामा लाजमर्दो दृश्यावलोकन गर्न बाध्य भए। यसले गर्दा मधेसको भूमिबाट प्रज्ज्वलित ज्वाला दोस्रो संविधानसभाको हलमा निभेको जस्तो देखियो। सामाजिक न्यायको आवाजलाई निस्तेज पार्न खोजियो। ६ महिनासम्म भएको तेस्रो मधेस आन्दोलन त्यसैको प्रतिफल थियो। भारतले खुलेआम आफ्नो दूतमार्फत संविधान निर्माण प्रक्रियामा वाधाअड्चन हालेपछि परिस्थितिले अर्को मोड लियो र ६ महिनासम्म मधेसी जनताले आफ्नो पेट बाँधेर गरेको आन्दोलनमाथि भारतीय पक्षको दबदबा रहेको आरोप लाग्यो। संविधान निर्माणमा मधेसी सहभागिता हुन सकेन। यो जीवन्त पक्षलाई ऊर्जा प्रदान गर्न नै धु्रवीकरणको महान् यात्रामा समाजवादी जनता पार्टी लागेको छ भन्ने हेक्का कम्युनिस्ट र कांग्रेसलाई होस्। उल्टे चोर कोतबालको डाँटे यो हिन्दी कथन हो। पालेलाई हप्काउने चोर प्रवृत्ति रहुञ्जेल सीमान्तकृत जनसमुदायले कहिल्यै न्याय पाउँदैन। सामाजिक न्यायको प्रश्न ठूलाबडाको भाषणको विषयवस्तु मात्र बन्छन् जसरी विगत पाँच दशकदेखि बन्दै आएको थियो। भारतमा पनि डा राममनोहर लोहिया, जयप्रकाश नारायण, आचार्य कृपालानी, कर्पुरी ठाकुर, लालुप्रसाद यादव नभएका भए भारतीय राष्ट्रिय कांग्रेसले बाबा भीमराव अम्बेडकरद्वारा निर्मित संविधानमा उल्लिखित सामाजिक न्यायको प्रश्नलाई जसरी वर्षौंवर्षसम्म मागी खाने भाँडो बनाएको थियो, त्यो अझै धेरै दिनसम्म रहने थियो। यस प्रकारको सोचको वीजारोपण वर्णवादी व्यवस्थाबाट भएको हो, जो हाम्रो समाजका लागि अभिशाप हो। यसलाई कांग्रेस र कम्युनिस्टले खुलेआम विरोध गर्छन्। आफ्ना हरेक डकुमेन्टमा लिपिबद्ध गर्न कहिल्यै बिर्संदैनन् तर व्यवहारमा भने मुस्किलले लागू गर्छन्। यो एक प्रकारको त्यस्तै अवस्था हो, जहाँ नेताहरूले आफ्ना छोराछोरीलाई डाक्टर, इन्जिनियर पढ्न पठाउँछन् र अर्काका छोराछोरीलाई राजनीतिक संघर्ष र आन्दोलन गर्नका लागि आह्वान गर्छन्। नेविसंघ र अखिलमा लाग्न प्रेरित गर्छन्। खोजीखोजी आफ्ना छोराछोरीलाई स्वजातीय बिहे गर्नु पनि वर्णवादको नमुना उदाहरण हो। २०६४ सालमा मधेसी जनताले गरेको जनविद्रोहमा कुनै पनि विदेशी शक्तिको हात थिएन। त्यो स्वतस्फूर्त रूपमा भएको एक यस्तो प्रकारको आन्दोलन थियो, जस्तो प्रकृतिको संघर्ष कहिल्यै नेपालमा भएको थिएन। उपेन्द्र यादवको नेतृत्वमा तत्कालीन मधेसी जनअधिकार फोरमजस्तो एउटा सामान्य संस्थाले यत्रो ठूलो र महान् आन्दोलनको नेतृत्व गर्न सक्छ भन्ने कुरा स्वयं उपेन्द्र यादवले पनि कहिल्यै सोचेका थिएनन्। तर मधेसी समाजमा सयौं वर्षदेखि सुषुप्त अवस्थामा रहेको तुषका रूपमा अन्तरविरोध ज्वालामुखीसरह विस्फोट भयो, जसलाई राज्यले शक्तिको बलमा दबाउन दुष्प्रयास गरे पनि सम्भव हुन सकेन। कसैले यसलाई स्वीकार गरोस् वा नगरोस् तर नेपाली समाजको यो वास्तविकता हो, जो जनयुद्धको जगमा भएको थियो। त्यसैले माओवादी जनयुद्ध र मधेस जनविद्रोह एकअर्काका पूरक हुन्। बाबुराम भट्टराईले यो वास्तविकतालाई आत्मसात गरेरै होला, मधेस जनविद्रोहका नायक उपेन्द्र यादवसँग हात मिलाउँदै मधेसवादमा विश्वास गर्ने अन्य सहकर्मीसँग धु्रवीकरण अभियानमा छन्। उदेकलाग्दो पक्ष के छ भने यस प्रकारको स्वतस्फूर्त जनविद्रोह सन्दर्भमा जति विमर्श हुन सक्नुपर्ने थियो, त्यति हुन सकेन। मधेसीको बलिबेदीमा भएको आन्दोलनबाट उत्पादित मधेसवाद गर्तमा गयो। यसलाई नास्तानाबुद पार्न देशीविदेशी तत्व सक्रिय भए। तर उनीहरूले बुझ्दाबुझ्दै कहाँ भूल गरे भने अन्तद्र्वन्द्वबाटै कुनै पनि चीजको उत्पादन हुन्छ। यो विज्ञानसिद्ध विचार हो। यसलाई कसैले उपेक्षा गर्न सक्दैन। वर्षौंदेखि मधेसी समुदायको राज्यसत्तासँग रहेको अन्तरसंघर्षको फलस्वरूप मधेस जनविद्रोह भएको थियो भन्ने कुरा प्रदिप गिरीले स्वीकार गरे पनि कांग्रेसले गरेनन्। बाबुरामले गरे पनि माओवादीले गरेनन्। तत्कालीन सिंगो एमाले पंक्तिले त छुवाछूत नै मान्यो। जे जति राज्यसत्ताले दियो त्यो उसको बाध्यता थियो। अहिले पनि कांग्रेस र कम्युनिस्टलाई मधेस शब्दसँग चिढ छ। तर मधेस छिर्नबित्तिकै उसले धोतीकुर्ता लगाउन छाडेका छैनन्। स्थानीय भाषाभन्दा पनि हिन्दी बोल्न रुचाउँछन्। संविधान संशोधन गर्न हिचकिचाउँछन्। त्यसैले मधेसवादमा विश्वास गर्ने मधेसीहरू उसलाई दोहोरो चरित्रको भन्छन्। अर्थात् जंगबहादुरले प्रतिपादित गरेको वर्णाश्रम ऐन अद्यावधि कांग्रेस, कम्युनिस्ट र राजावादीको मनमस्तिष्कमा व्याप्त छ तर त्यसको ठीक विपरीत उनीहरू मधेसवादीलाई जातीय राजनीति गरेको आरोप लगाउँछन् अर्थात् उल्टे चोर कोतबालको डाँटेसरह। यदि छैन भने आजसम्म एकजना पनि मधेसीलाई पहाडबाट किन जिताउन सकेनन् (?) भन्ने मधेसीले तेस्र्याएको प्रश्नमा अनुत्तरित हुन्छन्। पहाड र मधेस पूरक नेपालको क्रान्तिकारी आन्दोलनको इतिहासमा नेपाली समाजको यथार्थ चित्रण गनर्मा जनयुद्धको अहम् भूमिका थियो। वर्ग र वर्ण संघर्षलाई सँगसँगै लिएर हिँडेको माओवादी जनयुद्धको एउटा ठूलो मागलाई मधेस जनविद्रोहले पूरा गयो। त्यसैले मधेस जनविद्रोहको अधिकारिकता मधेसीका पक्षमा गए भने अर्कातर्फ हिमाल र पहाडका पाखामा कोरिएको मधेस शब्दले व्यापकता पायो। नब्बेको दशकको प्रारम्भमा स्थापना भएका नेपाल सद्भावना पार्टीले गर्व से कहो हम मधेसी हैं भन्ने नाराले व्यापकता नपाउँदै कांग्रेस र कम्युनिस्टले त्यसलाई साम्प्रदायिक पार्टीका रूपमा व्याख्या गयो। यसले गर्दा सद्भावना पार्टीले राष्ट्रिय हैसियत प्राप्त गरे पनि मुस्किलले मधेसबाट केही सिट जित्न सफल भयो। तर जनयुद्ध र जनविद्रोहले मधेसको पहिचानलाई यसरी स्थापित गयो कि पहिलो संविधानसभा मधेसीमय भयो। यही संविधानसभाबाट संविधान निर्माणले मूर्तरूप धारण गर्न सकेको भए सम्भवतः पहाडबाट पनि कैयन् मधेसीले चुनाव जित्न सक्ने अवस्था सिर्जना हुने थियो। किनकि सीमान्त वर्ग र वर्णका लागि पहिलो संविधानसभा सबैभन्दा उपयुक्त स्थल थियो, जहाँबाट उसले सयौं वर्षको जञ्जिर तोड्ने मौका पाएको थियो। तर मुलुक फेरि प्रतिगमनतिर धकेलियो र अहिले यस्तो ठाउँमा आइपुगेको छ, जहाँ अहंकारवादको बोलवाला छ र मधेसवाद आफ्नो पुरानो हैसियत पुनर्जीवित पार्नमा अहोरात्र लागेका छन्। अन्त्यमा, अल्पमतले बहुमतमाथि हुकुम चलाएको वर्षौं भइसक्यो। त्यसैले प्राकृतिक नियमअनुसार अब उसको अन्त्य अवश्वम्भावी छ। सीमान्तकृत समुदाय जागिसकेको अवस्थामा एउटै भाषा एउटै भेषको नीतिमार्फत हिमाल, पहाड र मधेसलाई जोड्न सकिन्न। यसका लागि सामाजिक न्यायको सूत्र स्थापना गरी आउँदो निर्वाचनमा पहाडबाट मधेसी उम्मेदवारलाई जिताउन सके राष्ट्रियताले एक पाइला फट्को मार्ने थियो।"
कोरोनाबाट बचाउन बालबालिकालाई भिटामिन ए,"नेपाल सरकारले राष्ट्रिय रूपमा ६ महिनादेखि पाँच वर्ष मुनिका बालबालिकाका लागि निःशुल्क भिटामिन ए र जुकाका औषधि खुवाउने कार्यक्रम सञ्चालन गर्दै आएको छ। वर्षको दुईपटक सामान्यतः कात्तिक र वैशाखको पहिलो हप्ता भिटामिन ए र जुकाका औषधि निःशुल्क वितरण गर्ने गरिन्छ। यसपटक भने कोभिड १९ महामारी, दसैं, तिहार र छठ पर्वले चालु आर्थिक वर्षको प्रथम चरणका रूपमा यही मंसिर ११ र १२ गते देशैभर महिला स्वास्थ्य स्वयंसेविका र स्वास्थ्यकर्मीबाट भिटामिन ए र जुकाका औषधि निःशुल्क वितरण गरिँदै छ। भिटामिन ए वितरण कार्यक्रमअन्तर्गत क्याप्सुल, जुकाविरुद्धका औषधि अल्वेन्डाजोल ट्याब्लेट र बहुसूक्ष्म पोषकतत्वको मिश्रण (बालभिटा) समेतले रोग प्रतिरक्षाशक्ति बढाउने हुनाले पनि कोरोनाबाट बचाउन लक्षित उमेर समूहका सबै बालबालिकालाई भिटामिन ए खुवाउन आवश्यक छ। राष्ट्रिय कार्यक्रमअन्तर्गत वितरण गरिने भिटामिन ए ले रोगप्रतिरोधी शक्ति बढाउन र श्वासप्रश्वास रोग रोकथाम गर्न पनि सहयोग गर्छ। ६ महिनादेखि १२ महिना उमेर समूहका लागि आधा क्याप्सुल (१ लाख आईयू) र १२ महिनादेखि ५ वर्षसम्मकालाई एक क्याप्सुल (२ लाख आईयू) भिटामिन ए वितरण गरिन्छ। त्यस्तै १२ महिनादेखि २ वर्षसम्म आधा ट्याब्लेट (दुई सय एमजी) र २ वर्षदेखि ५ वर्षसम्म उमेर समूहकालाई एक ट्याब्लेट (चार सय एमजी) जुकाविरुद्धका औषधि अल्वेन्डाजोल वितरण गरिन्छ। त्यसैगरी ६ महिनादेखि २ वर्ष उमेर समूहका बालबालिकालाई बहुसूक्ष्म पोषकतत्वको मिश्रण (बालभिटा) पनि वितरण गरिन्छ। के हो बालभिटा बहुसूक्ष्म पोषकतत्वहरूको मिश्रण नै बालभिटा हो। बालभिटा विभिन्न १५ प्रकारका भिटामिन तथा खनिजतत्व मिश्रण गरी तयार गरिएको हुन्छ। भिटामिन ए (भिटामिन ए एसिटेट), भिटामिन बी१ (थाइमिनमोनोनाइट्रेट), भिटामिन बी२ (राइबोफ्लाभिन), भिटामिन बी६ (पाइरिडोक्सिन), भिटामिन बी१२ (सायानोकोबालामिन), भिटामिन सी (एस्कर्बिक एसिड), भिटामिन डी३ (कोलेक्यालसिफेरोल), भिटामिन ई (भिटामिन ई एसिटेट), फोलिक एसिड, नियासिन (नियासिनामाइड), कपर (क्युप्रिकग्लुकोनेट), आयोडिन (पोटासियम आयोडाइड), आइरन (फेरस फ्युमारेट), जिंक (जिंकग्लुकोनेट) र सेलेनियम (सोडियम सेलेनाइट) जस्ता सूक्ष्म भिटामिन तथा खनिजतत्व बालभिटामा पाइन्छ। यो सानो पुरियामा पाइन्छ। सरकारले राष्ट्रिय रूपमा ६ महिनादेखि पाँच वर्ष मुनिका बालबालिकाका लागि वर्षको दुईपटक निःशुल्क रूपमा भिटामिन ए र जुकाका औषधि खुवाउने कार्यक्रम सञ्चालन गर्दै आएको छ। बालभिटा खानामा मिसाएर खुवाइन्छ। ६ महिनादेखि २ वर्षमुनिका बालबालिकालाई खुवाइन्छ तर आपत्कालीन अवस्थामा ५९ महिनासम्मका बालबालिकालाई दिइन्छ। पोषकतत्वको मिश्रण (बालभिटा) घरमा तयार परिएका खाना (जाउलो, लिटो, मिचिएका दालभात) मा मिसाएर सजिलैसँग खुवाउन सकिन्छ। बालभिटा मिसाएको खानाको स्वाद, गन्ध तथा रङमा कुनै परिवर्तन आउँदैन। दिमाग, शरीर र रोगसँग लड्ने क्षमताको विकास, खाना खाने रुचिमा वृद्धि, रक्तअल्पता तथा अन्य सूक्ष्म पोषकतत्वको कमीले हुने विकृतिकुपोषणबाट जोगाउन र बालबालिकालाई चनाखो र दरिलो बनाउन बालभिटाले सहयोग पुयाउँछ। यो बजारमा किन्न पाइन्न। सरकारी स्वास्थ्य संस्थामा निःशुल्क वितरण गरिन्छ। राष्ट्रिय भिटामिन ए कार्यक्रम मुख्यतयाः बालबालिकालाई भिटामिन ए को कमीबाट हुन सक्ने असरबाट बचाउन, रोग प्रतिरक्षाशक्ति बढाउन, बाल मृत्युदर घटाउन र पोषणयुक्त बालबालिका बनाउन राष्ट्रिय भिटामिन ए कार्यक्रम सञ्चालन गरिँदै आएको छ। २०५० सालदेखि सरकारले निःशुल्क भिटामिन ए वितरण कार्यक्रम सञ्चालन गर्दै आएको छ। आफ्ना बालबालिकालाई नजिकैको भिटामिन ए वितरण केन्द्र वा स्वास्थ्य संस्थामा लगी भिटामिन ए खुवाउन सकिन्छ। यो कार्यक्रम मास क्याम्पियनका रूपमा भिटामिन ए सँगै जुकाका औषधि र बालबालिकाका लागि बहुसूक्ष्म पोषकतत्वको मिश्रण (बालभिटा) पनि वितरण गरिन्छ। कोभिड १९ को महामारीमा संक्रमण रोकथाम गर्ने हेतुले यसपटक भने बालबालिकाको पोषण अवस्थाको लेखाजोखा गर्न पाखुरा मापनलाई स्थगन गरिएको छ। राष्ट्रिय भिटामिन ए खुवाउने कार्यक्रम सफल जनस्वास्थ्य कार्यक्रम हो। खासगरी तीन तवरबाट यो कार्यक्रम कार्यान्वयन गरिएको छ। पहिलो महिला स्वास्थ्य स्वयंसेविकामार्फत अर्धवार्षिक रूपमा ६ महिनादेखि ५ वर्षसम्मका बालबालिकालाई भिटामिन ए खुवाउने; दोस्रो रतन्धो रोग, दादुरा, दीर्घ झाडापखाला, कडा कुपोषण आदिबाट ग्रस्तलाई स्वास्थ्य संस्थाबाट उपचार गर्दा भिटामिन ए वितरण गर्ने र तेस्रो स्वास्थ्य, शिक्षा तथा सूचनामार्फत भिटामिन ए को कमीबाट हुने असरबारेमा जनचेतना जगाउने साथै भिटामिन ए युक्त स्थानीय खानाको प्रवद्र्धन गर्ने रहेको छ। भिटामिन ए को महत्त्व मानव शरीरको वृद्धि विकास र स्वस्थ रहनका लागि आवश्यक पर्ने रासायनिक यौगिक नै भिटामिन हो। यिनीहरू कम मात्रामा आवश्यक भए पनि शरीरलाई स्वस्थ राख्न र रोगबाट बच्न भिटामिन अनिवार्य आवश्यक पर्छ। भिटामिन मुख्यतः पानीमा घुल्ने जस्तै भिटामिन बी तथा सी र चिल्लो पदार्थमा घुल्ने जस्तै भिटामिन ए, डी, ई र के पर्छन्। भिटामिन ए भएका तत्वहरूको सेवनले समग्र रूपमा स्वस्थ रहन र दीर्घरोगविरुद्ध उत्कृष्ट मानिन्छ। दैनिक आहारमा भिटामिन ए को उपयोगले रोग प्रतिरोधात्मक क्षमता बढाउँछ। त्यस्तै राति नदेख्ने रतन्धो रोगबाट जोगाउँछ। आँखा तेजिलो बनाउँछ। यति मात्र होइन, भिटामिन ए ले छाला, श्वासप्रश्वास तथा प्रजनन स्वास्थ्यसम्बन्धी रोगसमेत लाग्न दिँदैन। भिटामिन ए को कमीले बालबालिकाको वृद्धि विकास र गर्भवतीको स्वास्थ्यमा समेत असर गर्छ। यसको कमीले रतन्धो रोग लाग्छ। त्यस्तै बालबालिकामा कुपोषण, रोग प्रतिरोधात्मक क्षमतामा कमी र दीर्घरोग देखा पर्छन्। भिटामिन ए को प्रयोग र कमीका लक्षण विशेषगरी बाल स्वास्थ्यसम्बन्धी रोग र अन्य क्लिनिकल समस्याको उपचारमा भिटामिन ए को प्रयोग गर्ने गरिन्छ। जस्तै रतन्धो, दादुरा, दीर्घ झाडापखाला, कडा कुपोषण, श्वासप्रश्वास र छाला रोग आदिमा भिटामिन ए को प्रयोग गरिन्छ। भिटामिन ए को कमी हुँदा विभिन्न लक्षण देखा पर्छन्। मुख्यतः छाला सुक्खा हुनु र पटकपटक संक्रमण हुनु, आँखा सुक्खा हुनु र राति आँखा देख्न गाह्रो हुनुजस्ता लक्षण देखिन्छ। त्यस्तै गर्भधान नहुनु, बालबालिकाको ढिलो विकास हुनु, पटकपटक छाती तथा घाँटीको संक्रमण हुनु र घाउ ढिलो निको हुनु आदि भिटामिन ए को कमीका लक्षण हुन्। भिटामिन ए का प्रमुख स्रोत पाँच वर्षभित्रका बलबालिकाको मानसिक र शारीरिक विकास तीव्र रूपमा हुने भएकाले पोषणको कमी हुन नदिन भिटामिनयुक्त स्थानीय खाना खुवाउन आवश्यक हुन्छ। भिटामिन ए को महत्त्वपूर्ण स्रोतमा गाँजर, पालुंगो, रायोलगायत हरिया सागपात, पहेंला फलफूल, माछा, घिउ, अन्डाको पहेंलो भाग, फर्सी, ब्रोकाउली, गोलभेंडा आदि पर्छन्। धमला इटहरी अस्पतालका इमरजेन्सी शाखा प्रमुख हुन्।"
बन्द प्रशिक्षणको तयारी : कप्तान ज्ञानेन्द्र मल्लसहित तीन क्रिकेटरमा कोरोना पुष्टि,काठमाडौं : बन्द प्रशिक्षण सुरु हुनुअघि गरिएको स्वाब परीक्षणमा तीन क्रिकेटरको रिपोर्ट पोजिटिभ आएको छ। प्रशिक्षण अघि गरिएको स्वाब परीक्षणमा नेपाली क्रिकेट टिमका कप्तान ज्ञानेन्द्र मल्लसहित तीन क्रिकेटरमा संक्रमण पुष्टि भएको हो। कप्तान मल्लले सामाजिक सञ्जालमार्फत् आफूलाई संक्रमण देखिएको पुष्टि गरेका छन्। उनले विश्व स्वास्थ्य संगठन र नेपाल सरकार स्वास्थ्य तथा जनसंख्या मन्त्रालयको मापदण्ड आफूले पालना गर्ने बताएका छन्। कप्तान मल्लसँगै उपकप्तान दीपेन्द्र सिंह ऐरी र रोहितकुमार पौडेलको पीसीआर रिपोर्ट पोजिटिभ आएको हो। कप्तान मल्लले आफ्नो सम्पर्कमा आएका सबैलाई सावधानी अपनाउन आग्रह गरेका छन्। बन्द प्रशिक्षणमा बोलाइएका २२ खेलाडीमध्ये १६ जनाको स्वाब परीक्षण गर्दा तीन जनामा कोरोना पुष्टि भएको हो। केही खेलाडी केही दिनपछि प्रशिक्षणमा सहभागी हुनेछन् भने केहीमा यसअघि नै संक्रमण देखिएको थियो।
क्रिकेट प्रशिक्षण आजबाट,"काठमाडौं : कोरोना भाइरसको महामारीका कारण लामो समय विश्राममा रहेको नेपाली क्रिकेट टोलीको बन्द प्रशिक्षण बुधबारदेखि सुरु हुने भएको छ। नेपाल क्रिकेट संघ (क्यान) ले विभिन्न प्रतियोगितालाई लक्षित गरी खेलाडीको प्रशिक्षण क्याम्प सञ्चालन गर्न लागेको हो। क्यानले बन्द प्रशिक्षणका लागि २२ जना खेलाडी बोलाएर कोरोना परीक्षण गरी प्रशिक्षण क्याम्प सुरु गर्दैछ। क्यानले मंगलबार मात्र त्रिविमैदान कीर्तिपुरमा खेलाडी, अफिसियल र ग्राउन्ड स्टाफको समेत कोरोना परीक्षणका लागि स्वाब संकलन गरेको छ। कोरोना सन्त्रासका कारण विगत नौ महिनादेखि क्रिकेट खेलाडीको प्रशिक्षण रोकिएको थियो। खेलाडीले घरमै बसेर आफुखुसी अभ्यास गर्दै आएका थिए। क्यानले बन्द प्रशिक्षणका लागि बोलाएको २२ खेलाडीमा ज्ञानेन्द्र मल्ल, दीपेन्द्रसिंह ऐरी, पारस खड्का, सन्दीप लामिछाने, शरद भेषवाकर, करण केसी, वसन्त रेग्मी, विनोद भण्डारी, सोमपाल कामी, सुशन भारी, ललितनारायण राजवंशी, आरिफ शेख, पवन सराफ, अविनाश बोहरा, सुवास खकुरेल, रोहितकुमार पौडेल, कुशल मल्ल, रासिद खान, कमल सिंह ऐरी, सन्दीप जोरा, किशोर महतो र भुवन कार्की छन्। टोलीको मुख्य प्रशिक्षकको जिम्मेवारी जगत टमाटाले निर्वाह गर्नेछन्। खेलाडीको प्रशिक्षणकै लागि क्यानले शनिबार मात्र क्रिकेट टोलीको फिटनेस ट्रेनरमा भारतका आसे हटकरलाई नियुक्त गरेको छ। हटकरले क्रिकेट टोलीको फिटनेस सुधारमा ध्यान दिने क्यानले जनाएको छ।"
पारस आईसीसी अवार्डको मनोनयनमा,"काठमाडौं : नेपाली राष्ट्रिय क्रिकेट टोलीका पूर्वकप्तान पारस खड्का अन्तर्राष्ट्रिय क्रिकेट काउन्सिल (आईसीसी) को एसोसियट प्लेयर अफ द डिकेडको मनोनयनमा परेका छन्। आईसीसीले पछिल्लो एक दशकमा उत्कृष्ट प्रदर्शन गर्ने खेलाडीलाई सम्मानित गर्न विभिन्न विधामा खेलाडीको मनोनयन गरेको छ। एसोसियट प्लेयर अफ द डिकेडको मनोनयनमा पारससँगै स्कटल्यान्डका काइल कोट्जर, कलुम म्याकलेओड, रिची बेरिंगटन, पपुवा न्युगिनीका असाद भाला र नेदरल्यान्ड्सका पिटर बोरेन परेका छन्। पारसले नेपाललाई डिभिजन पाँचदेखि एकदिवसीय मान्यतासम्म पुर्याउन कप्तानको भूमिका निर्वाह गरेका थिए। उनको कप्तानीमा नेपालले पहिलो पटक सन् २०१४ मा टीट्वेन्टी विश्वकप खेलेको थियो। आईसीसीले एक दशकको अवधिमा उत्कृष्ट प्रदर्शन गर्ने खेलाडीहरूलाई सम्मान गर्न स्पिरिट अफ क्रिकेट, आईसीसी एसोसियट क्रिकेटर, आईसीसी महिला एसोसियट क्रिकेटर, महिला क्रिकेटर, पुरुष क्रिकेटर, एकदिवसीय पुरुष र महिला क्रिकेटर, टेस्ट क्रिकेटरलगायत विधाको मनोनयन सार्वजनिक गरेको छ। आईसीसी पुरुष प्लेयर अफ दी डिकेटमा भारतका विराट कोहली, रविचन्द्रन अश्विन, इङ्ल्यान्डका जोय रुट, न्युजिल्यान्डका केन विलियम्सन, दक्षिण अफ्रिकाका एबी डी भिलियर्स, अस्ट्रेलियाका स्टिभ स्मिथ र श्रीलंकाका कुमार संगाकारा मनोनयनमा परेका छन्।"
विश्व प्रसिद्ध फुटबलर म्याराडोनाको निधन,लण्डन : विश्वप्रसिद्ध फुटबलर डिएगो म्याराडोनाको ६० वर्षको उमेरमा निधन भएको छ । केही समययता अस्वस्थ रहँदैआएका म्याराडोनाको झण्डै एक महिनाअघि शल्याक्रिया गरिएको थियो । तर यही बुधबार अचानक हृदयघातका कारण घरमै निधन भएको डेलीमेलले जनाएको छ । अन्तर्राष्ट्रिय मिडियाका अनुसार उनी मस्तिष्क सम्बन्धी समस्यासँग जुधिरहेका थिए । र तीन साताअघि मात्रै उनको मस्तिष्कको शल्याक्रिया गरिएको थियो । म्याराडोना विश्वभर सर्वकालिन चर्चित फुटबलर हुँदा हुँदै विवादित छवि भएका अर्जेन्टिनी खेलाडी थिए । लागूऔषध सेवन तथा दुर्व्यवहारका कारण उनी बारम्बार चर्चा र विवादमा आउने गरेका थिए । उनका वकिलले मिडियाहरुलाई दिएको सूचना अनुसार उनको घरमै हृदयघातका कारण निधन भएको हो । शल्याक्रिया गरेको ३ हप्तापछि निधन भएको बताइएको छ । म्याराडोनाको कप्तानीमा अर्जेन्टिनाले १९८६ को विश्वकप जितेको थियो । त्यसबेला विश्व फुटबलमा दबदबा कायम गरेको इङ्ल्याण्डलाई अर्जेन्टिनाले हराएको थियो । त्यसभन्दा पनि प्रमुख कुरा इङ्ल्याण्डसँग अर्जेन्टिनाले युद्ध हारेको लगत्तै उक्त विश्वकप भएको थियो । जुन जितलाई म्याराडोनाले फकल्याण्ड टापु हार्दाको इङ्ल्याण्डसँग बदलाको रुपमा पनि अर्थ्याएका थिए । यद्यपि म्याराडोनाले हातले गोल हानेको कुरा जितको घोषणापछि मात्रै थाहा भयो । जुन गोललाई म्याराडोनाले 'ईश्वरको हात' भनिदिए । जुन घटना र प्रसंग अझै विश्व फुटबल इतिहासमा स्मरणीय मानिन्छ । त्यसपछिका केही वर्षमा अर्जेन्टिनी फुटबलको उचाइ र प्रभाव बढ्नुमा म्याराडोनाको महत्वपूर्ण भूमिका मानिन्छ । तर पनि उनी बारम्बार खेलमा प्रतिबन्धित हुनुका साथै अत्याधिक लागूऔषध सेवनका कारण सुधारगृहमा समेत बस्नु परेको थियो । १९९९ र २००० मा पनि उनी मुटु सम्बन्धी समस्याका कारण अस्पताल भर्ना हुनु परेको थियो । २००४ मा फेरि स्वासप्रस्वास तथा लागूऔषध सेवनबाट उत्पन्न स्वास्थ्य समस्याका कारण अस्पतालमा उनको उपचार गरियो । पछिल्लो पटक २०१० को विश्वकपमा म्याराडोनाले राष्ट्रिय टीमको व्यवस्थापन गर्ने अवसर पाएका थिए । त्यसबेला उनले अर्जेन्टिनाले विश्वकप जितेमा नांगै हिँड्ने अभिव्यक्ति दिएका थिए । तर दक्षिण अफ्रिकामा भएको उक्त विश्वकपमा अर्जेन्टिना सेमी फाइनलमा पनि प्रवेश गर्न पाएन । म्याराडोनाका वकिलका अनुसार उनी ८ दिनको अस्पतालको उपचारपछि नोभेम्बर ११ मा डिस्चार्ज भएका थिए । बुधबार उनको निधनको खबर बेलायती मिडियाले दिएका छन् । उनको निधनको खबरसँगै थुप्रै प्रसंशकहरुले सामाजिक सञ्जालमार्फत दुख व्यक्त गरेका छन् ।
