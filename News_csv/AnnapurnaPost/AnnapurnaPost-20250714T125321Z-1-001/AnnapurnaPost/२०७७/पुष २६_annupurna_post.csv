शीर्षक,विवरण
झसंग पारिरहन्छन् माघ २ र बहत्तर वैशाख,"भूकम्प बिर्सनै नसकिने क्षण, तर कसोकसो पाँच वर्ष पूरा भइसकेछ। आज कोरोनाको त्रास घटिसकेको छैन; नयाँ कोरोनाको हल्लाले निद्रा हराम हुन थालेको छ। माघ २ हरेक वर्ष आउँछ, सुरक्षा दिवस पनि मनाइन्छ तर त्रास घटेको छैन। अगुल्टाले हानेकालाई बिजुली पनि डरमर्दो हुन्छ नै। ७२ को भूकम्पका कारण राजधानीलगायत धेरै स्थान उजाडिए। भौतिक संरचना तयारी र पुनर्निर्माणमा तीन खर्ब ३९ अर्ब खर्च भयो रे ! पाँच वर्षमा चार खर्ब ८८ अर्बको खर्च अभिलेख थियो। हालसम्मको खर्चमा पुनर्निर्माण प्राधिकरणले बताएअुनसार विद्यालय, शैक्षिक संस्था, निजी आबास, स्वास्थ्य संस्था, सम्पदा, सरकारी र सुरक्षा निकायका भवन, सडक, खानेपानी आदि क्षेत्रमा ९० प्रतिशत काम सम्पन्न भएको प्रगति देखाइएको छ। अन्तर्राष्ट्रिय दातृ संस्थाले चार खर्ब १० अर्बको प्र्रतिबद्धता देखाए तर सबै प्राप्त भएन। दुई खर्ब ३८ अर्बको सुनिश्चितता, गैससबाट ९० अर्ब, भारतले एक खर्बको प्रतिबद्धता देखाएको थियो तर रकम आउन ढिलो भएछ। सर्त पूरा गर्नुपरेकाले यसोे भएको र आएको मध्ये ७० प्रतिशतमा घर, भवन बने भन्ने आधिकारिक धारणा प्रकाशमा आएको छ। काठमाडौंको धरहरा पुनर्निर्माण मात्रै होइन; तला थपसमेत गरी निर्माण पूरा हुन लागेको छ तर यसले पुरानो अस्तित्व बोकेको हुलाक अफिस र टक्सार विभागलाई नदेखिने गरी छोपेको छ भनौं ती हिँडे त्यहाँबाट। रानीपोखरी पानीले भरिएको हेर्नलायक भएको छ भने अन्य क्षेत्र पनि विस्तारै उठ्दै छन्। तर निजी क्षेत्र आशालाग्दो अवस्थामा उठ्न सकेको छैन। त्यसो त त्यस बेलाको मन सम्झँदै चर्किन्छ। नगरवासी आफ्नो घर, टहरा, धनसम्पत्ति छोडी खुला आकाशमुनि गए। सबैको मुटु छियाछिया भएका बखत राजधानीमै लुटपाट, चोरीका घटना, कालोबजारी पनि देखिए। राहत सामग्री सक्नेले धेरै कुम्ल्याए। नसक्नेहरू तड्पिएरै रोइरहे। राहतका लागि दाताले दिएका त्रिपाल व्यापारीका हात र निजी घरमा भेटिए। संसद्का गन्यमान्यहरूले पनि त्रिपाल लिन चुकेनन्। माघ २ र बहत्तर साल वैशाख महिनाभर गएका भूकम्प र परकम्प सम्झेर आज पनि सर्वसाधारण आम नेपालीको मन झसंग भइरहन्छ। महाभूकम्पका कारण मुलुकको भूगोल परिवर्तन भएको खबर आयो। भूकम्पपछि हिमाली क्षेत्रको उचाइ घटेको राजधानी उपत्यकालगायत पहाडी सतहको भूभाग बढेको तथ्य सार्वजनिक भयो। वैशाख २९ गतेको दोस्रो ठूलो भूकम्पले ११० जनाको ज्यान गयो। सो दिन धेरैवटा परकम्प भए। भोलिपल्ट वैशाख ३० गते १३ पटक, ३१ गते ६ पटक र जेठ १ गते राजधानी हल्लिरह्यो। सर्वत्र त्रास भइरह्यो। वैशाख ३१ को परकम्प ४१ स्केलमा दोलखा केन्द्रविन्दु, ५ रेक्टर स्केलमा काभ्रे केन्द्रविन्दु रही परकम्पका झड्का गइरहे। राजधानीको मुख्य प्रशासनिक भवन प्रधानमन्त्रीको कार्यालय, राष्ट्रिय योजना आयोग, रक्षा, सामान्य प्रशासन, परराष्ट्र, युवा खेलकूद मन्त्रालय त्रिपालका भरमा चले। २०३० सालमा सिंहदरबारमा आगलागी भयो। मूल ढोकालाई बल प्रयोग गरी आगालागीबाट बचाइयो। त्यसपछि लामो समयको पुनर्निर्माणपछि तयार भएको केन्द्रीय प्रशासनिक निकाय सिंहदरबार आफैं आश्रय नपाएको महसुस गर्न थाल्यो। केन्द्रीय निकाय राष्ट्रपति भवन, नेपाल राष्ट्र बैंक, सर्वोच्च अदालत, महान्यायाधिवक्ताको कार्यालयले आफ्नो भवनबाट कार्य सञ्चालन गर्न सकेनन्। नेपाल राष्ट्रबैंक भवन १९८८ मा भीमशमशेरका पालामा बनेको र त्यहाँ एक निजी बैंकसँग सहकार्य गरी उसको भवनबाट काम चलाउने तयारी गरियोे। सिंहदरबार मात्रै होइन; राजधानीका आधा घर बस्न नहुने भए। अव्यवस्थित बसोवासका कारण सहर पहिल्यैदेखि नै कुरूप बनिरहेको थियो। त्यसो त विश्वकै महानगरमध्ये काठमाडौं महानगर एक नम्बर जोखिममा छ। सिंगै मुलुक प्राकृतिक जोखिममा छ र पनि मध्य पहाडी भूभाग उच्च जोखिममा छ। विश्वकै तुलना गर्नुपर्दा जलमा नेपाल निकै धनी छ। साथै जलजन्य बाढी र पहिरोमा ३० सौं जोखिममा पर्छ यो मुलुक ! जलवायु प्रकोपले पनि यसलाई आक्रान्त नै बनाएको छ। जलवायु प्रकोपमा विश्वको चौथो स्थानमा छ यो। वायु प्रदूषणले यही पुस २२, २३ गते आक्रान्त नै पार्यो। पर्यटकीय चर्चित विश्वकै राजधानी नेपालमा दुई हजार तीन सय १५ वटा हिमताल छन्। कतिपय हिमताल फुट्ने सम्भावना छ। यसअघि च्छो रोल्पाको हल्ला विश्वभरि नै फैलिएको हो। अचम्मको भू क्षेत्र छ यहाँ। चिसो सगरमाथा सर्वत्र प्रख्यात छ। साथै दक्षिण तराई क्षेत्रमा ४५ डिग्रीसम्मको तापक्रमले आगजनीका विपद् घटना पनि हुने गरेका छन्। यूएनडीपीकोे अध्ययनअन्सार विश्वमा भूकम्पीय जोखिम मुलुकमध्ये नेपाल एघारौं स्थानमा छ। वैशाख १२ को भूकम्पबाट जोगिएका थप घर तथा भवन वैशाख २९ को भूकम्पले निल्यो। कलंकी र गोंगबु यसको उदाहरण हुन्। भूकम्पकै कारण वैशाख मसान्तसम्म चार लाखभन्दा बढी पूर्वधार नष्ट भएको सूचना नेपाल प्रहरीले सार्वजनिक गर्यो। मंगलबारको भूकम्पपछि राहतकै क्रममा आएको अमेरिकी सैनिक हेलिकप्टर दोलाखाबाट हरायो। तराईको प्रसिद्ध लुम्बिनी क्षेत्रमा भूकम्पको असर थिएन तर पनि पर्यटकशून्य भए। विश्वका तीन दर्जन मुलुकले यस विपत्को घडीमा सहयोग गरे। भूकम्पपछि ६ घन्टाभित्रै भारतीय सेनाको टोली राजधानीको अन्तर्राष्ट्रिय विमानस्थलमा ओर्लिसकेको थियो। धेरै क्षेत्रमा भारतले सहयोग गर्यो। कोदारी क्षेत्र सिन्धुपाल्चोक आदि क्षेत्रमा चीनले ठूलै सहयोग गर्यो। काठमाडौंको टुंडिखेलमा चीन सरकारले अस्थायी शिविर तयार गरिदियो। वीर अस्पताललगायत सरकारी अस्पतालबाट सेवा सञ्चालन हुन नसक्दाको क्षण झन् बढी दुःखदायी रह्यो। सरकारले दातृ निकायको गुहार माग्दा नेपालको विकास निर्माण पूर्वाधारमा पूर्ववत् फर्कन १० खर्ब रुपैयाँ आवश्यक पर्ने प्रारम्भिक अनुमान भयो। विदेशीहरूले सरकारी खातामा सहयोग गर्न आनाकानी गरेरै होला; अर्थमन्त्रीले सरकार जननिर्वाचित हो। सुशासन र पारदर्शिता हुन्छ। सरकारको केन्द्रीय खाताबाटै राहत एवं पुनर्निर्माण कोष सञ्चालन हुनुपर्ने गरी स्पष्टीकरण दिन पुगे। सहयोग चासो कम भएरै होला; ०७२ जेठ १ मा संयुक्त राष्ट्रसंघले एक प्रस्ताव पारित गरी सबै सदस्य राष्ट्रहरूलाई नेपालको पुनर्निर्माणमा सहयोग गर्न आह्वान गर्यो। सुरुमै एक सय २७ सदस्य मुलुकले नेपालप्रति सदाशयता व्यक्त गर्दै राष्ट्रसंघको प्रस्तावलाई समर्थन जनाए। भूकम्पमा आठ हजार पाँच सयभन्दा बढीले ज्यान गुमाए। एक हजार तीन सय जीवितै उद्धार गरिए। पाँच सयभन्दा बढी बेपत्ता भए। काठमाडौंमा नै ७४ बेपत्ता भए। गृहमन्त्रालयका अनुसार मुलुकभर दुई लाख ८८ हजार ७९८ घर पूर्ण क्षति भए भने १० हजार चार सय ९० वटा सरकारी भवन क्षतिग्रस्त भए। ९० सालको भूकम्पले पनि धरहरालाई क्षति पुर्याएको थियो। १८८२ सालमा प्रधानमन्त्री भीमसेन थापाले सुन्धारा र बागदरबारमा दुईवटा धरहरा बनाएका थिए। एक भीमसेनस्तम्भ थियो भने अर्को राजेन्द्रविक्रम शाहकी बज्यै ललित त्रिपुरासुन्दरीका नाममा बनेको धरहरा। ९० सालको भूकम्पले भीमसेन स्तम्भको नामोनिसान बाँकी रहेन। अर्को धरहराको साँढे चार तला बच्यो। त्यसको ६ तला ढल्यो। ११ तला रहेको धरहरालाई प्रधानमन्त्री जुद्धशमशेरले आफ्नै नामको इँटा बनाउन लगाई यसलाई नौ तला पुर्याए। वैशाख १२ को भूकम्पले त पूरै धरहरा उजाड बनायो। एक सय ५५ को ज्यान लियो। एकपटकमा धरहरा चढ्ने अनुमति १५ जनालाई दिने भनिए पनि वैशाख १२ को भूकम्पमा धरहराले एक सय ५५ जना निलेको खबर सार्वजनिक भएको थियो। विगतबाट पाठ सिक्दै नयाँ धरहराले पनि मापदण्ड तोके कसो होला ?"
मजदुरलाई गरिखान देऊ,"सडक आन्दोलनले बढी असर श्रमिक वर्गलाई गर्छ किनकि श्रमिकको जीविकोपार्जनको आधार त्यही सडक हो प्रधानमन्त्री केपी शर्मा ओलीद्वारा गरिएको संसद् विघटनले मुलुक फेरि राजनीतिक अस्थिरतातिर मात्र मोडिएको छैन; लामो संघर्षबाट प्राप्त उपलब्धि अब के हुने भन्ने अन्योल बढाएको छ। दसबर्से लामो सशस्त्र संघर्षको व्यवस्थापन गर्दै राजतन्त्रको समाप्ति र संघीय गणतान्त्रिक मुलुक स्थापना गर्न सफल त्यो संघर्ष को उपलब्धि धरापमा पर्न आँटेको आभास सत्ताइतर सबै राजनीतिक दल र नागरिकले गर्न थालेका छन्। त्यसैले सरकार र तिनका आसपास रहेका समूहबाहेक सबै दल तथा नागरिक समाज संसद् विघटनका विपक्षमा फेरि एकपटक सडक संघर्षमा आइपुगेका छन्। २०६२६३ को आन्दोलनले जुन परिवर्तन ल्यायो; त्यसपछि बनेको संविधान र त्यसकै आडमा भएको निर्वाचन परिणामले जुन स्थिरताको संकेत देखाएको थियो; मुलुकले विकासको गति लिने र गरिखाने वर्गको पनि सामाजिक तथा आर्थिक समृद्धि हुने विश्वास गरिएको थियो। तर सत्ताधारी दलबीचकै आन्तरिक किचलोका कारण जुन अनायासै संसद् विघटन भयो; त्यसले समग्र मुलुकलाई आघात पुयाएको छ। त्यसमध्ये पनि सबैभन्दा बढी श्रमिक वर्गलाई असर परेको छ। किनकि संघर्ष सडकबाटै सुरु गरिन्छ। श्रमिकको जीविकोपार्जनको आधार पनि त्यही सडक हो। त्यसैले यो शासन पद्धतिका लागि वर्षौंको राजतन्त्र उन्मूलनमा सहादत प्राप्त गरेका श्रमिक वर्गले फेरि दुःखका दिन झेल्नुपर्ने अवस्था आएको छ। लामो समय लकडाउन झेलेर आर्थिक रूपले थिलथिलो भएका गरिखाने मजदुर वर्गले फेरि राजनीतिक अस्थिरताको मार झेल्नुपर्ने भएको छ। पुरानो शासन पद्धति फालेर आफूपछिका सन्ततिको भविष्य उज्ज्वल होस् भन्ने ध्येयले नै नयाँ व्यवस्थाका लागि लडेका संघर्ष सहयात्रीसँगै चन्द्रगढी र कंलकीका ट्याक्सी चालकद्वय सुरज विश्वास र प्रधुम्न खड्कालगायतले सहादत प्राप्त गरेका थिए। तिनको बलिदान आफ्ना सन्ततिले आजको दुरवस्था हेर्नु परोस् भनेर थिएन। न त तीन वर्षअघि जनताले कम्युनिस्टका नाममा अपार मतदान गर्दा कम्युनिस्टहरूलाई आआफ्नो भागका लागि देश डुबाउने म्यान्डेड दिएका हुन्। हामी सर्वहारा श्रमिक वर्गका लागि सुशासन दिँदै राज्य सत्ता चलाउँछौं भन्दै गर्दा ती सबै गरिखाने अधिकांश मजदुर वर्गले पनि कम्युनिस्टलाई सहयोग गरेकै हुन्। ती निमुखाले आजसम्म कम्युनिस्ट सरकारबाट के पाए भन्ने प्रश्न टड्कारो रूपमा देखिएको छ। सर्वसाधारण हुन् वा मजदुर वर्ग; सबैले अब अस्थिरताको अन्त्य होस् र पूर्णरूपेण पाँच वर्ष कुनै एक पार्टीबाटै सरकार चलोस्, आफ्नो रोजगार एंव जनजीविकामा भरथेग होस् भनेरै कम्युनिस्टलाई भोट हालेका हुन्। कम्युनिस्ट नेताहरूको आपसी द्वन्द्वबाट मुलुकमा सिर्जिएको राजनीतिक अस्थिरतामा केपी ओली मात्र दोषीको भागीदार छैनन्; यो अवस्था ल्याउन, आफ्नो सरकारलाई सही ट्र्याकमा ल्याउन नसक्नु र व्यवस्थित तवरबाट पूर्ण अवधि सरकार सञ्चालन गर्ने अवसरलाई उपयोग गर्न नसक्नुमा समग्र नेकपाका नेताहरू पनि दोषका भागीदार हुन्। अर्थात् गत वैशाखबाट गिजोलिएको समस्या व्यवस्थापन नगर्नु र यो समस्यामा ओलीलाई मात्र दोष देखाएर प्रचण्ड, माधव नेपाललगायतले उन्मुत्ति पाउने परिकल्पना हुन सक्दैन। सिर्जित समस्यामा कांगे्रस मात्र होइन; सबै राजनीतिक दल तथा तिनका नेताहरूबाट एकमत भएर निकास दिएमा गरिखाने मजदुर वर्गले राहत पाउनेछन्। कोभिड १९ द्वारा सिर्जित लकडाउनका समयमा पनि मजदुर वर्गले नेकपा नेतृत्वको सरकारबाट आफूहरूले पाएको राहत सुविधा राम्रैसँग देखेकै हुन्। मुलुकको जीडीपीमा आप्रवासी मजदुरले पठाउने रेमिट्यान्सको हिस्सा करिब ३० प्रतिशत छ। तर तिनै आप्रवासी मजदुरप्रति देखाइएको उपेक्षाले उनीहरू बिरक्तिएका छन्। भारतबाट स्थल मार्ग हँदै आएका प्रवासी मजदुरले भोगेका समस्या कम दर्दनाक थिएन। नेकपा सरकारले अब कोही बिदेसिनु पर्दैन, स्वदेशमै रोजगारको व्यवस्था मिलाउँछौं भन्दै गर्दा पुनः लकडाउनपश्चात् बोर्डरबाट लर्को लागेर भारततिर प्रबासिने मजदुरको लर्को हामीले देखेकै हौं। व्यापक प्रचारप्रसार गरिएको भए पनि हालसम्म गिटी कुट्ने, सवारीचालक, परिचालक, हेल्पर, गलैंचा बुन्ने, नाईलगायतका श्रमिक सामाजिक सुरक्षा कोषमा समेटिन सकेका छैनन्। कोभिड १९ छिचोल्दै अब केही हदसम्म आर्थिक गतिविधि चलायमान हुन लागिरहेको अवस्थामा नेकपाका द्वन्द्वका कारण संसद् विघटनले गरिखाने वर्गलाई फेरि कहाँ पुयाउने हो ? अन्योल कायमै छ। विकसित मुलुकले कोभिड १९ को खोप लगाउन सुरु गरिसकेका छन्। अग्रमोर्चामा रहेका श्रमिकले खोप लगाउन थालिसकेका छन्। नेपालीलाई पनि कोरानाबाट उन्मुक्ति दिलाउन सरकार लाग्नुपर्नेमा सो खोप ल्याउनेबारे गम्भीर गृहकार्य त परै छाडौं; आपसी शक्ति संघर्षको किचलोले फेरि मुलुक भुमरीमा फसेको छ। वर्तमान सरकारले पहिलो लटमै निःशुल्क रूपमा श्रमिकलाई खोपको व्यवस्थापन गरिनुपर्छ। केही दिनअघिसम्म एकै पार्टीमा गोलबन्द रहेकाहरू फेरि यो कम्युनिस्ट सरकारबाट असंवैधानिक काम भयो भनेर विघटन सिफारिस सच्याउन र संसद् पुनस्र्थापना गर भन्दै आन्दोलन छेडिरेहेका छन्। दिनहुँजसो सडकमा कित्ताकाट तवरबाट श्रमजीवी मजदुरलाई आफ्नो शक्ति आर्जन गर्न सडकका लागि आह्वान गरिरहेका छन्। मुलुकमा राजनीतिक स्थिरता कायम भएको आभाष गर्दै सुविधाजनक किसिमले श्रम गरेर खान्छौं भन्नेलाई फेरि राजनीतिक दलहरूले सडकमा घिसार्न थालेका छन्। हिजोसम्म एकै पार्टीमा एकाकार भएका राजनीतिज्ञ तथा कानुनविद्हरू प्रधानमन्त्रीको कदमको पक्षविपक्ष भएर विभिन्न सञ्चारमाध्यममा तर्कवितर्क गरेको देख्दा उदेक लाग्छ। यी सबै परिघटनाले नेकपाबाट शासन सत्ता सञ्चालन कठिनाइ रहेको छ भन्ने देखाएको छ। प्रथमतः संविधानसभामा पनि कम्युनिस्टहरूको राम्रो उपस्थिति र चारचारजना कम्युनिस्ट प्रधानमन्त्री हँदा पनि संविधान आउन नसकेको तीतो सत्य हामीमाझ ताजै छ। त्यस समयमा पनि संविधान बनाउनभन्दा पनि आफ्नो नाम प्रधानन्त्रीमा दर्ज गर्न खोजिएको इतिहासले बताएकै छ। अब कम्युनिस्टबाट संविधान आउन सम्भव छैन भन्ने ठानेर दोस्रो संविधानसभाको चुनावमा विकल्पका रूपमा जनताले नेपाली कांग्रेसका सभापति सुशील कोइरालाको नेतृत्वको सरकार स्थापित गराए; जसले देशीविदेशी विभिन्न शक्ति झेलेर मुलुकलाई संविधान दिएको हामीले देखेकै हो। प्राप्त संविधान तथा चुनावबाट आएको स्थिर सरकारबाट गरिखाने श्रमिक वर्गले आगामी दिनको उज्ज्वल भविष्य देखेका थिए तर परिस्थिति उल्टो गरी विकसित भएको छ। जनताले पूर्ण अवधि राज्यसत्ता सञ्चालनका लागि झन्डै दुईतिहाइ बहुमतको सरकार दिएका हुन्। अल्पायुमै सरकार ढालेर अस्थिरताको बीउ रोप्न र फेरि चुनाव गरेर अर्बौं रुपैयाँ स्वाहा पार्न मत दिइएको होइन। चुनावका लागि खर्च हुने अर्बौँ रुपैयाँको भार फेरि पनि ती गरिब र गरिखाने मजदुर जनताका टाउकामै थोपरिने हो र त्यसबाट उन्मुक्ति ओलीले मात्र होइन; प्रचण्ड र माधव नेपालले पनि पाउँदैनन्। हिजो विभिन्न मुद्दा दिएर जनतालाई भ्रम छर्दै सरकारमा भाग लिन लुसुक्क पसेका कमल थापाहरू पुनः सडक तताउने अभिप्रायमा लागेका छन्। खुलेआम विदेशी चलखेल देखिन थालेको छ। प्रधानमन्त्रीको पछिल्लो कदम मात्र होइन; नेकपा नेतृत्वको सरकारको पछिल्लो रबैयाको विरोधमा राजनीतिक दलहरू मात्र होइन; बरु राजनीतिक दलको जमातभन्दा ठूलो समूह अन्य संघसंगठनले गरेका कार्यक्रममा माइतीघर मण्डलामा देखिन्थ्यो अहिलेको पुस्ता चाहे त्यो इनफ इज इनफ होस् या अन्य समूह। अहिलेको युवा पुस्तालाई हिजो इतिहासमा दलहरूबाट गरेको राजनीतिक आन्दोलनले खासै माने राखेको देखिन्न। सरकारप्रति को वितृष्णा मात्र होइन कि पद्धतिप्रति नै वितृष्णा बढ्न थालेको देखिन्छ। त्यसमा राजनीतिक दलका नेताहरू सचेत हुन जरुरी देखिन्छ। उखु किसान आफ्नो बक्यौताका लागि पुनः दोस्रोपटक लामो समयदेखि काठमाडौंको चिसोमा दिनहुँ बसेपश्चात् उधारोमा सहमति भएको छ र आन्दोलकारीमध्ये एकले त मृत्युवरण नै गरे। उनीहरूबीचको संघीय राजनीतिक झगडाको प्रभाव प्रदेश सरकारमा देखिन थालेको छ। यो सब घटनाक्रमले पूरै अवधि सरकार सञ्चालन भएर आवधिक चुनावमा जानुपर्ने अवस्थामा मुलुकलाई नेकपाले अस्थिरतामा धकेलेको छ। उनीहरूबीचको शक्ति संघष्र्।को झगडाले मजदुर आन्दोलनमा समेत विग्रह आएर आन्दोलन कमजोर हुन जाने सम्भावनासमेत बढ्ने देखिन्छ। अब रह्यो मुलुकको सबैभन्दा पुरानो तथा लोकतान्त्रिक दल नेपाली कांगे्रस, जो हालसम्म यस परिघटनालाई लिएर स्पष्ट हुन सकेको छैन। त्यस दलभित्र यस परिघटनालाई लिएर संस्थागत होइन कि नेताहरूका फरकफरक धारणा आइरहेका छन्। पटकपटक मुलुकको समस्यालाई त्राण दिएको नेपाली कांग्रेसको काँधमा फेरि पनि जिम्मेवारीका साथ अवसर पनि प्राप्त भएको छ। यस घटनालाई पनि त्राण दिएर मुलुकलाई सही ट्र्याकमा ल्याउने। अलमल नगरीकन हिजोका गल्ती सच्याउन पनि कांगे्रसले एकमत भएर संसद् पुनस्र्थापनामा जोड दिनुपर्छ। कांगे्रसको स्पष्ट धारणाले मात्र गरिखाने मजदुर वर्गले त्राण पाउनेछन्। तथापि केही आन्दोलनका कार्यक्रमले संसद् विघटनमा असहमति जाहेर गरेको छ। सिर्जित समस्यामा कांगे्रस मात्र होइन; सबै राजनीतिक दल तथा तिनका नेताहरूबाट एकमत भएर निकास दिएमा गरिखाने मजदुर वर्गले राहत पाउनेछन्। कांग्रेसले स्पष्टताका साथ संसद् पुनस्र्थापनाको मुद्दालाई लिएर अगाडि बढ्न सकेन भने मुलुकमा पुनः खिलराज रेग्मी सरकारको पुनरावृत्ति नहोला भन्न सकिन्न। त्यसको अर्थ पुनः अर्कोपटक पनि नेपालका समग्र राजनीतिक दलहरू शासन सत्ता सञ्चालनमा असफल भएको इतिहासमा सावित हुने छ। साथै गिरिजाप्रसाद कोइरालाको मूल मन्त्र सहमति, सहकार्य तथा एकताको भावनालाई लिएर अगाडि बढेमा मुलुकमा पुनः एकपटक राजनीतिक स्थिरता आएर गरिखाने मजदुर वर्गलाई राहत हुन जानेछ। नेपाल ट्रेड युनियन कांगे्रसका राष्ट्रिय उपाध्यक्ष राई इन्टरनेसनल ट्रान्सपोर्ट वर्कर्स फेडेरेसन बेलायतका कार्यकारी सदस्य हुन्।"
अभियन्ताको नजरमा बागमती सफाइ महाअभियान,"बिहान उठ्नेबित्तिकै कुचो हातमा लिई घरआँगन, मझेरी, दलान सफा गर्ने चलन परम्परादेखि चल्दै आएको छ। खानपिनजत्तिकै सफाइलाई प्राथमिकतामा राखी मानव सभ्यता अगाडि बढेको छ। घर सफासुग्घरमा सबैको चासो भए पनि नदीनाला, सडक, मठमन्दिर, पाटीपौवा, सत्तलजस्ता सार्वजनिक स्थलहरूको नियमित सफाइमा पर्याप्त ध्यान पुग्न नसकेको हामी सबैले देख्दै र भोग्दै आएका छौं। सार्वजनिक स्थलको दुर्गतिले मन कटक्क दुखेपछि केही संघसस्था र व्यक्तिहरूका पहलमा काठमाडौं उपत्यकाभित्र बहने बागमती नदी सफा गर्ने धेयले २०७० जेठ ५ गतेबाट बागमती सफाइ महाअभियान सुरु भएको हो। अभियान सुरु भएदेखि घामपानी, जाडोगर्मी, हावाहुरी, प्राकृतिक विपद्, भाइरस संक्रमण, लकडाउन, नाकाबन्दी, महान् चाडबाड जस्तोसुकै परिस्थितिमा पनि अभियान निरन्तर र अटुट रूपमा सञ्चालन भइरहेको छ, अभियानले विश्राम लिएको छैन। व्यक्तिगत लाभको इच्छा नराखी निःस्वार्थ भावले सफाइमा संलग्न चप्पलमा आउने व्यक्ति हुन् वा करोडौंको गाडी चढेर आउने व्यक्ति हुन्; उद्योगपति वा मजदुर हुन्; निजामती कर्मचारी, संगठित संस्थामा काम गर्ने कर्मचारी वा सुरक्षा निकायमा कार्य गर्ने व्यक्ति हुन्; जुनसुकै धर्म, वर्ण, लिंग, जात, जाति, क्षेत्रका व्यक्ति हुन्; सरकारी ढुकुटीबाट सुविधा लिने व्यक्ति हुन् वा आफ्नो बन्द व्यापार, उद्योग, कृषिबाट जीवनयापन गर्ने व्यक्ति हुन्; समग्रमा राजादेखि रंकसम्म नदीमा आई एक दिन मात्र सफाइमा योगदान दिएका छन् भने पनि महाअभियानको नजरमा ती सबै अभियन्ता हुन्। बिग्रेको वातावरण सुधार गर्ने सोच; सफाइको सुरु र अन्त्यमा हामीले नगरे कसले गर्ने, अहिले नगरे कहिले गर्ने ? भन्ने जस्ता भनिनेलगाइने नारा र शपथ, अभियानमा राष्ट्रियताले ओतप्रोत भएको समूहमा कार्य गर्ने माहोल, सांस्कृतिक र धार्मिक महत्व राख्ने नदी, अध्ययनको विषयवस्तुलाई लागू गर्ने कार्यस्थल, अभियन्ताबीच शालीन र आत्मीय व्यवहार, सबैलाई समान व्यवहार, समान हैसियत, पर्व, उत्सव, जात्रा झैं लाग्ने दृश्यजस्ता कडीले अभियन्तालाई निरन्तर अभियानमा डोर्याइरहेको छ। कहिल्यै नथाक्ने, कहिल्यै पनि लोभलालचमा नफस्ने, आफ्नै आत्मसन्तुष्टिका लागि निःस्वार्थ भावले देशका लागि केही गरौं भन्ने अभियन्ताकै संकल्पमा अभियान अटुट रूपमा अगाडि बढ्न सकेको छ। यस अभियानमा प्रत्येक हप्ताको शनिबार बिहानको समयमा अभियन्तासहितको सफाइ समूह उत्साहका साथ सफाइमा संलग्न हुन्छन्। दुई घन्टाको सफाइ क्रममा नेपालको राष्ट्रिय गान, सफाइसम्बन्धी केही नारा, प्रतिबद्धता तथा शपथपश्चात् सफाइ सुरु हुने र अन्त्यमा राष्ट्रिय भावनाबाट ओतप्रोत भएका गीतमा नाचगान गरी हाम्रो अभियान जारी छ भन्ने प्रतिबद्धताका साथ सफाइ कार्यक्रम समापन हुने प्रचलन रहेको छ। धर्म, संस्कृति, सभ्यतासँग प्रत्यक्ष सरोकार राख्ने यो अभियानले २०७७ पुस २५ गते चार सय हप्ता पार गर्दै छ। यो विशुद्ध स्वयंसेवी, आम नागरिकलाई सरसफाइसम्बन्धी आत्मबोध गराउने अभियान हो। यो अभियान कुनै निकायमा दर्ता भएको छैन। अभियान सञ्चालनका लागि कुनै समिति छैन। आदेश दिने कुनै पदाधिकारी छैनन्। कुनै कार्यालय छैन। रकम कलमको कारोबार हुँदैन, गरिँदैन। चन्दा रकम स्वीकार गरिन्न। अभियानका नाममा बैंक खाता छैन। यो अभियान संसारमै निरन्तर र अविरलरूपमा चलेको लामो र गैरराजनीति अभियान हो। सफाइमा संलग्न सबै व्यक्ति समान हैसियतका अभियन्ता हुन्। स्वयंसेवी अभियन्ता स्वस्फूर्तरूपमा जोडिएको अभियान हो। यस अभियानको पदचाप पछ्याउँदै काठमाडौं उपत्यकाका दर्जनौं स्थान र उपत्यकाबाहेक देशका सयौं स्थानमा सफाइ अभियान सञ्चालनमा छन्। यस अभियानको छाप देशको सिमानाभन्दा बाहिर पनि विस्तार भएको छ। कोभिड १९ कोरोना भाइरसको संक्रमणका समयमा पनि अभियान रोकिएन। यसको कार्यशैली भने केही परिवर्तन गरी ठूलो समूहमा हुने गरेको सफाइ अभियानलाई सामाजिक दूरी र स्वास्थ्य सुरक्षा सतर्कता अपनाई ससानो समूहमा गरिएको थियो। देशमा सफाइ गर्नुपर्ने क्षेत्र धेरै भए पनि हाल यो अभियानले आफूलाई वातावरणसम्बन्धी जल, जमिन र आकाशको सफाइमा केन्द्रित गरेको छ। राजनीतिक परिवर्तनका लागि जसरी जनलहरको आवश्यकता पर्छ; त्यसरी नै सार्वजनिक सम्पत्ति संरक्षण एवं सफाइ अभियानमा पनि जनलहर जरुरत छ। सफाइ नहुँदाका असर र सफाइका सकारात्मक परिणामका बारेमा बुझाई स्थानीय निकायमार्फत घरघरमा जनचेतना जगाई सार्वजनिक सम्पत्तिको संरक्षण, प्रयोग एवं सफाइमा व्यक्तिगत सम्पत्तिसरहको अपनत्व जगाउन जरुरी भइसकेको छ। यो अभियान देश सफा गर्ने सुरुवाती स्वयंसेवी कदम हो। फोहोरमैला गर्दा एक लाखसम्म जरिमाना र तीन महिनासम्म कैद सजाय हुने कानुनमा व्यवस्था हुँदा पनि फोहोरमैलाप्रति सर्वसाधारण सजक भएको पाइन्न। सरुवा रोगको मुख्य कारण फोहोर हो भन्ने जान्दाजान्दै पनि यसलाई वास्ता गरिएको छैन। हामीलाई निश्चित अन्तरालमा गाँस (खाना) खाए पुग्छ। तर क्षणक्षणमा नै फेरिने सास (अक्सिजन हावा) कस्तो छ भनेर कहिल्यै सोचिएन। फोक्सोका रोग, क्यान्सर, मुटुसम्बन्धी समस्या र मस्तिष्कघातको जड वायु प्रदूषण हो भन्ने विषय हामीले बुझ्न सकेनौं। त्यसैले यस कार्यका लागि तोकिएका निकायलाई जिम्मेवार बनाई प्रत्येक नागरिकले खबरदारी गर्न र आवश्यक परेको स्थानमा काँधमा काँध मिलाउनुपर्ने भएको छ। प्रयोग गर फ्याक (युज एन्ड थ्रो) सिद्घान्तमा उत्पादित बस्तुले फोहोरको मात्रा बढ्दो छ। फोहोर संकलकबाट बेलगाम रकम असुल्ने, आफ्नै किसिमले फोहोर संकलन र मिल्काउने कार्य हुँदैछ। विभिन्न बहानामा फोहोर किन्छु, त्यसबाट मल बनाउँछु भन्ने कम्पनीलाई प्रवेश दिइएको छैन। आफू पनि नगर्ने र अरूलाई प्रवेश गर्न रोकी ओगटेर राख्ने प्रवृत्ति हावी भएको छ। फोहोरका लागि रकम तिरेपछि मेरो जिम्मेवारी पूरा भयो भन्ने मानसिकता आम नागरिकमा छ। तीन करोड नेपाली एवं विदेशी पाहुनाले उत्पादन गरेको फोहोरमैला थोरै निकायले व्यवस्थापन गर्नैपर्छ। मेरो केही पनि जिम्मेवारी छैन भन्नु त्यति जायज हो जस्तो लाग्दैन। फोहोरमैला व्यवस्थापनका लागि सम्बन्धित निकायलाई जिम्मेवार तोके पनि यसको समुचित व्यवस्थापनका लागि नागरिकको पनि त्यत्तिकै जिम्मेवारी छ। गाउँमा भएका फोहोरलाई न्यूनतम विन्दुमा राख्न र नगरमा भएको फोहोरलाई व्यवस्थापन गर्न चुनौती छ। प्रत्येक फोहोर पुनः प्रयोग गर्न मिल्ने अथवा उद्योगको कच्चा पदार्थ हुन सक्छ। फोहोरलाई उद्गमस्थलमै वर्गीकरण गरियो र फोहोर संकलकले पनि वर्गीकरणअनुसारको फोहोरलाई समुचित व्यवस्थापन गर्न सके सार्वजनिक स्थलसम्म फोहोरको पहुँच नै हँुदैन भने अर्कातर्प फोहोर थुपार्ने स्थान (डम्पिङ साइड) मा जाने फोहोर एकदुई प्रतिशत पनि हुन्न। मेरो वासस्थानवरिपरिको सार्वजनिक स्थल म आफैं सफा राख्छु भनी प्रत्येक नागरिकले प्रण गर्ने हो भने फोहोर समस्याको रूपमा रहने छैन। सार्वजनिक स्थलमा फोहोर गर्दिनँ, फाल्दिनँ भनी प्रण गरौं। आफूले आफैंलाई अनुशासनमा राखौं। सफाइ मामलामा विदेशमा रहँदा सजग हुने व्यक्ति स्वदेशमा आएपछि किन छाडा ? सोचनीय छ। मेसिनको युगमा हातले फोहोर टिपेर हुन्छ, यो त हुट्ट्यिाउँले आकाश थाम्छु भनेजस्तै भयो भनी आलोचना गर्ने आलोचकहरूको पनि कमी छैन। यी आलोचनालाई मनन गर्दै सुधार गर्नुपर्ने आनीबानीमा सुधार गर्दै स्वयंसेवी अभियन्ता हात्तीको लम्काइ झैं आफ्नो लक्ष्य पछ्याउँदै अघि बढिरहेका छन्। जिम्मेवार निकायबीच समन्वय, समझदारी, सहकार्य र खबरदारी गर्दै आम नागरिक, सरकारी निकाय, संघसस्था, स्वयंसेवी अभियन्ता सबैको सत्प्रयासमा वातावरण सफाइलाई मूर्तरूप दिनुपर्ने छ। विदेशी ऋण सहयोगमा बागमती नदी किनारामा सौन्दर्यीकरण (ब्युटिफिकेसन) को कार्य भइरहेको छ। काठमाडौं उपत्यकामा बहने नदी किनारामा भीरजस्ता अग्लाअग्ला पर्खाल लगाइएको छ। ती पर्खालले नदीहरू नाला, कुलोका रूपमा बहन बाध्य छन्। ती पर्खालले गर्दा पवित्र नदीसम्मको पहुँचमा अवरोध उत्पन्न भएको छ। पर्खाल स्पर्शमैत्री र आवागमनमैत्रीविपरीत छ। पर्याप्त घाटको व्यवस्था हुन सकेन। ढल व्यवस्थापन सन्तोषजनक छैन। नदीको अधिकार क्षेत्रलाई बेवास्ता गरिएको छ। नदीको प्राकृतिक बहाबलाई अवरोध गरिँदा प्राकृतिक विपद्को पर्खाइमा रहनुपरेको छ। अभियानले वातावरण सफा राख्नुपर्छ भन्ने चेतना गाउँगाउँसम्म पुग्न सकेको छ। प्रायः मृत भइसकेका नदीहरूमा जलचर चलमल गर्न लागेका छन्। सार्वजनिक सम्पत्तिको संरक्षण सरकारले मात्र होइन; मैले पनि गर्नुपर्छ भन्ने भावना जागृत भएको छ। सफाइ अभियान देशैभरि विस्तार हुँदैछ। देशका राष्ट्र प्रमुख, सरकार प्रमुख, संवैधानिक अंगका प्रमुख, उच्चपदस्थ अधिकारी, विदेशी विशिष्ट पाहुना, लाखौं स्वदेशी तथा विदेशी नागरिकलाई अभियानले नै नदीसँग साक्षात्कार हुने अवसर मिलेको छ। यो अभियानले नयाँ पुस्ताका लागि विस्मृतिमा गइसकेको पूर्वीय सभ्यताको एउटा अभिन्न पाटो स्वयंसेवी भावनालाई पुनर्जागृत गरेको छ। ढल पाइपबाट फोहोर नबगाएसम्म र ठाउँठाउँमा फोहोर प्रशोधन केन्द्र निर्माण भई सञ्चालन नभएसम्म नदीको पानी सफा नहुने नै भयो। बागमती नदीमा हिउँदमा पनि निश्चित लेभलसम्म पानीको बहाब कायम गर्न सरकारी स्तरमा बर्खाको पानी संकलन गर्ने प्रयोजनका लागि निर्मित धाप ड्यामको कार्य सम्पन्न हुन लागेको र नागमती ड्याम निर्माण चरणमा रहेकाले यी आयोजना पूरा भएपछि नदीमा पानीको मात्रा बढ्ने आशा पलाएको छ। लामो अवधिसम्म सक्रिय रूपमा सहभागी भइरहँदासमेत नदीमा सधैं फोहोर पानी नै बगिरहेको देख्दा, अस्थिर सरकार, सरकारको सुस्त कार्य गराइ, ठेकेदारको आलटाल, सम्बन्धित निकायबीच समन्वयको कमी, सर्वसाधारणले बुझेर पनि बुझ पचाइदिने बानीले अभियन्ताको मन कँुडिने नै भयो। देश सफाइमा चाहेजस्तो परिणाम आइ नसके पनि अभियन्ताले हरेस भने खाएका छैनन्। नदीको सरसफाइलाई आफ्नो कर्तव्य ठानी सरसफाइमा अग्रसरता लिन समुदायलाई उत्प्रेरित गर्नु, उनीहरूलाई साधनस्रोत र अधिकारले सम्पन्न बनाउनु, नदी संरक्षणबाट प्राप्त लाभमा समुदायका सबै नागरिकको हिस्सेदारी हुने अवस्था सृजना गर्नु, ठूला पूर्वाधार निर्माण तथा जोखिमयुक्त फोहोर प्रशोधनमा सरकारी निकायलाई सक्षम र जिम्मेवार बनाउनु तथा नदी अतिक्रमण हटाउनु अभियानका प्रमुख चुनौती छन्। अभियानको पचासौं हप्ताको कार्यक्रममा उपस्थिति भई गुह्येश्वरीमा बागमती नदीको जलले राष्ट्रपतिले शिरमा अभिसिञ्चन गर्नुभएको र समाजका विशिष्ट व्यक्तिले स्नान गर्नुभएको थियो। यसले समाजमा सकारात्मक सन्देश प्रवाह भएको थियो। अभियानको सय हप्ताको कार्यक्रममा बागमती नदीको सुन्दरीजलदेखि सुन्दरीघाटसम्म २८ किलोमिटरका दुवै किरानाको ५६ किलोमिटरमा सवा लाखभन्दा बढी व्यक्ति उपस्थित भई मानव सांग्लो बनाई बागमती नदीमा फोहोर गर्दिनँ, फोहोर गर्न दिँदैनौं भनी प्रतिबद्धता जनाएका थिए। वातावरणप्रेमीका बलमा अभियानको दुई सयऔं हप्तामा तत्कालीन प्रधानमन्त्रीको उपस्थितिमा दसबँुदे सफाइ घोषणा पत्र जारी भयो। सफाइप्रति जिम्मेवार हुन दबाब सृजना गर्न देशका सयौं विशिष्ट व्यक्तिहरूको हस्ताक्षर संकलन भई सोही हस्ताक्षरको बलमा तत्कालीन प्रधानमन्त्रीबाट देशैभरि सफाइ गर्ने उद्देश्यका साथ २०७५ साललाई सरसफाइ वर्ष घोषणा गरियो। यी घोषणाले सम्पूर्ण नेपाललाई सफासुग्घर राख्ने संकल्प लिएको थियो। अभियानको तीन सय हप्ताको अवसरमा स्थानीय तहलाई सफाइमा जिम्मेवार बनाउन नदी तथा अन्य सार्वजनिक क्षेत्रको सरसफाइसम्बन्धी कार्यविधि, २०७५ (नमुना) तयार गरियो। वातावरण सफाइमा केही चुनौती छन्। त्यसैले जिम्मेवार निकायबीच समन्वय, समझदारी, सहकार्य र खबरदारी गर्दै आम नागरिक, सरकारी निकाय, संघसस्था, स्वयंसेवी अभियन्ता सबैको सत्प्रयासमा वातावरण सफाइलाई मूर्तरूप दिनुपर्ने भएको छ। बालबालिकालाई जसरी सफासुग्घर राख्छौं। त्यसरी नै प्रकृति मातालाई पनि दागरहित सफा राखौं। नेपालको सफाइलाई देखेर विदेशीले अहा बागमती ! भन्दा गर्भले हाम्रो छाती ढक्क फुलोस्। जय बागमती !"
भूराजनीतिक भुमरीमा हामी !,"अहिले सतहमै देखिएको यो तहको बाह्य चासो र चलखेलले नेपालको आन्तरिक मामिला शक्ति राष्ट्रहरूबीचको टकरावको सिकार बन्ने खतरा बढेको छ। गत डिसेम्बर ३० मा भारतीय दैनिक पत्रिका द ट्रिबुनमा भारतीय पूर्वविदेश सचिव श्यामशरणको नेपालको नयाँ राजनीतिक घटनाक्रमबारे एउटा लेख छापियो। जतिबेला चिनियाँ विशेष टोली उच्च राजनीतिक भेटवार्ताका लागि काठमाडौं व्यस्त थियो। नेपालको पछिल्लो घटनाक्रममा भारतको खासै भूमिका नरहेको उल्लेख गर्दै उनले अमेरिका र चीनबीचको शक्ति संघर्षको सिकार काठमाडौं हुन पुगेको आशय व्यक्त गरेका छन्। उनको त्यो लेखले भारतीय संस्थापनको नेपालप्रतिको नीति र नियतलाई कुन हदसम्म प्रतिबिम्बित गर्छ, त्यो आफ्नो ठाउँमा छ। तर उनको संकेत निकै अर्थपूर्ण छ। नेपालमा अचानक विकसित भएको नयाँ राजनीतिक घटनाक्रमलाई भारतले रमिता मात्रै हेरिरहेको र ढिलोचाँडो यसको व्यवस्थापन गर्ने निर्णायक भूमिका भारतकै पोल्टामा आउने सन्देश उनले त्यो लेखमार्फत दिन खोजेका छन्। संसद विघटनपछि 'नेपाल मामिला' मा बाहिरी चासो र नजर एकाएक बढेको छ। नयाँ राजनीतिक घटनाक्रमलाई दुवै छिमेकीले निकै नजिकबाट नियालेका छन् भने अमेरिका एवं पश्चिमा विश्वले पनि चाखपूर्वक हेरिरहेको छन्। पहिले सधै सक्रियजस्तो देखिने दक्षिणको छिमेकी भारत यतिबेला भने अलि मौन देखिन्छ, उसको भूमिका दृश्यमा छैन। बरु उत्तरको छिमेकी चीन चाँही अलि सक्रिय भूमिकामा प्रस्तुत हुन खोजेको छ। भूराजनीतिक हिसाबले रणनीतिक विन्दुका रुपमा रहेको नेपालको आन्तरिक मामिलालाई प्रभावित गर्ने वा नजिकबाट नियाल्ने खासगरी तीनवटा बाह्य शक्तिहरू भारत, चीन र अमेरिका हुन्। हाम्रो भूराजनीति परिवेश अत्यन्त संवेदनशील छ। सामरिक स्वार्थले हामी चारैतिरबाट घेरिएका छौं। दुईतिर ठूला शक्तिशाली छिमेकी छन्। उता अमेरिका र पश्चिमा विश्वको पनि नेपालतिर चनाखो नजर छँदैछ। यी तीनै ध्रुवका आआफ्ना सामरिक स्वार्थ र सरोकार छन्।आफ्ना स्वार्थको सम्बोधन र व्यवस्थापनलाई उनीहरू जहिले पनि प्राथमिकताको केन्द्रमा राख्छन्। त्यसको रणनीतिक व्यवस्थापन गर्ने कूटनीतिक खुबी र राजनीतिक नेतृत्वमा चातुर्य भएमा त्यो अवसर पनि हुन सक्छ।नत्र यसले हामीलाई नसोचेको भूराजनीतिक भुमरीमा फसाउने खतरा हुन्छ। शक्ति राष्ट्रहरूको सामरिक टकरावबाट टाढा रहनु वा जोगिनु नै अहिलेको एउटा मुख्य चुनौती हो। हाम्रो विदेश नीतिको आफ्नै खालको मौलिक चित्र र चरित्र छ। पञ्चशील, असंलग्नताजस्ता केही मूलभूत सिद्धान्तले त्यो निर्देशित छ। त्यसमा असन्तुलन आउनु राम्रो संकेत होइन। पछिल्ला दिनमा हाम्रो विदेश सम्बन्ध पहिलेजस्तो सहज र सुमधुर छैन। विश्वासभन्दा आशंकाको बादल मडारिन थालेको छ। नजिकको छिमेकी भारतसँग एक खालको तनाव छ। पहिलेको न्यानो सम्बन्ध 'कुटनीतिक नोटमा परिणत भएको छ। संविधान बन्दा 'नोटलेखेर असन्तुष्टी जनाएको भारतले नयाँ नक्सा पारित हुँदा पनि त्यस्तै 'नोट' जारी गरेर अप्रशन्नता प्रस्तुत गर्यो। चीनसँगको निकटता कतिन्जेल टिक्ने हो, टुंगो छैन। पश्चिमासँगको सम्बन्ध पनि चिसिएको अवस्था छ। अमेरिकाले दिने झन्डै साठी अर्बको अनुदान सम्झौता एसीसीसी एक वर्षदेखि संसदमा अल्झिएको छ। २०७७ असार १६ भित्र पारित गर्नुपर्ने एमसीसी सत्तारुढ दलको आन्तरिक किचलोको सिकार भएर अलपत्रजस्तै भएको छ। यसले अमेरिका मात्रै होइन, पश्चिमा विश्व नेपालसँग झस्किएको अवस्था छ। नयाँ संविधानपछिको राजनीतिक स्थितरता र बलियो सरकारसँग छिमेकी तथा अन्य शक्ति राष्ट्रहरू पनि हच्किएका थिए। तर सरकारले सन्तुलन र समदुरी कायम गरेर विदेश सम्बन्धलाई अझ् परिपक्क ढंगले अघि बढाउन सकेको भए नेपाल अझ् बलियो भूमिकामा हुन्थ्यो र लाभ पनि बढी लिन सकिन्थ्यो। तर त्यो हुन सकेन। एउटा छिमेकीसँग नजिकिएर अर्कोलाई चिढ्याउने कच्चा खेलले हाम्रो कुटनीतिक कौशल र विश्वसनियता नै धरापमा परेको छ। नेपालको राजनीतिक घटनाक्रममा छिमेकी र शक्तिराष्ट्रहरूको चासो र चिन्ता स्वभाविक हो। नेपालसँगको सम्बन्ध र सहकार्यसँगै उनीहरूका पनि खास सरोकार तथा केही रणनीतिक स्वार्थहरू पनि छन्। त्यसको सम्बोधनको ग्यारेन्टी उनीहरू यहाँका राजनीतिक दल र राज्यका संयन्त्रसँग खोजिरहेका हुन्छन्। जब यहाँको राजनीति अस्थिर र तरल हुन्छ अर्थात संक्रमण सुरु हुन्छ, उनीहरूका स्वार्थहरू अझ् सलबलाउन थाल्छन्। उनीहरू नेपालमा आफ्नो 'स्पेस' सुरक्षित गर्ने र विस्तार गर्ने दाउमा सक्रिय हुन्छन्। अहिले त्यही भएको हो। छिमेकी वा वाह्य चिन्ता र चासो जब चलखेल वा हस्तक्षेपको तहमा प्रकट हुन्छ, त्यसले हामीलाई कमजोर बनाउँछ र आफै निर्णय गर्नसक्ने हाम्रो क्षमतामा खिया लाग्छ अनि बाहिरको मुख ताक्ने र इसारा कुर्ने खराब लत बस्छ। अहिले आफ्नै बिग्रह र कमजोरीका कारण त्यही खतरातिर हामी उन्मुख छौं। अब बाहिरी शक्तिको चासो चलखेल र हस्तक्षेपका तहमा प्रकट भयो भने अचम्म नमान्दा हुन्छ। किनभने उनीहरूलाई खेल्न सजिलो हुने त्यो वातावरण र मैदान हामीले निर्माण गरिदिएका छौं। अस्थिरतामा रमाएर आफ्नो स्वार्थपूर्तिका लागि नेपाललाई अनुकुल भूमि बनाउन खोज्ने बाहिरी शक्तिहरूको रणनीतिलाई हाम्रा गलत कदमले नै बल पुर्याइरहेका छन्। आफ्नो 'फिडब्याक'अनुसार संविधान जारी नभएपछि अप्रशन्न भएको भारतलाई नयाँ संविधानअनुसारको सुचारु भएको राजनीतिक यात्रा त्यति प्रिय लागेको थिएन। त्यो सन्देश दिल्लीले उसको बोली व्यहारबाट बेलाबखत दिइरहेको छ। नयाँ संविधानअनुसारको निर्वाचनबाट बनेको बहुमतको बलियो 'कम्युनिस्टसरकार' सँग दिल्लीको सहकार्य त्यति हार्दिक हुन सकेन। चीनसँगको बढ्दो सामिप्य र विस्तारित सहकार्यले झस्किएको भारत नक्सालगायतका प्रकरणले अलि चिढिएको अवस्था थियो। तर पछिल्लो समय दिल्लीले काठमाडौंसँग सम्बन्ध सुधारको रणनीति बनायो। त्यही क्रममा भारतीय गुप्तचर संस्था 'रिसर्च एन्ड एनालाइसिस विङ'(रअ) का प्रमुख , भारतीय सेनाप्रमुख र विदेश सचिवको काठमाडौं यात्रा संभव भयो। त्यसलगत्तै चिनियाँ राष्ट्रपति सी चिनफिङको विशेष दूतका रुपमा रक्षामन्त्री वेई फेङहे पुस १३ गते काठमाडौं उत्रेका थिए। यही पृष्ठभूमिमा भएको राजनीतिक दुर्घटनामा भारतको मौनता र उत्तरको सक्रियता अर्थपूर्ण देखिन्छ। ओलीको कदम सच्चाएर फुटेको नेकपालाई मिलाउने मिसन लिएर चिनियाँ टोली अचानक काठमाडौं उत्रियो। आफ्नै उत्प्रेरणा र सद्भावमा एक भएको नेकपा एकता प्रक्रिया नटुंगिदै दुई चिरा भएपछि नेपालसँगको विस्तारि सहकार्य र आफ्नो रणनीतिक स्वार्थमासमेत धक्का लाग्ने चिन्ता चीनलाई छ। तर दिल्ली भने यतिबेला काठमाडौंको रमिता हेरिरहेको छ। दिल्लीले ओलीको कदमलाई औपचारिक रुपमा न विरोध गरेको छ न समर्थन। भारतले ओलीको कदमपछिको काठमाडौंको राजनीतिक माहोल र नागरिक प्रतिक्रियालाई समेत सुक्ष्मरुपमा अवलोकन गरिरहेको छ र अबको 'राजनीतिक कोर्स'लाई आफूअनुकुल बनाउन दिल्लीले नयाँ 'काठमाडौं प्लान' बनाउँदैछ होला। भारतले परराष्ट्रमन्त्रीलाई माघ १ गते दिल्ली निम्ता गरेको छ। 'नेपाल मामिला'मा चीनको राजनीतिक सक्रियतासँगै यो स्तरको छटपटी देखेर दिल्ली पनि झस्किएको हुनुपर्छ। पुस १२ गते चार्टड विमानमा आकस्मिक रूपमा काठमाडौं उत्रेको चार सदस्यीय चिनियाँ टोलीले राष्ट्रपति, प्रधानमन्त्री, प्रचण्डदेखि दुवै पक्षका झगडियाहरुसँग सामूहिक र अलगअलग भेटवार्ता गर्यो। चार दिनको बसाइबाट पनि अनुकुल नतिजाको संभावना नेदेखेपछि टोली निरास भएर फर्कियो।यसअघि चिनियाँ राजदूत पनि उच्च राजनीतिक भेटवार्तामा आफै सक्रिय थिइन्। राजदूत स्तरको सक्रियताबाट पार लाग्ने अवस्था नभएपछि चिनियाँ राष्ट्रपतिको सन्देश लिएर चिनियाँ कम्युनिस्ट पार्टीको विशेष टोली सिधै काठमाडौं आएको थियो। चीनलाई घेराबन्दी गर्ने रणनीतिक अभियानको अगुवाइ गरेको अमेरिका नेपालको संसदबाट एमसीसी पास नभएकोमा असन्तुष्ट थियो। त्यसैले संसद भंग गर्ने ओलीको डिजाइनमा अमेरिकी सद्भाव पनि मिसिएको आशंका गर्न सकिन्छ। उत्तरको छिमेकी चीनको छटपटीले पनि त्यही संकेत गरेको छ। अहिले सतहमै देखिएको यो तहको बाह्य चासो र चलखेलले अब नेपालको आन्तरिक मामिला शक्ति राष्ट्रहरूबीचको टकरावको सिकार बन्ने खतरा बढेको छ। कतै नेपाल एउटा डरलाग्दो भुराजनीतिक भुमरीमा फस्ने त होइन भन्ने चिन्ता यतिबेला नागरिकस्तरबाट समेत व्यक्त भएको छ। बदलिएको भूराजनीतिक परिवेश र विश्व शक्ति संरचनासँगै अन्तर्राष्ट्रिय सम्बन्ध र सामरिक स्वार्थका आयम पनि फेरिएका छन्। दुई फरक धाराक शक्तिशाली छिमेकीका बीचमा रहेको नेपाल भूराजनीतिक हिसाबले पनि निकै संवेदनशील भूमि बन्दै गएको छ।भारत असंलग्नताको लिकबाट विस्तारै बाहिर निस्कन खोज्दैछ। गत जुलाइको दोस्रो हप्ता सीएनबीसी टीभी१८ ले चलाएको छलफलमा सहभागी भारतीय विदेशमन्त्री जयशंकरले असंलग्नताको युग सकिएको र अब असंलग्नतालाई फरक ढंगले परिभाषित गर्नुपर्ने बताएका थिए। लद्दाख भीडन्तपछि चीन र भारतबीच तनाव बढ्दै गरेको अवस्थामा आएको उनको यो अभिव्यक्तिले भूराजनीतिमा बेग्लै तरंग पैदा गरेको थियो। चीनलाई साइजमा राख्ने अमेरिकाको रणनीतिक अभियानम भारत सहभागी भइसकेको छ। चीनसँग तनाव बढ्दै गएपछि पछिल्लो समय भारतले अमेरिकासँगको रणनीतिक साझेदारीमा बढी जोड दिएको छ। दक्षिण एसियामा आफ्नो सामरिक प्रभाव कायम तथा विस्तार गर्न पनि भारतका लागि नपालको साथ र सद्भाव महत्वपूर्ण मात्र होइन, अपरिहार्य हुँदै गएको छ। अमेरिकी विदेशमन्त्री र रक्षामन्त्रीको हालैको दिल्ली यात्रा, टु प्लस टु उच्चस्तरीय वार्ता र सैन्य सम्झौताले दक्षिण एसियाको भूराजनीतिमा नयाँ हलचल पैदा गरेको छ। अक्टोबरको अन्त्यमाअमेरिकाका विदेशमन्त्री माइक पोम्पेओ र रक्षामन्त्री मार्क एस्परले भारतका विदेशमन्त्री एस जयशङ्कर र रक्षामन्त्री राजनाथ सिंहसँग भेटवार्ता गरेपछि बेसिक एक्सचेन्ज एन्ड कोअपरेशन एग्रिमेन्ट (बेका ) सम्झौतामा हस्ताक्षर गरेका थिए। लद्दाख भीडन्त र बढ्दो तनावको पृष्ठभूमिमा भएको सैन्य सम्झौतालाई चीनले स्वभाविक रुपमा लिएको छैन। बेका सम्झौता लगत्तै नेपालमा भारतीय सेनापति र विदेश सचिवको भ्रमणलाई अर्थपूर्ण रुपमा लिन सकिन्छ। सामरिक स्वार्थले हामी चारैतिरबाट घेरिएका छौं। दुईतिर ठूला शक्तिशाली छिमेकी छन्। उता अमेरिका र पश्चिमा विश्वको पनि नेपालतिर चनाखो नजर छँदैछ। यसको रणनीतिक व्यवस्थापन गर्ने कूटनीतिक खुबी र राजनीतिक नेतृत्वमा चातुर्य भएमा त्यो अवसर पनि हुन सक्छ।नत्र यसले हामीलाई नसोचेको भूराजनीतिक भुमरीमा फसाउने खतरा छ। एससीसी अल्झाइरहेको नेपालसँग अमेरिकाले अब भारतमार्फत डिल गर्ने र दबाब दिने नयाँ रणनीति अपनाएको पनि आशंका गरिएको छ। एमसीसीमा राजनीतिक लफडा निकालेर गिजोल्ने काम नगरेको भए र सहज रुपमा एससीसी पारित भएको भए यो अवस्था आउने थिएन भनेर एउटा कोणबाट विश्लेषण पनि गरिएको छ। अमेरिका र पश्चिमा विश्वसँग विश्वास र सद्भावनाको जुन स्वतन्त्र सम्बन्ध छ, त्यो कायम राख्न नसक्दा सामरिक स्वार्थबाट झन् चेपिनुपर्ने अवस्था आउनसक्ने संकेत यी घटनाक्रमले दिएका छन्। शान्त कूटनीतिको माध्यमबाट आफ्नो प्रभाव विस्तार गर्दै आएको चीन पछिल्लो समय अलि आक्रामक देखिएको छ। बेल्ट एन्ड रोड इनिसिएटिभ (बीआरआई) को रणनीतिक साझेदारीसँगै बढेको चिनियाँ प्रभावलाई साइजमा राख्न वा नियन्त्रण गर्न अमेरिकाले नेपाललाई समेत समेटेर इन्डोप्यासिफिक स्ट्राटेजी सार्वजनिक गरेपछि चीनले छिमेकतिर कूटनीतिक सक्रियता बढाएको छ। यही पृष्ठभूमिमा नेपालमा आएको एससीसी पनि विवादमा परेको छ। अमेरिकाले जारी गरेको हिन्द प्रशान्त रणनीतिको दस्तावेजमा स्पष्टसँग चीन र रुसलाई अमेरिकाका लागि जोखिमका रूपमा चित्रण गरिएको छ।एसियाप्रशान्त क्षेत्रमा चीनको प्रभावलाई नियन्त्रण गर्न तयार भएको क्वाड(क्वाड्रिल्याटरल सेक्युरिटी डायलग) गठबन्धनमा भारत पनि सामेल छ जहाँ अमेरिका, जापान र अष्ट्रेलिया छन्। त्यसैगरी अमेरिकाको आईपीएस (इन्डोप्यासिफिक रणनीति)मा भारत एउटा महत्वपूर्ण साझेदार बनिसकेको छ। यी तीनवटा शक्तिबीचको स्वार्थ समिकरण र शक्ति टकराव नेपालमा भने अनौठो खालको छ। भारत नेपालमा चीनको प्रभाव बढेको रुचाउँदैन तर चीनको उपस्थितिलाई अस्वीकार गर्न सक्ने अवस्था छैन। वर्षां देखि नेपालको हरेक क्षेत्रमा सघाउँदै र यहाँको हरेक राजनीतिक परिवर्तनमा महत्वपूर्ण भूमिका निर्वाह गर्दै आएको भारत नेपालको आन्तरिक व्यवस्थापनमा आफ्नो भूमिकालाई आफ्नो 'स्वभाविक हक' जस्तै ठान्छ। चीन पनि नेपालमा भारतको दादागिरी नहोस् भन्ने चाहन्छ र विस्तारै आफूप्रतिको सद्भाव बढाउँदै सम्बन्ध गाढा बनाउने शान्त कूटनीतिमा बेइजिङ पहिलेदेखि चनाखो छ। चीनको प्रभाव रोक्ने मामिलामा पश्चिमा शक्तिसँग भारतको सहकार्य हुन सक्छ। फेरि नेपालमा पश्चिमा शक्तिको प्रभावलाई साइजमा राख्ने मामिलामा चीन र भारतबीच पनि एकखालको भद्र सहकार्य पनि हुँदै आएको छ। नेपालका लागि दुवै छिमेकी समान छन्। दुवैका आआफ्नै स्वार्थ, सरोकार र सीमा छन्। त्यसमा सन्तुलन र सतर्कताका साथ सहकार्यका सम्भावना खोज्नुपर्छ। राष्ट्रिय सुरक्षा र राष्ट्रिय हित प्रतिकूल नहुने गरी उपलब्ध सबै अवसरलाई अधिकतम उपयोग गर्नुपर्छ। तर एउटा छिमेकीको सद्भाव तथा सहयोगलाई अर्का छिमेकीलाई उपेक्षा गर्ने वा होच्चाउने हतियारका रूपमा उपयोग गर्न थालियो भने त्यो भयानक भूल हुनेछ। अन्त्यमा, नेपालको मामिलालाई लिएर कहिल्यै पनि चीन र भारत वा अन्य शक्ति राष्ट्र आपसमा झगडा गर्ने मुडमा छैनन्। उनीहरूका आआफ्नै सकस, स्वार्थ र सीमा छन्। त्यसैले कुनै छिमेकी तथा मित्रराष्ट्रसँग अस्वाभाविक रूपमा टाँसिनु वा टाढिनुको कुनै अर्थ छैन। हाम्रा आन्तरिक मामिलाको व्यवस्थापनको चक्करमा छिमेकीलाई चिढ्याउने वा वा निम्त्याउने वा एकको विरुद्ध अर्कोलाई उचाल्ने गल्ती हामीबाट बेलाबखत हुने गरेको छ। त्यसले हामीलाई थप कमजोर मात्र बनाउँछ। नसोचेको दुर्घटना पनि यसले निम्त्याउनसक्छ। त्यसैले सन्तुलन र समदुरीसहितको शान्त कूटनीति नै हाम्रो विदेश सम्बन्धको उत्तम बाटो हो।"
