शीर्षक,विवरण
प्रजातन्त्र सबैको साझा,"बदलिँदो परिवेशमा आएको प्रजातन्त्रको लहरले नेपाल मात्र अछुतो रहन सक्दैन विश्वको बदलिँदो परिस्थितिको परिणामस्वरूप प्रत्येक राष्ट्रले स्वतन्त्ररूपमा बाँच्न पाउने अधिकार सबै नागरिकलाई दिएका छन्। के विकसित, के विकासोन्मुख सबै राष्ट्रलाई प्रजातन्त्रको आवश्यकता परेको छ। प्रजातन्त्रवादी भएर बाँच्न चाहने तमाम मानिस छन्। भनिन्छ जनताका इच्छा तथा आकांक्षाबमोजिम सञ्चालन हुने व्यवस्था नै प्रजातन्त्र हो। प्रजातन्त्रमा जनताको बोलवालाको कदर गरिन्छ। यसमा कि जनताको बहुमूल्य मतका आधारमा सरकारको निर्माण हुन्छ। जनताको मनोभावना बुझेर कार्य गर्ने सरकारलाई नै प्रजातन्त्रवादी या बहुदलीय शासन व्यवस्था भनिन्छ। जनभावना बुझेर मात्र शासन गर्ने प्रणाली प्रजातन्त्र नै एक हो। यसै परिप्रेक्ष्यमा आफूलाई प्रजातन्त्रवादी भन्ने राष्ट्रहरूले यसैअनुरूप शासन व्यवस्था सञ्चालन गरेका छन्। कतिपय राष्ट्रले प्रजातन्त्रको सदुपयोग गरेको देखेर नेपाली जनताले पनि यसतर्फ प्रयास नगरेका होइनन्। धेरै वर्ष पहिलेदेखि नै नेपाली जनताले पनि प्रजातन्त्रका लागि सक्दो योगदान गर्दै आए। यसका साथसाथै तीन दशकसम्म कालरात्रिका रूपमा जगडिएको पञ्चायती व्यवस्थाको जरो गहिरिएको थियो। यसलाई उखेल्नु त्यति सजिलो थिएन। आआफ्नै राजनीतिक सिद्धान्त, चरित्र र उद्देश्य बोकेका वामपन्थी एवं प्रजातान्त्रिक शक्तिहरूले पञ्चायती निरंकुश सत्ताको अन्त्य र संसदीय प्रजातन्त्रको प्राप्तिका निम्ति संयुक्त भई संघर्षमा उत्रनुपर्ने दायित्वबोध गरे। नेपाली जनतामा पनि यो कुरा सञ्चार भयो। फलतः १९९७ साल, ००७, ०१७, ०३६, ०४६ र २०६२०६३ को जनआन्दोलनमा नेपाली जनताले विभिन्न चरण पार गर्दै आए। देशमा प्रजातन्त्रको पुनर्बहाली भएको धेरै वर्ष बितिसकेको छ। प्रजातन्त्रको पुनः प्राप्तिसँगै देशमा प्रजातान्त्रिक शक्तिहरूले पालैपालो सरकार गठन गरेर शासन सञ्चालन गरिसकेका छन्। नेपाली जनताले कांग्रेसको बहुमतको सरकार मात्रै होइन; नेकपाको एकलौटी सरकारको शासन अवधिको समेत मूल्यांकन र अनुभव गरिसकेका छन्। नेपाल अधिराज्यको संविधान, २०७२ ले व्यवस्था गरेको सरकारका सबैखाले संरचनालाई जनताले नजिकबाट छानिसकेका छन्। यो जनता र देशकै गौरवको विषय हो। सबै नेपालीलाई प्रजातन्त्रको फल समानरूपले चाख्न पाउने सुर्वण अवसर प्राप्त भएको छ। अन्त्यमा बहुसंख्यक राष्ट्रहरू प्रजातान्त्रिक प्रणालीबाटै विकसित भएको उदाहरण छन्। विकासको मेरुदण्ड पनि प्रजातन्त्रलाई लिन सकिन्छ। प्रजातन्त्र भन्नाले गलत अर्थ नलगाई सही अर्थतिर लाग्नुपर्छ। यसमा कुनै व्यक्तिले आफ्नो अधिकार प्रयोग गर्दा कसैको अधिकार हनन नहोस्। सबैले समानरूपमा प्रजातन्त्रको मूल्य र मान्यता अंगीकार गर्न सकून्। त्यही देशलाई नै स्वच्छ प्रजातन्त्रवादी देश भन्न सकिन्छ। यसै सन्दर्भमा अब्राहम लिंकन, सी जिनपिङ, डायसी, हलजस्ता विद्वान्का विचारमा प्रजातन्त्रमा जनताको, जनताका लागि, जनताद्वारा शासन हुनु, शासनमा प्रत्येक व्यक्तिको हिस्सा हुनु, राष्ट्रका अधिकांश भाग शासक हुनु, राजनीतिक संगठनमा जनताको नियन्त्रण रहनु र राज्य शासनको सर्वोच्च सत्तामा जनताको अधिकार हुनु नै हो। यस वाक्यले प्रजातन्त्रको सिंगो रूपलाई प्रतिविम्ब गर्छ। प्रजातन्त्रमा सरकारको विरुद्ध तुरुन्त प्रतिक्रिया जनताले गर्न सक्छन्। सरकारले पनि जनताले के चाहेका छन्, सोअनुरूप कार्य गर्दै जाने प्रक्रिया विद्यमान छ। यस व्यवस्थामा जनताले नै मूल्याकन गर्दै जानेछन्। जनआवाजअनुसार नाच्न सक्नु नै यस व्यवस्थाको सबैभन्दा ठूलो उपलब्धि हो। त्यो नै प्रजातन्त्रवादी सरकार भनेर मानिन्छ। यस व्यवस्थामा सबै वर्गको हित र कल्याणलाई ध्यानमा राखेर कार्य गरिन्छ। यसमा कुनै पनि पक्षको भेदभाव गरिने परिपाटी हुँदैन। राष्ट्रमा बस्ने सम्पूर्ण जनतालाई समान व्यवहार र समान अधिकार दिइएको हुन्छ। यसभित्र पनि विभिन्न किसिमका संघ संगठनलाई मूर्तरूप दिइएको हुन्छ। उनीहरूले संगठनमार्फत सोझै आफ्नो मनमा लागेका कुरा सरकारसमक्ष व्यक्त गर्न पाऊन्। उनीहरूका समस्याको समाधान सरकारले गरिदिनुपर्ने हुन्छ। यसरी जनताको आत्मबल बढ्नुका साथै आफ्नो कार्यमा अगाडि बढ्न प्रोत्साहन मिल्छ। राष्ट्रको भविष्य निर्माण गर्नमा सबै एकजुट हुन्छन्। यसरी नै एकातिर जनताको आवश्यकता परिपूर्तिका साथसाथै राष्ट्रको उन्नति पनि दिनप्रतिदिन वृद्धि हँुदै जान्छ। चेक एन्ड ब्यालेन्स जनता स्वयं नै हुन्। यसमा जनताले जनताका लागि जनताद्वारा गरिने प्रजातान्त्रिक प्रणाली दुनियाँमै कहलिएको राजनीतिक व्यवस्था हो। साम्यवादी मुलुकमै पनि कतिपय प्रजातान्त्रिक प्रक्रिया अँगाल्न थालिनुले यसको महत्त्व झन् उजागर भएको छ। प्रजातन्त्रको प्रसिद्धि र लोकप्रियताकै कारण निरंकुश शासकले पनि आफूलाई अप्रजातान्त्रिक भनेको पाइँदैन। बरु जस्तो शासन पद्धति भए पनि प्रजातन्त्रको नाम र जलप दिने प्रवृत्ति बढ्दो छ। पञ्चायतकालकै कुरो गर्ने हो भने पनि प्रजातन्त्रको रट कम लगाइँदैनथ्यो। यसो त पञ्चायती व्यवस्था अघिपछि केकति प्रजातान्त्रिक पद्धति अँगाल्न सकियो ? त्यो पनि गहन अध्ययनअनुसन्धानको पक्ष बनेको छ। प्रजातन्त्र, स्वतन्त्रता, मानव अधिकार, संविधानप्रदत्त हक, अधिकार आम नेपालीमाझ पुर्याउन कत्तिको सफल हुन सकियो ? प्रजातन्त्र वा लोकतन्त्रको लाभ केवल व्यक्तिगत, समूहगत तथा दलगत दायरामा त सीमित रहेन ? समीक्षा जरुरी छ। बदलिँदो परिवेशमा प्रजातन्त्रको सट्टा लोकतन्त्र शब्द अधिक प्रचलित छ। प्रजातन्त्र र लोकतन्त्रको भावार्थ उही भए पनि प्रजातन्त्र तथा लोकतन्त्रका नाममा दुवै दिवस मनाउने गरिएको छ। यस आधारमा हेर्दा नेपाल प्रजातन्त्र वा लोकतन्त्र भनेपछि भुतुक्कै रहेको भान नहुने होइन। त्यसमाथि गणतन्त्र दिवससमेत मनाउने गरिन्छ। औपचारिक दिवसको औचित्यलाई एकातिर पन्छाएर हेर्ने हो भने मुलुकमा व्यावहारिक रूपमै प्रजातान्त्रिक वा लोकतान्त्रिक, गणतान्त्रिक प्रणाली स्थापना गर्ने सारथिहरू कति गम्भीर तथा क्रियाशील छन् ? मूल्यांकन अपेक्षित छ। अन्त्यमा बहुसंख्यक राष्ट्रहरू प्रजातान्त्रिक प्रणालीबाटै विकसित भएको उदाहरण छन्। विकासको मेरुदण्ड पनि प्रजातन्त्रलाई लिन सकिन्छ। राजनीतिकशास्त्रीहरूको भनाइ छ जबसम्म कुनै पनि राष्ट्र प्रजातन्त्र हुन सक्दैन तबसम्म त्यो राष्ट्र विकसित हुन सक्दैन। बदलिँदो परिवेशमा आएको प्रजातन्त्रको लहरले नेपाल मात्र यसबाट अछुतो रहन सक्दैन। नेपालमा पनि २०६२०६३ को उन्नाइसदिने जनआन्दोलनपछि के पहाड, के तराई, के हिमाल सबै क्षेत्रमा प्रजातन्त्रको लहरले तँछाडमछाड गरी मडारिएको छ। प्रजातन्त्रको मिर्मिरेले भोलिको भावी कर्मठ सन्ततिको जन्म यस पुन्यभूमिमा अवश्य नै हुने छ। आजको ऐतिहासिक लेखोटले भोलिको प्रजातन्त्रवादीहरूको आशालाई एकाकार गर्ने नै छ। प्रजातन्त्र नै जनताका लागि र जनता नै प्रजातन्त्रका लागि भएकाले यी दुईमा घनिष्ट अन्तरसम्बन्ध हुनुका साथै सरकारको स्वस्थ प्रतिक्रिया गर्न पाउनु नै सच्चा प्रजातन्त्रको सही अभ्यास हो। अब हाम्रो देशमा वाम गठबन्धनको नयाँ सरकार गठन भइसकेको अवस्था छ। यस सरकारबाट जनताले धेरै आशा तथा भरोसा गरेका छन्। त्यो आर्थिक समृद्धि, रोजगार, विकास, स्थिरता, सुरक्षा, शान्ति आदि अपेक्षा हेर्न भोलिका दिनले देखाउने विषयमा कसैको पनि दुईमत नहोला।"
आवश्यकताअनुसार सोच,"प्रत्येक व्यक्ति, घर, परिवार, समाज या राष्ट्रको समृद्घिका लागि आवश्यक कुरा नै सोच हो। साधारणत: कुनै सभा या भेटघाटमा कसैको व्यक्तित्वको प्रसंग निकाल्नुपयो भने उदाहरण दिइन्छ उनी साहै्र उच्च र सकारात्मक सोचका व्यक्ति हुन् या त उनी नकारात्मक र नीच सोच भएका व्यक्ति हुन्। मानिसका स्वभाव, व्यवहार र आदतकै आधारमा व्यक्तित्वको पहिचान गरिन्छ। तर यो सोच त्यत्तिकै आउने होइन। त्यत्तिकै आउने भए सबै सकारात्मक र उच्च सोचका व्यक्तिको बाहुल्य हुने थियो। यसका कारण के हुन सक्छन् र यी आधार वास्तविक हुन सक्छन् कि सक्दैनन् बुझ्ने प्रयास गरौं र मनन गरौं। किनकि, मानव जीवनका सात तल हुन्छन् र त्यही आधारमा सोच पनि उच्च र नीच हुन्छन्। भोजनको आवश्यकता : अवश्यमेय जीवन बचाउन भोजन आवश्यक पर्छ। तर त्यो भोजन शरीरको हित र स्वास्थ्यको ख्यालसहितको हुन्छ या जीवन बचाउनकै लागि केवल भोजन जुटाउनका लागि प्रयासरत हुँदाहँुदै जीवन सकिन्छ त्यसमा निर्भर गर्छ। धनी र सम्भ्रान्तहरूको भोजनको आवश्यकता खानु, पिउनु र मस्ती गर्नुसँग सम्बन्ध राख्छ भने मजदुरको भोजन दिनभरको कमाइ र कर्मसँग जोडिएको हुन्छ। निम्न आर्थिक अवस्था भएका व्यक्तिको जीवन भोजन जुटाउनमै लाग्छ र उसले आफ्ना परिवारलाई भोजन जुटाउन सक्नु नै उसको जीवन सफल भएको ठान्छ। अब यस्ता व्यक्तिको सोच भोजन भनेको खुसी हो भन्ने हुन्छ। भ्रष्टाचार, अनैतिकता, घुसखोरी, अन्याय, मिलेमतो, कुठाराघातजस्ता अपराधजन्य सोच यिनीहरूबाट आउँदैनन्। अति भोजन र अपाच्य पनि यिनको समस्या हुँदैन। यसविपरीत भौतिक सम्पन्नताले पूर्ण व्यक्ति भोजन देखावटी, भोजभतेर, मनोरञ्जनको माध्यम बन्न सक्छ र तिनै स्तरका व्यक्तिबाट भ्रष्टाचार, घुसखोरी, अमानवीयता, राजनीतिक अस्थिरता र तानाशाह फैलिइरहेको हुन्छ। त्यसैले भनिछ जस्तो भोजन, त्यस्तै मन। जस्तो मन त्यस्तै सोच र कर्म। अन्नं ब्रह्मेति व्यजानात् अन्नाद्ध्येव खल्विमानि भुतानि जायन्ते अन्नेन जातानि जीवन्ति अन्नं प्रयन्त्यभिसंविशन्तीति । अन्न अर्थात् भोजन नै ब्रह्म हो; जीवन हो र प्राण हो भन्ने सोच राख्ने व्यक्ति र जसले जीवनमा अन्न या भोजनको के महत्त्व र सम्बन्ध राख्छ भन्ने बोध पाउन सकेको हुन्न उसको सोचाइ के होला, कुन स्तरको होला ? छुद्रताबाट विकसित भएर करुणाको अवस्थामा पुग्नु आत्मज्ञानको लक्षण हो र राष्ट्रको विकास होस् या स्वयंको आत्मज्ञानरूपी उच्च चेतनाविना सम्भव छैन। भोग आवश्यकता : जीवनका प्राथमिक आवश्यकता पूरा गर्न मेहनत गर्ने र त्यो पाएपछि त्यसलाई भोग गर्न पाएपछि जीवनको लक्ष्य पूरा हुन्छ भन्ने सोच्नेले जीवनलाई त्यसरी नै बाँचेको हुन्छ। आफ्नो सुखसुविधा जुटाउनका लागि केन्द्रित हुन्छ। सुविधाजनक जीवन बिताउने इच्छा र सोच हुनेले कस्ता कर्म गर्न तत्पर हुन्छ भन्ने अनुमान लगाउन सकिन्छ। सुरक्षा आवश्यकता : व्यक्तिलाई आफ्नो जीवनमा सुरक्षा आवश्यकता पर्छ। तर जसले केवल आफू सुरक्षित हुने प्रयत्नमा लाग्छ उसले सबैप्रति असुरक्षा भावले हेर्छ। यस्ता व्यक्तिको सोच मध्यम हुन्छ। धन आर्जनमा विशेष केन्द्रित हुन्छन्। जसरी हुन्छ धन आर्जन गर्ने सोच हुनेले के सम्म गर्ला ? सहजै अनुमान गर्न र समाजका उदाहरण र घटनाबाट यसलाई बुझ्न सकिन्छ। आफ्नोपन आवश्यकता : सबैलाई आफ्नो पनमा बाँच्ने रहर हुन्छ तर यस्तो सोचमा मात्र केन्द्रित हुने व्यक्तिले केवल आफ्नो परिवार, आफ्नो खुसी र स्वार्थी भावना राख्छ। व्यापारी, वरिष्ठ कर्मचारी, राजनीतिज्ञलगायतका व्यक्तिको सोच उदाहरणका रूपमा देख्न सकिन्छ। उसको अर्थमा विकास भनेको आफ्नै वरिपरि केन्द्रित हुन्छ। आफ्नैलाई मात्र गर्छ। शिक्षाा, स्वास्थ्य, छात्रवृत्ति, नोकरी, रोजगार, बढुवा र वैभव उसैलाई र उसका आफन्तलाई मिलोस् भन्ने चाहना राख्छ। बहुजन हिताय, बहुजन सुखायको भावबाट पर हुन्छ। केवल स्वकेन्द्रित हुन्छ। प्रेम आवश्यकता : प्रेमविना मानव जीवन निरस र व्यर्थ हुन्छ। सृष्टि नै प्रेमको स्रोत हो। तर व्यक्तिले किन प्रेम कुनै कारणवश मात्र गर्छ ? प्रेम त स्वभाव हुनुपर्ने, प्रेमवश प्रेम, प्रेममा उचनीच, आफ्नो, पराइ नहुनुपर्ने तर किन व्यवहारमा त्यसो हुन्छ ? हरेक चिज, व्यक्ति र अस्तित्व सृजनालाई प्रेम दिन जान्ने व्यक्तिको सोच नै उच्च हुन्छ। प्रेमको नाफाघाटा र हिसाबकिताब हुनु नै जीवनमा प्रेमको महत्त्व नबुझ्नु र यसलाई जीवनमा उतार्न नजान्नु हो। यशको आवश्यकता : कसैले मलाई महत्त्व देओस्, मेरो महत्त्वलाई प्रशंसा गरोस्, मेरो सम्मान र नाम सबैतिर फैलियोस् भन्ने महत्त्वाकांक्षा हुन्छ व्यक्तिमा। तर आफ्नो यश प्राप्तिका लागि तल्लीन रहँदा अरूको आत्मसम्मानमा ठेस लाग्छ कि ख्याल गरेको हुँदैन। आफ्नो उन्नति, प्रगतिसगै अरूको पनि उन्नति होस् त्यो सोचाइ नै आउँदैन। जब प्रत्येक चिजमा आफ्नो हक जमाउन खोज्छ तब उसको सोच र विचार कसरी विकसित होला ? यो अस्तित्वमा सबैले आफ्नो पनको महसुस गर्न पाउनुपर्छ। मेरो मात्र कब्जामा केही पनि हुन सक्दैन। मेरो हुनका लागि म को हँु त्यो पनि त बोध हुनुपर्ने हो। धारणा, मान्यता र समाजको नियममा मेरो अस्तित्व छ या स्वयंको आत्मपरिचय, आत्मसम्मान र आत्मबोधका माध्यमबाट मैले मेरो यशलाई कायम राख्न सक्छु भन्ने ख्याल नआउँदासम्म व्यक्ति स्वयं र समाजमा अस्थिरता र अराजकता कायमै रहन्छ। आत्मज्ञानको आवश्यकता : माथिका ६ किसिमका आवश्यकताबारेमा सबै मनुष्य जानकार छन् तर आत्मज्ञान पनि जीवनमा आवश्यक छ भन्ने कुरा थोरै प्रतिशत व्यक्ति मात्र जागृत छन्। यो उच्चत सोच हो। स्वयं, परिवार, समाज, राष्ट्रभन्दा माथि उठेर समग्रतामा सोच्ने, कल्याणकारी सोच हो आत्मज्ञान। बुद्घ, कृष्ण, ओशो, ऋषिमुनि, सन्तहरूलगायतका व्यक्तित्वको उच्चतम चेतनाबाट आत्मज्ञानको बोध हुन सक्छ। आत्मज्ञान बाहिरको अध्ययनबाट प्राप्त हँुदैन, स्वयंको साधनाबाट प्राप्त हुने अवस्था हो। स्वयंको जागृत अवस्था, जागरण र निर्विचार अवस्थाबाट प्राप्त हुने गहिराइको ज्ञान हो। आत्मज्ञान प्राप्त गर्नेले बाहिरी आँखाबाट देख्दैन, अन्तर्दृष्टिबाट देख्छ। बाहिरको सूचना र जानकारी मात्र होइन, आन्तरिक चेतनाको तलबाट बोध गर्छ। छुद्रताबाट विकसित भएर करुणाको अवस्थामा पुग्नु आत्मज्ञानको लक्षण हो र राष्ट्रको विकास होस् या स्वयंको आत्मज्ञानरूपी उच्च चेतनाविना सम्भव छैन। आत्मज्ञानमा उपलब्ध हुन कठिन कुरा पनि छैन। सरल, सहज, संयम, करूणावान्, बहुजन हिताय, बहुजन सुखायको भाव र विनाकारणको प्रेमभावबाट आत्मज्ञान खुल्छ। आजको राष्ट्रको अस्थिरता र खिचातानी केवल यिनै आयामलाई बोध गर्न नजान्नुको परिणाम हो। सडक आन्दोलनले कहिल्यै परिवर्तन र रूपान्तरण हुनेवाला छैन। भए पनि त्यो दीर्घकालीन हुँदैन। आन्दोलन नै गर्नु छ भने आफूभित्रबाट आन्दोलित बनौं, स्वयंको चेतनामा स्थित हुने प्रयास गरौं।"
क्लिनफिडले मिडियामा थपिदिएको चुनौती,"सबै टेलिभिजनलाई एउटै प्लेटफर्ममा सञ्चालनको अनुमति दिनुका साथै अन्तर्राष्ट्रिय बजार र समुदायमा पुग्ने अवसर दिनुपर्छ क्लिनफिडले नेपाली मिडियालाई अवसर मात्रै पनि नदिन सक्छ। हरेक विषयका सकारात्मक र नकारात्मक पक्ष हुन्छन् नै। क्लिनफिडका अवसर सदुपयोग गर्न नसकेमा यसले चुनौती अवश्य सिर्जना गर्ने देखिन्छ। क्लिनफिडका नेपाली मिडियाले अवसरभन्दा बढी चुनौतीको सामना गर्नुपर्ने देखिन्छ। क्लनिफिडले मिडियामा केकस्ता चुनौती थपिदिएको छ भन्नेबारेमा यस लेखमा केही तथ्यसहित विश्लेषण गर्ने प्रयास गरेको छु ः हाल नेपालमा टेलिभिजनको वर्गीकरण र सोही वर्गीकरणलाई आधार मानेर विभेद गरिएको देखिन्छ। केबल र स्याटेलाइट टेलिभिजन भनेर वर्गीकरण गरिएको अनि स्याटेलाइट टेलिभजनहरू देशव्यापी प्रसारण गर्न पाउने जुनसुकै माध्यममा पनि प्रसारण हुन पाउने तर केबल टेलिभिजनहरू केबलबाट मात्रै प्रसारण हुनुपर्ने त्यो पनि देशव्यापी प्रसारणको अनुमति दिएर निश्चित भूगोलमा सीमित गरिएको छ भने अर्कातिर स्याटेलाइट टेलिभिजनहरूलाई सरकारले बर्सेनि प्रतिच्यानल लोककल्याणकारी विज्ञापनको रकम भनेर ८१० लाखसम्म दिने गर्छ। यसबाट केबल टेलिभिजनहरू वञ्चित हुँदै आएका छन्। अब देश क्लिनफिडको युगमा प्रवेश गरेको अवस्थमा यसरी विभेद गर्नुको सट्टा टेलिभिजनहरू एकै प्लेटफर्म हुन्, यसलाई निश्चित माध्यम र क्षोत्रमा मात्रै प्रसारण गर्नु भनेर रोक्नु त्यति न्यायसंगत देखिँदैन। यसर्थ सबै टेलिभिजनलाई एउटै प्लेटफर्ममा सञ्चालनको अनुमति दिनुका साथै अन्तर्राष्ट्रिय बजार र समुदायमा पुग्ने अवसर दिनुपर्छ। साथै कसैलाई ज्वाइँसरह लोककल्याणकारी विज्ञापनको रकम त कसैलाई खालि हातको अवसर गर्नु त्यति सान्दर्भिक देखिँदैन। अर्को चुनौती हो अनलाइन मिडिया र युट्युब। नेपालमा एकातिर दश लाख राजस्व तिरेर टेलिभिजनको अनुमतिपत्र लिनुपर्ने अनि हरेक वर्ष एक लाख नवीकरण शुल्क, कुल आयको दुई प्रतिशत प्रसारण तथा वितरण शुल्क (रोयल्टी) अनि गीतसंगीतको सार्वजनिक प्रयोग गरेवापत भनेर संगीत रोयल्टी संकलन समाजलाई कुल विज्ञापनवापत प्राप्त रकमको एक प्रतिशत रकम दाखिला गर्नुपर्ने। यति मात्रै होइन; सरकारले बेलाबेलामा दिएका निर्देशन पालनासमेत गर्नुपर्ने गरी टेलिभिजन सञ्चालन गर्नुपर्ने अवस्था देखिन्छ भने अर्कातिर अनलाइन टेलिभिजन भन्दै निःशुल्क सञ्चालन र प्रसारणको अनुमति पनि सरकारको अर्को निकायले दिने गरेको छ। यसर्थ यस्तो अन्तर किन ? कसैले प्रसारणका लागि स्याटेलाइट ट्रान्सपोन्डर रकमदेखि स्टुडियो मापदण्ड सबै पालना गर्नुपर्ने अनि श्रमजीवी पत्रकार र कर्मचारीलाई न्यूनतम पारिश्रमिक पनि दिनुपर्ने तर कोहीचाहिँ भने एउटा क्यामेरा लिएका भरमा अनलाइन टेलिभिजन सञ्चालन गर्न पाउने अवस्था छ। यसले एकातिर सरकारको राजस्वमा असर पर्ने देखिन्छ अर्कातिर मार्केटमा कलसाइन जुध्नेदेखि लिएर विज्ञापनमा समेत असर पर्ने देखिन्छ। अब राजस्व रोयल्टी नै तिर्नुनपर्ने टेलिभिजनहरूले विज्ञापन पनि सस्तोमा प्रसारण गर्ने भए; जसले विज्ञापन नपाए पनि न्यूनतम पारिश्रमिक अनि आम्दानी नभए पनि राजस्व र रोयल्टी तिर्नुपर्ने अवस्थाका टेलिभिजनलाई असर गर्ने नै भयो। हामीकहाँ बर्सेनि धेरै विदेशी डकुमेन्ट्रीका लागि आउने गर्छन् तर खै नेपाली मिडिया र मिडियाकर्मीले यसतर्फ ध्यान दिएको ? यति मात्रै होइन; नेपालमा युट्युब स्थानीय कानुनअनुसार दर्ता भएको छैन तर यही युट्युबमा पत्रकारिता गर्ने भन्दै कहीं दर्ता नभएका अनि प्रेस पास नलिने पत्रकारहरू पत्रकार पनि के भन्नु युट्युबहरूले नेपाली टेलिभिजन मिडियाहरूको प्रतिस्पर्धी र समानान्तर भएर कार्यक्रम दिइरहेका छन्, जसले भीउ र टीआरपी बटुल्न जे पनि शीर्षक राखिदिने, अदालतमा विचाराीिधन विषयमा पनि बोलिदिने, अदालतभन्दा पहिले आफैं फैसला सुनाउने। यति मात्रै होइन; मिडियाको धर्म र इथिक्सभन्दा बाहिर गएर प्रोग्राम दिने गरेको अवस्थामा सरकारले यसतर्फ ध्यान दिएन अनि नेपाली मिडियाले पनि आफ्नो अवैधानिक प्रतिस्पर्धीका विरुद्व सशक्त भएर लागेन भने भोलिका दिन विज्ञापन त्यतातिर नजाला भन्न सकिँदैन; जसले सरकारलाई न राजस्व न रोयल्टी अनि न क्लिनफिडको औचित्य पुष्टि गर्नसमेत ग्राह्रो पर्न सक्छ। हाल नेपालमा मिडिया उद्योग फस्टाउँदो अवस्थामा रहेकै कारण नेपालमा १२ सयभन्दा बढी एफएम र दुई सयभन्दा बढी टेलिभिजन पुगेको अवस्था र यसैगरी ३४ हजारको संख्यामा पत्रपत्रिका र अनलाइन मिडिया पुगेको अवस्था छ; जुन अधिकांश राज्यको लोककल्याणकारी विज्ञापनका भरमा सञ्चालित छन्। यति धेरै मिडिया न राज्यले धान्न सक्छ न नेपाली दर्शक र श्रोताले चासो नै राख्छन्। यसर्थ मिडिया मर्ज गरी स्तरीय बन्नुपर्ने देखिन्छ। अब मिडिया मर्ज वा एक्वायरसम्बन्धी कानुनै ल्याएर यसतर्फ लाग्नुपर्ने देखिन्छ। धेरै मिडियाभन्दा सशक्त र क्षमतावान् मिडिया आजको आवश्कता हो। मिडियाहरू सशक्तीकरण हुने अर्को चुनौती हो। क्लिनफिडपश्चात् हाल विदेशी च्यानलमा प्रसारित विज्ञापन नेपाली मिडियामा आउँछ भने तयारी नगरी बस्दा यसबाट अवसरभन्दा पनि चुनौती थपिने देखिन्छ। हाल नेपालमा आमसञ्चारमा मात्रै क्लिनफिड भएको अवस्थामा दूरसञ्चारका माध्यमबाट क्लिनफिड नभएमा च्यानल हेर्न सकिने अवस्थामा सरकारले दूरसञ्चारका माध्यमा क्लिनफिड लागू गरेन वा नियन्त्रण गर्न सकेन भने नेपाली मिडियामा आउने र आउनुपर्ने विज्ञापन दूरसञ्चारका साइट त्यसमा पनि सामाजिक सञ्जाल फेसबुक र ट्विटरतिर नजाला भन्न सकिँदैन। किनकि हालै मात्रै नेपालमा फेसबुक र वल्र्ड लिंकको सहकार्यमा दस हजार स्थानमा निःशुल्क बाइफाइको सम्झौता भएको समाचार आएका छन्। यसर्थ सरकारले फेसबुकलाई पनि स्थानीय कानुनअनुसार दर्ता हुने पत्राचार गर्न आवश्यक देखिन्छ। नेपाली मिडियाहरूको सिस्टम अपग्रेडिङ पनि भएन अनि अन्तर्राष्ट्रियकरण बजार र समुदायमा पनि पुग्न सकेनन् भने यसले नेपालमा लागू भएको क्लिनफिडका कारण नेपाललाई अगाडि बढाउनेभन्दा पनि पछाडि धकेल्ने निश्चित देखिन्छ। नेपाली माटोसुहाउँदो कार्यक्रम सञ्चालन गर्नु अनि नेपाली दर्शकलाई नेपाली च्यानलप्रति आकर्षित गर्नु अर्को चुनौती। हालका दिनमा जस्तै सस्ता सिरियल त्यसमा पनि कमेडी अनि खाली सीमित नेतालाई ल्याएर सञ्चालन गरिने टक सो अनि नायकनायिकाको अफेयर्स र स्क्यान्डल मात्रकै समाचार र गसिफहरू दिने मिडियाहरू पनि सच्चिन जरुरी छ। नेपाली भूगोल भनेको विदेशी कार्यक्रमका फ्रेन्चाइज चलाउने उनीहरूको कार्यक्रमको लाइसेन्स एकदुई करोडमा किनेर त्यसैको सिको गर्दै कार्यक्रम उत्पादन र प्रसारण गर्नेभन्दा नेपाली माटो, भेषभूषा, हिमाल, पहाड र तराईका जनजीवन प्राकृतिक सुन्दरता समेटेर वृतिचित्र र डकुमेन्ट्रीहरू बनाउने मुलुक हो। हामीकहाँ बर्सेनि धेरै विदेशी डकुमेन्ट्रीका लागि आउने गर्छन् तर खै नेपाली मिडिया र मिडियाकर्मीले यसतर्फ ध्यान दिएको ? के हाम्रो आफ्नै स्रोतसाधनमा डकुमेन्ट्री तयार गरी विदेशी बजारमा प्रदर्शन गर्न सक्दैनौं ? हामी त उही वासी र पुराना कार्यक्रम चलाउने साथै एयरपोर्ट छेउका सेकुवा कर्नरहरू जस्ता एउटाको कर्नरमा मानिस आउन थाले पसलहरूमा भीड लाग्न थालेको देखेमा हामी पनि सोही आसपास अर्को पसल खोल्न थालिहाल्छौं यही प्रवृत्ति मिडियामा पनि देखिन्छ। कुनै एक टेलिभिजनको फ्रेन्चाइज होस् वा अन्य कुनै कार्यक्रम चल्न थालेको उसको टीआरपी बढ्न थालेको हामी पनि जसरी हुन्छ त्यस्तै कार्यक्रम तयारी गर्न थाल्छौं। त्यसका लागि बजार अवस्था के छ विज्ञापन प्राप्त हुन्छ कि हुँदैन कुनै अध्ययन र तयारीविना नै। हो, हाम्रो समस्या नै यही हो। यसले त दर्शक आकर्षित गर्नेभन्दा पनि दर्शक भड्काउने मात्रै देखिन्छ।"
