शीर्षक,विवरण
कोरोना न्युट्रन बम हो ?,"यो सवाल निस्कनु स्वाभाविक हो। किनभने कोरोना भाइरसले त्यही काम गर्दै छ, जुन न्युट्रन बमले गर्छ भन्ने थियो। याने दुवैले मान्छे मात्र मार्छ तर अरू भौतिक संरचनाको नाश गर्दैन। न्युट्रन बम वास्तवमा संसारमा कहिल्यै पनि प्रयोग भएन। तर सन् १९७५ तिर जब यसको विश्वमा धेरै चर्चा चल्यो त्यसबखत यही दाबा गरियो कि यो बमले मानिसको श्वासप्रश्वासमा वाधा हालेर उसलाई मार्छ तर अरू बमहरूले जस्तो पड्किएर घर, सहरहरू नाश गर्दैन। यसै तर्कलाई अगाडि सारेर अमेरिकाको राष्ट्रपति रेगनले यो बम बनाउने प्रस्ताव गरेका थिए। कालान्तरमा सो बम बनाइयो, तर प्रयोग भएन। के कोरोना भाइरसको यससित केही सम्बन्ध छ ? किनभने न्युट्रन बमले गर्ने काम कोरोना भाइरसले गर्दै छ। कोरोना भाइरसले सारा संसारलाई सताइरहेको बखतमा एउटा विवाद निस्किरहेको छ आखिर यो कहाँबाट निस्केको हो ? हुन त यो अकाट्य तथ्य होइन तर केही वैज्ञानिकले यो भाइरस अमेरिकाले निकालेको हो भनेर दाबा गर्दै छन्। चीनको आर्थिक र सामरिक शक्ति बढ्दै गएको देखेर उसलाई थला पार्न अमेरिकाले यो भाइरस निकालेको र चीनको वुहान प्रान्तमा छाडिदिएको भनेर दोषारोपण सुनिएको छ। त्यसका साथै अमेरिकाको हार्बार्ड विश्वविद्यालय र वुहान विश्वविद्यालयका अनुसन्धानकर्ता यस क्षेत्रमा मिलेर काम गरिरहेको भन्ने पनि उजागर भएको छ। यसैबीच हार्बार्डका यसैसम्बन्धी एकजना अनुसन्धानकर्तालाई अनुसन्धानका केही तथ्य बेचेको भनेर अमेरिकी सरकारले थुनामा राखेको छ। यी जानकारीबाट कतै अमेरिकामाथि गरिएको दोषारोपण सत्य त होइन भन्ने शंका उत्पन्न भएको छ। विश्वका महाशक्ति राष्ट्रहरूबीच एकअर्कालाई पछाडि पार्ने प्रतिस्पर्धामा एकअर्काको हानिनोक्सानी पार्ने कदम उठाउनु नौलो होइन। न्युट्रन बम त्यस बेला जन्मेको हो, जुन बेला अमेरिका र सोभियत रूसबीचमा तनाव थियो। दोस्रो विश्वयुद्धपछि उनीहरूले एकअर्कालाई सामरिक दृष्टिबाट पछाडि पार्ने प्रयत्न गरिरहेका थिए। हिरोसिमा र नागासाकीजस्ता जापानी सहरमा अमेरिकाले अणु बम खसालेर पूरै नाश गरिदिएका थिए। त्यस्तो प्रकारको नोक्सानी गर्न नपरोस् भन्नाका लागि त्यसभन्दा धेरै सानो बम बनाउने उद्देश्यबाट प्रेरित भएर न्युट्रन बमको धारणा निस्केको थियो। यो खासगरी युरोपको सुरक्षा गर्र्ने लक्ष्यबाट प्रेरित थियो। तर यो युरोपमा कहिल्यै पनि राखिएन। यसको उपयोगिता हुने अवस्था नै आएन। जुन बेला यो बमको विवाद निस्क्यो त्यसबेला यसबारेमा केही तथ्य र केही अफवाह पनि निस्क्यो। आजको परिपे्रक्षमा कोरोनाको जस्तो यो बम कस्तो हो, कति क्षति गर्ने हो, कस्तो परिस्थितिमा प्रयोग हुने हो आदि प्रश्नको सही उत्तर आएन। पहिलो दावा थियो यसले भौतिक रचना बिगार्दैन। सो दावा नै शंकास्पद निस्क्यो। अमेरिकी सैनिक विशेषज्ञहरूले नै भने यसले थोरै भए पनि नबिगारी छाड्दैन। किनभने न्युट्रन बम एक प्रकारले सानो खालको हाइड्रोजन बम हो। यो पनि आणविक प्रक्रियाबाटै पड्किने हो। यसले रेडियो विकरण छाड्ने हो र मान्छे मार्ने हो। यो पनि पड्किने हो। पड्किँदा यस बमबाट निस्कने आगोको मुस्लो २० प्रतिशतमा झर्छ। तर त्यति शक्तिले पनि भौतिक नाश गर्छ। एउटा वैज्ञानिक विश्लेषणले भनेको छ कि एक किलो टनको न्युट्रन बम जमिनभन्दा ६५० फिट माथि पड्काइयो भने यसले २५ एकडमा फैलिएका सबै जीवजन्तु नाश गर्ने छ। यो करिब एक माइलको एकचौथाइ मात्र हो। सय एकड जमिनमा फैलिएका सबै जैविक किरा र रूखपात मर्नेछन्। त्यसैगरी २५० एकडमा फैलिएका किराफट्यांग्राहरू र पाँच सय एकडसम्म अवस्थित सबै रूख पनि नाश हुनेछन्। १२ सय एकड जमिनमा विद्यमान पशुपक्षी पनि कालान्तरमा मर्ने छन्। त्योभन्दा कम उचाइमा बम पड्काइयो भने विनाशको मात्रा अरू बढ्ने छ। अमेरिकी सैनिक कार्यालयले सय फिटको उचाइमा पड्काउनुपर्ने विचार राखेको छ। तर न्युट्रन बमका प्रतिपादकले तीन हजार फिटभन्दा कम उचाइमा सो पड्काउन नहुने धारणा राखेका छन्। उनीहरूका रायमा यो बमको लक्ष्य आणविक विकरण निकाल्नु हो। यसले मान्छे मार्ने हो। जे भए पनि यो पड्काइएका ठाउँका धेरैजसो भवन भत्किने छन्। अमेरिकाले न्युट्रन बम बनाउनुको मुख्य कारण सोभियत रूसको आक्रमणबाट युरोपलाई जोगाउनु हो। यसको प्रयोग पनि युरोपमै हुने भनेर चर्चा भएको हो। त्यसकारण बर्लिन, लन्डन, पेरिस, रोम, आम्सरडमजस्ता युरोपेली सहरहरूमा यसको विरोध प्रदर्शन भएका थिए। तर अमेरिकी सैनिक अधिकारीहरूले यसको प्रतिकार गर्दै भनेका थिए कि जसरी युरोपमा राखिएका ठूला आकारका आणविक बमहरू २० वर्षदेखि प्रयोग नभई बसेका छन्, त्यसरी नै न्युट्रन बम पनि त्यसै रहिरहने छन्। तर यसबाट यसबारे सार्वजनिक विवाद सुल्झिएन। यस विवादबाट अन्ततः सैनिक पक्ष पन्छियो। न्युट्रन बम एक आणविक हतियार हो र आणविक हतियार प्रयोग गर्नेनगर्ने निर्णय गर्ने काम राजनीतिक हो। दोस्रो महायुद्धमा जापानमा हानिएका आणविक हतियार पनि अमेरिकी राजनीतिक निर्णयबाटै भएको थियो। सेनाको काम त राजनीतिक निर्णयलाई कार्यान्वयन गर्नु मात्र हो। यसको प्रयोग गर्ने निर्णय गर्नुपर्ने समय आयो भने सत्तामा बसेका मानिसको टाउको दुखाइ हुने छ। न्युट्रन बमको विरोधमा तर्क गरियो कि यो कुनै आक्रामक कार्यका लागि होइन। यो आफ्नो सुरक्षाका लागि मात्र हो। यसले खालि रूसी ट्यांक चलाउनेहरूको मात्र ज्यान लिने तर जर्मन संरचनाको नोक्सान नगर्ने भन्ने हो भने यो बेकार छ। तर यस तर्कका विपक्षमा के भनियो भने आणविक बमको प्रयोग नगर्ने हो भने यसलाई तयार राख्नु नै बुद्धिमानी हुन्छ। चाहिँदो बखतमा प्रयोग गर्न सक्ने शक्ति हुनु नै यसको प्रयोग नगर्नु हो। यो कुरा अरू आणविक हतियारको अस्तित्वबाट पनि साबित भएको छ। अन्तर्राष्ट्रिय होडबाजीमा कतै न्युट्रन बम जस्तै कोरोनाको उत्पत्ति पनि एक जैविक हतियारका रूपमा भएको त होइन भन्ने शंकाउपशंका उत्पन्न भएको छ। यसको निराकरण हुनेनहुने एउटा प्रश्नवाचक चिह्न बनेको छ।"
संयम गुमाउँदै भारत,"सन् २०१९ उत्तरार्धमा लिम्पियाधुरा, लिपुलेक र कालापानीसहितको नेपाली भूभाग गाभेर भारतले नयाँ राजनीतिक नक्सा प्रकाशित गर्यो, जसको नेपालभित्र तीव्र विरोध भयो। वार्ताबाट समाधान खोज्नुको साटो भारतले पेल्ने नीति अख्तियार गर्यो। नेपालको सार्वभौमसत्ताको सम्मान गर्नु कता हो कता भारत अपमानको बाटोमा अग्रसर भयो। गत छ महिनामा त्यो भारतको पहिलो भुल थियो। कोभिड१९ ले समस्त विश्व आक्रान्त भएको बेला नेपाली भूभाग लिपुलेकमा खनेको बाटोको उद्धाटनको घोषणा भारतको दोस्रो भुल थियो जसका कारण नेपालभित्र भारतविरुद्ध आक्रोश चुलियो। संसारको सबैभन्दा ठूलो लोकतन्त्र कहलिएको भारतको नागरिक सरकारले सेनाध्यक्षलाई अघि सारेर नेपालको विरोध अरू कसैको इशारामा भएको भन्दै चीनतर्फ इंगित गर्नु तेस्रो भुल थियो। भारतीय सैन्य नेतृत्वको अनुचित टिप्पणी धम्कीका रूपमा बुझियो जसले नेपालभित्रको आक्रोश झन भड्कियो। कुनै विषयमा विवाद भएपछि संवाद अनिवार्य हुन्छ तर यो विवादमा भारत संवादको पक्षमा देखिएन किनकि भारतसँग लिम्पियाधुरा, लिपुलेक र कालापानी भारतीय भूभाग भएको कुनै प्रमाण छैन। नेपालका परराष्ट्रमन्त्रीले काठमाडौंस्थित भारतीय राजदूतलाई बोलाएर यस विषयमा जब विरोधपत्र थमाए, भारतीय विदेश मन्त्रालयले जारी गरेको बासी विज्ञप्तिलाई तत्काल भारतीय राजदूतले नेपालका परराष्ट्रमन्त्रीलाई हस्तान्तरण गर्नु भारतले गरेको अर्को भुल थियो। यस्तो संवेदनशील विषयमा तुरुन्त भर्चुअल वार्ता थाल्नुपर्नेमा कोभिड१९ नियन्त्रणपछिको भाका राखेर भारतले अर्को भुल गर्यो। लाग्छ भारतले संयम गुमाएको छ र एकपछि अर्को गल्ती गर्दै गइरहेको छ। त्यसो त भारतलाई घृणा गर्ने खान्दानी जमात पनि नेपालमा छ, भारतलाई सधैं गाली गर्ने राजनीतिक जमात पनि नेपालमा छ। तथापि भारतलाई भित्रैबाट माया गर्नेहरू पनि छन्। भारतीय सेनाको हिस्सा भएर भारतको सुरक्षाका लागि लडिरहेका नेपाली कहिल्यै पनि भारतको सुरक्षाका लागि खतरा हुन सक्दैनन्। भारतको दादागिरीविरुद्ध नेपाली बोल्छन् तर भारतसँग युद्धको कल्पना पनि गर्दैनन्। तर, भारत भने अतिवादलाई बढावा दिइरहेको छ। भारतको नागरिक सरकारले सैन्य नेतृत्वलाई अघि सारेर धम्कीको भाषा बोल्नु अतिवादलाई बढावा दिनु हो। पछिल्लो पटक ब्वाँसोसरी लिपुलेक लुछ्दा नेपाली स्वाभिमान आहत भयो र नेपालरुपि गाई ग्वाँ ग्वाँ गरेर करायो तर भारतीय सेनाध्यक्ष मनोज मुकुन्द नरवणे बर्बराए जरुर यो गाईलाई चितुवाले उकासेको हुनुपर्छ। दक्षिण एसियामा अशान्तिको कारक बन्ने वा शान्तिको सूत्रधार, भारत प्रष्ट हुनुपर्छ। नेपाल र नेपालीले केही मागेका छैनन्, आग्रह यति मात्र, जे सत्य हो त्यसलाई भारतले स्वीकार्नुपर्छ। भारतीय सेनापति नरवणेको टिप्पणीलगत्तौ नेपालको मन्त्रिपरिषद्ले लिम्पियाधुरा, लिपुलेक र कालापानीसहितको आफ्नो भूभाग समेटेको राजनीतिकप्रशासनिक नक्सा अनुमोदन गरी सार्वजनिक गरिसकेको छ। यसबाट मुर्मुरिएको भारतले विज्ञप्तिमार्फत दोष नेपालको टाउकोमा थोपर्दै कुटिल भाषा बोल्नु भारतको पछिल्लो गल्ती हो जबकि भारतले बिनासर्त वार्ताको आह्वान गर्नुपथ्र्यो। युद्ध र घृणाको मार्गबाहेक अरू सबै वैधानिक र स्वाभिमानी उपाय अवलम्बन गर्न नेपाल स्वतन्त्र छ। सोअगावै भारत स्वयं अग्रसर भएर समाधान खोज्नुपर्छ। भारत आफूलाई सत्यको सारथि दाबा गर्छ भने झुटको खेती बन्द गर्नुपर्छ। होइन ती भूभागमाथि भारतको दावा पुष्टि गर्ने आधार छ भने भारतले सार्वजनिक गर्नुपर्छ। त्यसो त विगत आधा दशकमा भारतले आधादर्जन बढी गल्ती गरिसकेको छ नेपाल सन्दर्भमा। पहिलो गल्ती भारतीय प्रधानमन्त्री नरेन्द्र मोदीको सन् २०१५ मे मा सम्पन्न चीन भ्रमणका दौरान चीन भारतबीच भएको ४१ बुँदाको सहमतिमा नेपाली भूभाग लिपुलेकलाई घुसाउनु भारतको गल्ती थियो। लिपुलेक सन्दर्भलाई लिएर नेपालको विरोध स्वाभाविक थियो। त्यही विरोधका कारण भारतीय प्रधानमन्त्री नरेन्द्र मोदी र नेपालका प्रधानमन्त्री सुशील कोइरालाबीच प्रत्येक महिना हुने टेलिफोन संवाद बिच्छेद गर्नु, कोइरालाको प्रस्तावित राजकीय भ्रमणप्रति अनिच्छुक रहनु भारतको दोस्रो गल्ती थियो। २०७२ असोजमा नेपालमा संविधान जारी हुने भएपछि संविधान जारी हुनबाट जसरी पनि रोक्ने भारतको अस्वस्थ अभियान तेस्रो गल्ती थियो। संविधान जारी भइसकेपछि नाकाबन्दीको हर्कतमा उत्रनु भारतको सबैभन्दा ठूलो गल्ती थियो। पुराना घाउमा खाटा बस्दै थिए। नेपालभारत दुवैतिरका सम्मिलित प्रवुद्ध समूह गठन भई प्रतिवेदन समेत तयार भइसकेको अवस्थामा ईपीजी भनिने उक्त समूहको प्रतिवेदन बुझ्नसमेत भारतले इन्कार गर्नु पाँचौं गल्ती थियो। सन् २०१४ मा नेपालमा अन्तिम पटक दक्षिण एसियाली क्षेत्रीय सहयोग संगठनको शिखर बैठक सम्पन्न भएको थियो। सन् २०१६ मा भारतको उरीमा भएको आतंकवादी आक्रमणबाट चिढिएको भारतको कोपभाजनको सिकार बन्यो सार्क। पाकिस्तानमा प्रस्तावित सार्क शिखर सम्मेलन भारतको अनिच्छाका कारण आजसम्म हुन सकेको छैन। पाकिस्तानको रिसले दक्षिण एसियाली राष्ट्रहरूको साझा संगठन सार्कलाई निस्तेज बनाउनु भारतको छैठौं गल्ती थियो। नेपाल सन्दर्भमा गल्तीमाथि गल्ती गर्दै गइरहेको भारतले कहिले पनि आत्मसमीक्षा वा नीति पुनरावलोकन गर्नु आवश्यक ठानेन। सार्कको घाँटी न्याक्न पुगेको भारतले नेपालसँगको विवादका कारण बिम्स्टेकको घाँटी नन्याकोस्। पाकिस्तानसँगको विवादमा आतंकवादी चलखेलको आरोप लगाउँदै आएको भारतले नेपालसँगको विवादमा चिनियाँ चलखेलको राग अलापेर आरोपको कूटनीति अवलम्बन गरेको छ। सीमा विवादबाट ध्यान मोड्न राजनीतिक दुघर्टनाको खेल भारतले खेल्यो भने वा कुनै पनि शैलीको नाकाबन्दीको नीति अवलम्बन गर्यो भने त्यो भारतको झन् ठूलो भुल हुनेछ। भारतीय संस्थापन कतै साउती मार्दै, कतै दबेको स्वरमा दाबा गर्छ, भारतलाई कालापानी भोगाधिकार राजा महेन्द्रले दिएका हुन्। एउटा दिवंगत तानाशाहले केके कानेखुसी गरेका थिए भन्ने प्रचार गर्नुभन्दा लिम्पियाधुरा क्षेत्रमाथि भारतको दाबा पुग्ने प्रमाण छन् भने भारतले पेस गरे भइहाल्यो। त्यसो त २०१७ सालमा नेपालका पहिलो जननिर्वाचित प्रधानमन्त्री बीपी कोइरालालाई तत्कालीन राजा महेन्द्रले अलोकतान्त्रिक तवरले अपदस्थ गरी स्वेच्छाचारी तवरले थुन्दा र प्रजातन्त्रको बध गर्दा भारत र आफूलाई लोकतन्त्रको अब्बल वकिल ठान्ने भारतका तत्कालीन प्रधानमन्त्री जवाहरलाल नेहरूको मौनताको रहस्य खुल्दै गएको छ। २०३२ साल अगाडिसम्म नेपालमा लिम्पियाधुरासहितको चुचे नक्सा प्रचलनमा थियो तर २०३२ सालमा अचानक त्यो चुचो भाग हटाई बुचो नक्सा प्रकाशित गरिएको रहेछ। दरबारको इशाराबिना पात पनि नहल्लिने राजा वीरेन्द्रको शासनको त्यो कालखण्डमा २०३२ सालमै पञ्चायती संविधान संशोधन गरी पोलिटब्युरो शैलीको गाउँफर्क राष्ट्रिय अभियानलाई संवैधानिक निकाय बनाउनु, थप कठोरतानिरंकुशता अवलम्बन गरिनु र चुचे नक्सालाई बुचे बनाउने आपराधिक खेलबीचको तादाम्यता अहिले स्पष्ट भएको छ। वर्तमानको चर्चा गर्दा भारतीय अतिक्रमण विरुद्ध सिंगो देश एक ठाउँमा उभियो तर वर्षमा पाँच छ थान विज्ञप्ति जारी गर्ने पूर्वराजा ज्ञानेन्द्र भने मौन देखिए। व्यक्तिले जतिसुकै ओठ सिलाए पनि इतिहासले रहस्य खोल्दै र ओकल्दै जान्छ। सन् १९६२ को भारतचीन युद्धपश्चात विगत ५८ वर्षदेखि भारतीय फौजले सामरिक महत्तवको नेपाली भूभाग कालापानीमा अड्डा जमाएको छ। समस्यारोग ५८ वर्ष पुरानो होस् वा ५८ दिन, निदान खोज्नुपर्छ। शदीआंै पुरानो नेपालभारत सम्बन्ध अहिले चिरा परेको छ। दुई देशबीच आकाश मात्र होइन आस्था पनि जोडिएको सम्बन्ध अहिले भारतका कारण खण्डित हुन थालेको छ। सन् २०१७ मा भुटानी भूभाग डोक्लाममा बाटो खन्ने वहानामा चीनले धावा बोलेपछि भुटानको सार्वभौमसत्ता रक्षाको नाममा भारतीय सेना डोक्लाम पुगेको थियो तर अहिले लिपुलेकमा बाटो खन्दै भारतले नेपालको अखण्डतामाथि प्रहार गरेको छ। भुटानजस्तो सानो राष्ट्रको भूभागमाथि दागा धर्ने चीनले लिपुलेक हुँदै मानसरोवरसम्मको यात्रा सहज बनाउन भारतलाई सहयोग गर्यो भन्ने बुझाइ भारतको अर्को गल्ती थियो। नेपाल सन्दर्भमा भारत जति आक्रामक हुँदै जान्छ सहयोगका नाममा चिनियाँ हस्तक्षेपलाई आमन्त्रण गर्न खोज्नेहरू अझ सलबलाउँदै जान्छन् भन्ने सत्य भारतले चाँडोभन्दा चाँडो बुझ्नु आवश्यक छ। नेपालप्रति भारतीय सत्ता जति क्रुर हुँदै जान्छ चिनियाँ स्वार्थलाई अझ मलजल पुग्दै जान्छ। २०७२ को नाकाबन्दीले नेपाललाई चिनियाँ कित्तामा धकेल्यो भन्ने विश्लेषण भारतीय कित्ताभित्र पनि हुँदै आएको छ। लिम्पियाधुरा, लिपुलेक र कालापानी प्रकरणमा नेपालको सार्वभौमसत्ताको सम्मान गर्दै भारतले शीघ्र समाधान खोज्न सकेन भने नेपाललाई स्थायी रूपमा चिनियाँ चौतारीमा धकेल्न चाहनेहरूका लागि भारत भर्याङ बन्नेछ। यसै पनि भित्री हिमालयसम्म नेपाली भूभागमा प्रभाव विस्तार गर्न कस्सिएको चीन अहिले नेपथ्यमा बसेर आमन्त्रण मात्र पर्खिरहेको छैन अपितु अनेकौं खेल खेलिरहेको छ र त्यस्तो कुनै खेलमा भारत आफैं गोटी बन्दै गइरहेको छ। लिम्पियाधुरा त्रिदेशीय नाका हो। लिम्पियाधुरामा भारतको हठ जति बढ्दै जान्छ यो विवादमा तेस्रो पक्षको संलग्नता जोडिँदै जान सक्छ। मध्यस्थ भएर आउनेहरू स्याल पनि हुन सक्छन् चितुवा पनि हुन सक्छन्। आज मध्यस्थ बन्न खोज्नेहरू भोलि न्यायाधीश हुँ भन्न पनि सक्छन्। नेपालमाथि भारतीय अतिक्रमणको उदाहरण दिँदै भोली भारतीय भूमिमाथि तेस्रो पक्षले अतिक्रमणको मौका खोजिरहेको पनि हुन सक्छ विशेषतः अरूणाचल, लद्दाख र सिक्किममा। तर पनि ड्र्यागनको फणालाई छाता ठान्दै छ भारत, उल्टो अहिले नेपाललाई न्याक्न तम्सिएको छ। नाकाबन्दीका एउटा सूत्रधार भारतका वर्तमान विदेशमन्त्री एस जयशंकर र अराजक गृहमन्त्री अमित शाहसहितले रचना गरेको नेपालविरुद्धको गाई मारेर बाघ पोस्ने रणनीति भारतको सुरक्षाका लागि समेत खतरा छ। आत्मघाती गोल हुनुअगावै भारतका प्रधानमन्त्री नरेन्द्र मोदी स्वयं अग्रसर भएर चाँडोभन्दा चाँडो समाधान खोज्नु आवश्यक छ। वार्ताको कुनै विकल्प छैन। इतिहासमा सत्यको सारथि बन्ने वा मित्थाको भरिया ? महामहिम मोदीले निर्णय गर्ने बेला आयो। दक्षिण एसियामा अशान्तिको कारक बन्ने वा शान्तिको सूत्रधार, भारत प्रष्ट हुनुपर्छ। नेपाल र नेपालीले केही मागेका छैनन्, आग्रह यति मात्र, जे सत्य हो त्यसलाई भारतले स्वीकार्नुपर्छ।"
"कोरोना, किसान र लिपुलेक","अस्तित्वमा वसन्त ऋतुले राज गरिरहँदा मानिसहरू घरभित्रै कोरोना कहर खेपिरहेका छन् भने किसान आफ्ना बारीमा मौलाएका तरकारी आँखाअगाडि कुहिएर खेर जाँदा लिपुलेकको मर्मले देश दुखेभन्दा बढी उसको छाती दुखेको छ। लिपुलेक उसको आँखाभन्दा अलिपर छ, लिपुलेक उसको काखकी छोरीभन्दा अलिपर छ अनि लिपुलेकको भाषण र आन्दोलनले भन्दा उसको परिवारको जिम्मेवारीले उसलाई धेरै मर्माहत बनाएको छ। एकातिर कोरोनाको कहरले दिनप्रतिदिन नेपालीलाई छाडेको छैन। दैनिक संक्रमितको संख्या बढिरहेको छ। आजको दिनसम्म आउँदा कोरोना संक्रमित नेपालीको संख्या बिहीबारसम्म चार सय ४४ पुगिसकेको छ र खुकुलो पारिएको बन्दाबन्दीको कारण संक्रमितको संख्या बढ्दै जाने अनुमान गर्न सकिन्छ। विनासुझबुझ मानिसको चहलपहल देख्दा लाग्छ हामीमा समझको विकास हुन अझै बाँकी छ। सडक र चोकचोकमा उत्पादन गर्ने किसान होइनन्, सवारीसाधन भएका सम्पन्न व्यक्तिको झुण्ड छ। अत्यावश्यक काम, सेवा र सूचनाका नाममा सवारी पासको दुरुपयोग हुनु भनेको आफ्नो स्वास्थ्यको जोखिम मात्र होइन, आफूबाट अरूलाई पुर्याउने जोखिमबारेमा बुझ्ने समझ र संवेदना विकसित भएको पाइँदैन। आफ्नो स्वास्थ्य रक्षाका लागि आफैं संयमित नहुने हो भने त्यसको भागीदारी पनि आफैं हुनुपर्नेछ। दैनिक बढ्दै गएको संक्रमणबाट पनि बोध हुनुपर्ने हो यो हेलचक्रयाईं गर्ने विषय होइन। कोरोना भाइरसको औषधि पत्ता लागिसकेको छैन। त्यसैले रोगप्रतिरोधात्मक क्षमता बढाउने, मानसिक स्थिति शान्त राख्ने उपाय अपनाउने र खानपानमा विशेष ध्यान दिने समय हो यो। स्वास्थ्य हुनु, आफैंमा स्थित हुनु, आफ्नो स्वभाव र शरीरको स्वभावलाई जान्नु अनि मनले जे भनेको छ त्यही गरिएको छ या आफ्नो शरीर र स्वास्थ्यलाई ख्याल राखेर सचेत बनिएको छ आफैंले मूल्यांकन गर्नुको विकल्प छैन। रोगप्रतिरोधात्मक क्षमता बढाउने किसिमका सागसब्जी, उमारिएका गेडागुडी, कागती, सुन्तलालगायतका भिटामिन सी प्राप्त हुने खानेकुरा प्रयोगमा जोड दिन जरुरी छ। भिटामिन ई, के लगायतका पोषण प्राप्त हुने खाना प्रयोग गर्ने, शारीरिक योगाभ्यास, ध्यान, सम्यक निद्रा र सम्यक वि श्रामलाई नियमित गर्ने अर्को उपाय हो। सरसफाइमा ध्यान, सक्रिय जीवनशैली र दैनिकीलाई आनन्दित तरिकाले बिताउने उपाय अपनाउन सके स्वस्थ बनिन्छ। हाम्रा खानेकुराका स्रोत नै किसान र कृषि उत्पादन भएकाले यिनलाई प्राथमिकतामा राखी बन्दाबन्दीको व्यवस्थापन गर्न सकिएन भने अबको भविष्यमा विकराल समस्या नआउला भन्न सकिन्न। विडम्बना ! यो समयमा हाम्रा नेपाली किसानको उत्पादन बारीमै कुहिएका छन् भने छिमेकी मुलुकबाट आयातीत तरकारी त्यो पनि विषादी परीक्षणविना हाम्रा भान्छा र पेटमा पुगेका छन्। हामीलाई अत्यावश्यक कुरा प्राथमिकतामा राखेनौं भने भविष्यमा पछुताउनुको विकल्प हुँदैन। बन्दाबन्दीमा हाम्रा किसान र उनीहरूको उत्पादनको बजार व्यवस्थापन किन प्राथमिकतामा परेन ? एकातिर उपभोक्ताले उत्पादन नपाएर समस्यामा पर्नु अर्कातिर, किसानले आफ्ना उत्पादन बारीमै सडाउनुपर्ने यो कस्तो व्यवस्थापन हो ? कस्तो हेलचेक््रयाईं हो र कस्तो गैरजिम्मेवारीपन हो सरकारको ? आज काठमाडौंका तरकारी बजार, सडक र चोकचोकमा तरकारी र फलफूल प्रशस्त छन् तर हाम्रा किसानका होइनन्, छिमेकबाट भित्रिएका ! लकडाउन सुरु भएको चैत महिनामा मात्र भारतबाट दुई अर्ब ८१ करोड २९ लाख रुपैयाँको तरकारी आयात भएको भन्सार विभागको तथ्यांक छापामा आइरहेका छन्। वैशाखको तथ्यांक छाडेर चैतको तथ्यांकलाई आधार मान्दा पनि नेपालमा दैनिक ९ करोड ३७ लाख रुपैयाँको तरकारी आयात भइरहेको सरकारी तथ्यांकले नै बताएको छ । यो ४२ दिनका बीचमा मात्र चार अर्ब १२ करोड ५५ लाख रुपैयाँको तरकारी आयात भएको मान्न सकिने आधार भन्सारकै अधिकारीले बताएको समाचार पनि छ। अवश्य पनि किसानसम्म व्यापारी पुग्दैनन्, सरकार नै पुग्नुपर्छ। व्यापारीलाई त जहाँको उत्पादनले नाफा मिल्छ त्यहीं केन्द्रित भए पुग्छ। व्यापारीलाई न त उपभोक्ताको स्वास्थ्यको ख्याल हुन्छ, न त विषादी परीक्षणको चिन्ता नै ! हाम्रा किसान टाउकोमा हात राखेर आँखाबाट आँसु बगाइरहँदा र छिमेकी मुलुकबाट अर्बौंको तरकारी, फलफूल आयात भइरहँदा कतै यो नियतवश भएको त होइन भनेर शंका गर्ने प्रशस्त ठाउँ छन्। हाम्रा सीमानाकाबाट आयातको सीमितता नहुनु, दैनिक सामान भित्रिनु तर हाम्रा पूर्वदेखि पश्चिमसम्मका किसानले आफ्नो उत्पादनलाई डोजर लगाउन बाध्य हुनुपर्ने अवस्था नागरिकलाई सहज भएको छैन। हामी दुई पैसा बढी तिरेर हाम्रै नेपाली किसानको उत्पादन उपभोग गर्न चाहन्छौं भन्ने नागरिकलाई के जवाफ दिन्छौ सरकार ? सुन्नमा आएको छ हिजोआज आयातीत तरकारी, फलफूलको विषादी परीक्षण पनि हुन छाडेको छ। सरकार किन आफ्ना किसानप्रति जवाफदेही र उत्तरदायी हुन सकेको छैन ? ती किसानका दर्दनाक आवाज र हृदय फुटेर निस्केका आँसु सरकारले किन देख्दैन ? यसको परिणाम भविष्यमा के आउला ? सरकारको दूरदर्शिता के हो ? किसानको उत्पादन र बजारको व्यवस्थापन विनाको कृषि प्रवद्र्धन कसरी सम्भव हुन्छ ? यो कोरोना कहरमा प्रसंग लिपुलेकको चले पनि सबैतिरका सिमानामा भारतीय हस्तक्षेप रहेको समाचार नौलो होइन, वर्षौंदेखिको यो समस्या र विवादले निकास किन पाएको छैन ? नेपाल सरकारले पटकपटक गम्भीरतापूर्वक आपत्ति जनाउँदै पत्राचार या संवाद गरेको भनिए पनि विवाद समाधान नहुनुले कमजोरी कसको हो ? नेपालले वक्तव्य जारी गर्दै गर्ने तर भारतले नेपाली भूभाग आफ्नो कब्जामा पार्दै जाने र सफल पनि हुने, यसको कारण नेपाल सरकार हेपिएकै मान्ने हो या प्रमाणीकरण गर्ने आधार नभेटिएको हो ? महाभूकम्प २०७२ को दुःखद अवस्थामा पनि दुई ठूला छिमेकी मुलुकले नेपाली भूभाग मिचेर व्यापार मार्ग खोल्ने निर्णय गरेका हुन्। अहिले कोरोना कहरको समयमा पनि त्यही प्रकृतिको घटना दोहोर्याएको छ भारतले। यो प्रचलन, परम्परा र व्यवहारलाई किन निरन्तरता दिइएको छ ? इतिहासदेखि अहिलेसम्म आउँदा नेपाल र नेपालीले यो समस्या र अपमान भोग्दै आउनुको कारण प्रस्ट पारिएन भने जनता सधैं जिज्ञासु मात्र बनिरहनुपर्ने हुन्छ। सूचना र जानकारीका निम्ति भन्दै उच्चस्तरीय आयोग र संयन्त्रका नाममा करोडौं बजेट खर्च गर्ने तर आफ्नो सार्वभौमसत्ता जोगाउन नसक्ने सरकारको फितलो कामबाट निराश हुनुको विकल्प छैन जनतालाई ?"
रोज र स्टर्लिङ असन्तुष्ट,"लन्डन : लामो समयदेखि स्थगित इङ्लिस प्रिमियर लिग फुटबल आगामी जुनको दोस्रो सातादेखि सुरु हुने सम्भावना देखिएको छ । बेलायत सरकारले जुन १ तारिखपछि खेलकुद गतिविधि सुचारु गर्ने निर्णय लिएपछि प्रिमियर लिग पनि सञ्चालन हुने सम्भावना बढेको हो । लिग सुचारु भए पनि खेलहरू भने बन्द रंगशालामा खेलाइने बताइएको छ । कोरोना भाइरसको महामारीका कारण करिब दुई महिनादेखि प्रिमियर लिग स्थगित छ । सरकारको पछिल्लो निर्णयपछि फुटबल अधिकारीहरू पनि लिग सुचारु गर्ने योजना बनाउन व्यस्त छन् । तर, केही चर्चित खेलाडी भने जुनमा पनि लिग सुचारु गर्न नहुने अडानमा देखिएका छन् । प्रिमियर लिग क्लब टोट्टनहामका डिफेन्डर डेनी रोज र म्यानचेस्टर सिटीका आक्रामक मिडफिल्डर रहिम स्टर्लिङ पनि हतारमा लिग सुचारु गर्न नहुने पक्षमा छन् । रोज र स्टर्लिङ दुवै इङ्ल्यान्डको राष्ट्रिय टोलीका सदस्य पनि हुन् । कोरोना भाइरसको महामारी अझै थामिएको छैन । यस्तोमा हतारिएर लिग सुचारु गर्नु घातक हुन सक्छ, २९ वर्षीय रोजले सामाजिक सञ्जाल इन्स्टाग्राममा आफ्नो आक्रोश पोखेका छन् । उनले कुनै पनि हालतमा मानिसको जीवनभन्दा ठूलो फुटबल हुन नसक्ने धारणा पनि व्यक्त गरेका छन् । प्रिमियर लिग कहिले र कसरी सुचारु गर्ने भन्ने विषयमा सम्बन्धित पक्षहरूबीच अर्को साता छलफल हुने भएको छ । लिग सुचारु गर्नुअघि गम्भीर छलफल हुनु जरुरी छ । हचुवाको भरमा लिग सञ्चालन गर्नु हुँदैन, रोजले भनेका छन्, विश्वभर थुप्रै खेलाडी पनि कोरोनाबाट संक्रमित बनेको तथ्य हामीले भुल्नु हुँदैन । यसैगरी २५ वर्षीय स्टर्लिङले पनि इङ्ल्यान्डमा तत्काल खेलकुद गतिविधि सञ्चालन गर्न नहुने धारणा व्यक्त गरेका छन् । हामीले हतारिएर खेलकुद गतिविधि सुचारु गर्यौं भने त्यसको अर्को दुर्घटना निम्त्याउन सक्छ । यसतर्फ हामी सचेत हुनु आवश्यक छ, स्टर्लिङ भन्छन्, खेल क्षेत्रमा लाग्ने घाटाभन्दा मानवीय क्षति निकै गम्भीर कुरा हो भन्ने कसैले पनि भुल्नु हुँदैन । इङ्ल्यान्ड अहिले कोरोना भाइरसको संक्रमणबाट सबैभन्दा बढी प्रभावित राष्ट्रमध्ये एक हो । हालसम्म कोरोना भाइरसको संक्रमणका कारण इङ्ल्यान्डमा ३२ हजारभन्दा बढीको मृत्यु भइसकेको छ । इङ्ल्यान्डमा दुई लाख २३ हजारभन्दा बढी व्यक्ति कोरोना भाइरसबाट संक्रमित छन् । यो भाइरसका कारण विश्वभर ज्यान गुमाउनेको सूचीमा अमेरिकापछि इङ्ल्यान्ड दोस्रो नम्बरमा छ ।"
