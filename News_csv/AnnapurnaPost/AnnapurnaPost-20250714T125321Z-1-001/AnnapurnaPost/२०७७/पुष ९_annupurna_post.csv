शीर्षक,विवरण
अदृश्य मुद्रा र शृंखलाबद्ध आँकडा,"देशको संसद्मा ब्लकचेन मार्फत कसरी भ्रष्टाचारका स्रोत र बिचौलियाकरण अन्त्य गर्न सकिन्छ भनेर संवाद हुनुपर्ने थियो २०७४ साउन २९ गते नेपाल राष्ट्रबैंकले एउटा भित्ते सूचना जारी गर्दै नेपालमा बिटकोइन कारोबार गैरकानुनी हुने फरमान गर्यो। बैंकले त्यसनिम्ति राष्ट्रबैंक ऐन२०५८ र विदेशी विनिमय (नियमित गर्ने) ऐन २०१९ लाई आधार मान्यो। नेपाल र नेपालीको उन्नतिका निम्ति त्यो सूचना अपूर्ण भएकाले त्यसको खारेजी गर्दै एक्काईसौं शताब्दीनिम्ति त्यस्ता भित्ते सूचनामार्फत मुलुकको भविष्यमाथि खेलबाड गर्ने प्रवृत्तिको अन्त्य आवश्यक छ। बिटकोइन का नाममा प्रकाशित त्यो सूचनाले वर्तमान परिप्रेक्ष्यमा त्योभन्दा अरू नामका सयौं थरीका डिजिटल अंकितविद्युतीय) मुद्रा, जसलाई चलनचल्तीका भाषामा क्रिप्टोकरेन्सी भनिन्छ, लाई समेट्न सक्दैन। तसर्थ त्यो सूचनाको समयावधि सकिएको छ। के हो क्रिप्टोकरेन्सी (अदृश्य मुद्रा) सन् २००८ मा एउटा गुमनाम व्यक्ति सातोसी नाकामोरो ले बिटकोइन (एउटा मित्र समूहबीचको विद्युतीय नगद प्रणाली) नामक श्वेतपत्र जारी गरेपछि बिटकोइन को न्वारान भयो। सातासीको नौ पेज लामो त्यो श्वेतपत्रमा जम्मा आठवटा सन्दर्भग्रन्थ उल्लेख गरिएको छ र तीमध्ये सातवटा सन्दर्भ सामग्रीले विभिन्न विद्युतीय नगदसम्बन्धी केही उल्लेख गरेको पाइन्छ। बिटकोइन, सरकारी निकाय वा बैंकहरूबाट निर्देशित नभएर विद्युतीय (डिजिटल) गुप्तलेखन (क्रिप्टोग्राफी) को प्रमाणमा आधारित भुक्तानी पद्धति हो। त्यहाँ सरकारी कर्मचारी वा बैंक वा अन्य कुनै पनि चलअचल सम्पत्तिको कारोबार गर्नेहरूको आवश्यकता पर्दैन। त्यसैले बिटकोइनलगायतका यावत् डिजिटल (अंकीय) मुद्राहरूलाई क्रिप्टोकरेन्सी (गुप्त वा अदृश्य मुद्रा) भनिन्छ। किनकि (क्रिप्टोे) को शाब्दिक अर्थ गुप्त वा अदृश्य भन्ने बुझिन्छ। ती यावत् थरीका अदृश्य मुद्रा कुनै पनि व्यक्ति वा संस्थाको नियन्त्रण हँुदैन, तर तिनीहरूको खाता खुला रहन्छ। सम्पूर्ण खातावाला र तिनीहरूको बहीखाता विकेन्द्रित र पारदर्शी हुन्छ। अदृश्य मुद्राको कुनै भौतिक रूप पनि हँुदैन तर आम नागरिकले आफ्नो भोगचलननिम्ति सामान्य पैसासरह प्रयोग गर्न सक्छन्। अहिले सयौं गुप्तमुद्रा थपिए पनि वास्तवमा दुइटा मुद्रा (१) बिटकोइन, (२) इथेरियमको लोकप्रियता, महŒव एवं त्यस्ता अवश्यभावी अवसरबाट संसार एक किसिमले लालायित बन्दै गएको छ। अहिलेको बजारमा एउटा बिटकोइनको बजार भाउ करिब २१ हजार अमेरिकी डलरसम्म पुगेको छ। अमेरिका, जापाल, जर्मनी, क्यानडादेखि भियतनाम, रूस, क्युबा, इरान, भारत, थाईल्यान्ड, भेनेजुयलामा बिटकोइनको खुला कारोबार हुन्छ। उता इथेरियमको बजार भाउ सन् २०१५ मा एउटा इथरबराबर तीन डलर थियो भने अहिले ६ सय डलर नाघेको छ। ब्लकचेन भनेको के हो अहिले बिटकोइन, इथेरियमलगायतका सयौं अदृश्य मुद्रा बन्ने संरचनाआधार भनेको ब्लकचेन मार्फत हो अर्थात् बिटकोइन र इथेरियम मुद्रा हुन् भने ब्लकचेन त्यसको प्राविधिक आधार हो। यस्तो प्रविधि जो अत्यन्त विकेन्द्रित सञ्जालमार्फत सञ्चालित एक पारदर्शी र सुरक्षित संरचना हुन्छ। ब्लकचेन यान्त्रिक गणित प्रविधिबाट तयार हुन्छ, जसमा दुइटा अवयव मिसिएका छन् एउटा डेटा (आँकडा) र अर्को चेन (शृंखलाबद्ध) हो। ब्लकचेनलाई नेपालीमा भन्नुपर्दा यो एक किसिमको विद्युतीय कारोबार वा खाता वा क्रियाकलापको शृंखला हो; जहाँ विभिन्न सहकर्मीका सहयोगबाट सम्पूर्ण कारोबारको सूचना थन्काउन वा स्वीकृत र संरक्षित गर्ने संरचना हो। ब्लकचेन को अन्तर्राष्ट्रिय अवस्था अहिलेको संसार ब्लकचेन (शृंखलाबद्ध आँकडा) को प्रयोग अदृश्य मुद्राभन्दा पनि अन्यत्र क्षेत्रमा कसरी प्रयोग गर्ने भन्ने विषयमा अन्तर्राष्ट्रिय जागरुकता र प्रतिस्पर्धा बढ्दै छ। उदाहरणनिम्ति सन् २००८ देखि इस्टोेनिया सरकारले ब्लकचेनको परीक्षण प्रयोग सुरु गर्यो र सन् २०१२ देखि त्यहाँको न्याय प्रणाली, स्वास्थ्य सेवा, कर प्रणाली ब्लकचेनमा आधारित छ। जर्जिया गणराज्यले आफ्नो राज्यको जग्गासम्बन्धी कारोबार ब्लकचेनमार्फत सुरक्षित राख्दै जनविश्वास आर्जन गर्दैछ। ब्लकचेन को सम्भावना असीमित छ, तर त्यसनिम्ति सरकार, निजी क्षेत्र र सहयोगी संस्थाहरूको तत्वावधानमा ब्लकचेन इकोसिस्टम मार्फत किसानदेखि उपभोक्ता वर्गलाई अविलम्ब राहत दिन सकिन्छ, तर कामरेडहरूलाई देश र जनताको खासै मतलब छ र ? त्यस्तै बेलायतमा ब्लकचेनलाई घरजग्गा कारोबार प्रयोग गर्न सम्भाव्यता अध्ययन गर्दैछ भने क्यानडाको केन्द्रीय सरकारले ब्लकचेनमार्फत ठेक्कापट्टालाई पारदर्शी बनाउने परीक्षण गर्दैछ। अफ्रिकाका इथियोपिया, घाना, केन्या, नाइजेरिया, तान्जानिया, युगान्डा, दक्षिण अफ्रिकालगायतका सरकार ब्लकचेनको प्रयोगबाट कसरी कृषि, भूमि, करसम्बन्धी क्षेत्रहरूमा प्रयोग गर्दा जनतालाई फाइदा पुग्न सक्छ; खोज गर्दैछन्। यसैगरी संयुक्त राज्य अमेरिकाको केन्द्रीय सरकारदेखि विभिन्न राज्य सरकारहरूले ब्लकचेनलाई चुनाव, जग्गा, कर, सुरक्षा, स्वास्थ्य, उद्योग, औषधि, आदि क्षेत्र समेट्ने आधार निर्माण गर्दैछ। चीनले सन् २०२१ मा सुरु हुने तिनीहरूको पञ्चवर्र्र्षीय योजनामा ब्लकचेनलाई एउटा प्रमुख आधार ठानेको छ भने भारतको नीति आयोगले भूमि, औषधिको आपूर्ति सुधार्ने र धोखाधरीजालसाँचीलाई न्यूनीकरण गर्न ब्लकचेन प्रयोग गर्नेतर्फ अग्रसर देखिँदै छ। भर्खरै मात्र अफगानिस्तान सरकारले ब्लकचेनमार्फत नक्कली औषधि कारोबार रोक्ने प्रणाली सुरु गरेको छ। उपरोक्त उदाहरण एउटा अंश मात्रै हो किनभने संसारका अन्य सरोकारवाला जस्तै ठूलाठूला बैंक, बीमा कम्पनी, ऊर्जा, पर्यटन, उद्योग, होटललगायत अन्य व्यवस्थाले ब्लकचेन प्रयोग गर्दा किफायती ढंगले नयाँ आयाम थप्दै यावत् सूचना थन्काउनेविश्लेषणअध्ययनमार्फत मुनाफा आर्जनको थप सम्भावना खोज्ने कार्य प्रतिस्पर्धात्मक ढंगैबाट अगाडि बढिरहेको छ। संसारमा ब्लकचेन (शृंखलाबद्ध आँकडा) को प्रयोग नगर्ने देश कमै छन्। नेपालको उल्टो बाटो तीन वर्षअघि जब राष्ट्रबैंकले बिटकोइन निषेध गरेपछि सम्पूर्ण सरकारी निकाय सुतेको पृष्ठभूमिमा नेपाली राजनीतिक पात्रहरूलाई निषेध खुबै मनपर्ने प्रवृत्ति हो। हिजो एकथरीलाई संस्कृत मन परेन, निषेध गरियो। आज गणित पनि त्यस्तै निषेधको बाटोमा छ। सायद भोलि नेपाली भाषाको त्यही हविगत हुनेछ। अर्थात् सत्तामा बस्नेहरूलाई मन नपरेको विषयवस्तु निषेध गर्ने प्रवृत्तिअनुसार नै धर्मसंस्कृति बलिको बोको बन्यो। देखाउनेलाई लोकतन्त्र छ; तर संवाद निषेध छ। राज्य छ तर कानुन व्यक्तिअनुसार चल्छ। त्यसैले सरकार दृश्य मुद्राहरूको चलखेलमा अदृश्य मुद्रा प्रविधि लाई थन्काएर बिचौलियाहरूको संरक्षणमा लिप्त छन्। जब कि देशको संसद्मा ब्लकचेन मार्फत कसरी भ्रष्टाचारका स्रोत र बिचौलियाकरण अन्त्य गर्न सकिन्छ भनेर संवाद हुनुपर्ने थियो। नेपालमा ब्लकचेनको प्रयोग हुनुपर्ने मुख्य क्षेत्र भनेको भ्रष्टाचारग्रस्त भूमि, मालपोत, राजस्व, कर कार्यालयहरू हुन् भने कृषि क्षेत्र को सर्वांगीण उन्नतिनिम्ति ब्लकचेनको आधारस्तम्भ निर्माण गर्न विशेष कार्यक्रम आवश्यक छ। कृषिमा ब्लकचेनको प्रयोग गर्न किसानदेखि उपभोक्ता वर्गलाई सक्षम बनाउन जनशक्ति निर्माणार्थ गणित को निषेधको अन्त्य हुन जरुरी छ। एवंरीतले ब्लकचेनमार्फत आम नागरिकको यावत् सूचनालाई सुरक्षित राख्न ढिलाइ भइसकेको छ। फेरि ब्लकचेनले नेपालको व्यापक भ्रष्टाचार, कुशासन र सरकारी दुरवस्था रातारात अन्त्य गर्ने होइन। यो प्रविधि हो र त्यसको प्रचुर सम्भावनालाई निषेध गरेर बुद्धिमा बिर्को लगाउने प्रवृत्तिको अन्त्य आवश्यक छ। अदृश्य मुद्राका हकमा भन्नुपर्दा बिटकोइन अदृश्य सुन हो भने ब्लकचेन प्रविधिचाहिँ नवरत्न हो। भौतिक मुद्राहरूको कारोबार गर्नेहरूलाई त्यो चुनौतीपूर्ण हुन सक्छ; तर प्रविधिको सम्भावनालाई मूर्खहरूले मात्र निषेध गर्छन्। तसर्थ क्रिप्टोकरेन्सी ब्लकचेन को बन्दीकरणका विषय होइनन्। यदि मुलुकमा वास्तवमै कानुनी राज छ भने सुतेको वा सुताइराखेको संसद्ले यसका विविध पक्षका बारेमा संसद्भित्र र बाहिर संवाद गर्नु जरुरी छ किनभने त्यस्ता नयाँनयाँ प्रविधिबाट नेपाल विमुख हुन सक्दैन। ब्लकचेन को सम्भावना असीमित छ, तर त्यसनिम्ति सरकार, निजी क्षेत्र र सहयोगी सस्ंथाहरूको तत्वावधानमा ब्लकचेन इकोसिस्टम मार्फत किसानदेखि उपभोक्ता वर्गलाई अविलम्ब राहत दिन सकिन्छ, तर कामरेडहरूलाई देश र जनताको खासै मतलब छ र ?"
कोरोना संक्रमणमा स्थानीय सरकार,"कोरोना भाइरस (कोभिड १९) ले अझै खतराको घन्टी बजाइरहेको छ। अधिकांश देश आक्रान्त छन्। नेपालमा कोरोना संक्रमण देखिएको नौ महिना भयो पूरा भएको छ। शक्तिशाली मानिएका अमेरिका, युरोपलगायतका दर्जनौं देश पनि यतिबेला कोरोनासँग हारेका छन्। विश्वमा आर्थिक मन्दी आइसकेको छ। न पूर्वतयारी न स्वास्थ्य पूर्वाधार, केही पनि बलियो आधार नभएको अवस्थामा नेपालले यस्तो महामारीसँग सहजै जुध्न सक्ने कुरै भएन। संघीयतामा अभ्यास गरिरहेको कोरोनाका सन्दर्भमा खास चासो र चिन्ताको विषय भनेको मुलुकभरका ७५३ स्थानीय सरकार (पालिका) को नै हो। गाउँको सिंहदरबार मानिएको यो सरकारले कोरोना संक्रमणको जोखिममा नागरिकलाई कस्तो स्वास्थ्य सेवा दियो ? निकै सकस, संघर्ष र चुनौतीबीच स्थानीय सरकारले बजेट र जनशक्तिको व्यवस्थापन कसरी गरेर जनसेवा गर्यो ? एकातिर न्यून आय भएका वर्गलाई हातमुख जोर्न चुनौती भइरहेको र अर्कातिर सरकारलाई बढ्दो संक्रमण न्यूनीकरणको सकस भइरहँदा केकस्ता समस्या सामना गरेर यहाँसम्म आइपुगे ? समग्र समीक्षाको विषय हो यो। तर यसमा सरोकारवालाकै चासो गएको देखिँदैन। विषय यस्तो परिस्थितिमा पनि कोरोना संक्रमणले सिर्जना गरेको असहज परिस्थितिसँग जुध्न स्रोतसाधन अभाव हुँदाहुँदै पनि स्थानीय सरकारहरूले एक्लो बृहस्पति बनेर काम गरेको अनुसन्धानले देखाएको छ। जसले संघ, प्रदेश र स्थानीय सरकारबीच समन्वयात्मक प्रयासबाट काम गर्न पाएकोसकेको भए यति धेरै चुनौती सामना गर्नुनपर्ने निष्कर्ष निकालेको छ। गाउँपालिका राष्ट्रिय महासंघले सात प्रदेशका एक नगर र दुई गाउँपालिकामा गराएको अनुसन्धानले यस्तो अवस्था दर्शाएको हो। संक्रमित व्यक्तिलाई आइसोलेसनमा राख्न अथवा उपचार व्यवस्थापनमा कठिनाइ रहेको पाइएको छ। कोरोना समुदाय स्तरमा फैलिँदै जाँदा यसलाई नियन्त्रण गर्न स्रोत (आर्थिक, भौतिक तथा मानवीय) अभाव देखिएको पनि अनुसन्धानले देखाएको छ। सीमित बजेटका कारण स्थानीय सरकारका स्वास्थ्यकर्मी परिचालनमा समेत पटकपटक कठिनाइ उत्पन्न भएको छ। यसको दीर्घकालीन समाधान गर्ने सोच र प्रयास पनि देखिएको छैन। यो सबैका लागि मियो बनेको प्रशासनिक निकायकै काममा अनेक कठिनाइ उत्पन्न हुँदा अधिकांश पालिकाले सही समयमा सही निर्णय गरेर स्वास्थ्य सेवा दिन सकेनन्। उनीहरूका अनेक गाँठा फुकाउने विकल्प पनि कहींकतै निस्किएन। यी सबै समस्याको मूल कडी भनेकै स्थानीय सरकारसँग प्रदेश र केन्द्रीय सरकारको प्रभावकारी समन्वय हुन नसक्नु नै रहेको अनुसन्धानको निचोड छ। तीन तहका सरकारबीच प्रभावकारी समन्वयमा कमी भएको देखिनु भनेको गाउँका सिंहदरबारबाट नागरिकले संविधानले ग्यारेन्टी गरेको स्वास्थ्य सेवा नपाउनु हो। सातमध्ये कर्णाली, सुदूरपश्चिम र प्रदेश २ का अधिकांश पालिकाले सबैभन्दा बढी सास्ती भोगेको पाइन्छ। राजधानी रहेको बागमती प्रदेशले भोगेका चुनौती विश्लेषण गर्ने हो भने बाँकी प्रदेशका पालिकाको यथार्थ चित्रण प्रस्ट हुन्छ। जहाँ गुणस्तरीय जनशक्ति अभाव त थियो नै; भौगोलिक विकटता पनि उत्तिकै हुँदा आइपरेका कठिनाइले संक्रमितले सास्ती भोग्नुपरेको छ। टेस्टिङको रिपोर्टमा ढिलाइ हुनु, स्वास्थ्य पूर्वाधार आदिको संरचना कमजोर हुनु र यातायातका साथै एम्बुलेन्सको उपलब्धतामा समस्या हुनुले पनि बागमती प्रदेशका पालिकाले सोचेअनुरूप काम गर्न सकेनन्। एकातिर औषधिलगायतका सामग्री अभाव हुनु अर्कातिर आइसोलेसन व्यवस्थापन अनेक समस्या देखिनुले सास्तीको चित्रण गर्छ। स्रोतको सीमितताका कारण आवश्यक परीक्षण हुन नसक्नु, आईसीयु र भेन्टिलेटरको अभाव हुनु मात्र होइन; जनचेतनाको अभाव हुनुले पनि स्थानीय सरकार उपायविहीन बनेको अनुसन्धानमा छ। बागमती प्रदेशमा देखिएको सानो उदाहरण काफी छ। सिन्धुपाल्चोकको पाँचपोखरी गाउँपालिका, धादिङको ज्वालामुखी गाउँपालिका र चितवनको मादी नगरपालिकाके संक्रमितलाई दिइएको स्वास्थ्य सेवाको अवस्था उदाहरण हुन्। क्वारेन्टाइन र शौचालयको व्यवस्थापन हेर्दा पाँचपोखरीमा १०१ बेड संख्याको क्वारेन्टाइनका लागि १९ वटा शौचालय थिए। ज्वालामुखीमा १४० बेडको क्वारेन्टाइनका लागि २४ वटा शौचालय र मादीमा एक हजार ६ सयवटा बेडको क्वारेन्टाइनका लागि २७ वटा शौचालय हुनुले यही पुष्टि गर्दछ। कोरोना महामारीसँग लड्न तीन तहका सरकारको महत्वपूर्ण समन्वयात्मक प्रयास जेजसरी हुनुपर्ने थियो; त्यो नहुनुको परिणाम हो यो। करिब दुई महिना लगाएर गरिएका सात प्रदेशका अनुसन्धानमा केही पालिकाबाहेक अधिकांशको अवस्था उस्तै देखिएको छ। जसमा प्रदेश १ मा उद्धवराज सुवेदी, प्रदेश २ मा पंक्तिकार, बागमती प्रदेशमा बालकृष्ण देउजा र राजु महर्जन, प्रदेश ४ मा कला तिमिल्सिना, प्रदेश ५ मा विश्वहरि नेपाल र अञ्जना अर्याल, प्रदेश ६ मा मीनबहादुर शाही र प्रदेश ७ मा ध्रुवप्रसाद भट्टराई, सुनिता पाण्डे र मेनुका बस्नेतले अनुसन्धान गरेका थिए। पालिकाहरूले योजना निर्माण गरी पूर्वतयारी गरे मात्र आकस्मिक रूपमा आउने महामारी तथा विपत्तिको जोखिम न्यूनीकरण र व्यवस्थापन सहज हुनेछ। सबै अनुसन्धानमा कोरोना भाइरस महामारी नियन्त्रण तथा रोकथामका लागि स्थानीय तहदेखि केन्द्रीय सरकारसम्मले गरेका प्रयास, सहकार्य र समन्वकारी भूमिकाबारेमा अध्ययनविश्लेषण गरिएको छ। गण्डकी प्रदेशका सन्दर्भमा जनसंख्याको ठूलो हिस्सा विदेशमा रहेको भए पनि स्वदेश फर्किनेको संख्या न्यून हुँदा पनि पालिकाहरूको अर्थ संकट गहिरिएको अवस्थाले थुप्रै चुनौती उत्पन्न भएको देखिन्छ। यस्तै स्थानीय सरकारसँग हरेक नागरिकको प्रत्यक्ष पहुँच हुनसक्ने भएकाले समयसमयमा आइरहने यस्ता महामारी तथा प्राकृतिक विपत्तिहरूको सामना गर्न स्थानीय सरकारबीच नै सहकार्य प्रभावकारी हुने देखिएको छ। प्रभावित परिवारलाई वितरण गरिएको राहतको अवस्था हेर्दा गरिब र विपन्नप्रतिको स्पष्ट मापदण्ड निर्माणमै कमीकमजोरी देखिनुबाट प्रस्ट हुन्छ कि महामारीमा पालिका न पूर्वतयारीमा थिए न यो तत्कालको अवस्थामा पूर्ण जिम्मेवार बने न भविष्यमा आइपर्ने यस्ता महामारीमा अबका दिनमा आपसमा सहज सहकार्य हुन सक्छ। संघ, प्रदेश र स्थानीय सरकारबीच समन्वय, जिम्मेवारी र जवाफदेहिताबारे स्पष्टता नभएको अनुसन्धानमा पाइनुले भोलिका दिनमा पनि उत्कृष्ट व्यवस्थापन हुने देखिँदैन। कोरोना रोकथाम कार्यमा गैरसरकारी क्षेत्रको सहयोग नभएको भए पालिकाले ठूलै आर्थिक भार बहन गर्नुपर्ने हुन्थ्यो। यद्यपि कतिपय पालिकाले आन्तरिक बजेटको ठूलै लगानी संक्रमण व्यवस्थापनमा खर्च गरे; जसका कारण विकास बजेटमा कटौती भयो। कतिपय पालिकाले बुताले नभ्याएको भन्दै सोझै प्रदेश सरकारसँग हात फैलाए। केहीले पाए; केहीले मुख मात्र दुखाउनुपर्यो। संविधानबमोजिम सहकार्य हुन नसक्दा खासगरी भारतबाट भित्रिएका नेपाली नागरिकको व्यवस्थापनमा स्थानीय सरकारले ठूलै सकस बेहोरे केन्द्रीय सरकारसँग सही समन्वय हुन नसक्दा एक मात्र अन्तर्राष्ट्रिय विमानस्थलबाट भित्रिने आफ्ना पालिकाका नागरिकलाई पनि पालिकाहरूले सहज व्यवस्थापनमा कठिनाइ बेहोर्नुपर्यो। वडाध्यक्ष, वडासदस्य, स्थानीय नागरिक समाजको योगदान र विदेश रहेका नेपालीले गरेको सहयोगप्रति भने पालिकाहरू खुसी र सन्तुष्ट देखिए। यी सबै समस्या हुँदाहुँदै पनि स्थानीय स्वास्थ्यकर्मीका काम र लगनशीलताका कारण केही सहज अनुभति भयो। कर्णाली प्रदेशका स्थानीय सरकारले भने संघ र प्रदेशबाट प्राप्त सहयोगका साथै आन्तरिक स्रोत तथा सीप र क्षमताको अधिकतम प्रयोग गरी एकल प्रयासबाट पनि समुदायमा महामारी नियन्त्रणमा निरन्तर कार्य गरेको देखिएको छ। पालिकाबीच र पालिकाकै शाखा तथा एकाइबीच पनि प्रभावकारी समन्वयको अभाव देखिनुचाहिँ विडम्बना हो। तीन तहका सरकारबीच प्रभावकारी समन्वय हुनुपर्ने, केन्द्रबाट प्राप्त बजेटमा एकरूपता हुनुपर्ने र स्थानीय सरकारको निजी क्षेत्रसँग निरन्तर समन्वय हुनुपर्ने देखिन्छ। स्थानीय विपद् व्यवस्थापन समितिलाई प्रभावकारी बनाउनुपर्ने, कम्तीमा सीमा जोडिएका पालिकाबीच मापदण्ड बनाएर समन्वय र सहयोग हुनपर्ने र प्रदेश सरकारको भूमिका पनि चुस्तदुरुस्त हुनुपर्ने पनि देखिन्छ। स्थानीय सरकारले सम्भावित विपद् व्यवस्थापनका लागि स्थायी कोष स्थापना गर्नुपर्ने अनुसन्धानले देखाएको छ। योजना निर्माण गरी पूर्वतयारी गरे मात्र आकस्मिक रूपमा आउने महामारी तथा विपत्तिको जोखिम न्यूनीकरण र व्यवस्थापन सहज हुनेछ। आमनागरिक, मुख्य सरोकारवाला पक्ष र क्रियाशील राजनीतिक दलहरूको स्वामित्व हुने गरी संयन्त्र निर्माण तथा परिचालन गरिएमा प्रभावकारी कार्यसम्पादन हुने देखिएको छ। स्थानीय सरकारसँग प्राविधिक जनशक्ति उपलब्ध हुनुपर्ने र समग्रमा आम नागरिकको अपेक्षाअनुसार हरेक हिसाबले स्थानीय सरकार सक्षम र बलियो हुनुपर्ने देखिन्छ।"
साम्यवादी र प्रजातन्त्रवादी लिडर,"साम्यवादी दलको औचित्य पुष्टि भएकाले अब प्रजातन्त्रवादी दलहरूका काँधमा जिम्मेवारी आएको छ प्रधानमन्त्री केपी ओलीले संघीय संसद्को विघटनको प्रस्ताव पुस ५ मा राष्ट्रपतिसमक्ष पेस गरेका थिए। प्रस्ताव पेस भएको चार घन्टाभित्रमै राष्ट्रपति विद्यादेवी भण्डारीले यसलाई अनुमोदन गरिन्। उनले संविधानको धारा ७६ को उपधारा (१) र (७) तथा धारा ८५ अनुसार संसद् विघटन भएको उल्लेख गरेकी छन्। यससितै वैशाख १७ तथा २७ गते गरी दुई चरणमा निर्वाचन हुने सूचना सार्वजनिक भएको छ। संसद् विघटनलाई असंवैधानिक कदम भन्दै सबैतिरबाट विरोध भएको छ। यसमा स्वयं नेकपाका राजनीतिज्ञ, विद्यार्थीदेखि विरोधी दल नेपाली कांग्रेस पनि समावेश भएको छ। ओलीका निकटका राजनीतिज्ञले पूर्वप्रधानमन्त्री पुष्पकमल दाहालले नेतृत्व गरेको विरोधी खेमाले प्रधानमन्त्रीलाई घेराबन्दी गरेकाले प्रधानमन्त्री बाध्य भएर यस्तो कदमा लिनुपरेको बताएका छन्। उनीहरूले अब निर्वाचनतर्फ उन्मुख हुनुपर्ने सुझाव दिएका छन्। संसदीय प्रजातन्त्रको जननी बेलायत हो। राजा इडवार्ड प्रथमको समयमा सन् १२६५ मा पहिलो संसद् अथवा मोडेल पार्लियामेन्ट आरम्भ भएको मानिएको छ। त्यतिबेला नेपालमा सन् १२५६ को भूकम्पमा परेर निधन भएका राजा अभय मल्लका नाति भीमदेव राज्य गर्थे। संसद् आरम्भ गर्ने, बन्द गर्ने तथा विघटन गर्ने अधिकार बेलायतमा राजाको थियो। यही परिपाटी क्यानडा तथा फ्रान्सजस्ता देशमा पनि अनुसरण भयो। पार्लियामेन्ट चलेको अवधिअनुसार लामो संसद् अथवा छोटो संसद् आदि यसको नाम हुन्थ्यो। छोटो अवधिको संसद् तीन हप्ता चलेको थियो भने लामो संसद् सन् १६४० देखि १६६० सम्म जम्मा २० वर्ष चलेको थियो। संसद्को बारम्बार विघटन हुँदा वाक्क भएर सबै सांसदले मञ्जुर नगरिञ्जेल संसद् विघटन नहुने प्रावधान राखियो। यसले गर्दा लामो संसद्को आयु २० वर्षसम्म रह्यो। विभिन्न राजनीतिक विचारकले संसद् विघटनलाई संसद्को नागरिक हत्याको संज्ञा दिएका छन्। सन् १७५३ को बेलायतको कानुनमा संसद् राजाको इच्छा भएमा, संसद्को अवधि समाप्त भएमा अथवा राजाको निधन भएमा संसद् विघटन हुन सक्ने उल्लेख भएको छ। तर पछि राजाको निधन हुँदैमा संसद् विघटन नहुने प्रावधान क्यानडामा सन् १८४३ बाट सुरु भयो। नेपालको पहिलो संसद् २०१६ सालमा आरम्भ भएर २०१७ साल सम्म क्रियाशील थियो। तर राजा महेन्द्रले जननिर्वाचित प्रधानमन्त्री बीपी कोइरालालाई नजरबन्द गरेर संसद् विघटन गरे। पछि २०५१ सालमा प्रधानमन्त्री गिरिजाप्रसाद कोइरालाले मध्यावधि निर्वाचन घोषणा गर्दै संसद्को विघटन गरेका थिए। यसपछि २०५२ सालमा मनमोहन अधिकारीले नेतृत्व गरेको अल्पमतको सरकारले पनि संसद् विघटन गरेको थियो। तर सर्वाेच्च अदालतले यसलाई गैरकानुनी ठहर गरेर पुनःस्थापना भयो। पछि शेरबहादुर प्रधानमन्त्री हँुदा २०५८ सालमा फेरि संसद् विघटन भएको थियो र यसले पूर्वराजा ज्ञानेन्द्रलाई निरंकुश शासन लाद्न सजिलो भएको थियो। यसरी संसद् विघटन भइरहँदा अस्थिरता पैदा हुने र विकास अवरुद्ध हुने भएकाले वर्तमान संविधानमा संसद् विघटन नहुने खालको प्रावधान गरिएको हो। यसमा सबैभन्दा बढी चासो राख्नेमा प्रधानमन्त्री र राष्ट्रपति थिए। तर दुर्भाग्यवश उनीहरूले नै संसद् विघटन गरेका छन्। २०५६ सालमा संसद्मा अविश्वासको प्रस्ताव दर्ता भएपछि कृष्णप्रसाद भट्टराईले राजीनामा दिए। उनले संसद् विघटनको कल्पनासम्म गरेनन्। प्रधानमन्त्री या पार्टी अध्यक्षमध्ये एक पदबाट राजीनामा माग्दा ओलीले उल्टै संसद् विघटन गरे। साम्यवादी र प्रजातन्त्रवादी लिडरबीचको यो नै आधारभूत अन्तर हो। यसैले होला राष्ट्रपतिले संसद् विघटन गर्न प्रयोग गरेको संविधानको धारा ७६ को उपधारा (१) र (७) तथा धारा ८५ त्रुटिपूर्ण छ। किनभने धारा १ मा राष्ट्रपतिले प्रतिनिधिसभामा बहुमतप्राप्त दलको संसदीय नेतामा प्रधानमन्त्री नियुक्त गर्ने छ र निजको अध्यक्षतामा मन्त्रिपरिषद् गठन हुने उल्लेख भएको छ। त्यसैगरी धारा ७ मा उपधारा (५) बमोजिम नियुक्त भएका प्रधानमन्त्रीले विश्वासको मत प्राप्त गर्न नसकेमा वा प्रधानमन्त्री नियुक्त हुन नसेकमा प्रधानमन्त्रीको सिफारिसमा राष्ट्रपतिले प्रतिनिधिसभा विघटन गरी ६ महिनाभित्र अर्काे प्रतिनिधिसभाको निर्वाचन हुने गरी निर्वाचनको मिति तोक्ने छ भनिएको छ। यो मोडमा ओली पुगेका नै थिएनन्। नेकपाका ८३ जनाले सहीछाप गरेर लगेको संसद् चलाउने निवेदन दर्ता नै भएन। धारा ८५ को उपधारा (१) मा यस संविधानबमोजिम अगाबै विघटन भएबाहेक प्रतिनिधिसभाको कार्यकाल पाँच वर्षको हुने छ भन्ने प्रावधान छ। प्रधानमन्त्री तथा राष्ट्रपतिले संकटकाल लगाएर भए पनि एक वर्ष शासन चलाउन यो धाराको प्रयोग गरेजस्तो देखिन्छ। संसद् विघटनकर्तालाई नेपालमा कहिल्यै पनि राम्रो भएको छैन। २०१७ सालको विघटन भएपछि स्थापना भएको तथाकथित निर्दलीय पञ्चायती प्रजातन्त्रको अवशान रजत जयन्ती मनाएको केही वर्षमै भएर बहुदलीय व्यवस्थाको २०४७ सालमा पुनःस्थापना भयो। २०४९ सालमा भएको संसद् विघटनपछि कांग्रेस दोस्रो दलमा खुम्चियो। शेरबहादुर देउवाले गरेको २०५८ सालको विघटनपछि निरंकुशताको उदय भयो। यो विघटनले प्रधानमन्त्री ओलीलाई कुन मोडमा उभ्याउने हो, अहिल्यै भन्न सकिन्न। प्रधानमन्त्री ओली यस विघटनसितै पूर्णरूपमा असफल भएका छन्। पार्टीभित्रको यस्तो कलह पहिलोपटक भएको होइन। २०५६ सालमा कांग्रेसले कृष्णप्रसाद भट्टराईलाई प्रधानमन्त्रीको उम्मेदवार बनाएर निर्वाचनमा उत्रिएको थियो। कांग्रेसले निर्वाचनमा विजय पनि हासिल गर्यो। पछि भट्टराई तथा कोइराला गुटमा आन्तरिक संघर्ष भयो। भट्टराईले राजीनामा दिए। उनले संसद् विघटनको कल्पनासम्म गरेका थिएनन्। यसपालिको राष्ट्रिय निर्वाचनमा पनि नेकपाले ओलीको नेतृत्वमा नै विजय हासिल गरेको थियो। ओली तथा प्रचण्डका बीचमा शक्ति संघर्ष भयो। प्रधानमन्त्री या पार्टी अध्यक्षमध्ये एक पदबाट ओलीको राजीनामाको माग भयो। तर ओलीले न समस्याको समाधान गरे न त राजीनामा नै दिए। उल्टै संसद् विघटन गरेर देशमा अस्थिरताको बीजारोपण गरे। साम्यवादी तथा प्रजातन्त्रवादी लिडरबीचको यो नै आधारभूत अन्तर हो। साम्यवादी जनताको भन्दा पनि आफ्नो स्वार्थमा केन्द्रित हुन्छन्। केही प्रजातन्त्रवादी पनि स्वार्थलोलुप नहुने होइनन्, तर सच्चा प्रजातन्त्रवादीले आफ्नो स्वार्थभन्दा देशको स्वार्थलाई सर्वापरि मानेका हुन्छन्। साम्यवादीलाई अत्यधिक मात्रामा मत दिएर प्रजातन्त्रवादीलाई हराएकोमा अहिले जनता पश्चाताप गरिरहेका छन्। प्रजातन्त्रवादी सरकारमा भएको भए अथवा दह्रोविरोधी पार्टीको रूपमा भएको भए यस्तो स्थितिको सिर्जना कदापि हुने थिएन। साम्यवादी दलको औचित्य समाप्त भएकाले अब प्रजातन्त्रवादी दलहरूका काधमा जिम्मेवारी आएको छ। कांग्रेसलगायत अन्य प्रजातन्त्रवादी दलहरूले विरोधी दलको भूमिका प्रभावकारिताका साथ बहन नगरेको अभियोग पनि लागेको छ। यो आंशिक रूपमा सत्य हो तर पूर्णरूपमा भने होइन। महामारीले पनि स्फुर्तरूपमा प्रस्तुत हुन दिएन। प्रजातन्त्रवादी दल र विशेष गरेर कांग्रेस ढुंगामुढा गर्ने राजनीतिक दल होइन। विगतमा साम्यवादी दलले यस्तो ध्वंसात्मक काम गरेकाले त्यस्तै क्रियाकलापको अपेक्षा केहीलाई रहेको छ किन्तु सोअनुरूप नभएकाले पनि यस्तो अनुभव भएको हो। सरकारका साधारण भूलको कांग्रेसले वक्तव्य अथवा विज्ञप्तिमार्फत प्रतिक्रिया जनाउछ। तर अति भएको खण्डमा ऊ सडकमा पनि उत्रिन्छ। कांग्रेस रामचन्द्र पौडेललाई पुल उद्घाटन गर्न जादा उनको विरुद्ध अनादारपूर्ण क्रियाकलाप भएकाले देशभर ७७ रै जिल्लामा आन्दोलन भएको सबैले देखेकै छन्। त्यसकारण प्रजातन्त्रवादीको यो आचरणलाई सबैले बुझ्नुपर्छ। यसलाई नबुझेरै अहिलेको परिस्थिति सिर्जना भएको हो। सरकारको यस कदमलाई असंवैधानिक भन्दै सर्वाेच्च अदालतमा तीनवटा रिट परिसकेका छन्। सम्भवतः मनमोहन अधिकारीको समयमा जस्तै संसद्को पुनःस्थापना हुनेछ। सर्वाेच्च अदालतमा ओलीले नियुक्ति गरेका न्यायाधीश भएकाले संसद् विघटनको पक्षमा पनि फैसला हुन सक्छ। परन्तु धारा ७६ र ८५ को प्रयोग अर्थ न वर्थ गोविन्द गाई टाउको दुःखेको औषधि नाइटोमा लाई भनेजस्तै नमिल्दो छ। ट्रम्पले नियुक्ति गरेका न्यायाधीशले उनका पक्षमा निर्णय नगरेजस्तै संसद् पुनःस्थापना हुन सक्ने सम्भावना दह्रो छ। पुनःस्थापित सरकारमा नेकपाको बहुमत कायम नरहे पनि सबैभन्दा ठूलो दलको रूपमा विद्यमान रहने छ। नेकपाले प्रधानमन्त्री ओलीको बहिर्गमनको व्यवस्था गर्नुपर्ने छ। त्यसपछि सर्वदलीय सरकार बनाएर बाकीको अवधिको शासन गर्नुपर्ने हुन जान्छ। किनभने जनता निर्वाचनमा सहभागी हुने मुद्रामा छैनन्। सर्वदलीय सरकारले खोप लगाएर महामारीको जोखिम न्यूनीकरण गरेपछि मात्र अर्थतन्त्रले पनि बामे सर्न थाल्ने छ। त्यसपछि मात्र निर्वाचन गर्नु उचित हुन्छ। यसो गर्दागर्दै निर्वाचनको नियमित समय आइसक्ने छ। त्यसकारण सर्वदलीय सरकार निर्माण अहिलेको समाधान हो। यसलाई कांग्रेस नेता रामचन्द्र पौडेलले यसअघि नै संकेत गरिसकेका थिए।"
पेन्सनका विभेदकारी प्रावधान,"नेपालमा कर्मचारीहरूको पेन्सनलगायतका विषयमा एकरूपता कायम गर्न पेन्सन हिसाबकिताब र फाइल व्यवस्थापन गर्न अर्थात् निजामती कर्मचारीहरूको सिटरोल दर्ता अर्थात् जन्म र मुत्यु अर्थात् अवकाश र मृत्यु अर्थात् ७५ वर्षपश्चात् थप पेन्सनलगायतका काम गर्न संघीय मामिला तथा सामान्य प्रशासन मन्त्रालयअन्तर्गत साविक निजामती किताबखाना र हाल राष्ट्रिय किताबखाना कायम रहेको देखिन्छ। तर नेपालमा एकै ढोकाबाट प्रवेश गरेर एकै किसिमका काम र सेवा गरेपछि रिटायर्ड हुने समय र उमेरका साथै पेन्सनमा पनि समानता हुनुपर्ने हो तर यो भएको देखिँदैन। पेन्सन समयावधि उमेरमा रहेका केही विभेदकारी प्रावधानबारे चर्चा गरौं : न्यायाधीशको पेन्सन नेपालको संविधानको भाग ११ मा न्यायपालिकासम्बन्धी व्यवस्था रहेको छ; जसको धारा १२८ मा सर्वोच्च अदालतको व्यवस्था रहेको छ र धारा १३० मा प्रधानन्यायाधीश तथा न्यायाधीशको सेवाका शर्त तथा सुविधासम्बन्धी व्यवस्था रहेको छ, जसको उपधारा १ मा भनिएको छ प्रधानन्यायाधीश तथा सर्वोच्च अदालतका न्यायाधीशले कम्तीमा पाँच वर्ष काम गरी राजीनामा दिएमा वा अनिवार्य अवकाश प्राप्त गरेमा वा निजको मुत्यु भएमा संघीय कानुनबमोजिम निवृत्तिभरण पाउनेछन्। यसैगरी धारा १३१ को खण्ड ख मा प्रधानन्यायाधीश र सर्वोच्च अदालतका न्यायाधीशको ६५ वर्षसम्म आफ्नो पदमा बहाल रहन्छन् अनि धारा १४२ को खण्ड ख मा उच्च अदालतका मुख्य न्यायाधीश र न्यायाधीश ६३ वर्षसम्म र धारा १४९ को उपधारा ६ को खण्ड ख मा जिल्ला अदालतका न्यायाधीश पनि ६३ वर्षसम्म आफ्नो पदमा बहाल रहन्छन् भनेर स्पष्ट लेखिएको छ। सर्वोच्च अदालतका प्रधानन्यायाधीशको नियुक्ति संविधानको धारा २८४ बमोजिम गठन हुने संवैधानिक परिषद्ले र न्यायाधीशको नियुक्ति न्यायपरिषद्ले गर्ने भनिएको छ; जसमा संवैधानिक पदमा नियुक्त हुने पदाधिकारीहरूको उमेर ४५ वर्ष हुनेछ भनेर तोकिएको अवस्था देखिन्छ। न्यायाधीश र प्रधानन्यायाधीशको हकमा भने उमेर हद तोकिएको देखिँदैन। अब कुरा गरौं कुनै न्यायाधीश वा प्रधानन्यायाधीश सर्वोच्च अदालतमा जम्मा पाँच वर्ष सेवा अवधि गर्दैमा ऊ पेन्सनलायक हुने अवस्था देखियो भने अन्य प्रशासनिक कर्मचारीहरूले कम्तीमा २० वर्ष सेवा अवधि पूरा गर्नुपर्ने देखिन्छ। सेवा अवधि त कम्तीमा बराबर हुनुपर्ने होइन पेन्सन पाउन तर ४५ वर्षभन्दा माथिको उमेर नियुक्ति भएर उसले नियमित सेवा गरेमा पनि ६५ वर्षसम्म सेवा गर्नुपर्ने देखिन्छ; जसमा २० वर्ष सेवा अवधि पुग्छ भने कुनै न्यायाधीश वा प्रधानन्यायाधीशले पाँच वर्ष मात्रै सेवा गरेर राजीनामा दिएमा वा उसको अनिवार्य उमेर हद पूरा भएमा ऊ पनि पेन्सनलायक हुने देखिन्छ। कसैलाई २० वर्ष त कोही ४० मा सेवा गर्न प्रवेश गरेर पनि पेन्सन पाउन नेपाल सरकारको निगाह हुनुपर्ने तर कोहीचाहिँ किन पाँच वर्षमै ? एउटा उदाहरण, नेपालका एकजना पूर्वप्रधानन्यायाधीश। उनले २०६५ सालमा करिब ५५ वर्षको उमेर अर्थात् निजामती सेवामा भने उमेर हदका कारण रिटायर्ड हुने बेलामा न्यायाधीशका रूपमा एकैपटक सर्वोच्च अदालतमा प्रवेश पाए। २०७४ सालमा सेवा अवधि सकिएर बाहिरिँदा उनको जम्मा सेवा अवधि नौ वर्ष मात्रै हुन गयो। नौ वर्षको समयमा उनले इतिहास बनाउने काम गरे। ठूलाठूला भ्रष्टाचारी तह लगाए। अर्को शक्तिशाली संवैधानिक निकायको प्रमुखको जागिर नै खाइदिए। तर मुख्य कुरा यो हुदाँ पनि उनले जम्मा नौ वर्ष सेवा भएका आधारमा संविधानले उनलाई पेन्सनलायक बनाएको देखिन्छ। तर यहाँ १८ वर्ष सेवा गर्दा पनि पेन्सन नपाउने अवस्था देखिएको छ। उमेर हद र महिला उम्मेदवार निजामती सेवा ऐन २०४९ को परिच्छेद ३ मा निजामती सेवाको पदपूर्तिसम्बन्धी व्यवस्था रहेको देखिन्छ। यसको दफा १० को उपदफा १ मा पुरुष र महिला कर्मचारीको उमेर हदसम्बन्धी व्यवस्था गरेको देखिन्छ; जसमा पुरुष उमेदवारको उमेर हद ३५ वर्ष र महिला कर्मचारकी ४० वर्ष तोकिएको देखिन्छ। निजामती सेवा ऐनबमोजिम नै सरकारी सेवा गर्ने उमेर हद ५८ वर्ष मात्रै तोकिएको अवस्था देखिन्छ। अब कुरा गरौं के ४० वर्षमा सरकारी सेवामा प्रवेश गरेको महिला उमेदवारको जम्मा सेवाअवधि १८ वर्ष मात्रै पुग्छ तर निवृत्तिभरण पाउने २० वर्ष पुग्नुपर्ने प्रावधान रहेको देखिन्छ। अब ती कर्मचारी १८ वर्ष सेवा गरेर मात्रै विनापेन्सन बिदा हुने कि ? निजामती सेवा ऐनको दोस्रो संशोधन २०६४ देखि नेपालको निजामती सेवालाई समावेशी बनाउने अभ्यासस्वरूप समानुपातिक समावेशी प्रावधान राखियो। यसको फलस्वरूप हाल निजामती सेवामा यो १२१३ वर्षको अवधिमा करिब १३१४ प्रतिशत महिलाले सरकारी सेवामा प्रवेश गरी निजामती सेवामा नयाँ सोच र समावेशी हुन मद्दत पुर्याएको देखिन्छ। तर महिला कर्मचारीको सेवा प्रवेशको उमेर हद र पेन्सनको उमेर हद अनि सेवा अवधिमा सामञ्जय देखिँदैन। जहाँ पनि सरुवा हुन पाउने अवसर र वृत्ति विकासको राम्रो सुविधा भएका कर्मचारीहरू एक तह बढुवाको प्रावधानले पनि आकर्षित हुन सकेनन्। पुरुष कर्मचारीभन्दा महिला कर्मचारको उमेर हद ५ वर्ष बढी राख्नुले उनीहरूको पढाइ, बालबच्चा हुर्काउने उमेर अनि धेरैपटक प्रतिस्पर्धा गरेर भए पनि सरकारी जागिरको ढोका पार गरून् र उनीहरूका परिवार बालबच्चा र वैवाहिक स्थितिले करियरमा असर नगरोस् भन्ने देखिएको छ। तर पनि यसरी भावनात्मक लगाब, कडा परिश्रम र प्रतिस्पर्धा गरेर निजामती सेवामा प्रवेश गर्दा पनि पेन्सन नपाई उपदानमा मात्रै चित्त बुझाउनुपर्ने अवस्था छ। सोही परिच्छेदको दफा ३७ मा भनिएको छ दफा १० को उपदफा (२) बमोजिम उम्मेदवार भई नियुक्त भएका कर्मचारीहरू अर्थात् ४० वर्षसम्म प्रतिस्पर्धा गर्न सक्ने महिला कर्मचारी उमेरका कारण अनिवार्य अवकाश हुँदा निजको सेवा अवधि निवृत्तभरण पाउन सक्ने अवस्था रहेनछ भने त्यस्तो निजामती कर्मचारीलाई बढीमा दुई वर्षसम्म सेवा अवधि थप गरी निवृत्तभरण प्रदान गर्न सकिनेछ। ऐनमा यो व्यवस्था रहे पनि हालको अभ्यास पनि ऐनले तोकेजस्तो सरल र सहज भएको देखिँदैन। यसरी सेवा अवधि थप्ने विषय भनेको कृपा वा निगाहजस्तो देखिन्छ। सामान्य सरुवाबढुवामा राजनीतिक निर्णय पर्खिने निजामती सेवाका उच्च प्रशासकहरू कसैको सेवा अवधि थप्ने विषय अनि अरूको हित र भलो हुने पेन्सन पाउने विषयमा निर्णय गर्नुलाई सहज रूपमा स्वीकार गर्ने गरेको अवस्था देखिँदैन। स्वास्थ्य सेवाका कर्मचारी र उमेर हद निजामती सेवाको १० वटा सेवा बाहिर रहेको, निजामती सेवा ऐन र नियमावलीबमोजिम सञ्चालन नभएर स्वास्थ्य सेवा ऐन, २०५३ र नियमावलीबमोजिम सञ्चालित नभएर पनि होला, यसलाई निजामती सेवा पनि भन्दैनन्। स्थास्थ्य सेवा ऐन, २०५३ को परिच्छेद् ७ मा अवकाश उपदान र निवृत्तिभरणसम्बन्धी व्यवस्था रहेको देखिन्छ; जसको दफा ४५ को उपदफा ३ मा स्वास्थ्य सेवा ऐनअन्तर्गत नियुक्ति हुने कर्मचारीको उमेर हद ६० वर्ष कायम हुने भनेर तोकिएको देखिन्छ र जसको आधारको रूपमा सेवा प्रवेश गर्दा पेस गरेको शैक्षिक योग्यताको जन्मदिन वा वर्षबाट हुन आउने उमेर र शैक्षिक योग्यता नभएको वा शैक्षिक योग्यतामा जन्ममिति उल्लेख नगरेको अवस्थामा निजले सेवा प्रवेश गर्दा पेस गरेको वैयक्तिक विवरण फारमसिटरोललाई आधार मानिनेछ भनिएको छ। समायोजन ऐन र निवृत्तिभरण ज्येष्ठतालाई समायोजनको प्रमुख आधार मानेर २०७५ सालमा कर्मचारी समायोजन ऐन ल्याइयो र यही ऐनलाई टेकेर संघ, प्रदेश र स्थानीय तहमा गरी कर्मचारी समायोजन गरियो। ऐनले संघीय निजामती सेवाको कुनै पदमा पाँच वर्ष सेवा अवधि पूरा भएका कर्मचारीलाई प्रदेश र स्थानीय तहमा समायोजन गरेर पठाउँदा एक तह बढुवा दिने प्रावधानसहित समायोजन पत्र थमाइयो। तर संघीय सेवाका एकाइमा काम गरेका साथै जहाँ पनि सरुवा हुन पाउने अवसर र वृत्ति विकासको राम्रो सुविधा भएका कर्मचारीहरू एक तह बढुवाको प्रावधानले पनि आकर्षित हुन सकेनन्। साविक संघीय एकाइमा नायब सुब्बा तहमा पाँच वर्ष काम गरेका कर्मचारी एक तह बढुवा अर्थात् अधिकृतस्तर छैटौं तहमा बढुवा भएर स्थानीय तहमा समायोजन भएर कामकाज पनि थाल्यो तर ऊ एक तहप्रति सन्तुष्ट हुने सकेन। यसका साथै एकपटक समायोजन भएर स्थानीय तहमा गएको कर्मचारी स्थानीय तहमा बढुवा नखाएसम्म फेरि संघमा नै बढुवा भएर आउन सक्ने प्रावधानका कारण अधिकृतस्तर छैटौं भएका कर्मचारीसमेत पुनः संघीय सेवाको अधिकृत तहमा कार्यसम्पादन र बढुवाका लागि फाराम भरेर केही बढुवा पनि भए तर त्यही बीचमा कतिपय कर्मचारीको अवकाश हुने अवस्था पनि आयो। जब उनीहरू निवृत्तिभरण लिन गए तब उनीहरूको सेवा सुविधामा असर पुग्यो अर्थात् खाइपाइ आएको भन्दा कम तलबस्केल र ग्रेडसमेत नपाउने अवस्था देखियो।"
नेपालका तीन खेलाडीले युएईमा टी१० लिग खेल्ने,"काठमाडौं : नेपाली राष्ट्रिय क्रिकेट टोलीका तीन खेलाडीले युनाइटेड अरब इमिरेट्स् (युएई) मा टी१० क्रिकेट लिग खेल्ने भएका छन्। सोमपाल कामी, करण केसी र कुशल मल्लले युएईमा लिग खेल्न लागेका हुन्। बुधबार राति भएको ड्राफ्टबाट तीनै जनालाई अनुबन्ध गरिएको छ। कामीले मराठा अरबियन्स, केसीले पुने डेभिल्स मल्लले टिम अबुधाबीबाट खेल्ने निश्चित भएको छ। कामीले यसअघि पनि विदेशी फ्रेन्चाइज क्रिकेट खेलिसकेका छन्। केसी र मल्ल पहिलो पटक विदशी लिग खेल्न लागेका हुन्। यसअघि टीटेन लिगमा नेपालका तर्फबाट सन्दीप लामिछाने र पारस खड्काले खेलिसकेका छन्। खड्का यसपटक टिम अबुधाबीको इमर्जिङ ट्यालेन्ट मेन्टरका भूमिकामा रहेका छन्। टी१० लिग सन् २०२१ जनवरी २८ देखि सुरु हुनेछ। उक्त प्रतियोगितामा आठ टोली भिड्ने छन्।"
