शीर्षक,विवरण
कांग्रेसमा चरित्र अभाव,"नेताले कार्यकर्ता चयन गर्ने होइन, कार्यकर्ताले नेता चुन्ने पद्धतिको विकास गर्न आवश्यक छ आजभन्दा करिब ८३ वर्षअघि अर्थात् सन् १९३७ मा काठमाडौंमा असनटोलनिवासी राजालाल कलवारको निवासमा शुक्रराज शास्त्री, केदारमान व्यथित, मुरलीधर शर्मा, गंगालाल श्रेष्ठ, शंकरप्रसाद शर्मा, आनन्दराज र रामचन्द्र सापकोटाहरू मिलेर तत्कालीन एकतन्त्रीय राणाशासनविरुद्ध स्थापना गरिएको नेपाली नागरिक अधिकार समिति नै आजको नेपाली कांग्रेसको पहिलो जग थियो। नेपालको लोकतान्त्रिक आन्दोलनमा यो नागरिक अधिकार समितिले क्रान्तिको झिल्को बालेपछि २००३ सालमा वाराणसीमा गठित अखिल भारतीय नेपाली राष्ट्रिय कांग्रेस र २००५ साउन १ गते कलकत्तामा स्थापित नेपाल प्रजातन्त्र कांग्रेस को २००६ चैत २७ गते तदनुसार सन् १९५० अप्रिल २५ मा कलकत्ताको टाइगर सिनेमा हलपरिसरमा नेपाली कांग्रेस को विधिवत् स्थापना, गठन र विस्तार भएको देखिन्छ। नेपालको लोकतान्त्रिक आन्दोलनको इतिहासमा पहिलो र जेठो राजनीतिक दल नेपाली कांग्रेस हो। टंकप्रसाद आचार्य, सुवर्णशमशेर, बीपी कोइराला, महेन्द्रनारायण निधि, दिवानसिंह राई, गणेशमान सिंह, कृष्णप्रसाद भट्टराई, सरोज कोइराला, क्याप्टेन यज्ञबहादुर थापा, गिरिजाप्रसाद कोइराला आदिले विभिन्न संघर्ष, यातना, जेलनेल र बलिदानबाट मलजल गरेको यो पार्टीले राणाशासनको अन्त्य र निरंकुश राजतन्त्रको अन्त्यसहित हरेक आन्दोलनको नेतृत्व गरी नेपाल र नेपालीलाई स्वाधीन र सार्वभौम तुल्याउन निर्वाह गरेको भूमिकालाई अन्तर्राष्ट्रिय जगत्ले पनि नजिकबाट अनुभव गरेको छ। विश्वमा स्वतन्त्र सार्वभौम राष्ट्रका रूपमा रहेको नेपाल र नेपालीको पहिचान स्थापना गर्ने दिशामा अग्रणी भूमिका खेलेको यो पार्टी यसबेला आन्तरिक द्वन्द्व, कलह, गुटउपगुट, अन्योल र आपसी स्वार्थबाट झन्डै क्षतविक्षत् हुन पुगेको छ। यसका विसंगति पक्ष केलाएर हेर्ने हो भने प्रमुख रूपमा यसबेला पार्टी नीति, सिद्धान्त, विधि र प्रणालीबाट चलेको छैन। कांग्रेसमा चरित्र निर्माण गरेर पार्टी पंत्तिालाई शुद्घीकरण गर्दै आधुनिक, परिष्कृत, सुसंस्कृत, जनउपयोगी, लोकप्रिय चरित्रको कांग्रेस निर्माण गर्न सक्नु नै आजको आवश्यकता हो। नेपाली कांग्रेसमा सम्पूर्ण जात, धर्म, संस्कृति, भाषा, भेषभूषा भएका दलित, जनजाति, आदिवासी, पिछडा वर्ग, उत्पीडित, मधेसी, थारू, दनुवार, राई, लिम्बू, गुरुङ, तामाङ, शेर्पा, मगर, धानुक, कोचे, मेचे, राजवंशी आदि र महिला वर्गको बाहुल्य रहेको छ। यसले आफ्ना सिद्धान्त र कार्यक्रममा सबै नेपालीलाई प्रतिविम्बित हुने गरी सम्बोधन गरेजस्तो देखिए पनि वर्गीय मुक्ति र स्वाधीनताका लागि प्रत्याभूति हुने गरी उल्लेखनीय योगदान निर्वाह गर्न नसकेको कटुसत्यलाई नेतृत्व तहले स्वीकार गर्नैपर्छ। यसो हुनुमा नेतृत्व पंक्ति मात्र दोषी छैन, कार्यकर्ता पनि जिम्मेवार छन्। किनभने नेता र कार्यकर्ताबीच एउटा लामो रिक्तता छ। नेतालाई मालिकका रूपमा प्रतिस्थापित गरेर कार्यकर्ता स्वयं दास मानसिकताबाट सञ्चालित छन्। नेतृत्व पंक्तिको मालिक मनोवृत्तिमा कुनै परिवर्तन आउन सकेको छैन। यसो हुनुको प्रमुख कारण के हो भने जो नेता आफू यसबेला सामन्तवादी मालिकपनको संस्कारबाट स्थापित छ, ऊ कुनै बेला विगतमा आफ्ना अग्रणी नेताकै आरती उतारेर नवनेता हुन पुगेको देखिन्छ। चाहे ऊ नेविसंको विद्यार्थी हुँदा होस् वा तरुणदल, महिला संघमा रहँदा होस्, ती सबै सामन्ती मालिक संस्कारमा उन्मत्त रहेका नेताकै वरिपरि रहेर चाकरी, चाप्लुसीका भरमा स्थापित हुन पुगेका देखिन्छन्। संगठनमा नीति, सिद्धान्त, प्रतिबद्धता र इमानदारीसहितका स्पष्ट कार्ययोजना तय गरिएको छैन। देश, काल र अन्तर्राष्ट्रिय परिस्थितिमाथि चिन्तन गर्ने प्रवृत्ति देखिएको छैन। विगत इतिहासलाई मात्र भजाउने कार्य भइरहेको छ। ०७ सालको क्रान्ति, ०३६ सालको जनमतसंग्रह, ०४२ सालको सत्याग्रह, ०४६ सालको जनआन्दोलन, ०६२०६३ को गणतान्त्रिक आन्दोलन, संविधानसभाको निर्वाचन र संविधान निर्माण, संविधान कार्यान्वयनका लागि स्थानीय, प्रदेश र संघीय निर्वाचनको नेतृत्व गरेका बहानामा जनतालाई कृत्रिम भ्रम सिर्जना गर्ने कार्य मात्र भइरहेको देखिन्छ। नेपाली कांग्रेसमा आबद्ध तमाम कार्यकर्तालाई किनारा लगाएर नेताका व्यक्तिगत स्वार्थपूर्ति हुने गरी निर्णय गर्ने परिपाटी विकसित छ, जहाँ संस्थागत निर्णय गर्नेतर्फ अग्रसरता देखाइँदैन। स्मरण रहोस्, २०४८ सालपछि नेपाली कांग्रेसको सरकार निर्माण भएपछि तत्कालीन सरकारका मन्त्रीहरूले गरेका राजनीतिक नियुक्तिहरू व्यक्तिगत सम्पर्क र आफ्ना नातागोतालाई प्रदान गरेर पार्टी पंक्तिमा अराजकता र अन्योल सिर्जना गरिएको थियो, जसको परिणाम भिसापासपोर्ट बनाउन दुरुपयोग भएको ठहर कसैबाट छिपेर रहेको छैन। यसरी कांग्रेसी नेतामन्त्रीहरूबाट नियुक्त भएका अधिकांश व्यक्तिलाई गलत ढंगबाट प्रदान गरिएका अवसर, सुविधालगायत भिसा पासपोर्टबाट विदेश पलायन हुन मद्दत गर्यो। यस्ता विसंगति अनेक छन्। ती सबैतर्फ नजाऔं। त्यो छुट्टै बहसको विषय बन्ला। पार्टीमा सही र स्वच्छ छवि भएका संघर्षशील, इमानदार कार्यकर्ताको मूल्यांकन हुन सकेको छैन। नेताका स्वकीय सचिवहरूले सिफारिस गरेका व्यक्तिहरू नै कांग्रेसी भएर हालीमुहाली गर्ने प्रवृत्तिको दबदबा छ। यिनकै मात्र मूल्यांकन र सम्मान हुने परिपाटीले जरा गाडेको छ। नेताका घरदैलोमा पुगेर शुभकामना दिने, नेताकै अघिल्तिर बसेर प्रशंसा गर्ने र नेताकै चाकडीचाप्लुसी गरेर आफ्नो दुनो सोझ्याउने प्रवृत्ति चरमचुलीमा पुगेको देखिन्छ। यहाँ कांग्रेसभित्र रहेका अनगिन्ती विसंगति र चुनौतीमाथि धेरै गुनासो गरिरहन आवश्यक ठान्दिनँ। कांग्रेसमा चरित्र निर्माण गरेर पार्टी पंक्तिलाई शुद्धीकरण गर्दै आधुनिक, परिष्कृत, सुसंस्कृत, जनउपयोगी, लोकप्रिय चरित्रको कांग्रेस निर्माण गर्न सक्नु नै आजको आवश्यकता हो। तत्काल कांग्रेसमा सुधार गर्न केही सुझाव प्रस्तुत गर्न चाहन्छु। नेपाली कांग्रेसले देश र जनताका लागि आजसम्म गरेका उपलब्धिका बारेमा जनस्तरसम्म सहज, सर्वसुलभ माध्यमबाट प्रत्याभूत गराउन यथाशीघ्र पहल गर्न आवश्यक छ। कोठामा बसेर प्रेस विज्ञप्ति र भाषणबाट मात्र यस्ता कार्य पुष्टि हुँदैनन्। संगठनलाई सबल तुल्याउन बुथ, एकाइ, गाउँ, वडा, नगर र जिल्लासम्म पुगेर संगठनात्मक संरचना निर्माण र परिचालन गर्नुपर्ने देखिन्छ। यसैगरी नेपाली कांग्रेसको भ्रातृ, शुभेच्छुक र जनवर्गीय संगठनलाई सम्मान, सुरक्षा र पहिचानको अनुभूति प्रत्याभूत गराएर ती सबैलाई कार्यकुशलताका आधारमा यथोचित प्रतिनिधित्व गर्नुपर्ने ग्यारेन्टी पनि आवश्यक छ। नेपाली कांग्रेसका समग्र उपलब्धिमूलक कार्यक्रमलाई देशविदेशमा सञ्चार गराएर सम्पूर्ण कांग्रेसप्रेमी शुभेच्छुकलाई मनोबल र ऊर्जा सञ्चार गर्न सञ्चारमाध्यम लाई महत्त्व र प्राथमिकता दिन आवश्यक छ। नेपाली कांग्रेसका संस्थापक बीपी कोइराला, सुवर्णशमशेर, गणेशमानजी, किसुनजी, गिरिजाबाबु, महेन्द्रनारायण निधि, त्यसपछिका नेताहरू सुशील कोइराला, भीमबहादुर तामाङ, केबी गुरुङ, शैलजा आचार्य, सीके प्रसाई, सुशीला कोइराला, मंगलादेवी सिंह, द्वारिकादेवी ठकुरानीजस्ता शीर्षस्थ सम्मानित र आदर्श व्यक्तित्वहरूका मार्गमा कांग्रेसलाई हिँडाउन सक्ने नेतृत्व वर्ग चयन हुन आवश्यक छ। नेपाली कांग्रेसले बीपी कोइराला, गणेशमानजी वा किसुनजीका नाम भजाएर मात्र अबका कार्यकर्ता सन्तुष्ट हुने छैनन्। पार्टी पंक्तिदेखि कार्यकर्तासम्मले चरित्र निर्माण गरेर स्वाधीनता, स्वाभिमानी र आत्मनिर्भर भई अगाडि बढ्न सक्नु आजको अपरिहार्य हो। यसैगरी नेपाली कांग्रेसको क्रियाशील सदस्यता वितरणमा प्रजातान्त्रिक र पारदर्शी ढंगबाट कार्य गर्न आवश्यक छ, जसका लागि नेताले कार्यकर्ता चयन गर्ने होइन, कार्यकर्ताले नेता चुन्ने पद्धतिको विकास गर्न आवश्यक छ। कांग्रेस सुधारका लागि ठूलै क्रान्ति गर्न आवश्यक छैन। दास मानसिकताबाट मुक्त भई माथि संकेत गरिएका विसंगति सुधार गर्दै अघि बढेमा नेपाली कांग्रेस आफ्नो गन्तव्यमा पुग्न सक्ने निश्चित छ। यसका लागि हामीले अरूलाई आरोप लगाउनेभन्दा अब आफैंबाट असल चरित्र निर्माणमा लाग्नुपर्ने समय आइसकेको छ। कांग्रेस जिम्मेवार बन्न कांग्रेसीहरूमा आमूल परिवर्तनको खाँचो छ। हामीले हाम्रा आदर्श सम्झिऔं। पार्टी संस्थापक र अग्रज नेताहरूले देखाएको सत्मार्गमा हिँड्ने प्रण गरौं। तब मात्रै जनताले कांग्रेसलाई आशा, भरोसा र विश्वास गर्ने पार्टी ठान्नेछन्। थापा नेपाल सांस्कृतिक संघका केन्द्रीय सभापति हुन्।"
कोरोना कहरमा गर्भवती र ड्राइभिङ,"गर्भावस्थामा यात्रा गर्नु उपयुक्त मानिँदैन। यात्राले गर्भका जोखिम बढाउने हुन्छ। विशेषगरी पाठेघरको मुखको लम्बाइ सानो वा अन्य समस्या रहेको, रक्तस्राव हुने गरेको, जम्ल्याहा गर्भ, मधुमेह उच्च रक्तचाप तथा अन्य समस्या भएको, सालनालमा समस्या रहेको, पहिलाको गर्भ खेर गएको वा गर्भवतीको उमेर २० वर्षभन्दा कम वा ३५ वर्ष बढी रहेको अवस्थामा यात्रा गर्नाले गर्भ खेर जाने सम्भावनासमेत रहने भएकाले यस अवस्थामा यात्रा नगर्न सुझाव दिने गरिन्छ। गृहिणीलाई यात्रा नगरी गर्भको नौ महिना बिताउन गाह्रो छ। अझ कामकाजी तथा अध्ययनमा रहेका गर्भवतीलाई यात्रा नगरी बस्न सम्भव हुँदैन। गर्भवतीले सानो तथा छोटो दूरीको यात्रा गर्नु हुँदैन भन्ने छैन। लामो दूरी तथा चार घन्टाभन्दा लामो समय यात्रा गर्नु, खराब बाटोमा यात्रा गर्नुले गर्भलाई असर गर्न सक्ने हुन्छ। अहिले समुदायमा नै कोरोना फैलिसकेकाले यस अवस्थामा गर्भवतीले सार्वजनिक साधनमा यात्रा गर्नु पनि उपयुक्त नहोला। यस अवस्थामा निजी साधन राम्रो विकल्प हुने गरेको छ। आर्थिक हैसियत र बाटोको जामले गर्दा दुईपांग्रे (स्कुटर) अधिकांश महिलाको रोजाइमा पर्ने गरेको छ। गर्भवतीले स्कुटर चलाउनुपर्दा आफूले प्रायः हिँडिरहने तथा राम्रो अवस्थामा रहेको सडकलाई रोज्नुपर्छ। महिलालाई अफिस तथा बजार जान अनि बाबुनानीलाई स्कुल पुयाउन साह्रै सजिलो बनाएको धेरैको अनुभव रहेको छ। स्कुटरले रिक्साको पैसा मात्र नबचाएर समय पनि बचाउने गरेको अधिंकाश कामकाजी महिला बताउँछन्। त्यसैले आजको समयमा स्कुटर एउटा साधन मात्र होइन, आवश्यकता भइसकेको धेरैको बुझाइ छ। कुदाउन सजिलो, आकर्षक रङ र डिजाइन भएको, समय जोगाउने अनि पार्किङ गर्न पनि सजिलो रहेकाले धेरै गृहणी, कामकाजी महिला, विद्यार्थी, नर्सहरूले स्कुटर रोज्ने गरेको पाइन्छ। तर गर्भवती भएको अवस्थामा के गर्ने ? धेरैलाई जिज्ञासा हुन सक्छ। कसैलाई गर्भवती भएको अवस्थामा डरले स्कुटर नचलाएको हुन सक्छ भने कतिले डराइडराई कुदाएको पनि हुन सक्छ। गर्भवतीबाहेक धेरैले यसप्रति ध्यान नदिएको पनि हुन सक्छ। स्कुटर चलाउने महिला गर्भवती भएपछि धेरैले यसप्रति सजग भएको र कुदाउन मिल्छ कि मिल्दैन ? जिज्ञासा राखेको पनि पाएको छु। दुईपांग्रे साधन (स्कुटर, मोटरसाइकल) चारपांग्रेजस्तो अडिने नहुने हुन्छ। त्यसैले असन्तुलन हुने र लड्ने सम्भनवना बढी हुन्छ। त्यस्तै यस्ता साधनमा आराम कम हुने, दुर्घटनाको सम्भावना बढी र सुरक्षाका साधन (एयरब्याग) नहुने भएकाले सामान्यतः गर्भवती भएपछि स्कुटर नकुदाउनु नै राम्रो हुन्छ। तर सधैं व्यावहारिक नहुन सक्छ। जागिरका लागि होस् या अध्ययनका लागि होस्, सवारी साधन रोज्नैपर्ने हुन्छ। सबै स्थानका लागि सार्वजनिक साधनको रुट नमिल्न सक्छ। ट्याक्सी महँगो हुन्छ। त्यसैले विद्यार्थी तथा कामकाजी गर्भवतीलाई स्कुटर राम्रो विकल्प हुन सक्छ। स्कुटर आफैंले कुदाउने हुँदा खाल्टाखुल्टी जोगाउँदै विस्तारै कुदाउँदा अन्य साधनभन्दा कम जोखिमपूर्ण पनि हुन सक्छ। हुन त गर्भवती सबैले दुईपांग्रे साधन कुदाउनै हुँदैन भन्ने छैन तर यसले गर्भलाई जोखिम थपिन सक्छ। विशेषगरी पहिलो तीन महिना र उच्च जोखिममा रहेको गर्भवतीका लागि स्कुटर चलाउनु धेरै जोखिमपूर्ण हुन सक्छ। विशेषगरी पटकपटक गर्भपतन भएका, सालनाल तल रहेको (लो लाइन प्लासेन्टा), उच्च रक्तचाप तथा जोखिमपूर्ण गर्भ रहेकोे अवस्थामा गर्भवतीले कुनै सवारी साधन कुदाउने मात्र होइन जोखिमपूर्ण वा लामो यात्रा नगरेको राम्रो हुन्छ। पहिलो तीन महिना खानामा रुचि नहुनु, बान्ता हुने समस्या रहेको हुन्छ। यस अवस्थामा गर्भको इन्पलान्टेसन भएको धेरै समय नभइसकेका कारणले गर्भ बढी जोखिममा हुन्छ। त्यसैले पहिलो तीन महिना धेरै ड्राइभिङ गर्नु वा लामो यात्रा गर्नुले गर्भ तुहिने खतरा रहन्छ। त्यस्तै अन्तिम तीन महिनामा चाँडै थाक्ने, पेट ठूलो हुने समस्या हुन्छ। यस अवस्थामा पनि धेरै ड्राइभिङ गर्नु वा लामो यात्रा गर्नुले गर्भको अवधि नपुग्दै व्यथा सुरु हुन सक्छ। गर्भावस्थामा यात्रा गर्नु राम्रो होइन तर गर्नैपरे १४ देखि २८ हप्ताको समय केही सुरक्षित मान्न सकिन्छ। दुर्घटना आफ्नो कारण वा गल्तीले मात्र हुँदैनन्, आफूले राम्ररी र होसियार भएर स्कुटर वा अन्य सवारी चलाउँदाचलाउँदै पनि दुर्घटना हुन सक्छ। दुर्घटना हुँदा दुईपांग्रेमा भएकाहरू नै बढी जोखिममा हुने भएकाले गर्भवतीले अनावश्यक रूपमा यात्रा गर्नु वा ड्राइभिङ गर्नु पक्कै राम्रो होइन। तर गर्भकै कारण घरमै बसिरहने, पूरै गर्भ अवधिभर बिदा व्यावहारिक नहुन सक्छ। यस अवस्थामा स्कुटर चलाउनुपर्दा अझ बढी सजग हुनु र अनावश्यक रूपमा नकुदाउनु पक्कै राम्रो हुन्छ। यस अवस्थामा जहिले पनि हेल्मेट, ज्याकेट (विन्डचिटर), मास्क लगाएर मात्र स्कुटर चलाउनुपर्छ, जसले गर्दा चिसो र धुलोबाट पनि सुरक्षित हुन सकिन्छ। गर्भवतीले तनावमा अनि व्यस्त सडकमा तीव्रगतिमा कहिल्यै कुनै सवारीका साधन कुदाउनु हुँदैन। आनन्दित भएर, विस्तारै अनि खुला सडकमा हल्का तर होसियार भएर धैर्यका साथ गर्भवतीले स्कुटर कुदाउन सके राम्रो हुन्छ। धेरै थकान भएका बेला, धेरै चिसो अनि कुहिरो लागेका बेला, पानी परिरहेको अवस्थामा गर्भवतीले स्कुटर चलाउनु वा स्कुटरमा यात्रा गर्नु राम्रो होइन। हाम्रो देशमा बाटोको समस्या उस्तै छ। धेरै खाल्डाखुल्डी भएका सडक नरोज्नु राम्रो हुन्छ। गर्भवतीले स्कुटर चलाउनुपर्दा आफूले प्रायः हिँडिरहने तथा राम्रो अवस्थामा रहेको सडकलाई रोज्नुपर्छ र सडक व्यस्त हुने समयबाहेक अन्य समय रोज्नुपर्छ। गर्भावस्थामा आफैंमा एउटा जोखिम अवस्था हो। यस अवस्थामा स्कुटरलाई आवश्यकताका रूपमा मात्र लिनुपर्छ। नियमित परीक्षणका लागि तथा सानो दूरीको र नियमित कामकाजका लागि स्कुटरको प्रयोग उपयुक्त हुन सक्छ। तर यस अवस्थामा लामो दूरीको यात्रा गर्नु, तीव्रगतिमा वा जोखिमपूर्ण तरिकाले स्कुटर कुदाउनुले गर्भ र गर्भवती दुवैका लागि घातक हुन सक्छ भन्ने मुख्य कुरा बिर्सनु हुँदैन।"
यौन शिक्षा र मनोपरामर्श,"पाँच कक्षामा पढ्ने छोरोले एक दिन स्कुलबाट फर्केपछि मलाई सोध्यो, मम्मी, कन्डम भनेको के हो ? मलाई अचम्म लाग्यो। उसलाई सोधें, तिमीलाई कसले सोधेर मलाई सोधेको ? साथीहरूले आज मलाई क्लासमा बिल्लीबिल्ली बनाए तिमी स्कुल फस्ट हुनेलाई यति पनि थाहा छैन भनेर। उसले जिज्ञासु हुँदै पुनः भन्यो, भन्नोस् न मम्मी। मैले टार्न खोजें साँझ बाबा आएपछि बताउनुहुन्छ ल। हाम्रो मानसिकतामा यौन लुकाउने विषय हो भनेर नराम्रोसँग जरा गाडेको छ। सृष्टिलाई सुचारु राख्ने महत्त्वपूर्ण विषय हो यौन। जीवनको नैसर्गिक अधिकारको एउटा अंश हो यौन। हामीले बुझ्न र बुझाउन किन कञ्जुस्याईं गर्यौं ? हरेक मानिसको अभिन्न अंग यौनलाई अझै पनि किन लुकाउने विषय बनाउने ? खुलेर यौनका कुरा गर्न हामीले कहिले सक्ने हो ? यौन शिक्षाको अभावमा, यौनलाई लुकाउने विषय बनाएर यौनजन्य रोगको संक्रमण खपिरहेका छौं हामी। महिलाले लगाउने भित्री कपडालाई (ब्रा र पेन्टी) लुकाएर सुकाउने गरिन्छ आज पनि। कि त बाहिरबाट अरू कपडाले छोपेर, कि त कसैले नदेख्ने अँध्यारो ठाउँमा। बाहिर लगाउनेभन्दा भित्र लगाउने कपडा झन् बढी सफा र घाममा सुकाउन जरुरी हुन्छ। भित्री कपडाको राम्रो सरससफाइ नभएका कारण हाम्रा यौन अंगहरूमा विभिन्न रोग लाग्छन् भनेर खै हामीले कहिले बुझ्ने अनि अरूलाई बुझाउने ? पीडक खुलेआम भाले भएर हिँड्ने अनि पीडित झन् पीडित भई लुकेर बस्ने अवस्था सधैंका लागि अन्त्य हुन जरुरी छ। अबका हाम्रा पाठ्यपुस्तकका पाठ्यक्रममा प्राथमिक कक्षाबाटै यौन शिक्षा राख्न जरुरी छ। बालबालिका स्वभावैले जिज्ञासु हुन्छन्। उनीहरूको उमेर बढ्दै जाँदा शारीरिक विकास र यौन अंगहरूको परिवर्तनका बारेमा जिज्ञासा उत्पन्न हुन्छ। उसको जिज्ञासालाई उसले पढ्ने किताबले मेट्न सक्नुपर्छ। उसको पहिलो पाठशाला घरपरिवारले धेरै कुरा उसलाई सिकाउन सक्नुपर्छ। आफ्ना उमेर समूहका सबैजनासँगै बसेर मजासँग छलफल गर्ने वातावरण बन्नुपर्छ यौन। आज हरेक दिन बलात्कारपश्चात् बालिकालाई मारिएका खबरले हाम्रो मस्तिष्कमा हलचल मच्चाएको छ। चार वर्षीया बालिकालाई चौध वर्षका बालकले बलात्कार गरेर मारेको घटना। त्यसैगरी ६ वर्षीया बालिकालाई चालीसपचास नाघेका पुरुषले बलात्कार गरेर मारेका घटना। त्यसैगरी बुढेसकालमा प्रवेश गर्न थालेकाले सातआठ महिनाका अबोध शिशुलाई गरेका बलात्कारका घटना। यस्ता सबै प्रकृतिका घटना विषय एउटै बलात्कार गरेर हत्या गरिएका भएता पनि यसका कारण भने धेरै भिन्न हुन सक्छन्। फरकफरक उमेर समूहका घटनाको फरकफरक तरिकाले विश्लेषण गर्न जरुरी छ। बालिकालाई बालकले बलात्कार गर्छ भने त्यसको प्रमुख कारण यौन शिक्षाको कमी हुन सक्छ। जसले घरपरिवारबाट यौन शिक्षा प्राप्त गर्न सक्दैन, उसले इन्टरनेटको सहायताले विभिन्न पोर्न सामग्री हेर्न पाउँछ। त्यस्ता हेराइले उसलाई यौन उत्तेजना वृद्धि गराउँछ। उसलाई थाहा छैन कि बलात्कार गर्नु हुँदैन। उपयुक्त अवसरमा उसले बलात्कार गर्छ। बलात्कारपछि उसको यौन उत्तेजना हराउँछ अनि उसमा डर पैदा हुन्छ। डर पैदा भएपछि उसले उत्तम उपाय उसलाई मारेर फाल्नु देख्छ। त्यसैले हरेक घरपरिवारमा हामीले आफ्ना छोराछोरीलाई हुर्काउँदा निकै ध्यान पुर्याउन जरुरी छ। उनीहरूलाई राम्रो स्कुलिङ गर्नुपर्छ। आफ्ना छोराछोरी टिनएजमा प्रवेश गर्न नपाउँदै बाबुले छोरालाई र आमाले छोरीलाई आवश्यक मात्रामा यौन शिक्षाबारेमा सिकाउनुपर्छ। टिनएजमा आफ्ना छोराछोरीलाई एउटा असल साथीलाई गर्ने व्यवहार गर्नुपर्छ। उनीहरूको हरेक क्रियाकलापमा चनाखो भएर साथै समय र माया दिएर ध्यान पुर्याउन जरुरी छ। मानसिक रूपमा स्वच्छ मानिसले पक्कै पनि चारपाँच वर्षका बालिकालाई बलात्कार गरेर मार्न सक्दैन। उसको मानसिकता विछिप्त भएर उसभित्रको दानवीय प्रवृत्तिले नै उसले यस्तो निन्दनीय कार्य गर्ने हो। मानसिक रोगीलाई सुरुको अवस्थाबाटै राम्रो साइकाटिसकहाँ लगेर काउन्सिलिङ गर्ने हो भने उसले कुनै औषधि सेवन नगरी पूर्णरूपमा स्वस्थ हुन सक्छ। पूर्वअवस्थामा जस्तै प्रगति र उन्नति गर्न सक्छ। परिवारका सदस्यहरूले सधैंभन्दा भिन्न व्यवहार देखाएमा उसलाई परामर्शको खाँचो छ भन्ने कुरा हरेक परिवारले बुझ्न जरुरी छ। बढ्दो मानसिक समस्या कम गर्नका लागि तीनै तहका सरकारले आवश्यकताअनुसार मानसिक बिरामीलाई निःशुल्क परामर्शको व्यवस्था गर्नुपर्छ। एकदुई महिनामा एकपटक हरेक स्कुलका आधारभूत विद्यालय र माध्यमिकका बालबालिकालाई राखेर मानसिक रोगबारेमा जानकारी दिँदा राम्रो हुन्छ। समाजमा पनि विभिन्न संघसस्थाले प्रौढहरूलाई जम्मा गरेर बेलाबेलामा मानसिक रोगको परिचय, यसको लक्षण, उपचार र रोगथामका बारेमा जानकारीमूलक सन्देश छर्न सक्नुपर्छ। हिंसा न्यूनीकरण बहुआयामिक विषय हो। यसलाई एउटा मात्र पक्षले महत्त्वपूर्ण काम गर्दैमा झ्याप्पै घट्ने होइन। यसका लागि त सबै पक्षले उचित ध्यान पुर्याएर काम गर्न सक्नुपर्छ। कठोर कानुन र त्यसको उचित कार्यान्वयन हुनुपर्छ। घटनालाई राजनीतिले ढाकछोप गर्नु हुँदैन। मुलुकमा तीव्र गतिमा आर्थिक वृद्धि गरी आर्थिक विकासको माध्यमबाट सामाजिक न्याय दिन सक्नुपर्छ। शिक्षा, स्वास्थ्य, रोजगार, गाँस, बास र कपासका समस्याबाट हरेक नागरिक माथि उठ्न सक्नुपर्छ। पीडकलाई हदैसम्मको दण्ड र पीडितलाई संरक्षण र न्याय दिनुपर्छ। पीडक खुलेआम भाले भएर हिँड्ने अनि पीडित झन् पीडित भई लुकेर बस्ने अवस्था सधैंका लागि अन्त्य हुन जरुरी छ। हिंसाको न्यूनीकरण कानुनका निर्जीव शब्दले हुने होइन, राजनीतिकर्मीका चर्का भाषणले गर्ने होइन यसका लागि त हरेक नागरिक मानसिक र शारीरिक रूपमा पूर्ण स्वस्थ हुनुपर्छ। इमानदारी, सदाचारी र उच्च नैतिकताले भरिपूर्ण हुनुपर्छ। सबै प्रकारका हिंसा सबैका अनि सधैंका साझा सरोकारका विषय हुन् भन्ने कुरा सबैले बुझ्न जरुरी छ। हिंसा न्यूनीकरणमा सोह्र दिन मात्र होइन निरन्तर निश्चित लक्ष्य, उद्देश्य, रणनीति र कार्यनीतिका साथ अगाडि बढौं।"
लोकतन्त्रका खम्बामा खिया,"ग्रामीण क्षेत्रमा बसोवास गर्ने नागरिकका पीडा सम्बोधन हुन सकेन भने संघीय राज्यको परिकल्पना साकार हुन सक्दैन नेपालको कुल जनसंख्याको झन्डै ८० प्रतिशत मानिस ग्रामीण क्षेत्रमै बसोवास गर्छन्। त्यसैले भनिएको होला नेपाल गाउँ नै गाउँ भएको देश हो भनेर। भूगोलको दृष्टिकोणबाट हेर्दा पनि अधिकांश भूभाग ग्रामीण क्षेत्रमै पर्छ। ग्रामीण क्षेत्रले धेरै जनसंख्या र भूभाग मात्र ओगटेको छैन, नेपालको भविष्य निर्माणको पूर्वाधार पनि ओगटेको छ यस क्षेत्रले। ग्रामीण क्षेत्र प्राकृतिक स्रोत साधनले पनि धनी र सबल छ। स्पष्ट शब्दमा भन्दा देश विकासको मुख्य मेरुदण्ड नै ग्रामीण भेगमा रहेको तमाम अग्रज तथा बुद्धिजीवीलाई जानकारी भएकै विषय हो। सांस्कृतिक रूपमा पनि यो क्षेत्र सबल र सक्षम छ। हरेक व्यक्तिमा भाइचाराको सम्बन्ध हुनु नै एक ज्वलन्त उदाहरण हो। सबैमा आत्मीयताको सम्बन्छ छ, चाहे त्यो धनी होस् या गरिब। अतिथि देवो भव र वसुधैव कुटुम्बकम् भन्ने भावलाई मुल मन्त्र मान्ने यी तमाम गाउँलेमा वर्तमान अवस्थामा पनि संस्कृतिप्रति उत्तिकै झुकाव छ जति विगतमा थियो। यी यावत् कुराले दर्शाउँछ ग्रामीण क्षेत्रको सत्यताको पहिचान जो आफैं स्वच्छ छ। तर यथार्थ भने फरक रहेको छ ग्रामीण क्षेत्रमा बसोवास गर्ने आम सर्वसाधारणको। अनौठो लाग्न सक्छ कसैले तपाईंहरूलाई भन्यो हाम्रो गाउँ सदरमुकामभन्दा जम्मा ४० वा ५० किमि दूरीमा छ तर यहाँ सदरमुकाम रहेको जस्तो सेवा र सुविधा छैन। अर्थात् भौतिक पूर्वाधारको दीर्घकालीन विकास जुन गतिमा हुनुपर्ने थियो त्यो गतिमा नभई केवल विकास विनाशका लागि मात्र हुँदै आइरहेको छ। भौतिक पूर्वधारको दीर्घकालीन विकास हुनुपर्ने थियो तर त्यो भएको छैन। उदाहरणका रूपमा लिन सक्छौं नेपालको स्वस्थ्य, शिक्षा, विद्युत्, यातायात, स्वच्छ पिउने पानी आदिमा कति प्रतिशत ग्रामीण भेगका मानिसको पहुँच छ ! गरिबी र अशिक्षाको दर, विद्युत् सेवा, स्वास्थ्य र सडकको पहुँच ग्रामीण भेगमा किन कम छ ? ग्रामीण क्षेत्रको यी पीडाको सम्बोधन गर्ने नागरिक आफैंले कि सरकारी संयन्त्रले ? तथ्यांकीय झलक २०७६ अनुसार नेपालमा कूल विद्यालयको संख्या ३५६०१ (सामुदायिक विद्यालय २९०३५ र निजी विद्यालय ६५६६), विश्वविद्यालयको संख्या १०, मेडिकल संस्था ४ (जसलाई डिम विश्वविद्यालय पनि भनिन्छ), खुला विश्वविद्यालय १ र प्राविधिक विद्यालयको संख्या ४९६ रहेको छ। साक्षरता दर ६५९ प्रतिशत रहेको छ। ग्रामीण क्षेत्रको साक्षरता दर ६२५ प्रतिशत रहेको छ, जुन आफैंमा सन्तुष्ट गर्नलायक छैन। सामुदायिक विद्यालयहरू जनसंख्याका आधारमा हेर्दा कम रहेको कुरा पटकपटक सञ्चारमाध्यममा आइसकेकै हो। साथै जेजति रहेका छन्, तिनीहरूले गुणस्तरीय शिक्षा दिन सकिरहेका छैनन्। विश्वविद्यालयको कुरा गर्दा पनि सरम लाग्न सक्छ। नेपालमा जति विश्वविद्यालय छन्, ती सबैको केन्द्रीय कार्यालय या त संघीय राजधानी काठमाडौंमा छ या जिल्ला सदरमुकाममा रहेका छन्। नेपालमा १५ वटा विश्वविद्यालय भए पनि एकवटासमेत कार्यालय ग्रामीण भेगमा नहुनुले नै इंकित गर्छ ग्रामीण क्षेत्रमा शिक्षाको पहुँच के कति छ भनेर। वर्तमान अवस्था हेर्दा लाग्छ शिक्षा त सम्पन्न वर्गहरूको सौखिनको विषय हो। तथ्यांकीय झलक, २०७६ अनुसार सरकारी अस्पतालहरू १२५, स्वास्थ्य चौकी ३८०८, स्वास्थ्य केन्द्रहरू २०३ र निजी अस्पतालहरूको संख्या ३०१ रहेका छन्। स्वास्थ्य चौकीबाहेक ग्रामीण भेगमा न कुनै ठुला सरकारी र निजी अस्पताल रहेका छन् न त सम्पूर्ण सेवायुक्त स्वास्थ्य चौकी नै। ग्रामीण भेगमा रहेका स्वास्थ्य चौकीमा भनेका बेलामा चिकित्सक र सरकारले प्रदान गर्ने औषधि समयमै पाउन पनि कठिन रहेको छ। प्रत्येक वर्ष सिटामोल र सामान्य रुघाखोकीको औषधि अभावमा पहाडी र हिमाली जिल्लाका मानिसले ज्यान गुमाउनुपरेको यथार्थ सबैको जानकारीको विषय हो। ग्रामीण भेगका दिदीबहिनी आजको दिनमा पनि प्रसूति सेवा लिन कि सदरमुकाम कि संघीय राजधानी जानुपरेको तीतो यथार्थ पनि यसको अर्को पाटो रहिआएकै छ। एकातिर भएका स्वास्थ्य चौकीबाट गुणस्तरयुक्त स्वास्थ्य सेवा पाउन नसकिरहेका शोषित वर्गलाई शासक वर्गको एकै दिन तीन सय ९६ स्थानीय तहमा आधारभूत अस्पताल निर्माणका लागि अस्पताल भवनको शिलान्यास गर्नुको कुनै अर्थ नै छैन अलावा भोट बटुल्ने माध्यम। यही कुरालाई केलाइरहँदा झन्डै ८० प्रतिशत मानिस ग्रामीण क्षेत्रमै बसोवास गर्दै आइरहेका छन् तर विद्युत् सेवाको पहुँचमा जम्मा ९३४७ प्रतिशत ग्रामीण भेगका मानिसको पहुँच छ। संख्याको दृष्टिकोणबाट हेर्दा राम्रो भए पनि गुणस्तरको हिसाबमा सोचेजस्तो वा भनौं अपेक्षा गरेजस्तो छैन। विभिन्न बहानामा वर्तमान अवस्थामा पनि गाउँलेले घन्टौंसम्म विद्युत् सेवाको पहुँचबाट टाढा बस्नुपरेको यथार्थ सतहमा आउन सकेको छैन। यसका साथै नेपाल कृषिप्रधान देश हो भनेर पटकपटक श्रमको मूल्य नबुझ्ने वर्ग आज पनि आफ्नो खातिर किसानको नाममा कराउने गर्नुहुन्छ। वास्तवमै नेपाल एक कृषिप्रधान देश हो। यहाँको कुल जनसंख्याको ७४ प्रतिशत मानिस प्रत्यक्षपरोक्ष रूपमा कृषिमै निर्भर छन्। कूल भूभागको १७९८ प्रतिशत भूभाग कृषियोग्य रहेको छ। सिँचाइ सुविधा भने ६६ प्रतिशत क्षेत्रमा मात्र सीमित छ। बाह्रै महिना सिँचाइ सुविधा जम्मा ३६ प्रतिशत क्षेत्रमा मात्र हुने गरेको छ। कृषिमा निर्भर हुने अधिकांश मानिस ग्रामीण भेगकै हुन्। अधिकांश ग्रामीण भेगकै मानिस कृषिमा निर्भर भएर हुन सक्छ। तीतो कुरा देशले प्रत्येक वर्ष अर्बौं रुपैयाँको खाद्यवस्तु आयात गर्छ तर स्थानीय कृषकले उत्पादन गरेको वस्तुले बजार पाउन नसकेर कुहिएर जाने गरेको छ र बजार पाइहाले पनि पैसा लिन वर्षौं कुर्नुपरेको छ, आन्दोलन गर्नुपरेको छ। सिँचाइका नाममा सरकारी बजेटबाट व्यक्तिगत रूपमा इनार वा बिर्डङ गाड्ने काम भइरहेको छ। अब कुरा गरौं स्वच्छ पिउने पानीको। ग्रामीण भेगमा पानीका मुहान त प्रशस्त छन् तर त्यो टिकाउ छैन। पिउनयोग्य छैन। नेपालमा कुल जनसंख्याको ८८ प्रतिशतमा आधारभूत स्तरको पानीको पहुँच पुगेको, १२ प्रतिशत अहिले पनि आधारभूत पानीको पहुँच बाहिर रहेको र २० प्रतिशतले मात्र गुणस्तरीय पानी पिउने गरेको सरकारी आँकडा रहेको छ। यस्तो अवस्थामा आँकलन गर्न सक्छौं ग्रामीण भेगमा शुद्ध पिउने पानीको पहुँच कति छ भनेर। जलस्रोतका सन्दर्भमा जलस्रोतविज्ञ सोमनाथ पौडेलका अनुसार नेपाल जलस्रोतमा विश्वको २२२३ औं धनी देश हो। संयुक्त राज्य अमेरिकाको वल्र्डस रिजोर्सस इन्स्टिच्युटले प्रकाशित गरेको प्रतिवेदनअनुसार जलसंकट बेहोरिरहेका देशहरूको सूचीमा नेपाल ४०औं स्थानमा पर्छ। प्रतिवेदनले जनाएअनुसार आजको अवस्थामा पानी समस्या नेपालको प्रत्येक जिल्लका मानिस (विशेष रूपमा ग्रामीण भेगका) ले भोग्दै आइरहेका छन्। पानी अभावकै कारण पश्चिम तथा पूर्वीनेपालका पहाडी र हिमाली भेगका मानिस बसाइँ सर्न बाध्य भएका छन्। प्रत्येक व्यक्तिको दैनिकी जीवनमा असर परिरहेको छ। सडकको पहुँचमा त झनै ग्रामीण भेगमा अपेक्षा गरेअनुसार भएको छैन। विश्व बैंकको तथ्यांकअनुसार ग्रामीण भेगका पाँचजना व्यक्तिमा तीनजना व्यक्तिको पहुँच सडकमा छैन। अर्थात् कुल जनसंख्याको ४० प्रतिशत ग्रामीण जनसंख्याको मात्र सडकमा पहुँच छ। नेपाल संघीय लोकतान्त्रिक गणतन्त्रामक राज्य हो। हाल ७५३ स्थानीय तह छन्। संविधानले नै स्थानीय तहलाई २२ वटा अधिकारको सूची नै बनाएर जनप्रतिनिधिलाई कानुन मात्र बनाउने अधिकार प्रदान गरेको छ, जसमा माथि उल्लिखित सम्पूर्ण विषय पर्छ। साथै अन्य विभिन्न अधिकार ऐन र कार्यविधिले प्रदान गरेको छ तर पनि किन ग्रामीण भेग विगतमा जुन अवस्थामा थियो आज त्यो अवस्थाभन्दा पनि झन् सेवा पाउने अधिकारबाट वञ्चित हुँदै छ ? ग्रामीण भेगमा सबै कुरा छ, प्राकृतिक स्रोत साधनदेखि लिएर युवा जनशक्ति सबै कुरा छ तर पनि किन यही क्षेत्र पछाडि छ ? ग्रामीण क्षेत्रले गर्दा नै विगतदेखि आजसम्म (२००७२०७२ साल धेरै सत्ता फेरेको छ, कैयन् विचार फेरिदिएको छ तर पनि किन पूर्वाधार विकासमा पछाडि छ ? चुरे क्षेत्रको भूभाग झन्डैझन्डै सबै ग्रामीण भेगले नै ओगटेको छ। त्यही पनि यसबाट फाइदा किन लिन सकिरहेको छैन यस भेगले ? किन आजको दिनमा पनि गरिबी र अशिक्षाको दर, स्वस्थ्यको पहुँचमा कम, सडकको पहुँचमा कम, विद्युत् सेवाको पहुँचमा कम आदि कुरामा ग्रामीण भेगमै धेरै किन छ ? आखिर यी यावत् पीडाबाट छुटकारा पाउनकै निम्ति संघीयताको अवधारणा अवलम्बन गरिएको होइन र ? तर पनि ग्रामीण क्षेत्रमै किन धेरै पीडा ? ग्रामीण क्षेत्रको पीडा कसले बुझिदिने : स्थानीय सरकार नेता वा नागरिक स्वयं आफैंले ? के यही हो त नयाँ नेपाल ? के यस्तै प्रकारले समृद्ध नेपाल र सुखी नेपाली को नारामा हामी पुयाउन सक्छौं ? लोकतन्त्रका खम्बामा खिया लाग्यो भने संघीयता कसरी फलदायी हुनसक्छ ?"
दम्भले ग्रसित शिक्षा,"शिक्षा भनेको बाल्टिन भर्नु होइन, आगो सल्काउनु हो। जुन एक कुशल शिक्षकले मात्र गर्न सक्छ। प्रसिद्ध अंग्रेजी साहित्यकार विलियम बटलर येट्सको यो भनाइबाट शिक्षक कति शक्तिशाली छन्, तपाईं आफैं अनुमान गर्न सक्नुहुन्छ। शिक्षक फगत व्यक्ति होइन, व्यक्तित्व हो। शिक्षक मूर्ति होइन, पुजारी हो। शिक्षक आवरण होइन, अस्तित्व हो। जसरी हामी कुनै खास निर्देशकको फिल्म कहिले आउँछ भनेर प्रतीक्षामा हुन्छौं। कुनै खास टेलिभिजनको टक सो हेर्न उत्तिकै लालायित छौं। कसैका साहित्यिक कृति पर्खिन्छौं। वर्षौंवर्ष पनि नाम कसैले भनिरहनु पर्दैन, स्वतस्फूर्त हाम्रो मानसपटलमा आउँछ। आखिर किन ? के छ त्यस्तो रहस्य तिनीभित्र ? उत्तर सहज आउँछ कला। हो, त्यस्तै छाप एउटा शिक्षकले विद्यार्थीमा छाड्न किन चाहँदैन वा सक्दैन ? नचाहेर हो कि नसकेर ? यो प्रश्नको जवाफ हरशिक्षकले दिनुपर्छ। शिक्षकले शिक्षणलाई पेसा मान्नुपर्छ नकि जागिर। तन, मन वचन र कर्मले आफ्नो कामलाई नशानशामा तरंगित पार्नुपर्छ। अनि देखिन्छ शिक्षामा परिर्वतनका किरण। शिक्षकले शिक्षण कलाबाट विद्यार्थीलाई सम्झिरहने बनाउन लाग्ने मात्रै हो भने सामुदायिक शिक्षा सुध्रिन्छ; करै लाग्छ। तसर्थ शिक्षक कलाकार बनौं गलाकार होइन। तपाईं भन्नुहोला शिक्षक मात्र जिम्मेवार छन् ? अहँ छैनन्। विद्यालय छ, समाज छ र संस्कृति छ। अभिभावक छन्, भूगोल र पद्धति छ। कति छ कति। तर ती सबैलाई व्यवस्थापन गर्ने तागत शिक्षकले राख्नुपर्छ। त्यसैले शिक्षा सुधारको पहिलो सूत्रधारचाहिँ शिक्षक नै हो। चाहे हामी मानांै या नमानौं तल प्रस्तुत विषय र प्रसंग आफ्ना भोगाइले सिर्जना गरेका हुन्, जसले असल र कर्तव्यनिष्ठ शिक्षकप्रति उच्च सम्मान छ, मानमर्दन गर्न खोजिएको छैन। पहिलो प्रसंग कुरा केही समयअगाडिको हो। म अभ्यास शिक्षणका क्रममा कुनै विद्यालयमा गएको थिएँ। एकजना भद्रजस्ता देखिने शिक्षक ११ बजेतिर विद्यालय आएर हाजिर गर्नुहुन्छ र क्षणभरमै हराउनुहुन्छ। मलाई जिज्ञासा भयो। प्रश्न सोधें, हेड सर, उहाँ यही विद्यालयको शिक्षक होइन र ? उत्तर आयो, हुन त हो सर, तर यहाँ कुरो अर्कै छ। के कुरा सर ?, मैले फेरि थपें। हेड सरले भने, उहाँ यही ठाउँको लोकल हुनुहुन्छ; अनि फेरि रिटायर्ड पनि। एक वर्षजति मात्र बाँकी छ। म पनि केही भन्दिनँ सर। उहाँ दुई वर्षदेखि यसै गर्नुहुन्छ। दोस्रो प्रसंग पंक्तिकार यतिखेर भने कुनै विद्यालयको शिक्षक हुन्छ। विद्यालयमा पठनपाठन हँुदै गर्दा विषय शिक्षक उपस्थित भएरै पनि एउटा कक्षा खाली भएको जानकारी सहायक प्रधानाध्यापकको निरीक्षणका क्रममा पत्ता लाग्छ। यो कुरा प्रधानाध्यापकसमक्ष पुग्छ। सोचेको थिएँ प्रअले खाली भएको कक्षालाई तुरुन्त व्यवस्थापन गर्नुहुन्छ होला तर उहाँको जवाफ यस्तो आयो, उहाँ सर र म यहाँ चियानास्ता खाँदै छौं। विद्यार्थीलाई हल्ला नगरी बस्न भनिदिनुस् न। एक दिन नपढाउँदैमा के नै हुन्छ र ? अलि रिसाहा स्वरमा हेडसरको जवाफ आयो। मैले मनमनै सोचें हुन त पढ्दै नपढ्दा नि के हुन्छ र ? तर पनि पढ्नु त पर्छ नै। तेस्रो प्रसंग पंक्तिकारका एकजना साथी सामुदायिक विद्यालयमा रहँदाको अनुभव यसरी साट्नुहुन्छ। म विद्यालयको निजी स्रोतमा काम गर्थें। त्यहाँ शिक्षक सेवा आयोग पास गरेर आउनुभएका स्थायी शिक्षकहरू पनि हुनुहुन्थ्यो। मलाई यो थाहा थियो कि शिक्षक स्थायी होस् वा निजी होस्, काम पनि शिक्षण नै हो। हाम्रो धर्म भनेकै विद्यार्थीको भविष्य निर्माणमा ससाना गोरेटा बनाइदिने न हो। तर वातावरण सोचेजस्तो रहेनछ। विद्यालयको निर्णय प्रक्रियामा होस् वा दैनिक प्रशासन सञ्चालनमा होस्, मलाई र अरू स्थायी शिक्षकलाई हेर्ने आँखामा केही असमानता पाएँ। अनि सोच्न थालें के विचारको पैरवी स्थायी शिक्षकले मात्र गर्न सक्छन् र ? आयोगमार्फत आउने सबै योग्य अरू अयोग्य भन्न मिल्छ र ? त्यस्तै हो भने निजी विद्यालयदेखि विश्वविद्यालयसम्म कार्यरत शिक्षक तथा प्राध्यापकहरू कमजोर नै हुन् त ? अब यहाँ माथि उल्लिखित प्रसंगले शिक्षकको नैतिक धरातलको प्रश्न उब्जाएको छ। हुन त सबै शिक्षक वा प्रअ यस्तै हुनुहुन्छ भनेर आरोप लगाउने मनसाय होइन। तर शिक्षाको गुणस्तरमा गुणात्मक वृद्धि हुने वा नहुने शिक्षकका हातमा मात्र त छैन तर यतिचाहिँ भन्न सकिन्छ सबैभन्दा पहिलो कारक वा सुधारकचाहिँ शिक्षक नै हुन्। ल मानिलिऔं विद्यालयमा सुविधासम्पन्न भौतिक संरचना छ। अभिभावकको सहयोग सदैव छ। विद्यालयको नेतृत्व पनि कुशल छ। सामाजिक परिवेश सोचेअनुरूप छ। तर पढाउने र सिकाउने त शिक्षकले हो। भवनले त होइन। संरचनाले होइन। यी संरचना त्यो वैदिककालमा थिएनन् तर पनि ऋषिमुनिद्वारा गुफा र आश्रममा शिक्षा लिनेदिने काम भएकै थियो त ! घोकन्ते विद्या धावन्ती खेती भनेरै भए पनि सिकाइ अहिलेको भन्दा व्यावहारिक थिएन र ? अवश्य थियो। व्यावहारिकभन्दा पनि शिक्षाले दिनुपर्ने विषय भनेको नैतिकता हो। नैतिकताले सिर्जना गर्ने अनुशासन हो। अनुशासन कायम गर्ने विवेक हो, जुन स्थापित थियो। हो, यसरी विवेकको विनिमय गर्ने पहिलो काम शिक्षकको नै हो। तर यहाँ भइदिन्छ अर्कै। गुम्छ विवेक। जन्मिन्छ घमण्ड। सुरु हुन्छ दम्भको दलाली। जस्तो कि म स्थानीय शिक्षक पो हुँ त तपाईं बाहिरको; विद्यालयको माया मलाई पो धेरै छ दम्भ एक। म त वरिष्ठ पो हुँ त तपाईं अस्तिको फुच्चे दम्भ दुई। म त माध्यमिक तहको पो शिक्षक त तपाईंजस्तो सिँगाने केटाकेटीको शिक्षक हो र ? दम्भ तीन। मेरो त शिक्षण अनुभव लामो छ दम्भ चार। म अरूबाट कहाँ सिक्छु, म त सिकाउने पो हो दम्भ पाँच। म त स्थायी पो हुँ दम्भ ६। मलाई के कारबाही हुन्छ हेरौं न म पनि देखाइदिन्छु नि दम्भ सात। म त हेड सर पो हँु, मैलै कहाँ पढाउने हो र ? दम्भ आठ। हेड सर तृतीय म द्वितीय। मेरो नाम पो अगाडि आउनुपर्छ दम्भ नौ। मैले त पढाएकै हो नि विद्यार्थीले पढ्दैनन् म के गरूँ ? कहाँ सम्भव छ र ? दम्भ दस। जबसम्म शिक्षकले शिक्षणलाई जागिर खाने भाँडो सम्झिन्छ र विद्यार्थीलाई आफ्ना छोराछोरी समान सम्झँदैन, शिक्षामा रूपान्तरणको नारा निरर्थक छ। समस्या नीति हुँदै होइन नियतमा छ। सिद्धान्तमा होइन सोचमा छ। विजय कुमार सम्बन्धहरू उपन्यासको सुम्निमा शीर्षकको पेज नं १३ मा लेख्छन्, मान्छेको रोग कति प्रतिशत उसको शरीरमा छ ? अनि कति प्रतिशत रोगचाहिँ उसको सोचमा छ ? यसै भन्न सकिन्न। किनभने मान्छे शरीर मात्र होइन, उसको सोच पनि हो मन पनि हो। शिक्षकको भौतिक शरीर कक्षाकोठाभित्र रहे पनि पूर्णरूपमा मन रहन नसक्नु नै सोचको कमजोरी हो। यो नै सार्वजनिक शिक्षा सुधारको वाधक हो। शिक्षकले शिक्षणलाई पेसा मान्नुपर्छ नकि जागिर। भविष्य नै यसमा देख्नुपर्छ। तन, मन वचन र कर्मले आफ्नो कामलाई नशानशामा तरंगित पार्न जरुरी छ। साथै राज्यले राम्रा शिक्षकलाई पुरस्कार र खराबलाई दण्डको कार्यान्वयन गर्नुपर्छ। अनि देखिन्छ शिक्षामा परिर्वतनका किरण। प्रसिद्ध स्कटिस लेखक रोबर्ट लुई स्टिभेन्सनले भनेका छन्, हर दिनको मूल्यांकन त्यो बालीसँग नगर्नुस् जुन तपाईंले काट्नुभएको छ, बरु त्यो वीजसँग गर्नुस्, जुन तपाईंले रोप्नुभएको छ। शिक्षक मित्रहरू हाम्रो वीज हाम्रा विद्यार्थी हुन्। वीजलाई उपयुक्त वातावरणमा रोप्ने र हुर्काउने काम तपाईंहाम्रो नै हो। अब यसरी विद्यार्थीमा अमिट छाप छाडौँ, जुन कुनै चर्चित फिल्म, साहित्यभन्दा कमजोर नहोस् र जसको बिम्ब प्रशंसा गर्नलायक बनोस्।"
सन् २०३२ को ओलम्पिक आयोजनाका लागि क्वीन्सल्यान्डले दाबी गर्ने,"सिड्नी : अस्ट्रेलियाको क्वीन्सल्यान्ड राज्यले सन् २०३२ को ओलम्पिक खेल आयोजनाका लागि आफूले प्रस्ताव अगाडि सार्ने घोषणा गरेको छ । कोरोना भाइरस महामारीका कारण ओलम्पिक खेल आयोजना गर्ने सम्बन्धी यसअघि गरिएका तयारी स्थगन गरिए पनि अब चाँडै यस बारेमा प्रयत्न थालिने उक्त राज्यका अधिकारीहरुले बताएका छन् । राज्यकी मुख्यमन्त्री अनास्तासिया पालास्जुकले सोमबार ओलम्पिक कार्यदल गठन प्रक्रिया थालनी गरिएको जानकारी दिएका छन् । उनले कार्यदलको सुझाव बमोजिम क्विन्सल्यान्डमा ओलम्पिक खेल ल्याउन प्रयत्न गरिने बताए । उनले कार्यदलका सदस्यहरुले सन् २०२१ को जुलाई २३ का लागि तय भएको टोक्यो ओलम्पिकका गतिविधिलाई नजिकबाट नियालीरहेको जानकारी दिए । उनले भने, 'कोरोना भाइरसको संकटपछिको विश्वमा टोक्यो ओलम्पिकको विकास क्रमलाई हामीले ध्यान दिनुपर्छ ।' अन्तर्राष्ट्रिय ओलम्पिक कमिटीका उपाध्यक्ष एवं अस्ट्रेलियाली ओलम्पिक कमिटीका अध्यक्ष जोन कोट्ससँग सोमबार नै मुख्यमन्त्री पालास्जुकले भेटवार्ता गरेका थिए। कोट्सकाअनुसार सन् २०३२ को ओलम्पिक आयोजनाका लागि हालसम्म मोटामोटी पाँचवटा देशले चासो देखाएका छन् । कोट्सले अस्ट्रेलियामा कोरोना भाइरसको संक्रमण लगभग नियन्त्रणमा आइसकेकाले सबै अस्ट्रेलियावासीले ओलम्पिक खेलको आयोजनाका बारेमा सकारात्मक रुपमा सोच्न सक्ने बताए । उनले अन्तर्राष्ट्रिय ओलम्पिक कमिटीका अध्यक्ष थोमस बाखले जापानका प्रधानमन्त्री योसिहिडे सुगासँग गत महिना टोक्योमा भेटवार्ता भएको र टोक्यो ओलम्पिक निर्धारित मितिमै हुनेमा दुबै नेता सहमत भएको पनि जानकारी दिए ।"
