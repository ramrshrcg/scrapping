शीर्षक,विवरण
"राष्ट्रियता, लोकतन्त्र र सहिद","सभ्यताको निर्माण प्राकृतिक तवरले स्वस्फूर्त रूपमा हुन सक्दैन। सभ्यता एउटा अन्त्यहीन प्रक्रिया हो। यसले मानव समाजको उद्भवदेखि वर्तमानसम्मको सुदीर्घ यात्रा पार गरिसकेको छ। यो क्रम रोकिने छैन। समाज विकासका क्रममा राज्यहरूको निर्माणहेतु असंख्य युद्ध भए। शासकका लागि अनिच्छित मानिस हरेक युग र राज्यमा प्राणदण्डित पनि हुँदै आए। शासक र शासितबीचका द्वन्द्व एवं युद्धका असंख्य चरण पार गर्दै मानव सभ्यता गतिशील रहँदै आएको छ। सभ्यता असल र मानव कल्याणकारी आयाममा मात्र गतिशील छैन; यो मानवीय दर्द, आँसु एवं घातप्रतिघातका वर्णनातीत परिघटनाद्वारा वेष्टित पनि छ। मानव सभ्यता यी र यस्ता सबै तत्वको आल्हादकारी एवं विस्मयकारी इतिहासको शृंखलाबद्ध निरन्तरता हो। त्यसैले सभ्यताका अँध्यारा र उज्याला दुई पाटा हुन्छन् सिक्काका दुई पाटा झैं। यसरी निर्माण हुँदै वर्तमानसम्म आइपुगेको सभ्यताको उज्यालो पाटोमा मानव मोती झैं चम्चमाइरहेका सुकिला धरोहर हुन् सहिद। सहिद शब्द अव्याख्येय छ। शब्दकोशका शब्दार्थ सांकेतिक मात्र हुन्। विश्वका हरेक मुलुकको इतिहास नै सहिदका रक्तधाराद्वारा रञ्जित छ भन्न सकिन्छ। निरंकुश शासकले जहिले पनि रैती, प्रजा वा नागरिकलाई आफू मात्र सत्य भएको भ्रममा पार्न चाहन्छ। किनकि ऊ माथि छ। उसका आँखामा आफैंले बनाएको नियमकानुनको चस्मा हुन्छ। हातमा त्यसकै अर्को छडी पनि उसले बोकिरहन्छ र त्यसलाई उसले नागरिकमाथि उजाइरहन्छ। जसले शासकको चस्मा निकालेर यथार्थ देखाउने प्रयत्न गर्छ; जसले उसको हातको छडी थुतेर मिल्काउन खोज्छ; उसमाथि शासकको बर्बरता र क्रूरता बज्रिन थाल्छ। विचार र हतियारबीचको द्वन्द्व वा युद्धमा सधैं विचारले विजयश्री पहिरिन्छ। विचार र विजयश्रीको वाहक हो सहिद। सहिद विचारवेष्टित रहन्छ। ऊ विचारविहीनतामा युद्ध गर्दैन। उसको हतियार नै विचार हो। विचार मारिन सक्दैन। विचारले विचार नै जन्माउँछ। विचारले विचारवाहक जन्माउँछ। जनकल्याणकारी विचारले कुनै वादको गर्भबाट जन्मिनु पर्दैन। त्यसलाई कुनै वादको आवरणमा सजाउनु पनि पर्दैन। शासकका विचारलाई वाद चाहिएला तर सहिदलाई वाद चाहिँदैन। सहिदलाई राष्ट्र, राष्ट्रियता, न्यायपूर्ण र लोककल्याणकारी राज्य व्यवस्था, स्वतन्त्रता अनि आर्थिकसामाजिक हिसाबले विभेदरहित समतामूलक समाज चाहिन्छ। अनि सहिदलाई त्यस समाजमा मुस्कुराइरहेको राष्ट्रिय समृद्धिको उज्यालो चाहिन्छ। निरंकुश शासकले आफ्नो अस्तित्वप्रति विनाप्रश्न जनस्वीकृति चाहन्छ, सहिद उससामु उभिएर प्रश्न गर्छ। सहिदले शासकको निर्वस्त्रतामाथि औंला ठड्याउँछ। विसं १९९७ मा धर्मभक्त, दशरथ चन्द, शुक्रराज शास्त्री र गंगालालले निरंकुश शासक जुद्धशमशेरसँग तिमी निर्वस्त्र छौ महाराज भनेर औंला ठड्याएका थिए। जुनसुकै कालखण्डमा पनि सहिदले अधिनायकवादी शासकलाई औंला ठड्याइरहेको हुन्छ। ती प्राथमिककालीन सहिदहरूले जनउत्तरदायी एव लोककल्याणकारी राज्य प्रणालीको बहालीका लागि शासकलाई खबरदारी गरेका थिए। उनीहरूको खबरदारीलाई शासकले सहेनन्। विचारको खबरदारीप्रति शासकद्वारा बन्दुकको निशाना लगाइयो। अनि चारैजना देशभक्त सहिद भए। २००७ सालको जनक्रान्तिको जगमा उनीहरू सगर्व स्थापित भए। शासकले विचारलाई मार्न सक्दैन। लोकस्वीकृति प्राप्त नभएको विचार आफैं धमिलो बन्दै जान्छ र क्रमशः लोप भएर जान्छ। त्यसैले लोकतन्त्र नित्यनवीन लोक विचार स्वीकार गर्दै विकसित भइरहने सीमाहीन विचार पद्धति हो। यसको कुनै निश्चित वाद हुँदैन। वास्तविक सहिदलाई वादको रङमा मुछेर सीमित बनाउनु अवाञ्छनीय छ। सहिदवादको प्रतीक हुँदैन। राष्ट्रियताको प्रतीक हुन्छ। सहिदहरू सबैका लागि श्रद्धा, प्रेरणा र आस्थाका पयार्य अनि स्रोत हुन्। विशिष्ट राजनीतिज्ञहरूले सहिदलाई आफ्नो प्रेरणा स्रोत मान्दै व्यक्त गर्नुभएका कतिपय भनाइ स्मरणीय छन्। बीपीले सहिदलाई प्रजातन्त्ररूपी मन्दिरको जगमा रहेका आधारशिलाका रूपमा सम्झिनुभएको छ, मभन्दा धेरै दुःख पाएका र यातना सहेका, त्याग गरेका, तपस्या गरेका हाम्रो मुलुकमा सयकडौं युवा छन्। म त चिनिएको छु। अरू त प्रजातन्त्रको जगमा त्यस्ता गढेका पत्थर हुन्, कसैले चिन्दैन। प्रजातन्त्रको त्यो मन्दिरका तलका गढेका जगमा रहेका ढुंगाजस्ता सहिदहरू भए। आज उत्साहको दिनमा हामीले तिनलाई सम्झिनुपर्छ जसको त्याग र बलिदानबाट आज यस ठाउँमा म उभिएर तपाईंहरूसँग केही भन्न पाइरहेछु। (खुलामञ्चको आमसभामा २०३६ साल) बीपीले कुनै पनि राजनीतिक निर्णय गर्दा आदर्शका लागि बलिदान भएका ती सहिदबाट आफू नियन्त्रित भएको बताउनुभएको छ। अर्का राजनेता गणेशमान सिंहले सहिदका आकांक्षा राष्ट्र, राष्ट्रियता र प्रजातन्त्रको रक्षा गर्दै आमजनताको अनुहारमा सुख र समृद्धिको उज्यालो ल्याउनु रहेको थियो भन्नुहुँदै हाम्रो राष्ट्र स्वतन्त्र होस्, देशको राष्ट्रियता सदा बाँचोस्, देशको उन्नति होस् र देशका जनताले बिहान खाए बेलुका के खाऊँ भन्नु नपरोस् भन्ने सहिदको विचारलाई हामी बाँचेकाहरूले सधैं स्मरण गरिरहनुपर्ने बताउनुभएको छ। उहाँले अनेकौं संस्मरणात्मक प्रसंगमा आफू ०९७ सालका सहिदहरूको प्रत्यक्ष प्रेरणाबाटै लोकतन्त्र स्थापनाको महायज्ञमा सरिक भएको बताउनुभएको छ। २००७ सालको जनक्रान्तिले त्यसअघिका शासकद्वारा मृत्युदण्ड दिइएका सहिदहरूका वैचारिक प्रेरणाको धरातलीय आधारमा प्रजातन्त्रको स्थापना गराएको थियो। निरंकुश पञ्चायती कालखण्डमा असंख्य नेपालीले प्रजातन्त्र पुनस्र्थापनाका लागि मृत्युवरण गर्नुपर्यो। २०४६ सालको प्रथम राष्ट्रिय जनआन्दोलनका क्रममा चालीसौं नेपाली सन्ततिले सहादत प्राप्त गरे। २०४६ सालपछि पनि देशमा राष्ट्रिय राजनीतिले स्थिरता प्राप्त गर्न सकेन। नेतृत्वमा रहनेले सहिदलाई केहीबेर सम्झे पनि राष्ट्रका स्वाभिमानी, साहसी र गौरवका धरोहरहरूको सम्मान हुनेछ। २०६२०६३ सालको दोस्रो राष्ट्रिय जनआन्दोलन एवं मधेस आन्दोलनको परिणामस्वरूप जननिर्वाचित पहिलो संविधानसभाले मुलुकलाई संघीय गणतन्त्रात्मक राष्ट्र घोषित गर्यो भने २०७० मा सम्पन्न दोस्रो संविधानसभाले नेपालको संविधान २०७२ जारी गर्यो। यी युगान्तकारी राजनीतिक घटनाका पृष्ठभूमिमा असंख्य नेपाली वीरवीरांगना सन्ततिको बलिदानको इतिहास छ। देशको स्वतन्त्रता र राष्ट्रियता, स्वाभिमान एवं लोकतन्त्रको प्राप्ति एवं रक्षार्थ जो सहिद भए; ती सन्तति नेपाल र नेपालीका लागि पूजनीय छन्; सम्मानित छन् र सदा स्मरणीय छन्। नेपालको संविधान २०७२ को प्रस्तावनामा राष्ट्रहित, लोकतन्त्र र अग्रगामी परिवर्तनका लागि नेपाली जनताले पटकपटक गर्दै आएका ऐतिहासिक जनआन्दोलन, सशस्त्र संघर्ष, त्याग र बलिदानको गौरवपूर्ण इतिहास स्मरण एवं सहिदहरू तथा बेपत्ता र पीडित नागरिकलाई सम्मान गर्दै उल्लेख गरेर सहिदद्वारा भएका आत्मोत्सर्गलाई संवैधानिक तवरमै उच्च सम्मान गरिएको छ। राजनीतिक व्यक्तिद्वारा बेलाबेलामा औपचारिक रूपमा सहिदका समर्पणका गाथाहरूलाई स्मरण गरिन्छन्। गैरराजनीतिक क्षेत्रबाट हुने अनेक सन्दर्भ वा कार्यक्रममा सहिदको स्मरण गरिन्छ। मुलुकमा लोकतन्त्र आएपछि सहिद हुनुको वास्तविक राष्ट्रिय मर्यादा र सम्मानलाई राजनीतिक दलहरूले गम्भीरतापूर्वक लिन नसकेको अधिक महसुस गरिएको बताउनुहुँदै साहित्यकार मोदनाथ प्रश्रितले भन्नुभएको छ, एउटा दलले जायज माग राखेर संघर्ष गर्दा सत्तामा भएको दलले त्यो आन्दोलन दमन गर्नका लागि बन्दुक हान्छ भने त्यसबाट मरेकाहरू सहिदको कोटीमा आउन सक्छन्। तर दलगत हिसाबले बढी अर्थसँग गाँसिएका माग राख्दै हुने कुरालाई जनमत, इतिहासले मान्दैन, कसैले कदर गर्दैन। (जय स्वाभिमान, ले प्रेम बानियाँ) २०४६ सालको जनआन्दोलनपछि र विशेषगरी २०६२६३ सालको जनआन्दोलनपछि सहिदका नाउँमा क्षतिपूर्ति प्रदान गर्न थालियो। वास्तविक सहिदका परिवारले क्षतिपूर्ति प्राप्त गर्दा परिवारजनलाई त्यसबाट केही आर्थिक राहत हुन पनि सक्छ तर बलिदानको क्षतिपूर्ति भने कहिल्यै हुन सक्दैन। यद्यपि राष्ट्र र जनताको हितका खातिर लड्दा शासकद्वारा जसको प्राण लिइन्छ; उसको परिवारले क्षतिपूर्ति माग्दैन भन्ने भनाइ साहित्यकार प्रश्रितको रहेको पाइन्छ, एउटा युवक आदर्शका लागि मर्यो भने उसले क्षतिपूर्ति खोज्दैन। वास्तविक सहिद गंगालालको परिवारले क्षतिपूर्ति कहिल्यै मागेन। राजनीतिक दलहरूद्वारा सहिदका सम्बन्धमा निर्णय गर्दा देशवासीद्वारा सदाकाल सम्झिइरहने राष्ट्रिय सम्मानको प्रतीक सहिदको गरिमालाई ध्यानमा राखी गरिनुपर्छ। देशवासीको अर्थात् देशको नेतृत्वमा रहेका दलहरूद्वारा गरिने आआफ्ना लोकतान्त्रिक अभ्यास, मर्यादा र संस्कारको पालना गर्दा होस् वा राजनीतिक निर्णय गर्दा होस्; सहिदलाई केहीबेर सम्झन सके पनि उनीहरूबाट हुने निर्णय र कार्यबाट राष्ट्रिय स्वाभिमान, साहस र गौरवका धरोहर सहिदको सम्मान हुन सक्नेछ। बीपीले भन्नुभएको छ, तिमीलाई कर्तव्यको द्विविधा भए सहिदलाई सम्झ; त्यसले तिमीलाई उच्चतामा पुग्ने प्रेरणा दिनेछ। (१९८२, वाराणसी) तर वर्तमान नेपालको राजनीतिले बीपीका भनाइमा अन्तर्निहित सहिदका आदर्शलाई उपहास गरिरहेको पाइन्छ। अन्त्यमा, सहिद नेपाल राष्ट्र, राष्ट्रियता र लोकतन्त्रका धरोहर हुन्। उनीहरूका विचार र आदर्शलाई जीवित राख्न मूलतः देशको राजनीतिक क्षेत्रले इमानदारीपूर्वक आत्मसमीक्षा गर्दै आफैंलाई नियाल्न सक्नुपर्छ। देशको वर्तमान राष्ट्रिय राजनीतिक नेतृत्वले कवि भूपी शेरचनले २०१९ सालमा लेखेका सहिदहरूको सम्झनामा कविताका पंक्तिलाई एकपटक गम्भीर भएर सम्झनु उपयुक्त हुन्छ। हामीले आफ्नो कर्तव्य बिर्से इतिहासले धिक्कार्ला गोली निलेका सहिदका प्यारा ती लासले धिक्कार्ला धरतीले मुख लाजले छोप्ला, आकाशले धिक्कार्ला सहिद रोलान् हामीले उन्नति गरेर नगए हुँदै बिहान मिर्मिरेमा तारा झरेर नगए। (घुम्ने मेचमाथि अन्धो मान्छे) ओरालोको यात्रा गर्दै उच्चतामा पुग्न सकिँदैन। सहिदको आदर्शले उच्चतातिरको यात्रालाई मात्र प्रेरित गरेको हुन्छ।"
कोरोनाको चक्रव्यूहबाट बाहिर निस्किएपछि,"अक्टोबर १७ अर्थात् घटस्थापनाको तेस्रो दिन। परदेशमा पनि दसैंको रमझम उस्तै रौनकपूर्ण थियो। सदा झैं बिहान नुहाएर भान्छामा छिर्दा अनौठो महसुस भयो। केही आलस्य, केही कमजोरी केही तापक्रम बढेजस्तो भयो। केही दिनका बीचमा साँझपख ज्वरो आउने र टाउको दुख्ने हुन थाल्यो। कोभिड कहरले विश्व आतंकित भइरहेका बेला मनमा चिसो पस्यो कतै कोरोना त लागेन ? किन अनुहार निन्याउँरो छ नि ?, अम्बिकाले सोधिन्। होइन, ठीक छु, भनिदिएँ। मलाई कोरोना लागेको छ भन्नेमा सयमा ९९ पनि विश्वास लागेको थिएन। मेडिकल ग्य्राजुयट भएकाले प्राथमिक उपचार आफैं गर्थें। साहित्यिक संस्था अनेसासको चुनावअघिपछि महिनाजति राम्ररी सुत्न नपाएकाले धपेडीका कारण यस्तो भएको होला भन्ने लाग्यो। दसैंका लागि खसी किन्न जानुपर्छ। मन्तेजो जाऊँ है?, राज पाण्डे सरले फोनमा भन्नुभयो। जाऊँला नि। आइतबार अम्बिकाको बिदा हुन्छ। मलाई पनि फुर्सद मिल्छ, जवाफ फर्काएँ। २३ अक्टोबर फूलपातीका दिन घाँटीमा टन्सिल बढेको र जिब्राको फेदमा ससाना गिर्खा देखिए। मनतातो नुनपानीले कुला गरें। खसी लिन जान सकिएन। नजिकैको पसलबाट मासु ल्याएँ। सबैजना मिलेर अष्टमी मनायौं। महानवमीका दिन टन्सिलको औषधि ल्याएँ। औषधि खाइहालें, अब ठीक हुन्छ भन्नेमा ढुक्क थिएँ तर औषधिले काम गरेन। २८ अक्टोबर साँझदेखि ज्वरो बढिरह्यो। सास फेर्न गाह्रो भयो। अर्धचेत अवस्थामा पुगें। मलाई लाग्यो अस्पताल गएपछि फर्कन गाह्रो हुन्छ भन्ने लाग्यो। अम्बिकालाई मोबाइलको पासवोर्ड र बैंक पासओर्ड दिएँ। एम्बुलेन्समा बसेर अस्पतालतिर लागेको थाहा छ, तर इमर्जेन्सी पुगेको थाहा भएन। होस् खुल्दा स्लाइन र औषधि जोडिएको र अक्सिजन दिइएको रहेछ। पसिनाले भिजेको रहेछु। टाउको दुखिरहेको रहेछ। घाँटी चराइरहेको रहेछ। शिरदेखि पाउसम्म सेता कपडाले ढाकिएका डाक्टर, नर्स आए। रक्तचाप नापे। नाडी छामे। श्वासप्रश्वास र अक्सिजन हेरे। रगत निकाले। लामो नली नाकबाट छिराए। मलाई अलग्गै कोठामा राखिएको थियो, जसमा एउटा बेड र सानो टेबलबाहेक केही थिएन। चिसो कोठा, न पानी न खाना थियो। न कोही आउँथे। बाहिरबाट लक गरिएको थियो। दुई बजेतिर एकजना नर्सले ढोकाबाट खबर लिइन् र छातीको एक्सरे लिन बोलाइन्। डरले पानीसम्म माग्न सकिनँ। कोरोना प्राणघातक रोग हो तर आत्मबल बलियो बनाए सामान्य रोग हो। थोरै सजगता अपनाउने हो भने कोरोना जित्न कुनै महाभारत पर्दैन। भनिरहन्थें, भगवान्, मलाई कोरोना नहोस्। घरमा अरूलाई नदेखियोस्। बिहान ८ बजेतिर ढोकाबाट कसैले एउटा किस्तीजस्तो प्लेटमा सानो एक बोतल पानी, सानो पाउरोटी, सानो कचौरामा तातो सुप र यौटा उसिनेको आलु प्लास्टिकले बेरेर ढोकाभित्र छिराइदियो। सकिनसकी उठेंर ल्याई खाएँ। मानीनमानी अलिकति चिसै पानी पिएँ। सायद १२ बजेतिर डाक्टर आए। भने रिपोर्ट आउन २४४८ घन्टा लाग्छ। अरू अवस्था ठीक छ। अस्पतालको अवस्था देखेर बस्न मन लागेन। घरै गएर बस्छु। मरे पनि घरमै मर्छु भन्ने लाग्यो। कोठाबाट निस्किएर डाक्टरकहाँ गएँ। नर्सहरू थिए। भनें, मेरो घर ठूलो छ। चारवट कोठा छन्। म एउटा कोठामा अलग्गै बस्छु। नर्सले केही सुझावसहित अनुमति दिइन्। विजय भाइ मलाई भेट्न अस्पताल आइपुगेका रहेछन्। उसैसँग ट्याक्सीमा घर फकिएँ। म एउटा कोठामा एक्लै बसें। पल्लो कोठामा आठ महिनाकी गर्भवती साथी (सिर्जना) थिइन्। अम्बिका र छोरो अनि सिर्जना यौटा कोठामा बसे। अर्को कोठाका साथी सुनिललाई पनि कोरोना भएछ। उनका बाआमा, सानी छोरी र श्रीमतीसहित त्यही कोठामा बस्थे। कोठा ठूला भएकाले बीचमा पर्दा हालेर उनी त्यही कोठामै बसे। सिर्जनाको भाइलाई पनि कोरोना भएछ। हामी बसेको घरमा तीनजनालाई कोरोना पोजेटिभ भयो। बच्चा, गर्भवती र बूढाबूढीलाई सर्ने डर झन् रह्यो। अम्बिका बेसार, जिरा, अदुवा, पानी बनाएर थर्मसमा हालेर ढोकाबाट भित्र राखिदिन्थिन्। समयसमयमा पिउँथें। उनी समयसमयमा गेडागुडीको रस, तातो खाना (दाल, भात, मासु, तरकारी, फलफूल दिइरहन्थिन्। बेलाबेलामा सास फेर्न गाह्रो हुन्थ्यो। छातीमा सियोले घोचेजस्तै हुन्थ्यो। तर पनि २४ घन्टै माक्स लगाएं। मनमा एकतमासको डर लागिरहन्थ्यो। अम्बिकालाई तनाव होला भनेर यो कुरा सेयर गरिनँ। डाक्टरलाई भन्यो भने अस्पतालको चिसो ठाउँमा लगेर १५२० दिन राखिदेला भन्ने डर। दिनको एक चोटी डाक्टरको फोन आउँथ्यो, अहिले कस्तो छ ? घरको अरूलाई के समस्या छ ? क्वारेन्टाइनमा लगेर राख्छ कि भन्ने डरले भन्थें, म ठीक छु। मेरो फोन अम्बिकासँगै हुन्थ्यो। डाक्टरको फोन उनी उठाउँथिन्। एक दिन अनेसास केन्द्रीय उपाध्यक्ष सुनिल संगमले फोन गरेर मेरो स्वास्थ्यस्थिति बुझ्नुभयो। सान्त्वना दिइरहनुभयो। नेपाली साहित्य समूहका प्रशिक्षक र केही मित्रले पनि सम्झारहन्थे। रचना समायोजनकर्ता कमला महत पनि सोधिरहन्थिन्। यसले केही राहत महसुस भयो। अर्को दिन अम्बिकाले डाक्टरका भनाइ सुनाइन्, तपाईंलाई कोरोना पोजेटिभ देखिएको छ। १० दिन कतै ननिस्कनू। केही हुन्न। आत्तिनुपर्ने अवस्था छैन। त्यो कुराले मन गह्रौं भयो। बच्चा र गर्भवतीलाई सर्ने डर बढेर गयो। अम्बिका सम्झाइरहन्थिन्। आत्मबल बढाइरहन्थिन्, चिन्ता नगर्नु, सामान्य हो। एकदुई दिनमा पानी पिएर ठीक गर्नुपर्छ। स्ट्रेस फ्रि हुनू। भित्रभित्र त उनी पनि डराएकी थिइन्। १० दिनपछि जाँच गर्दा कोरोना देखियो। डाक्टरले भने, पुरानो भएछ। अब सर्दैन। अरू १० दिन बस्दा पूर्णतया ठीक हुन्छ। तर पनि मेरो मन ढुक्क हुन सकेको थिएन। अम्बिका र म वल्लोपल्लो कोठामा बस्थ्यौं तर लाखौँ कोष टाढाजस्तो गरी फोनमा कुरा गरिरहन्थ्यौं। सञ्जीवजी र सुनिलजी घरकै अर्को कोठामा दुई बेड लगाएर छुट्टै बसेका थिए। खाना, खाजा, पानी आदिको व्यवस्था मिलाइएको थियो। बाथरुम जाने समय भएपछि खबर गर्थें। दुई बाथरुम भएकाले कोरोना लागेकाहरूले यौटा बाथरुम प्रयोग गथ्र्यौं। नोभेम्बर ७ देखि हल्का हिँड्न थालें। अम्बिका चेकअपका लागि नियमित अस्पताल जान्थिन्। घरभरि कोरोना पोजेटिभ भएको तथ्यांक अस्पतालमा पुगिसकेको थियो। त्यसैले हुन सक्छ कोरोना जाँच पनि गरेछन्। ८ गते फोन आयो अम्बिकालाई पनि कोरोना पोजेटिभ देखियो। भनियो, पुरानो भइसकेको रहेछ। सँगै बस्दा हुन्छ। अम्बिका खोकिरहन्थिन्। गर्भवती हुँदा खोक्नु सामान्य हो भन्थिन्। पल्लो कोठामा बस्ने साथीका बुबा र श्रीमतीलाई पनि कोरोना देखियो। एउटै घरका सबैलाई पोजेटिभ हुँदा झन् त्रसित बन्यौं। अर्को दिन अम्बिकालाई अस्पतालबाट फोन आयो। अर्को जाँचमा पनि कोरोना पोजेटिभ नै देखियो। यो सुनेर बेलाबेला रुन्थिन्। ७ गते बेलुका अम्बिकाले पेट दुख्यो भनिन्। एम्बुलेन्स बोलाएर पठाएँ तर समय भएको छैन भनेर फिर्ता पठायो। ८ गते बेलुकी पनि अम्बिकाले गाह्रो भयो भनिन्। एम्बुलेन्स बोलाएँ। डाक्टरहरू आउँथे र लिएर जान्थे। अरू कसैलाई जान अनुमति थिएन। उनी रोएको सम्झेर आँसु झर्थे। मन व्याकुल हुन्थ्यो। घरी पानी पिउँथें। अम्बिकालाई फोन गरिरहन्थें। रुँदै भन्थिन्, चिसो कोठा छ। एकान्त कोठामा लगेर राखिएको छ। गाह्रो भएको छ। कोही हेर्न आउँदैन। म सान्त्वना दिन मात्र विवश थिएँ। सुत्केरीलाई किन अवहेलना गरेका भनेर अस्पतालको फोनको घन्टी बजाइरहें तर उठेन। रातमा निद्रा छैन। मनमा छटपट्टी छ। उता अम्बिकालाई पनि उस्तै छटपटी र पीडा भइरहेको थियो। प्रार्थना गरिरहें, हे ईश्वर, सहज होस्, अम्बिकालाई राम्रो होस्। १०ः३० मा अम्बिकाको फोन आयो, बाबु भयो। सबै ठीक छ, आत्तिनु पर्दैन है ? बच्चा जन्मिएको भोलिपल्ट म्यासेज आयो नवजात शिशुमा कोरोना नेगेटिभ आयो। तर अम्बिकालाई बिहान र बेलुकी मात्र खाना दिन्थे। तातोपानी पाइन्नथ्यो। यस्तो समयमा एक्लै हुँदा पीडा हुन्छ नै। सानो बाबुलाई जन्डिस देखिएर थप केही दिन अस्पतालमै राख्नुपर्यो। १२ गते बेलुकी ९ बजेतिर एम्बुलेन्सले नवजात शिशु र आमालाई घरमा ल्याइदियो। त्यसपछि सुत्केरी र ठूलो छोरालाई खाना अनि भान्छाको काम गर्नुपर्ने जिम्मेवारी मेरो काँधमा आयो। हातखुट्टा टेकेर भए पनि औषधि खाँदै काम गरें। एक महिना बित्यो तर रोग ठीक भएन। मलाई र अम्बिकालाई पुनः पोजेटिभ देखियो। तर हामी हतास भएनौं, बरु आत्मबल बढायौं। दैनिक दुईपटक पानीको बाफ लियौं। घरेलु औषधि बनाएर खाइरह्यौं। अन्ततः कोरोनाले हार्यो। हामीलाई कोरोना परास्त गर्न कडा परिश्रम गर्नुपर्यो। मेरो बुझाइ र भोगाइमा कोरोना भाइरस एउटा मनोरोग हो। रुघा, खोकी, ज्वरो, टन्सिल हुँदा, जिउँ दुख्दा वा कुनै लक्षण नदेखिँदा पनि कोरोना पोजेटिभ हुन्छ। तर सामान्यतः ज्वरो आउँदा र टाउको दुख्दा सिटामोल खाए पुग्छ। जिरा, मरीच, बेसार, अदुवा, ल्वाङ, सुकुमेलसहित उमालेको मनतातो पानी प्रत्येक घन्टा पिउने, घरमै आराम गरेर बस्ने हो भने सहजै यो रोगबाट मुक्ति मिल्छ। यो प्राणघातक रोग हो तर आत्मबल बलियो बनाए सामान्य रोग हो। बलियो आत्मबलका भएका कारण बूढाबूढी पनि कोरोनाबाट मुक्त भएका छन्। समयसमयमा स्वस्थ खाना, मनतातो पानी र पर्याप्त आराम, सेनिटाइजरको प्रयोग, साबुनपानीले हात धुने, मास्क नियमित लगाउने हो भने कोरोनाबाट सुरक्षित रहन सकिन्छ। यसका साथै कसैलाई कोरोना भए सबैले आत्मबल बढाइदिन, सामाजिक दूरी कायम राखेर भेटिरहन, बरोबर सम्झाइरहन, माया र साथ दिइरहन पनि उत्तिकै जरुरी छ। यति मात्र गरे कोरोना जित्न कुनै महाभारत पर्दैन। विनोद अन्तर्राष्ट्रिय नेपाली साहित्य समाज (अनेसास) पोर्चुगलका अध्यक्ष हुन् ।"
राजावादी आन्दोलन र गणतन्त्र,"नेताहरूका खिचातानीका कारण दिनप्रतिदिन लोकतान्त्रिक गणतन्त्र कमजोर हुँदै गएको आभाष भइरहेको छ प्रत्येक वर्षजस्तै यो वर्ष पनि पुस २७ गते जनस्तरबाट देशैभर स्वतःस्फूर्तरूपमा विविध कार्यक्रम गरी २९९औं पृथ्वी जयन्ती तथा राष्ट्रिय एकता दिवस समारोह मनाइएका खबर सामाजिक सञ्जालमा हेर्नर पढ्न पाइयो। तर ती खबरलाई सरकारी सञ्चारमाध्यमले विल्कुलै बेवास्ता गरेको देखियो। त्यस्तै निजी क्षेत्रका विद्युतीय संयन्त्र र छापिने समाचारपत्रले पनि तत्सम्बन्धी समाचारलाई कतै ठाउँ दिएको पाइएन। संसारका जुनसुकै राष्ट्रमा पनि आफ्ना राष्ट्रनिर्माताको उच्च सम्मान गर्ने परम्परा रहेको पाइन्छ। दुःखको कुरा हाम्रोमा परम्परादेखि पुस २७ गतेलाई पृथ्वी जयन्ती तथा राष्ट्रिय एकता दिवसका रूपमा मनाउँदै आएको प्रचलन गणतान्त्रिक संविधान जारी भएपश्चात् रोकिएको छ। उक्त दिन दिने गरिएको सार्वजनिक बिदा कटौती गरिएको छ। तर पनि जनस्तरबाट २७ पुसका दिन पृथ्वी जयन्ती तथा राष्ट्रिय एकता दिवस समारोह मनाउने प्रचलन कायम रहेको मात्र छैन; क््रमशः बढ्दै गएको अवस्था छ। आफ्नो देशको मौलिक सनात धर्मसंस्कृतिको उपहास गर्ने, आफ्ना पुर्खाको पौरखप्रति द्वेष भाव राख्नेहरू सच्चा देश भक्त हुनै सक्दैनन्। त्यस्ता बाह्य सोच र शक्तिका पूजारी सत्ताभोगमा लिप्त रहने र देश दोहन गर्ने शोषक खल पात्र मात्र हुन् भन्नेमा अवश्य इतिहासले सावित गर्नेछ। आफूलाई बडो बुजु्रक ठान्ने डिग्री होल्डर कहलिएका हालका नेताहरूले विद्यालय, विश्वविद्यालयका कक्षाकोठामा पाइलो नटेकेका २०२१ वर्षका अल्लारे उमेरका पृथ्वीनारायण शाहले देखाएको दूरदर्शिता, राष्ट्रिय एकीकरणको अदम्य साहस र समर्पणको भावनाको मर्म बुझ्ने कोसिस गरेका भए अहिलेको जस्तो देशको अन्योलपूर्ण दयनीय अवस्था देख्न र भोग्नुपर्ने थिएन। कतिसम्ंम भने पृथ्वीनारायणले आर्जेको ऐतिहासिक महत्वलाई यतिबेला सडकमा उठेका राजा आऊ देश बचाऊ जस्ता सस्ता नारासँग जोडेर पुस २७ गते पृथ्वीनारायणको सालिक वा तस्बिरमा फूलमाला चढाउन जाँदैनौं भन्ने लघुताभाषी कायर मानसिकताका नेताहरूको नियतलाई नेपाली समाजले कसरी मूल्यांकन गर्ने ? जबकि पृथ्वीनारायण परम्परागतरूपमा शाहवंशको गद्दी सम्हाल्ने एउटा भूतपूर्व राजा मात्र नभएर उनी त नेपालका सच्चा राष्ट्र निर्माता थिए। एउटा राष्ट्र निर्माताको महानता र ऐतिहासिक योगदानको महत्व र सामान्य राजाबीचको भिन्नता बुझ्ने कोसिस नगरेर अहिले राजा आऊ देश बचाऊ जस्ता सडकमा उठेका सस्ता नारासँग झस्केर पृथ्वीनारायणको सालिकमा फूलमाला चढाउँदा राजावादीका कित्तामा परिएला भनेर पन्छिन खोज्नु पृथ्वीनारायणप्रतिको घोर अपमान र अवमूल्यन हो। राजा आऊ भन्नेहरूले नामका राजा र कामका राजाबीचको फरक तत्व बुझ्नुपर्ने हो। नेपालमा राजा नभएका शासकका रूपमा नरहेका वा नआएका केवल १३१४ वर्ष मात्र भएको छ। त्यसअघि २५० वर्षसम्म राजा भएर शासन गरेकै थिए। कहिले थोरै खुकुलो र कहिले धेरै हुकुमी शैलीको कठोर शासन चलाएका थिए। त्यतिबेला तिनीहरूले परिवारवाद र चाकडीबाजहरूको साँघुरो घेराबाट माथि उठेर लोककल्याणकारी शासन चलाए र जननिर्वाचित संस्थामाथि निर्मम प्रहार नगरी तिनलाई जोगाएर स्वेच्छाचारी शासक नबनी संवैधानिक र मर्यादित राजाका रूपमा रहिदिएको भए नेपाली जनताले नचाहेको धर्म निरपेक्षता र संघीयताजस्ता धर्म र भूगोलका नाममा देशलाई विभाजित गर्ने र द्वन्द्व बढाउने खालका पश्चिमा मार्गचित्रले हाम्रो संविधानको मार्गदर्शक सिद्धान्तका रूपमा खेल्ने मौका पाउने थिएन। न त संवैधानिक राजतन्त्रलाई गणतन्त्रले विस्तापित नै गर्न सक्थ्यो। त्यति मात्र होइन; राजा ज्ञानेन्द्र आफैंले २०५८०५९ देखि २०६२०६३ सम्म हुकुमी शैलीको प्रत्यक्ष शासन चलाए। त्यतिबेला उनले आफूले एकलौटी शासन चलाउन पाएका बेला दाजुभाउजूको सम्पत्ति गरिबी निवारण कोषमा राखेर गरिबीको रेखामुनि रहेका नेपाली जनताको जीवन उत्थान गर्ने दीर्घकालीन योजना बनाएका भए अथवा राज्यको परम्परागत बजेटको स्वरूप नै परिवर्तन गरेर रोजगारमूलक नीति निर्माण गरेका भए यति छिटै राजतन्त्र विस्थापित हुने थिएन। त्योभन्दा पनि महŒवपूर्ण कुरा २०१६ सालमा त्यतिबेलाको सरकारले संसद्बाट पारित गराएर लागू गर्न खोजेको न्यायपूर्ण वैज्ञानिक भूमिसुधार कानुन तत्कालीन राजा महेन्द्रले जमिनदारहरूको पक्ष लिएर त्यो कानुन उल्ट्याइदिए। त्यसपछि माटोमा हात नमिसाउने सुकिलामुकिलाका हातमा जमिनको स्वामित्व लालपुर्जा) रह्यो। दिनको १८ घन्टा जमिनको माटोमा हात मिसाएर पसिना चुहाउने सच्चा किसान जमिनको मालिक हुन पाएनन्। उनीहरूका हातमा जग्गा धनी पुर्जा परेन। जमिनमा पसिना चुहाएर मेहनत गर्ने बहुसंख्यक श्रमजीवी सधैं शोषितपीडितको अवस्थामा पिल्सिइरहे र तिनका पसिनामा मोजमस्ती गर्ने अल्पसंख्यक बिचौलियाव्यापारी कथित राजनीतिकर्मी राजनेता भनिनेहरू सधैं सुविधाभोगी भएर रजाइँ गरिरहन पाउने विभेदकारी अवस्था र व्यवस्था बदलिएन। राजावादीहरूको आन्दोलनमा नरम रूपले प्रस्तुत भएको सरकार नागरिक आन्दोलनकारीप्रति कठोर भएर लाठीचार्ज र धरपकडमा उत्रनु पनि प्रतिगमनकै अर्को रूप मान्न सकिन्छ। केवल शासकका अनुहार मात्र बदलिए; व्यवहार बदलिएन। तत्कालीन राजा ज्ञानेन्द्रले विभेदकारी अवस्था र व्यवस्था परिवर्तन गरेर किसानका हातमा जमिनको स्वामित्व र श्रमजीवीका हातमा थोरै भए पनि मुनाफा आउने व्यवस्था गरिदिएको भए उनको जयजयकार हुन्थ्यो र राजसंस्था पनि कायम रहन्थ्यो। जहाँसम्म राजाले देश बनाउँछन्, बचाउँछन् भन्ने एकाथरीको विश्वास छ। त्यसको पनि इतिहासले परीक्षण गरिसकेको छ। पृथ्वीनारायण र बहादुर शाहले बनाएको देश उनीहरूपछिका राजाहरूले बनाउनुत परै जाओस्; बचाउन पनि सकेनन्। आफ्नै पुर्खाको पौरखले आर्जेको देशको पूरा भूभाग सुरक्षित राख्न सकेनन्। पूर्वमा टिस्टा नदी र पश्चिममा किल्ला काँगडासम्म फैलिएको नेपालको विशाल भूभाग जहाँ २०४५१६ वर्ग किलो मिटर क्षेत्रफल थियो। त्यसमा झन्डै तीन भागको एक भागअन्तर्गत ५७३३५ वर्ग किलोमिटर भूभाग तत्कालीन इस्टइन्डिया कम्पनीलाई सुम्पेर हालको १४७१८१ वर्ग किलोमिटर भूभाग मात्र हाल (मेचीमहाकाली) को सीमाभित्र खुम्च्याउने शासक कुनै जनताको छोरो नभएर तत्कालीन राजा रणबहादूर शाह नै थिए। यतिबेला भारतले दाबी गर्दा विवादमा परेको पश्चिमको कालापानी क्षेत्रमा सन् १९६२ मा भारतीय सेना राख्न दिने गोप्य सहमति गर्ने र देशको पूर्वउत्तरमा रहेको संसारको शिर सगरमाथा हिमालको उत्तरी पाटो चीनलाई सुम्पने शासक पनि जनताका छोराछोरी नभएर तत्कालीन राजा महेन्द्र नै थिए। राष्ट्रको संरक्षण र विकासमा देखा परेका वा पर्न सक्ने केही गम्भीर समस्याबारे बीपीको भनाइ छ। राजा र जनताका बीच पारस्परिक सद्भाव, विश्वास र एकता कायम रहेको अवस्थामा मात्र राष्ट्र बलियो बन्छ र देशको विकास हुन्छ। दुर्भाग्य हाम्रो देशमा ऐतिहासिक कालदेखि २०६२०६३ सालका आन्दोलनसम्म आइपुग्दा पनि राजा र जनताबीचको पारस्परिक सद्भाव, विश्वास र एकता कहिल्यै कायम हुन सकेन। प्रजातन्त्र र राजतन्त्र आपसमा मिलेर बस्न र चल्न नसक्दा देशको अवस्था सधैं अस्थिर, अन्योल र अविकसित रूपमा रहिरह्यो। राजा सधैं एकलौटी शासन गर्न खोज्ने जनता सधैंसधैं, तिनका दास र रैती बनेर बस्न नचाहने अधिकार खोज्ने। तत्कालीन अवस्थामा राष्ट्रका प्रमुखतत्व मानिएका राजा र जनता मिलेर बस्न सक्ने सन्तुलित र समन्वयकारी मध्यस्तकर्ताको भूमिका खेल्न सक्ने निश्पक्ष र बलियो शक्तिको अभावले राजा र जनताबीच कहिल्यै सुमधुर सम्बन्ध कायम रहन सकेन। राजा वा शासकका चाकरीमा आउनेहरू दास र नआउनेलाई दुस्मन सम्झने शासकीय सोचका कारण नेपाली नेपालीका बीच दिगो सद्भाव र एकता कहिल्यै कायम रहन सकेन। पूर्वाग्रही संकीर्ण यस्तो मानसिकताले देश र जनताले सधैं दुःख भोग्नुपर्ने स्थिति अन्त्य हुने लक्षण देखिँदैन। गणतन्त्र जनताको लामो संघर्ष र बलिदानबाट प्राप्त लोकतान्त्रिक गणतन्त्रको संविधानको रक्षा गर्न यतिबेलाका नेता र राजनीतिक दलहरू कति सचेत र सक्षम होलान् विचारणीय विषय छ। नेताहरूका खिचातानीका कारण दिनप्रतिदिन लोकतान्त्रिक गणतन्त्र कमजोर हुँदै गएको आभाष भइरहेको छ। २०४७ सालको प्रजातान्त्रिक सविधानको स्वामित्व ग्रहण गरेर तत्काल संविधान निर्माणमा जुटेका दलहरूले त्यो संविधान बचाउन सकेनन्। कतै यो लोकतान्त्रिक गणतन्त्रको संविधान पनि बेवारिसे हुने त होइन ? चारैतिर शंका उठिरहेको अवस्था छ। अनौठो लाग्छ हिजो आफूलाई अनीश्वरवादी, प्रगतिशील क्रान्तिकारी कम्युनिस्ट ठान्ने केपी शर्मा ओलीले आफू प्रधानमन्त्री बनेर शपथ लिने बेला ईश्वरको नाम लिँदा आपूलाई पुरातनपन्थी बुर्जुवा भन्लान् भन्ने डरले ईश्वरको सट्टा देश र जनताका नाममा शपथ लिएका थिए। उनै अनीश्वरवादी केपी शर्मा ओली भित्र एकाएक कसरी दिव्यज्ञान खुल्यो र चराचर जगत्को शान्तिका लागि भन्दै पञ्चामृत पूजा गर्न दलबलसहित पहिलोपटक पशुपतिनाथको मन्दिर प्रवेश गरे ? त्यति मात्र होइन; त्यही बेला तत्कालीन माओवादी सैन्य कमान्डर हालका गृहमन्त्री रामबहादुर थापाले सर्वजनिक सभाबाट संसद् विघटनको सरकारी कदमलाई दलहरूले समर्थन गरेनन् भने यो सरकार राजावादीहरूलाई साथ दिन तयार हुन सक्छ भन्ने गम्भीर प्रकृतिको अभिव्यक्ति दिए। यता प्रधानमन्त्री पशुपतिनाथको पूजा प्रार्थनामा जुट्नु र उता गृहमन्त्रीबाट राजासँगको साँठगाँठका कुरा आउनु संयोग मात्र नभएर लोकतन्त्रमाथि गम्भीर खतराको संकेत मान्न सकिन्छ। त्यस्तै राजावादीहरूको आन्दोलनमा नरम रूपले प्रस्तुत भएको सरकार नागरिक आन्दोलनकारीप्रति कठोर भएर लाठीचार्ज र धरपकडमा उत्रनु पनि प्रतिगमनकै अर्को रूप मान्न सकिन्छ।"
आर्मीलाई प्रधानमन्त्री कप,"काठमाडौं : विभागीय टोली त्रिभुवन आर्मी क्लबले प्रधानमन्त्री कप एकदिवसीय पुरुष क्रिकेट प्रतियोगिताको उपाधि जितेको छ। त्रिवि क्रिकेट मैदान कीर्तिपुरमा शनिबार भएको फाइनलमा विभागीय प्रतिद्वन्द्वी एपीएफ क्लबलाई ३३ रनले हराउँदै आर्मी च्याम्पियन बनेको हो। उपाधिसँगै आर्मीले १० लाख रुपैयाँ पुरस्कार पायो। उपविजेता एपीएफले पाँच लाखमा चित्त बुझायो। आर्मीले दिएको दुई सय १२ रनको विजयी लक्ष्य पछ्याएको एपीएफ ४१३ ओभरमा सबै विकेटको क्षतिमा एक सय ७८ रनमा समेटिएको थियो। एपीएफका लागि आरिफ सेखले सर्वाधिक ६१ रन बनाए। सन्दीप जोराले २९, शंकर रानाले २१, सुमित महर्जनले १९, सुवास खकुरेलले १४ र भुवन कार्कीले नौ रन बनाए। आशा गरिएका कप्तान शरद भेषावकर शून्य रनमा आउट भएपछि एपीएफ कमजोर बनेको थियो। आर्मीका जितेन्द्र मुखिया, विक्रम सोब र शाहब आलमले समान तीनतीन विकेट लिए। सुशन भारीले एक विकेट झारेका थिए। यसअघि टस हारेर पहिले ब्याटिङ गरेको आर्मीले निर्धारित ५० ओभरमा नौ विकेटको क्षतिमा दुई सय ११ रन बनाएको थियो। आर्मीका लागि हरि चौहानले सर्वाधिक ५८ रन बनाए। राजेश पुलामीले २८, शाहब आलमले अविजित २५, लोकेश बमले १५, सुशन भारी र रोहित पौडेलले समान १३१३ तथा अनिल मण्डल र विक्रम सोबले समान ११११ रन बनाए। एपीएफका अविनाश बोहराले चार विकेट लिए। किशोर महतोले दुई तथा कमल ऐरी, शरद भेषावकर र भुवन कार्कीले एकएक विकेट लिएका थिए। फाइनल खेलको प्लेयर अफ दी म्याचको पुरस्कार आर्मीका जितेन्द्र मुखिया घोषित भए। प्रतियोगिताको प्लेयर अफ दी सिरिज एपीएफका कमलसिंह ऐरी घोषित भए। यस्तै बागमती प्रदेशका पृथु बाँस्कोटा बेस्ट ब्याट्सम्यान र आर्मीका साहब आलम उत्कृष्ट बलर घोषित भए। प्लेयर अफ दी सिरिजले ५० हजार र उत्कृष्ट ब्याट्सम्यान तथा बलरले जनही २५ हजार नगद पुरस्कार प्राप्त गरे।"
मेयर गोल्ड कप फुटबल : एपीएफसँग सतासीधाम पराजित,भंगहा : मेयर गोल्ड कप फुटबल प्रतियोगिता आइतबारको खेलमा एपीएफ काठमाडौं विजयी भएको छ । महोत्तरीको भंगाहा नगरपालिकाले आयोजना गरेको फुटबल प्रतियोगितामा एपीएफले सतासीधाम स्पोर्टिङ्ग क्लब झापालाई पराजित गरेको हो । पहिलो हाफ गोलरहित बराबरीको खेलेको सतासीधामका लागि दोस्रो हाफको ६१ मिनेटमा उमेश राईले पहिलो गोल गरे । खेलको ७८ मिनेटमा एफीएफका लागि नवीन लामाले बराबरी गोल फर्काए । निर्धारित समयमा दुवैतर्फबाट गोल हुन नसक्दा खेलको निर्णय पेनाल्टी सुटआउटबाट भएको थियो । एपीफका नवीन लामा म्यान अफ दि म्याच भए । उनले नगद ५ हजार र शिल्ड पाए। शनिबारको पहिलो खेलमा धरान फुटवल क्वललाई त्रिभुवन आर्मील पराजित गरेको थियो । सोमबारको खेल लेखनाथ युटाईटेड क्लव पोखरा र बेङ्गखारी युवा क्लब महोत्तरीबीच प्रतिस्पर्धा हुँदैछ । भंगहा नगरपालिकाले संचालन गरेको मेयर गोल्ड कप २०७७ मा राष्ट्रियस्तरका ८ समूह सहभागी छन् ।
