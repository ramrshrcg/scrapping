शीर्षक,विवरण
किन छिट्टै चर्किन्छन् भौतिक संरचना,"के तपाईं सुरक्षित र बलियो घर निर्माणको तयारीमा हुनुहन्छ ? त्यसोभए पक्कै पनि घर निर्माणका लागि अत्यावश्यक सामग्री छड (फलामे डण्डी) को बिक्री गर्ने पसलमा पुग्नु भएकै होला ? तपाईंले खरिद गर्न लागेको फलामे डण्डी बिक्रेताले कस्तो स्थानमा स्टोर गरेर राखेको छ भन्ने कुरा ध्यान दिएर हेर्नु भएको छ ? हामी चाहन्छौं, हामीले निर्माण गर्ने घर वा अन्य संरचना वर्षौं टिक्ने खालको होस्। त्यसका लागि बलिया, भरपर्दा र सुरक्षित निर्माण सामग्री प्रयोग गर्नुपर्ने हुन्छ। पक्कै पनि, फलामे डण्डी स्टोर गर्नका लागि पनि विशेष प्रकारको संरचना आवश्यक पर्छ। फलामे डण्डीलाई घाम र पानीबाट जोगाएर सुरक्षित राख्नुपर्ने हुन्छ। त्यसका लागि विशेष छानो भएको गोदाम तथा माटोले नछुने गरी विशेष काठ आदिले निर्मित स्थानमा डण्डी भण्डारण गर्नु्पर्छ। त्यसो भएमा फलामे डण्डीमा खिया लाग्न पाउँदैन। तर, हामीले देखेका अधिकांश पसलमा फलामे डण्डी खुला आकाशमुनि सीधै माटोमाथि राखिएको हुन्छ। जसका कारण घाम, पानी र हावाको सोझो संसर्गले गर्दा फलामे डण्डीमा खिया लागेर खैरो रंगमा परिणत भइसकेको हुन्छ। अधिकांश संरचना निर्माण गर्न हामी यस्तै फलामे डण्डीको प्रयोग गर्छौं। घरको छत ढलानको बखत खियायुक्त डण्डीलाई सफा नै नगरी खियायुक्त डण्डीमाथि कमसल प्रकारको एकैचोटी पानी, सिमेन्ट, बालुवा, गिट्टी आदि तथा २० मिलिमिटरभन्दा बढी आकार र ग्रेडिङ नमिलेका गिट्टी प्रयोग गरिरहेका हुन्छौं। गुणस्तरहीन बालुवा, फोहोर पानीको प्रयोग गरी बनाइएको मसलाले बनाइएको संरचना पक्कै पनि बलियो र भरपर्दा हुँदैनन्। देशको संघीय राजधानी काठमाडौंमा निर्मित राष्ट्रको चिनारीसँग जोडिएको भीमसेन धरहरा (सुन्धारा ) को निर्माणमा पनि खियायुक्त डण्डीलाई सफा नै नगरी खियायुक्त डण्डीमाथि नै ढलान कार्य भइरहेको युट्युबमा देख्न सकिन्छ। के यस्ता खियायुक्त डण्डीमाथि गरिएको ढलानले निर्मित घरलगायतका संरचनालाई गुणस्तरयुक्त र भूकम्पीय प्रतिरोधात्मक संरचनाकोे प्रमाण पत्र दिन मिल्छ ? साइन्स रिपोर्टर पत्रिकाको सन् १९९९ को अक्टोबर अंकमा प्रकाशित भवन किन लड्छन् शीर्षकको लेखमा एसएस गाडियार लेख्छन, सधैं भूकम्प आउने जापानमा भवनहरू विशेष कारणले यदाकदा मात्र ढल्छन्। तर यहाँ (टर्कीमा) आएको भुइँचालोले आरसीसी डण्डी (फलामे डण्डी ) तथा सिमेन्टर कंक्रिटले बनेका घर तासको पत्ता जस्तै लडेका छन्। यसको मुख्य कारण संरचना निर्माण गर्दा खिया लागेको डण्डी प्रयोग गर्नु नै हो। तपाईं हावा नभएको खाली पानीमात्र भएको भाँडोमा सफा फलामका टुक्रा राख्नुुस् त्यसमा खिया लाग्दैन। पानी नभएको सुक्खा हावामात्र भएको भाँडोमा सफा फलामका टुक्रा राख्नुुस् त्यसमा पनि खिया लाग्दैन। तर पानी र हावा मिश्रित जलयुक्त वातावरणमा भएको भाँडोमा सफा फलामका टुक्रा राख्नुुस् त्यसमा खिया लाग्न सुरु हुन्छ। हामी आरसीसीडण्डी (फलामे डण्डी) तथा सिमेन्टर कंक्रिटले बनेका घर किन बनाउन चाहन्छौं ? डण्डीले तन्किने भार लिन्छन् भने कंक्रिटले थिचिने भार लिन्छन्। डण्डी र सिमेन्टको उपयुक्त संयोजनले सजिलोसँग भूकम्पीय भारको बिसर्जन गर्न सक्छ। हामी जस्तोसुकै आकारका संरचना बनाउन सक्छौं। हामी जस्तोसुकै उचाइका संरचना पनि बनाउन सक्छौं। कुनै पनि संरचना तयार पार्दा लामो आयु (करिब एक सय वर्षसम्म) चल्नेगरी बनाउनुपर्ने हुन्छ। तर हाम्रोजस्तो विकासोन्मुख देशमा संरचना निर्माण गर्दा ठूलै हेलचेक्राईं गरेको देखिन्छ। त्यसैको परिणाम हो, २०७२ सालको भूकम्पको झट्काले काठमाडौं उपत्यकाका आरसीसीका थुप्रै घर भत्किए भने अधिकांश घर र संरचना चर्किन पुगे। आरसीसी चर्किनु भनेको संरचनाले मृत्युुको सागरको यात्रा तय गर्नु हो। किनकि भूकम्पीय धक्काका कारण आरसीसीभित्र पारेका चिराहरुमार्फत जलयुक्त हावाको प्रवेश सजिलोसँग हुन जान्छ। यहाँ बुझ्नुपर्ने हुन्छ, सफा डण्डी खियाको अवरोधक हो भने खियायुक्त डण्डी खियाको विस्तारक हो। सफा डण्डीले सुरुमा अवरोधकको कार्य गरे पनि पछि खियामा परिणत हुन जान्छ। खिया लागेको डण्डीले तीव्रताका साथ खियाका आयतन बढाउन थाल्छ। अब खियाको आयतन बढेको कारण भएको चिराको चौडाइ, गहिराई बढ्दै नयाँ चिराको उत्पत्ति हुन थाल्छ। यसरी डण्डी र कंक्रिट बीचका बन्धनहरू खुकुलो हुन थाल्छन्। जसरी नङ र मासु एक ठाउँमा रहन सकेनन् भने औंलाले ठीक कार्य गर्न सक्दैन। त्यसरी नै डण्डी र कंक्रिटबीचको बन्धन ठीक हुन नसकेमा भूकम्पीय भारलाई संरचनाले थेग्न सक्दैन। संंरचना लड्न जान्छ। हाम्रो देशमा इन्जिनियरिङसम्बन्धी कानुन नै नभएका हैनन्। इन्जिनियरहरूले कार्य नै गर्न नचाहेको पनि होइन। हाम्रो देशमा मुख्य समस्या भनेको प्रविधि हस्तान्तरण नै हुन नसक्नु हो। म ४० वर्षदेखि हेरिरहेको छु। संसारभरका विदेशी इन्जिनियरहरू चाहे स्वंयसेवकको रूपमा होस् वा विज्ञको रूपमा। हाम्रो देशमा आई नै रहेका हुन्छन् तर एउटाले पनि भनेन खिया लागेको डण्डी सफा नगरी प्रयोग गर्न मिल्दैन भनेर ? किन त ? बलिया संरचना निर्माण गरी देशलाई सुन्दर नेपालमा परिणत गर्न अब विलम्ब गर्नु हुँदैन। उपभोक्ता जान्न जरूरी छ फलामे डण्डी, सिमेन्ट, बालुवा, गिट्टी, पानी के हो र बलियो संरचना कसरी बनाउने भनेर। आम नागरिक र उपभोक्ताले यो थाहा पाउन सकेन कि डण्डीलाई कस्तो र कसरी प्रयोग गर्नुपर्छ ? करोडौं खर्चिएर बनाइने घर पनि सानो अज्ञानताले भूकम्पीय जोखिमबाट मुक्त हुन सकेका छैनन्। मैले दिएको रिट निवेदनमा सम्मानित सर्वोच्च अदालतले मिति २०७४ चैत १९ गते आदेश दिएको थियो। त्यो आदेश यस्तै जनचेतनाका लागि, उपयुक्त अनुगमनका लागि, आवश्यक आचारसंहिताका लागि, अन्तर्राष्ट्रिय इन्जिनियरिङ कानुन प्रयोगका लागि, गुणस्तर नियन्त्रणका लागि तथा निजी र सार्वजनिक संरचना निर्माणका लागि थियो। अख्तियार दुरुपयोग अनुसन्धान आयोगले पनि खियाको डण्डी प्रयोग नगर्नतर्फ निर्देशन दिए पनि हालसम्म खियायुक्त डण्डीको प्रयोग रोकिएको छैन। त्यसैले बलिया संरचना निर्माण गरी देशलाई सुन्दर नेपालमा परिणत गर्न अब विलम्ब गर्नु हुँदैन। अब हामी उपभोक्ता समेतले जान्न जरूरी छ कि, फलामे डण्डी के हो ? सिमेन्ट के हो ? बालुवा के हो ? गिट्टी के हो ? पानी के हो ? र बलियो संरचना कसरी बनाउने भनेर। जसरी सानो बीउले रूखको जन्म दिन्छ, त्यसरी नै अब कुशल इन्जिनियरिङ कानुनलाई व्यवहारमा उतार्न बीउ स्तरका इन्जिनियरिङ विधिशास्त्रको जन्म दिन नमुना कुशल इन्जिनियरिङ कानुन व्यवहारतः ऐन, २०७७ को मस्यौदा, विकास तथा प्रविधि समिति (प्रतिनिधिसभा) मा मैले पेस गरेको छु जसमा पहिलो नमुना कानुनको रूपमा दफा ११ (१०)को अनुसार यो ऐन प्रारम्भ भएकै मितिदेखि खियायुक्त फलामे डण्डीको बेचबिखन र प्रयोग गर्न निषेध गरिएको छ। उचित स्टोरको व्यवस्थापन भएपछि मात्र बेचबिखन गर्ने तथा कुनै खास कारणले डण्डीमा खिया लागेमा ठीक तरिका प्रयोग गरी सफा गरी मात्र बेचबिखन तथा निर्माण स्थलमा खियारहित सफा अवस्थामा रहेको डण्डीमाथि गुणस्तरयुक्त कंक्रिटले छोप्न सक्नेछ। दफा १२ मा प्रत्येक घरलगायत अन्य संरचनाको निर्माण सम्पन्न भएपछि निर्माण सम्पन्न तथा सावधानी प्लेट सबैले देख्ने ठाउँमा अनुसूची १ मा उल्लिखित बमोजिमको टाँसिनु पर्ने छ। कुनै कारणवश टाँस्न नसकेमा सोको प्रष्ट कारणसहित खुलाउनुुपर्ने छ। यसैगरी अनुसूची १ यस प्रकारका छन् योजनाको नाम, स्थानको ठेगाना, निर्माण सुरु गरेको मिति, निर्माण सम्पन्न मिति, कुल खर्च रकम, संरचनाको आयु, संरचनाको भूकम्पीय क्षमता, संरचनाभित्रका विभिन्न भारहरू (लाइभ भार,डेड भार आदि), संरचना संरक्षकले गर्नुपर्ने सावधानी र अन्य विषय समेटिएको छ। इन्जिनियर चौधरी अधिवक्ता हुन्।"
ट्रम्पले नदोहोर्याएको इतिहास,"अदालती बाटोले निर्वाचन परिणाम उल्टिने सम्भावना ज्यादै कम छ सन् १९८० को राष्ट्रपतीय निर्वाचन नजिकिँदै गर्दा अमेरिका आन्तरिक र बाह्य चुनौतीको दोहोरो दबाबमा थियो। ६० र ७० को दशकमा भएका नागरिक अधिकार आन्दोलन, नारीवादी आन्दोलन, यौन स्वतन्त्रताको आन्दोलन, गर्भपतनसम्बन्धी कानुनविरुद्धको आन्दोलन तथा युद्धविरोधी आन्दोलन आदिको प्रभावले अमेरिकी समाज लिवरल र कन्जरभेटिभ खेमामा विभक्त थियो। अर्कोतर्फ महाशक्तिका रूपमा उदाउँदो सोभियत युनियनसँगको शीतयुद्ध, बहु विवादास्पद भियतनाम युद्ध र इरान क्राइसिस। आन्तरिक र बाह्य चुनौतीको सामना गरी अन्तर्राष्ट्रिय जगत्मा अमेरिकी साख जोगाउन सक्ने निडर र साहसी नेताको खोजी भइरहेको बेला रोनाल्ड रेगन विकल्पका रूपमा उदाए। दुई कार्यकाल क्यालिफोर्निया राज्यको गर्भनर भइसकेका रोनाल्ड रेगन राजनीतिक नेताका रूपमा भन्दा पनि हलिउड अभिनेताका रूपमा बढी चिनिन्थे। वासिङ्टन संस्थापनलाई चुनौती दिँदै लेट्स मेक अमेरिका ग्रेट अगेन को नारा लिएर रेगन रिपब्लिकन पार्टीको उम्मेदवारका रूपमा निर्वाचनको मैदानमा उत्रिए। पदासीन राष्ट्रपति जिम्मी कार्टरलाई हराउँदै कुल ५३८ इलोक्टोरल कलेजमध्ये ४९८ मा विजय हासिल गरी ४० औं राष्ट्रपति वने। रेगनले पहिलो कार्यकालमा महँगी नियन्त्रण, सरकारी खर्चमा कटौती, कर कटौती, आर्थिक विकासमा बढोत्तरी, बेरोजगारमा कमी र सर्वोच्च अदालतमा पहिलो महिला न्यायाधीश नियुक्ति गरेर जनताको मन जित्ने कोशिस गरे। पिस थ्रु स्ट्रेन्थ को रणनीति अपनाएर सैन्य क्षमताको मजबुतीकरण गरे। सोभियत युनियनलाई इभिल इम्पायर को संज्ञा दिँदै एसिया, अफ्रिका र दक्षिण अमेरिकामा कम्युनिस्टविरोधी अभियानमा सहयोग गरे। १९८४ को निर्वाचनमा रेगनले ५० मध्ये ४९ राज्यमा जित हासिल गरी दोस्रो कार्यकालका लागि निर्वाचित भए। पहिलो कार्यकालमा सोभियत युनियनविरुद्ध कडा नीति अपनाएका रेगनले दोस्रो कार्यकालमा कूटनीतिक सम्बन्धलाई अघि बढाए। सोभियत युनियनका कम्युनिस्ट पार्टीका तत्कालीन महासचिव मिखाएल गर्भाचोभसँग सम्बन्ध सुधार गरी १९८७ मा दुई देशबीच मध्यम दूरीका आणविक हतियार नियन्त्रण सन्धिमा सम्झौता गरे। त्यसै वर्ष १२ जुन १९८७ मा बर्लिनको पर्खालअगाडि आयोजित एक सभालाई सम्बोधन गर्दै मिस्टर गर्भाचोभ सोभियत युनियन र पूर्वी युरोपको शान्ति र समृद्धि चाहनुहुन्छ भने यो पर्खाल खोल्नुस् र यो पर्खाल भत्काउनुस् भनी गर्भाचोभलाई चुनौती दिएका थिए। उनको सम्बोधनको दुई वर्ष पाँच महिनामा गर्भाचोभले पर्खाल भत्काउने आदेश दिए, बर्लिनको पर्खाल ढलेसँगै शीतयुद्धको अन्त्य भयो। जसको प्रमुख श्रेय रोनाल्ड रेगनलाई दिइन्छ। रेगन उदयको छत्तीस वर्षपछि रियल स्टेट व्यवसायी तथा टिभी कार्यक्रमका प्रस्तोताका रूपमा परिचित अर्बपति डोनाल्ड जे ट्रम्पले अप्रत्यासित रूपमा मेक अमेरिका ग्रेट अगेन नाराका साथ राष्ट्रपतिमा उठ्ने घोषणा गरे। कतिलाई लाग्यो उनले ठट्टा गर्दैछन्। तर उनले रिपब्लिकन पार्टीका एकसे एक हस्तिहरूलाई पछि पार्दै पार्टीको तर्फबाट आफ्नो उम्मेदवारी पक्का गरे। मूलधारका मिडियाले ट्रम्पले जित्ने कुराको कल्पनासमेत गरेका थिएनन्। सबै सर्वेक्षण मत हिलारीकै पक्षमा थियो। तर सबैको अनुमानलाई खारेज गर्दै ३०६ इलोक्टोरल मत प्राप्त गरी ट्रम्प अमेरिकाको ४५ औं राष्ट्रपति बने। वासिङ्टन संस्थापनले उपेक्षा गर्दै आएका सवअर्व भनेर चिनिने भित्री सहरका बासिन्दा, कलेज नगएका कम शिक्षित युवा श्रमिक वर्ग र परम्परागत इभान्जलिकल क्रिश्चियनहरूले ट्रम्पलाई समर्थन गरे। ट्रम्पले मतदातासँग प्रतिबद्धता जनाएअनुसार अमेरिकालाई ऊर्जामा आत्मनिर्भर बनाए, कर कटौती र रोजगार ऐन पास गरे, जसका कारण कोभिडपूर्व अर्थतन्त्र बलियो थियो र बेरोजगारीमा ऐतिहासिक कमी आएको थियो, सर्वोच्च अदालतलगायतका देशभरका संघीय अदालतमा व्यापक संख्यामा कन्जरभेटिभ न्यायाधीशको नियुक्ति गरे, सुरक्षा खर्चमा व्यापक वृद्धि गरी सेनाको थप शाखा स्पेस फोर्स निर्माण गरे। परराष्ट्र मामलामा ट्रम्पले रेगन डक्ट्रिनकै पिस थु्र स्ट्रेन्थको रणनीति अपनाए। उत्तर कोरिया अमेरिकाका लागि सबैभन्दा चुनौतीपूर्ण रहेको सल्लाह पूर्व राष्ट्रपति बाराक ओबामाले सुझाएपछि ट्रम्पले उत्तर कोरियालाई पहिलो प्राथमिकता दिए। प्रारम्भमा निकै कडा रूपमा प्रस्तुत भएका ट्रम्पले विस्तारै कूटनीतिक वार्ताको बाटो अपनाए। उनले उत्तर कोरियाली भूमिमा पाइला टेक्ने हिम्मतमात्र गरेनन् वासिङ्टन संस्थापनले नाम लिन पनि नचाहने किम जोङ उनसँग तीन चरणसम्म स्वयंले वार्ता गरे। वार्ता सफल नभए पनि उत्तर कोरियासँगको सम्बन्धमा केही स्थिरता आयो। चीनसँगको सम्बन्धमा सुरुवातमा राम्रो हुने संकेत देखिए पनि पछिल्लो समय न्यून विन्दुमा झर्यो। दुइ वर्षसम्मको व्यापार युद्धको अन्त्य नहँुदै आरोपप्रत्यारोपको कोरोना युद्ध सुरु भयो र हालसम्म जारी छ। ट्रम्प प्रशासनले मजबुत गर्दै लगेको चीनलक्षित इण्डो प्यासिफिक रणनीतिले अघोषित रूपमा शीतयुद्ध२ को प्रारम्भ भएको मानिन्छ। मध्यपूर्वमा ट्रम्प प्रशासनले लिएको रणनीतिले आंशिक सफलता हासिल गरेको मान्नुपर्छ। आईसीसको पराजय, इजरायलसँग संयुक्त अरव इमरेट्स, वहराइन र सुडानले गरेको शान्ति सम्झौता अमेरिकाले प्राप्त गरेको कूटनीतिक सफलता हो। इरानलाई दबाबमा राख्न साउदी अरवका पक्षमा अन्य इस्लामिक राष्ट्रहरूलाई गोलवद्ध बनाउने पहलमा पनि केही सफलता हासिल गर्यो। २०१७ मा सिरियाका राष्ट्रपति वसार अल असाद सरकारविरुद्ध प्रिअम्टिभ आक्रमण गरे पनि ट्रम्पले अघिल्ला राष्ट्रपतिहरूले झैं नयाँ युद्धको थालनी गरेनन्। इरानी रिभोलुस्नरी गार्ड क्रप्सका प्रमुख कसिम सुलेमानीको हत्या पश्चात इरान र अमेरिकाबीचको युद्धको खतरा देखिए पनि पछि टरेर गयो। अमेरिका फेरि महान् बनाउँ भन्ने रेगनको नारा र पिस थु्र स्ट्रन्थको रेगनियन डक्ट्रिन लिएर राष्ट्रपति बनेका ट्रम्पले दोस्रो कार्यकालका लागि रेगनको सफलता भने दोहोर्याउन सकेनन्। रेगन महान् सञ्चारकर्ता तथा कुशल वक्ताका रूपमा चिनिन्छन्। ट्रम्पको सबैभन्दा ठूलो कमजोरी असावधानीपूर्ण ढंगले व्यक्त गर्ने अभिव्यक्ति बने। सामाजिक सञ्जालमा होस् या सार्वजनिक कार्यक्रममा उनले व्यक्त गर्ने कतिपय अभिव्यक्ति, विभाजनकारी, विभेदकारी, घृणा र उत्तेजना बढाउन मद्दत पुग्ने खालका भए। मूलधारका सञ्चारमाध्यमसँगको कटाक्षले ती सञ्चारमाध्यमले ट्रम्पको नकरात्मक कुरा मात्र प्रचार गरे र बाँकी विश्वले ती सञ्चारमाध्यमले प्रस्तुत गरेको नकारात्मक छविको ट्रम्पलाई मात्र चिने। ट्रम्पको हायर एण्ड फायर नीति उनकै लागि प्रत्युत्पादक बन्यो। उनका क्याबिनेटका सदस्य पटकपटक परिवर्तन भए। जो ह्वाइट हाउसबाट निस्किए उनीहरूले ट्रम्पको विरुद्धमा बोल्न थाले, कतिपयले पुस्तकसम्म प्रकाशन गरे। सेनाको मजबुतीकरण त गरे तर उनले क्याबिनेटमा नियुक्ति गरेका सेनाका पूर्व उच्चपदस्थ अधिकारी जेम्स म्याटिस, एचआर म्याकमास्टर र जोन केली आदिले राष्ट्रपतिसँगको मतभिन्नताका कारण बीचैमा छोडे र जसका कारण सेना तथा आम नागरिकमा राम्रो सन्देश गएन। अमेरिकी महाशक्तिको आधार मानिने उसको नेतृत्वका गठबन्धनका राष्ट्र ट्रम्प कार्यकालमा निर्धक्क हुन सकेनन्। ट्रम्पले ती राष्ट्रसँगको सम्बन्धमा भूराजनीतिक र सामरिक पक्षलाई भन्दा पनि आर्थिक र व्यापारिक पक्षलाई प्राथमिकतामा राखे। सामूहिकभन्दा पनि दुई पक्षीय व्यापार सम्झौतामा जोड दिए। युरोपेली राष्ट्रहरूलाई त पिग्गी बैंक लुटेझैं अमेरिकालाई लुटेको आरोपसमेत लगाए। नेटोको सान्दर्भिकतामाथि पनि प्रश्न उठाए। जलवायु परिवर्तन सम्बन्धी पेरिस सम्झौता र इरानसँगको आणविक सम्झौताबाट युरोपेली राष्ट्रहरूको सहमतिविना नै अमेरिका अलग्गियो। विश्व स्वास्थ्य संगठनबाट अलग्गिएपछि त झन् परम्परागत अमेरिकी नेतृत्व धरापमा परेको निक्र्योल कतिपय रिपब्लिकन नेताहरूले समेत स्वीकारे। जसको असर निर्वाचनमा पर्न गयो। जर्ज फ्लोयडको हत्यापछि अमेरिकाका विभिन्न सहरमा व्यापक प्रदर्शन भए र कतिपय सहरमा प्रदर्शनले हिंसात्मक रूप लियो। र जर्ज फ्लोयडको हत्यापछि ध्रुवीकृत समाजलाई एकताका लागि सम्बोधन गर्न नसक्दाको मूल्य ट्रम्पलाई महँगो परेको कतिपय विश्लेषकको ठम्याइ छ उनकै क्याबिनेटका पूर्व रक्षामन्त्री जेम्स म्याटिसले समेत राष्ट्रपति ट्रम्पले राष्ट्रलाई एकताबद्ध गर्नुको सट्टा विभाजन गर्न उद्दत रहेको आरोप लगाए। ह्वाइट सुपरमेसिस्ट समूहको गतिविधिलाई भत्र्सना नगरेको प्रति पनि धेरैले ट्रम्पको आलोचना गरे। डिसेम्बर १४ सम्म निर्वाचनको प्रमाणीकरणसँगै जो वाइडेन औपचारिक बिजेता घोषित भएपछि ट्रम्पसँग हार स्वीकार गर्नुको विकल्प रहने छैन। कोरोना महामारी ट्रम्प हारको प्रमुख कारण हो। जसले उनले निर्माण गरेको बलियो अर्थतन्त्रलाई तहसनहस बनाइदियो। सुरुमा कोरोना साधारण रुघा खोकी जस्तै हटेर जाने अभिव्यक्ति, डाक्टरहरूको सल्लाहलाई गम्भीर ढंगले नलिने र आफूले पनि मास्क नलाउने र अरूलाई पनि मास्क लगाउन उत्साह नगर्ने उनको हेल्चक्रयाईंले नराम्रो असर गर्यो र उनी आफैं कोरोनाको सिकार बने। निर्वाचन हुन ठीक तीन हप्ताअघि उनी कोरोना संक्रमित भए, जतिबेला धमाधम अग्रिम मतदान भइरहेको थियो। कोरोनालाई जितेर फर्किएका ट्रम्पले दिनको पाँचवटासम्म चुनावी सभामा सहभागी भए र हजारौंका संख्यमा समर्थक उनको समर्थनमा उपस्थित भए। यद्यपि निर्वाचन परिणाम उनको पक्षमा आउन सकेन। ट्रम्पले हालसम्म आफ्नो हारको औपचारिक रूपमा स्वीकार गरेका छैनन्। मिचिगन, पेन्सिलभेनिया, जर्जिया, नभाडा र एरिजोनामा अनियमिता सम्बन्धी मुद्दा दर्ता गरेका छन्। तर उनले लिएको अदालती बाटोले निर्वाचन परिणाम उल्टिने सम्भावना ज्यादै कम छ। डिसेम्बर १४ सम्म सम्पूर्ण राज्यहरूले निर्वाचनको प्रमाणीकरण गरिसकेपछि जो वाइडेन औपचारिक विजेता घोषित भएपछि ट्रम्पसँग हार स्वीकार गर्नुको विकल्प रहने छैन। २०२० को अमेरिकी राष्ट्रपतीय निर्वाचनको सन्देश ट्रम्प एउटा व्यक्तिका रूपमा अस्वीकृत भएका हुन् तर ट्रम्पवाद अस्वीकृत भएको होइन। उनले अमेरिकी इतिहासमा वाइडेनपछि सबैभन्दा धेरै लोकप्रिय मत प्राप्त गरेका छन्, सिनेटमा रिपब्लिकन पार्टीकै पक्कड छ भने तल्लो सदनमा डेमोक्रयाटको झिनो बहुमत छ र रिपब्लिकन पार्टीले साविकको भन्दा दश सिट थपेको छ। ट्रम्प ह्वाइट हाउसबाट बाहिरिए पनि अमेरिकी राजनीतिको रंगमञ्चबाट बाहिरिने छैनन्। अमेरिका र युरोपका दक्षिणपन्थी कन्जरभेटिभ पार्टीमा ट्रम्पवादको जबर्जस्त प्रभाव रहनेछ।"
व्यावसायिक शिक्षाको विस्तार,"व्यावसायिक शिक्षामा नियमित प्रशासनिक कार्यका नाममा गरिएका र औचित्य सावित गर्न नसकिएका प्रयत्न वादशाहका नयाँ पोसाक हुन के बेर ? नेपालको उच्च शिक्षामा उत्कृष्ट ठहरिएका स्नातकमाथि गरिएको राष्ट्रिय लगानी हाम्रा कमजोर करदाताको पसिनामा युरोप तथा अमेरिकाका लागि तयार गरिएको वैश्विक कल्याणकारी कार्यक्रम सावित भएको देखिन्छ। औसत तथा कमजोर स्नातक मध्यपूर्वीय खाडी राष्ट्र तथा दक्षिण पूर्वी एसियाली राष्ट्रहरूको निम्न कोटीको श्रमका लागि गरिएको अति कम विकसित देशको लगानी। औसत स्नातक नेपालकै संगठित सरकारी तथा निजी क्षेत्रका लागि नगन्य मात्रामा तयार भएका जस्तो देखिएका छन्। यी दुवै तहका शिक्षाले मध्यम तथा निम्न वर्गका नेपालीलाई कति आकर्षण तथा सेवा दिन सकेका छन् ? यो वर्गका लागि र देश भित्रैका लागि लगानी गरिनुपर्ने शिक्षाचाहिँ व्यावसायिक शिक्षा नै रहिआएको छ। अदक्ष, अर्ध दक्ष तथा दक्ष सीप आवश्यक पर्ने निम्न तथा मध्यम स्तरका पेसाका लागि लगानीको परिमाण तथा परिणामको चर्चा त परको कुरा, यो कस्तो प्रकारको शिक्षा हो ? यसका लागि सशक्तीकरण तथा लगानी गर्नुपर्ने निकाय कुन हो ? भन्ने विषयमा समेत नीति निर्माता स्पष्ट हुन नसकेको हो कि भन्ने प्रतित भएको छ। मुलुकको संगठित क्षेत्रमा काम गर्ने जम्मा कर्मचारी तथा श्रमिकको संख्या दस लाखभन्दा माथि नभएको आधार देखिन्छ। यही धेरै सानो जमात नै सरकारबाट प्रत्यक्ष तलब सुविधा लिने वर्ग हो। यही वर्ग र संख्या नै उच्च तथा माध्यमिक शिक्षाबाट दीक्षित भइआएको छ। यही वर्गको मात्र आवाज सरकार तथा नीति निर्माताले सुन्ने गरेको भान भएको छ। उच्च तथा माध्यमिक शिक्षामा विभक्त नेपालको शिक्षा प्रणालीले देशमा सबभन्दा धेरै रोजगारी तथा उत्पादनका क्षेत्रमा ठूलो आर्थिक योगदान दिइरहेको असंगठित क्षेत्रका लागि मेरुदण्ड सावित भएको व्यावसायिक शिक्षालाई मूलधारको शिक्षा मान्न अस्वीकार मात्र गरेको होइन कि लगानी तथा सञ्चालनका लागि मान्यताका हिसाबले सामान्य प्रक्रियासमेत आत्मसात गर्न सकेको देखिँदैन। समग्र शैक्षिक प्रणालीमा माध्यमिक शिक्षाजस्तो देखिए पनि ठाडो तथा तेस्रो पारगम्यताका दृष्टिकोणले व्यावसायिक शिक्षा विशेष शिक्षा भएको मान्यतालाई धेरै मुलुकले आत्मसात गरेको पाइन्छ। तहगत हिसाबले यो माध्यमिक शिक्षा भए पनि पठनपाठन प्रणालीका माध्यमअनुसार यो माध्यमिक शिक्षाभन्दा फरक छ। साधारण माध्यमिक शिक्षा कक्षा कोठामा आधारित सैद्धान्तिक विषयवस्तु केन्द्रित हुन्छ भने व्यावसायिक शिक्षा कार्यस्थलमा आधारित व्यावसायिक उत्पादन तथा सेवाकेन्द्रित हुन्छ। व्यावसायिक शिक्षामा अहिले उत्पादन तथा रोजगारीमा प्रत्यक्ष योगदान दिनसक्ने निजी क्षेत्रलाई संस्थागत रूपमा सहभागी हुने वातावरण निर्माण गर्न प्रजातन्त्रीकरण होइन व्यावसायीकरणको आवश्यकता छ। सरकार आफैं व्यापारिक उत्पादन तथा सेवामा सहभागी नहुने भएकाले व्यावसायिक शिक्षामा स्वभावत सम्बन्धित सेवा तथा उत्पादनमा संलग्न निजी क्षेत्र नै प्रमुख शिक्षण सिकाइ स्थल हुन आउँछन्। नेपालमा व्यावसायिक शिक्षाका लागि नेतृत्वदायी संस्था प्राविधिक शिक्षा तथा व्यावसायिक तालिम परिषद् भए पनि नेपाल सरकारसँग सम्पर्क मन्त्रालय तोकिएको शिक्षा मन्त्रालयले यसलाई सहजै स्वीकारेको देखिएको छैन। यसको उदाहरण राष्ट्रिय तथा अन्तरराष्ट्रिय शैक्षिक तथा व्यावसायिक मान्यतामा यथेष्ट ध्यान नदिइकनै प्राविधिक शिक्षा तथा व्यावसायिक तालिम परिषद्लाई अवमूल्यन तथा समानान्तर देखिने गरी सञ्चालन गरिएको नौबाह्रको प्राविधिक धार हो। शिक्षा मन्त्रालयले सञ्चालन गरेको प्राविधिक धार नाम दिइएको शिक्षा सम्पूर्ण सरकार आफैंले सञ्चालन गरेको छ। यसमा निजी क्षेत्रको व्यापारिक उत्पादन तथा सेवासँगको सम्बन्ध र कार्यस्थलको सिकाइका बारेमा कुनै चर्चा गर्नु आवश्यक नै छैन। यसका लागि संस्थागत तथा तथ्यगत आधार नै देखिएका छैनन्। अर्कोतिर प्राविधिक शिक्षा तथा व्यावसायिक तालिम परिषद्द्वारा सञ्चालित कार्यक्रममा सरकारी, सहकारी, साझेदारी, निजी र प्रतिष्ठान रहेका छन्। यी कार्यक्रममा सिद्धान्ततः कक्षा कोठाको सिकाइ तथा कार्यस्थलको सिकाइलाई पठनपाठन माध्यम बनाइनुपर्नेमा कम्तिमा सैद्धान्तिक तथा प्रयोगात्मकमा विभक्त गरी यस तर्फको यात्रा सुरु गरिएको छ। अबको चुनौती भनेको व्यापारिक उत्पादन तथा सेवामा प्रतक्ष्य सहभागी निजी क्षेत्रलाई कार्यस्थलको सिकाइमा ल्याउने कसरी ? भन्ने रहेको छ। प्राविधिक शिक्षा तथा व्यावसायिक तालिम परिषद् एन २०४५ ले परिषद्को प्राज्ञिक स्वायत्ततालाई विशेष महत्व दिई शासकीय तथा प्रशासकीय संरचनाको प्रत्याभूति गरे पनि हाल यसलाई शिक्षा मन्त्रालयको प्रशासनिक एकाइको रूपमा हेरिएको हो कि भन्ने आभास पाइने गरेको छ। प्राज्ञिक स्वतन्त्रतालाई विवादित बनाउँदा नवप्रवर्तन तथा सिजनशीलताको गतिमा कमी आउने देखिन्छ। यसको दैनन्दिन कार्यका लागि व्यवस्था गरिएको परिषद्को नौ सदस्यीय संरचनामा रहेका मनोनीत चार सदस्यको योग्यता, क्षमता तथा पेसागत सुचिताको बारेमा नियुक्ति वा मनोनयनका बेलामा कति ध्यान दिइयो ? ऐनमा उल्लिखित निजहरूको मनोनयनको प्रावधानबमोजिम के उनीहरू कार्यस्थलको सिकाइ तथा सुनिश्चित रोजगारीका लागि परिषद्लाई दिशा निर्देश गर्न सक्छन् ? यस्तो खालको सहभागिताले के नेपालका युवायुवतीलाई दक्ष बनाई नेपालमै राख्न सक्ने वातावरण वनाउन सघाउ पुर्याउन सक्छ ? स्रोत तथा साधनको समुचित व्यवस्थामा ध्यानै नदिई सामुदायिक माध्यमिक विद्यालयहरूमा थपिएका कार्यक्रम विस्तारको आँकडाका लागि मात्र हुन् कि भन्ने भान पर्न गएको छ भने अर्कोतिर त्यहाँ उठाइने महँगो शुल्कले सरकारी विद्यालयको सर्वसुलभ शिक्षालाई नै गिज्याएजस्तो लाग्छ। अझ साझेदारी तथा प्रतिष्ठानको कथा त झन् रोचक देखिन्छ। निजी क्षेत्रको सहभागिताका माध्यमबाट प्रवर्धन गर्नुपर्ने व्यावसायिक शिक्षाको अवधारणालाई यसले विस्थापित गर्न खोजेको हो कि स्थापित संशय पैदा भएको देखिएको छ। व्यावसायिक शिक्षा स्थानीय व्यवसाय प्रवर्धन तथा कार्यस्थलको सिकाइमा आधारित हुने भएकाले जहाँ यसको सम्भावना बढी छ त्यही यसको विकास तथा विस्तारको प्राथमिकता हुनुपर्छ। त्यसैले यसलाई व्यवसाय प्रवर्धनसँग जोड्नुपर्छ न कि शिक्षालय विस्तार। शिक्षकको क्षमता विकास गरी शिक्षालय तथा व्यापार व्यवसायका बीचको सवल सहकार्यका माध्यमवाट गुणस्तरीय पठनपाठन गर्नुपर्ने संस्थाको संगठन संरचना तथा खटनपटन शैक्षिक निकायको अवधारणाबमोजिम हुनुपर्नेमा संगठनमा देखिएको प्रशासनिक कर्मचारीको हालीमुहाली तथा पेसागत कर्मचारीको मानमर्दन स्थानीय नेतृत्वको अति आत्मविश्वास हो कि नीतिगत अस्पष्टता ? शिक्षा मन्त्रालयले तथा अन्य शैक्षिक निकायले अवलम्बन गरेको व्यवस्थापनका उच्च तहमा समेत शिक्षक प्रशिक्षककै नेतृत्वको स्थापना गर्न नसक्नु पनि एउटा व्यवस्थापकीय कमजोरी सावित भएको छ। त्यसैगरी शैक्षिक संस्थाको मापदण्डबमोजिमको संगठन तथा व्यवस्थापन सर्भेक्षण गरी सोहीबमोजिमको शैक्षिक योग्यता तथा कार्य विवरण तोकिएमा अस्वस्थ प्रतिस्पर्धा कम हुनुका साथै शिक्षक तथा व्यावसायिक कर्मचारीले नेतृत्व दिनुपर्ने संस्थामा प्रशासनिक कर्मचारीको समुचित व्यवस्थापनका साथै स्वच्छ, स्वस्थ र पारदर्शी शैक्षिक व्ववस्थापन गर्न सकिने देखिन्छ। शिक्षा मन्त्रालय तथा परिषद् सचिवालय सामान्य प्रशासनको मान्यताभन्दा माथि शैक्षिक प्रशासनका मान्यता तथा मानकका आधारमा चल्नुपर्ने हुन्छ। जैन मुनि तरुण सागर भन्नुहुन्छ नेताको नीतिका प्रति समर्पण तथा असल नियत नै समृद्धिको लागि पैसा नलाग्ने एउटा अनिवार्य सर्त हो। सरकारका नियमित कार्यक्रम तथा दातृ निकायका प्रायोजित कार्यक्रममा निजी क्षेत्रको सहभागितामा दिगो तथा सम्मानित रोजगारको सुनिश्चितता हुने व्यावसायिक शिक्षाको विकासका लागि प्राथमिकता तथा स्रोत व्यवस्थापनमा जोड दिइएको छ। नियमित कार्यक्रम सञ्चालन गर्ने प्रक्रिया पनि सोहीअनुरूप उल्लेख गरिएका छन्। के यी प्रक्रिया हरेकका लागि समान हुन्छन कि व्यक्तिपिच्छे फरक ? यस विषयमा राजनीतिक तथा प्रशासनिक नेतृत्व अत्यन्तै सजग हुन आवश्यक छ। निजहरूको स्पष्ट अवधारणा तथा सो अवधारणामा प्रतक्ष्य योगदान दिन सक्ने पदाधिकारीको मनोनयन भएमा यी समस्या निराकरण गर्न सकिन्छ। व्यावसायिक शिक्षा साधारण शिक्षाजस्तो आपूर्तिको चक्रबाट मात्र चल्ने नभई उद्योग व्यवसायको मागको आधारमा समेत भर पर्ने भएकाले रोजगारको सम्भावित अवस्था उत्पादक तथा रोजगारदाताको तालिममा सहभागी हुनसक्ने क्षमतामा समेत भर पर्ने भएकाले यसको विकास तथा विस्तार सामाजिक नभई गणितीय हुने गर्छ। यसभन्दा माथि उद्योग व्यावसायीले, जो यसका वास्तविक निजी क्षेत्रका सरोकारवाला हुन्, नै सञ्चालन गर्ने भएकाले यसको विस्तार राजनीतिकभन्दा पर प्रशासनिक तथा गणितीय दुवै हुन्छ। अन्य देशमा यसको शैक्षिक सामाग्री तथा मानक निर्धारण, पठनपाठन सञ्चालन, मूल्यांकन तथा परीक्षण र प्रमाणिकरणको जिम्मेवारी उद्योग व्यावसायीको संस्थालाई दिइने गरेका उदाहरण पनि पाइन्छ। कार्यस्थलमै सिक्नुपर्ने भएकाले यसको स्थापना तथा सञ्चालन खर्च साधारण शिक्षाको भन्दा बढी नै हुन्छ। त्यसैले जनसंख्याभन्दा पनि व्यवसाय यसको विकास तथा विस्तारका लागि प्रथमिक कारक हुन आउँछ। देशको आर्थिक मेरुदण्डको सवलीकरणका लागि यसका मुख्य साझेदार निजी क्षेत्रका उद्योग व्यावसायीमार्फत सञ्चालन गरिने तथा स्वदेशमै काम गर्न चाहने मध्यम तथा निम्न आय भएका अधिकांश जनसंख्यालाई दीक्षित बनाउने व्यावसायिक शिक्षा सबै वृत्ति पथ खुला भएको विशेष शिक्षा हो। मुलुकको आर्थिक विकासको गतिअनुरुप उत्पादन तथा सेवाको वर्तमान आवश्यकता तथा भविष्यमा गरिने विस्तारअनुरुप व्यावसायिक शिक्षा विकास, गुणस्तरीय व्यावसायिक शिक्षाका लागि व्यापारिक उद्योग व्यवसायसँगै सहकार्य गरी कार्यस्थलको सिकाइका माध्यमबाट पठनपाठन गर्नका लागि कार्यक्रम सम्बन्धन, यी विषयका अतिरिक्त शैक्षिक तथा आर्थिक क्षेत्रमा दखल भएका उत्पादन तथा रोजगारमा संलग्न निजी क्षेत्रका व्यावसायीको शासकीय प्रबन्धनमा मनोनयन, स्वदेशी तथा विदेशी श्रम वजार तथा शैक्षिक निकायसँगको अन्तरसम्बन्धलाई दह्रो तथा दिगो बनाउन सक्ने शैक्षिक प्रशासनका लागि सहयोगी हुने संगठन तथा व्यवस्थापन र माथिका सबै पक्षलाई सवल बनाउने दिगो संस्थागत संरचना तथा स्रोत व्यवस्थापन नै व्यावसायिक शिक्षाको विकास तथा विस्तारका लागि आवश्यक पर्छन्। यिनीहरूको परिपूर्तिका लागि सवल कानुन तथा सोहीबमोजिमको श्रोत तथा नेतृत्व विकासमामा जोड दिनुपर्छ। कानुन निर्माण तथा स्रोत व्यवस्थापन राजनीतिक विषय भए पनि कानुनको परिपालन तथा स्रोतको समुचित परिचालन व्यावसायिक उत्तरदायित्व हुन्। प्राविधिक शिक्षा तथा व्यावसायिक तालिमका क्षेत्रमा मुलुकले प्राविधिक तथा व्यावसायिक तालिम परिषद्का माध्यमवाट शैशवकाल पार गरेर देशभित्र तथा वाहिरसमेत सम्मानित प्रतिष्ठा आर्जन गरिसकेकाले व्यावसायिक शिक्षामा अहिले उत्पादन तथा रोजगारीमा प्रत्यक्ष योगदान दिनसक्ने निजी क्षेत्रलाई संस्थागत रूपमा सहभागी हुने वातावरण निर्माण गर्न प्रजातान्त्रिकरण होइन व्यावसायिकरणको ट्ड्कारो आवश्यकता छ। अन्यथा नियमित प्रशासनिक कार्यका नाममा गरिएका र औचित्य सावित गर्न नसकिएका प्रयत्न वादशाहका नयाँ पोसाक हुन के बेर ?"
नत्र पर्यटन व्यवसायमा धक्का,"नेपालको संघीयता कार्यान्वयनको फाँटमा राज्य सञ्चालन संरचनाको स्वरूप, शक्ति पृथकीकरण र राज्यशक्तिको बाँडफाँटपछिका दिनमा तागतको कुर्सी, शक्तिको कुर्सी र शासनको कुर्सी सामान्य नागरिकलाई प्रभावित पार्ने गरी रवाफ देखाउँदै छन्। यसमा साथ दिनेमा यो देशका व्यावसायिक जीवन उपभोग गरेका छौं भन्नेहरू धेरै पर्छन्। आफू अगाडि पर्न पाउँदा रमाउने अरू पर्दा अवरोध ल्याउने र स्वतन्त्रता मसम्म आएपुग्छ, मैले दिनु हुँदैन भन्ने मानसिकता, राजनीतिले सिकाएकाले सबैतिर विकाऊ भयो। त्यसैले सार्वजनिक जीवन वसुधैव कुटुम्बकम् भन्ने बाटोबाट आधुनिकताको नामधारी बाटोमा लागेको छ। व्यक्तिले आफू कस्तो क्षमता, दक्षता राख्न सक्छु भनेर सोच्न पाउनुअगाडि नै प्रविधिले साथ दिन्छ। विकल्पसहितको आदेश दिन्छ जसबाट सहजता र अवरोध दुवै आउने सम्भावना बराबर हुन्छ। आधुनिक हुने चाहना र आधुनिक भएको वहानामा आफू गोता खाएर चेत नहराउन्जेल कुन धरातलमा छु भनेर थाहा पाउने अवस्था नरहेका आधुनिकताका अंशहरू क्षणभरमै सखाप भएको र हुन तम्सिएको अवस्थामा पनि सचेत हुँ, ज्ञान हासिल गरेको छु, सिपालु छु र आफैं सञ्चालन गर्न सक्छु भन्ने गर्छन्। यस्तो अवस्थामा पुगेका, बाटो भुलेका भनौं वा पथभ्रष्टको जमात बढ्दै गएको छ। समाजमा अहिले त्यस्तैको आयतन र पहुँच फैलिँदा कतिपय नसोचेका र नहुनुपर्ने परिणति भोग्न वाध्य हुनुपरेको अवस्था छ। त्यही बाटो सहज भइरहेमा अझ विकराल अवस्था आउन सक्छ। यसबाट देश र नागरिकले भोग्नुपर्ने असुविधा तथा नोक्सानीको भागिदार शासक, बुद्धिजीवी र व्यवसायी एकैचोटी बन्नुपर्ने अवस्था आउन लागेको परिदृष्य पंक्तिकारले राष्ट्रिय ध्वजावाहकको हवाई यात्रा गर्दाको छोटो अवधिमै महसुस गर्न वाध्य भयो। पूर्वीय जीवन पद्धतिमा हुर्किएको यो यात्रीले पूर्वीय सभ्यता र समाजमा आएको विचलन भनौं वा स्वखलनबाट आफू प्रताडित भएको महसुस गर्यो त्यस क्षणमा। पूर्वीय पद्धतिमा सदाचार मानिसको वैयक्तिक, पारिवारिक, सामाजिक र राष्ट्रिय जीवनको अंग हो। मानिस असल जीवनयापनका लागि व्यक्तिगत रूपमा सदाचारी हुनुपर्छ। व्यक्तिगत जीवन सफल बनाउन आफ्नो शरीर र मनसँग समन्वय हुनेगरी सोच, चिन्तन, आहारविहारको प्रबन्ध गर्ने र आफूले गर्न हुने, गर्न नहुने काम, कुरा र व्यवहारबारे सचेत रहनुपर्छ। जानेको छैन भने चाणक्य नीति र अन्य शास्त्रमा उल्लेख भएका कुरा मनन गर्नुपर्छ। व्यक्तिको पारिवारिक सम्बन्ध र कर्तव्य, समाजसँगको सम्बन्ध र कर्तव्य, राष्ट्रसँगको सम्बन्ध र कर्तव्य तथा प्रकृतिसँगको सम्बन्ध र कर्तव्यबारे पनि शास्त्रहरूले बताएका छन्। त्यस्ता शास्त्रहरूमा विधिशास्त्र त सबैका लागि मार्गदर्शन नै हो। शास्त्रहरू राज्यले बनाएका कानुन होइनन्। आवश्यकताले त्रिकालदर्शीलाई मिलेको ज्ञानको प्रस्फुरण हो, जुन वैदिक युगीन ऋषिमुनीहरूले आफ्नो अध्ययन, अनुभव र समाजमा रहेका व्यवहार तथा परिस्थितिलाई आंकलन गरेर तयार पारेका नैतिक बन्धन हुन् जुन वैयक्तिक, पारिवारिक र सामाजिक थिए र आज पनि कालजयी छन्। राष्ट्रिय ध्वजावाहमा यात्रा गर्दाका ती क्रियाकलाप नसच्याउँदा भविष्यमा नेपालको सुरक्षित हवाई यात्राका लागि घात हुनसक्छ। त्यतिबेला हवाई सेवा सञ्चालक र यसमा संलग्न सेवा दिएर मेवा लिइरहेकाको भविष्य अनिश्चित र धराशायी उन्मुख हुनेछ। देशको सभ्यता र राष्ट्रिय गौरवमा चोट पुग्नेछ। यस्तो संस्कार बोकेको र त्यसको उद्गम स्थलको परिचय र पहिचान गराउने उर्वरभूमि नेपालका हामी आधुनिक साम्राज्यमा भौतिक उन्नति गरेकालाई आत्मशान्ति र जीवनको यथार्थता बुझ्न नेपाल आउनुको विकल्प छैन भन्ने सन्देश दिएर नेपालीको समृद्धि र सुख परिकल्पना गर्न सक्छौं। नेपाल भ्रमण वर्ष त्यसमै भर परेको छ। त्यसका लागि हाम्रा सेवा सुविधाको छनौट हाम्रा प्रवृत्ति, मूल्य र मान्यतालाई शास्त्रमा भएका प्रमाणका आधारमा सन्तुलित र जीवन उपयोगी भएको सन्देश प्रवाह गर्ने किसिमको हुनु आवश्यक छ मनसा, बचसा, कर्मणा। नेपालको वायुसेवा नेपाली मनको आतित्थ्यता अनि सरल र सहज नेपाली स्वभावले नेपालमा आइरहेको अवस्था बन्नसक्छ  यसका लागि नेपाली र नेपालको पहिचानसँग जोडिएका सबै पक्ष, स्रोत साधन प्रत्यक्ष र परोक्ष रूपमा पनि जिम्मेवार हुनुपर्छ। सेवा दिने र सेवा उपभोग गर्ने भन्दैमा स्थापित मूल्य मान्यता र हाम्रो पहिचानमा धक्का लाग्ने कुनै गतिविधि आफूबाट हुँदैछ कि सबै देशभक्त, यस देशका नागरिक हुँ भन्नेहरू सर्तक हुनु आवश्यक छ। अन्तर्राष्ट्रिय प्रयोजनका लागि वा जानकारीका लागि आफूबाट गरिने हवाई जहाजको यात्रामा आल्हादित र चिन्तनशील रहने माध्यममा नसा चढाउने र पथभ्रष्ट मतिमा लाग्ने तामस तत्व मिसाएर अतिथि सत्कार गर्ने हो भने परिणति उल्टो हुने रहेछ। थोरैको दुष्टता र अहमताले धेरैको सुख र शान्तिमाथि धावा बोल्ने कुचक्रको गतिशीलता पैदा हुनेरहेछ। त्यसैले नेपालमा पर्यटक भित्र्याउने पवित्र उद्देश्यलाई हवाई जहाजमा यात्रुलाई सत्कार स्वरूप दिइने वियरको आतित्थ्यता नेपालीजनकै कारण अन्यत्रका आगन्तुक यात्रीका लागि नकारात्मक बन्न सक्छ। कोभिडको महामारीबाट थिल्थिलिएको नेपालको पर्यटन व्यवसाय र राष्ट्रिय ध्वजावाहक भएकै कारण आर्थिक रूपले धराशायी बनेको नेपाल वायु सेवा आगामी दिनमा नेपालको अपरिमेय सौन्दर्यका लागि तथा आफ्नो सौखिन जीवनका चाहनाका रूपमा संसार घुम्न हैसियत राख्ने पर्यटकको आगमनमा ठूलो धक्का लाग्न सक्ने अनुमान पंक्तिकारको छ। यात्राको क्रममा पंक्तिकारले त्यस्तो परिदृष्य देख्न र भोग्न बाध्य भयो। अर्थात सोझा तर भद्र स्वभावले कमजोर मनस्थिति राखेर आफूजस्तै घर आँगनबाट यात्रामा सहयात्री हुन आएकाहरूसँग मित्रवत् हुन नसक्ने अवस्थाबाट गुज्रन वाध्य पारियो। हाम्रा देशका होनहार नीति तथा विधि निर्माताको जमात् मिलेर यात्रामा रमाइलो गरौं भन्ने आत्मरतिमा पुग्दा यात्रामा जोडिएका अन्य स्वदेशी र विदेशीले सकस नै भोग्न बाध्य भए। यसमा विमान परिचारीका हत्तप्रभ त थिए तर किंकर्तव्य विमूढ। हाम्रा नेपाली अनुहार ती विदेशी पाहुनाले सहज बिर्सन र अरू शिक्षित भनिएका नेपालीसँग सद्भाव राख्लान्देख्लान् भन्न किमार्थ सकिँदैन। ती चार घण्टामा २ देखि २५ जनाको समूहले देखाएको सम्भ्रान्त नेपालीको आधुनिक संस्कारले हाम्रो सभ्यता र प्रकृतिको शृंगारलाई नियालेर सज्जिन आउने परदेशी यात्रीले कस्तो महसुस गर्छन् होला ? आफ्नो यात्राको ४ घण्टाको अवधिमा नेपालबाट उडेपछिको पछिल्ला २ घण्टा यात्रुका लागि जहाजका कर्मचारीले सत्कारपूर्वक भोजन (खानपान) गराएर पछि नेपाली मन र स्वभावमा आएको आसुरी शक्ति र दम्भको स्रोत बन्न पुगेको बहुराष्ट्रिय कम्पनीको ट्रेडमार्क लागेको वियरको क्यानका आसक्त र त्यसमै झुमेर हवाई जहाजमा व्यवहार गर्दा सबैलाई सहज र आवश्यकता अनुकूल सेवा दिन सक्ने गरी व्यवस्था भएको शौचालय जानका लागि लागेको लाम र सेवा दिनेलाई सेवा पुर्याउन उत्पन्न कठिनाई तथा स्वदेशी ध्वजावाहकमा विदेशीपन हुनु र यात्रीको रूपमा समान हैसियत राख्छन् भन्ने सोच्नुपर्नेले वियरको वितण्डाले पुर्याएको धक्का नेपालको पर्यटन विकासमा गत २०७२ को महाभूकम्पको परिणति र असर भन्दा दूरगामी असर पार्ने खालको रहेको महसुुुस भयो। यसैले आग्रह छ, यो सेवा सत्कारको निर्णय गर्ने निकाय र त्यसका योग्य पदाधिकारी तथा समृद्ध नेपाल र सुखी नेपाली हुने र बनाउने चाहना बोक्ने सज्जन र क्रियाशील मनहरूसँग कि पंक्तिकारको भोगाई र पीडा सांकेतिक हो र यसलाई बेलैमा नसच्याउँदा भविष्यमा नेपालको सुरक्षित हवाई यात्राका लागि विकराल घात, प्रतिघात निम्तन सक्छ, त्यतिबेला हवाई सेवा सञ्चालक र यसमा संलग्न सेवा दिएर मेवा लिइरहेकाको भविष्य अनिश्चित र धराशायी उन्मुख हुनेछ साथै देशको सभ्यता र राष्ट्रिय गौरवमा चोट पुग्नेछ। यसमा तत्काल विकल्प खोजौं। वियर उत्पादकको सत्कर्म हवाई जहाजमा नभएर बरु वायुसेवा निगमले आवधिक रूपमा आफ्नो बजेट कार्यक्रमले उसका यात्रु र सेवा सञ्चालनमा जोडिने पक्षहरू र निर्णयकर्ताका लागि वियर उत्सव गरेर व्यावसाय प्रवर्धनको आयोजना गरोस् त्यसबाट विमानभित्रको त्रास र शौचको असुविधाबाट अरू यात्रु प्रताडित हुन नपरोस्। नेपाली मन र नेपाली पनप्रति सजग र सहयोगी बनौं। देश रहे हामी भन्न पाइन्छ। न्यौपाने स्थानीय शासन विज्ञ हुन्।"
हिमालयन चितुवा केवन किक बक्सिङको अन्तरराष्ट्रिय प्रतिस्पर्धामा भिड्ने,"काठमाडौं : विश्वको चर्चित केवन किक बक्सिङ अन्तरराष्ट्रिय प्रतियोगिता २०२० मा नेपाली युवा खेलाडी अविरल घिमिरेले प्रतिस्पर्धा गर्ने भएका छन् । नेपालका तर्फबाट कम उमेरमा सो प्रतियोगितामा भाग लिने उनी पहिलो बक्सर हुन्। उनी हिमालयन चितुवा नामले बक्सिङ खेलमा विश्वचर्चित छन् । यही मङ्सिर २८ गते जापानको टोकियोमा सो प्रतियोगिता आयोजना हुँदैछ । युवा समाजसेवी एवं व्यवसायी रामनारायण घिमिरेका अनुसार २१ वर्षीय हिमालयन चितुवा बाज्रिलियन खेलाडी फिलिपसँग सो प्रतियोगितामा भिड्नेछन् । फिलिप पनि अन्तरराष्ट्रिय बक्सर खेलाडी हुन् । अन्तरराष्ट्रिय बक्सिङ खेलाडी एवं प्रशिक्षक देवनारायण घिमिरेका सुपुत्र अविरल अहिले आफ्ना बुवाकै विशेष प्रशिक्षणमा छन्। चन्द्रागिरि नगरपालिका१२ गुर्जुधारा निवासी उनीहरु पाँच वर्षदेखि जापानको नागोया सहरमा बस्दै आएका छन्। के वन किक बक्सिङ प्रतियोगिता लाई जापानसहित अन्तरराष्ट्रिय बक्सिङ खेल क्षेत्रले उच्च महत्वका साथ हेर्ने गर्छ । सो प्रतियोगितामा नेपालको प्रतिनिधित्व गर्दै मार्शल आर्टका समेत खेलाडी देवनारायणले सन् २००४ मा भाग लिएका थिए। उनी अन्तरराष्ट्रियस्तरका के वन बक्सर खेलाडी तथा प्रशिक्षक हुन्। समाजसेवी रामनारायणका अनुसार अविरलले हालसम्म ४७ व्यावसायिक किक बक्सिङमा भिडन्त गरिसकेको र तीमध्ये नौ अन्तरराष्ट्रिय खेलका आठमा प्रथम भई विश्व कीर्तिमान कायम गर्न सफल भएको बताए। अविरलले नियमितरुपमा सिमुरा डोजोमा प्रशिक्षण लिँदै आएका छन् । 'अविरलसँग साहस, जोश र लगनशीलता छ । नेपालका लागि के वन किक बक्सिङ अन्तरराष्ट्रिय प्रतियोगितामा भाग लिन छनौट हुनु नै ठूलो उपलब्धि हो । अविरलले उपाधि चुम्नेमा म विश्वस्त छु । यसका लागि उनलाई सरकार, खेलप्रेमी नेपालीको थप हौसला दिन आग्रह गर्छु, सामाजीक सञ्जालमा देवनारायणले लेखेका छन्। यसैगरी गैरआवासीय नेपाली सङ्घ जापानका उपाध्यक्ष दीपक कार्कीले अविरल जापानमा रहे पनि नेपालको प्रतिनिधित्व गर्दै के वन किक बक्सिङ अन्तरराष्ट्रिय प्रतियोगितामा छनोट हुनु नेपालका लागि प्रतिष्ठाको विषय रहेको बताए। बक्सर अविरलले जापानी खेलाडी रादालाई पराजित गर्दै गत वर्ष टोकियोमा नै सम्पन्न होस्ट कप एसको उपाधि हात पारेका थिए। रादा जापानका चर्चित व्यावसायिक किक बक्सर हुन् । तीन राउण्डको तीन चरणको खेलमा अङ्क बराबरी हुँदा पुनःदुई मिनेटको थप समयमा अविरलले प्रतिस्पर्धीलाई नकाउट गर्दै उपाधि जितेका थिए। यसैगरी उनले गत वर्ष नै टोकियोको नागोयामा सम्पन्न हिट ४६ किक बक्सिङको टाइटल जित्न सफल भएका थिए । सो भिडन्तमा उनले जापानी च्याम्पियन मुकेवासलाई पहिलो राउण्डमै मुक्का प्रहार गरी मैदानमा ढालेर हिट ४६ किक बक्सिङको टाइटल उपाधि जित्ने कान्छा बक्सर बनेका थिए।रासस सामाजिक सञ्चालमा बक्सर अविरलले भनेका छन्, 'पुनःएकपटक बक्सिङ खेलमार्फत नेपाललाई विश्वमा थप परिचित गराउन चाहन्छु । मलाई थप ऊर्जा र हौसला दिनुहोस्, म प्रतियोगिताको ताज पहिरिन नजिक पुग्दैछु ।' रासस"
