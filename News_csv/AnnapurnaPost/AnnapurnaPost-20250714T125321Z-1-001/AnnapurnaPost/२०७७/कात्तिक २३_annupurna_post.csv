शीर्षक,विवरण
वामपन्थी विवादको जड,"नेकपा विभाजन भयो भने नेपालमा यति ठूलो गणितमा वामपन्थीको शक्तिशाली सरकार सायद कहिल्यै बन्ने छैन राजनीतिक परिदृश्यले वामपन्थीहरू पतनको दिशामा अघि बढेको संकेत गर्छ। विश्वमा वामपन्थीको पतन कसरी भएको रहेछ भन्ने पत्ता लगाउन अब इतिहासका ढड्डा पल्टाइरहन नपर्ने अवस्था उत्पन्न भएको छ। १०४ बर्से निरंकुश राणाशासनदेखि लिएर तीसबर्से निर्दलीय पञ्चायती प्रणाली वा प्रजातन्त्र पुनस्र्थापना आन्दोलन होस् वा २४० बर्से वंशवाद अन्त्य गर्दै लोकतान्त्रिक गणतन्त्र स्थापना गर्न नेपालका वामपन्थीको प्रमुख भूमिका रहँदै आएको हो। यही सत्य आत्मासात गर्दै परिवर्तनका वाहक प्रमुख दुई पार्टी नेपाली कांग्रेस र वामपन्थी शक्तिलाई पालैपालो सत्ताको बागडोर सुम्पिँदै आएका छन् नागरिकले। पछिल्लो संविधानसभा निर्वाचनमा नागरिकले वामपन्थी पार्टीलाई न्याय गरे। लोकतान्त्रिक गणतन्त्रको माग वा एजेन्डा वामपन्थी पार्टी माओवादीको भएका कारण उसलाई ठूलो पार्टी बनाए भने दोस्रो संविधानसभा निर्वाचनमा समेत वामपन्थीलाई बहुमत दिए। त्यति मात्र होइन, २०७२ को संघीय संसद्को निर्वाचनमा दुई ठूला वामपन्थी पार्टी एक हुने र सरकार परिवर्तनको खेल बन्द गर्छौं, राजनीतिक स्थायित्व प्रदान गर्छौं भन्दै घरदैलो पुगेका दुई वामपन्थीलाई नागरिकले झन्डै दुईतिहाइ मतदान गरे वा समाजवादउन्मुख सैद्धान्तिक दर्शन कार्यान्वयनका लागि सहीछाप ठोके निर्वाचनमार्फत। दुई वामपन्थी पार्टीबीच मात्र होइन, सम्पूर्ण सानाठूला वामपार्टी एक हुनुपर्छ भन्दै निर्वाचनमा सफलता प्राप्त गरेपछि जनतालाई झुक्याउन पार्टी र एकीकरणको नाटक मञ्चन गरियो, जुन अढाई वर्ष काट्दा पनि पूरा हुन सकेको छैन। एकीकरण प्रक्रियामा एउटा पक्ष सधैं सकारात्मक रहेको छ भने अर्को पक्ष छलछाम गर्नेबाहेक केही देखिएको छैन। दुवै पक्षमा इमानदारी देखिएको भए नेपाल सुनौलो युगमा प्रवेश गर्नेमा दुईमत थिएन। नेपालका हरेक निर्वाचन हेर्ने हो भने वामपन्थी पार्टी जहिले पनि बहुमतमा छन्। तर दुर्भाग्य, सर्वहाराको पार्टी भनेर कहिल्यै नथाक्ने नेताहरू देवत्वको भूत सवार भए झैं सत्ता, शक्ति र सम्पत्तिमा लिप्त हुन पुगे। सर्वहारा त कहाँ हुन् कहाँ। करिब अढाई वर्षको समयलाई राजनीतिक विश्लेषकले भिन्न तरिकाले विश्लेषण गर्न थालेका छन्। दुई पार्टी एकीकरण हुँदा विचार, सिद्धान्त, आचरण र सबैभन्दा ठूलो कुरा मन नमिली सम्झौताका आधारमा एकीकरण गरियो। व्यक्तिगत स्वार्थ छाडी समाजवादी आन्दोलनलाई मूर्तरूप दिन राष्ट्र, राष्ट्रियता र आम नागरिकका मुद्दामा एक भएको भए सायद अहिले उत्पन्न समस्या आउने नै थिएन। एउटा शक्तिलाई सिध्याएर वा तेजोबध गरेर आफ्नो हैकम चलाउन खोजेका कारण एकीकरण अपवित्र गठबन्धनमा परिणत हुँदै छ। दुई वामपन्थी पार्टी नमिल्दा विभिन्न सम्झौता गर्दा पनि एउटा पक्ष सधैं धोका खाँदै आएको जनजाहेर छ। पहिलो सम्झौता हुँदा प्रधानमन्त्री पद छाड्न नमान्दा तत्कालीन माओवादी बाध्य भएर कांग्रेसको समर्थनमा सरकार बनाउन बाध्य हुँदा आफ्नो हठका कारण वामपन्थी आन्दोलन एक कदम पछि हटेको थियो भने पछिल्लोचोटि तत्कालीन एमाले संविधान जारी भएपश्चात् आफ्नो नेतृत्वमा सरकारको नेतृत्व हुने सर्त भएका कारण अपूरो संविधान जारी गरी प्रधानमन्त्री खान हतार भएको जगजाहेर छ। त्यति मात्र होइन, आफ्नै पार्टीको प्रधानमन्त्रीलाई जबर्जस्ती राजीनामा गराउँदा के प्रस्ट भइसकेको थियो भने आफू प्रधानमन्त्री भइरहन मुलुकबाटै वामपन्थी बिदा गर्नसमेत पछि नपर्नाले सर्वहारा एवम् मजदुरका लागि आन्दोलन नभई सर्वस्व प्राप्ति एवं सम्पत्ति जोड्नका लागि रहेछ भन्ने निष्कर्षमा नागरिक पुगे। यसले आगामी दिनका वामपन्थी पार्टीको भविष्य के होला भन्ने अनुमान गर्न सहज बनाइदिएको छ। एक त राजनीतिक, सामाजिक एवं आर्थिक रूपमा परनिर्भर हाम्रोजस्तो राष्ट्रमा विश्व राजनीतिले प्रत्यक्षरूपमा असर पारेकै हुन्छ भने संसारमा वामपन्थी व्यवस्था देख्न चाहने राष्ट्र एउटा हातका औंलामा पनि अटाउँदैन। तसर्थ शक्तिसम्पन्न राष्ट्रहरूले आर्थिक अनुदान एकातिर घटाइराखेका छन् भने अर्कातिर राजनीतिक दबाब त छँदैछ, त्यसमाथि पनि पार्टीभित्रको व्यक्तिगत स्वार्थ कलहका कारण बाहिरी शक्तिहरूले त झन् खेल्ने मौका सजिलै पाएका छन्। दलीय व्यवस्थामा पार्टी नै सर्वेसर्वो हुन्छ। पार्टी कमजोर हुनु भनेको प्रजातन्त्र कमजोर हुनु हो। त्यसमाथि पनि अन्तरपार्टी कलह बढ्दै जाँदा वटुवाले चासो राख्नु स्वाभाविकै हो। छोटो दलीय व्यवस्थाको इतिहास जुन पार्टी बारम्बार विभाजित भए, तिनीहरूको दलीय राजनीतिक इतिहासको सूचीमा नाम अंकित भइसक्यो भन्दा अत्युक्ति हुँदैन। जुन पार्टी विभाजित भई निर्वाचनमा गए, तिनीहरूले नराम्रो पराजयको इतिहास बिर्सन नपर्ने हो। करिब आधा मतदाताको प्रतिनिधित्व गर्ने तराई क्षेत्रको आफूले प्रतिनिधित्व गरेको दाबी गर्ने मधेसवादी पार्टीहरू मिलेर एउटा मात्र समाजवादी पार्टी निर्माण भएको छ। त्यसैगरी कांग्रेसको महाधिवेशन नजिकिँदै गर्दा पार्टी नेतृत्व हत्याउन भएको शक्ति संघर्षलाई सामान्य रूपमा लिन सकिन्छ। त्यसमा पनि कांग्रेसको इतिहास हेर्ने हो भने ६० र ४० को भागबन्डामा सबै विवाद समाधान भएका छन्। माओवादी र एमाले दुई पार्टी मिलेको मसी सुक्न नपाउँदै उग्र वामपन्थी सोचका कारण पार्र्टी विभाजन हुन खोज्नु यो सामान्य रूपमा मात्र हेर्दा नेपाल र नेपालीले संघीय लोकतान्त्रिक गणतन्त्र बुझ्न धेरै बाँकी रहेको ठहर्छ। हरेक राजनीतिक निर्णयमा छिमेकीको हस्तक्षेपकारी भूमिका रहँदै आएको इतिहासले प्रस्ट गर्छ। वर्तमानमा त अर्को छिमेकी राष्ट्रले समेत प्रत्यक्षरूपमा संलग्न एवं चासो व्यक्त गर्न थालेको छ। अहिलेको विवादमा नेकपा विभाजन भयो भने सम्भवतः नेपालमा यति ठूलो गणितमा वामपन्थीको शक्तिशाली सरकार सायद कहिल्यै बन्ने छैन। राजनीतिक विश्लेषकहरूका अनुसार नेकपा विभाजनपश्चात् केपी ओली, कांगे्रस र समाजवादी मिलेर सरकार बनाउने जसको नेतृत्व ओलीले नै गर्नेछन् प्रथम चरणमा। दोस्रो चरणमा वामपन्थी सिध्याउने अर्को खेलमा समाजवादी पार्टीका डा बाबुराम भट्टराईको नेतृत्वमा प्रचण्ड समूह र कांग्रेससहितको समर्थनमा सरकार बनाउने र तेस्रो चरणमा संघीय र प्रदेशसभाको निर्वाचन डा बाबुराम भट्टराईले गराउने र समाजवादी र कांग्रेसबीच चुनावी तालमेल गराई चुनावपछिको सरकारको नेतृत्व कांग्रेसले गर्ने सर्तमा वर्तमानमा नेकपालाई विभाजन गर्न ग्राइन्ड डिजाइन गराइँदै छ। यसरी करिब साढे दुई वर्षपछि हुने निर्वाचनमा बाहिरी तथा भित्री शक्तिहरू निर्वाचनमा विजय मात्र होइन, वामपन्थी आन्दोलनलाई पूर्णविराम लगाउने खेलमा छन्। त्यस खेलमा जानी वा अन्जानमा ओलीको ठूलो भूमिका देखिन्छ। पार्टीबाट निर्वाचित प्रधानमन्त्री पार्टीका कुनै तहका निर्णय मान्दिनँ भन्नु योभन्दा ठूलो उग्र वामपन्थी सोच वा अराजकता अरू केही हुन सक्दैन। एकलौटी एवं अन्तरपार्टीका कार्यकर्ता थाकेका बेला आम जनता वा अन्य पार्टीका कार्यकर्ताका लागि सरकारका क्रियाकलाप ठूलो चुनावी मसला बन्ने त छँदै छ। तसर्थ वर्तमान सरकार वा उसको पार्टीलाई मतदान गर्र्नु भनेको २०७२ का भूकम्पपीडित हालसम्म पनि खुला आकाशमुनि रहेको ठीक भन्नु हो भने निर्मला बलात्कार काण्ड, सुरक्षा दिने प्रहरी पालमा रहनु, ३३ केजी सुन प्रकरण, वाइडबडी, छिमेकी भारतसँग असफल कूटनीति, कोभिड १९ औषधि खरिदमा भ्रष्टाचार, नेपाल ट्रस्टका सम्पूर्ण सम्पत्ति यती समूहलाई कौडीको मूल्यमा सुम्पिनु, विदेशमा अलपत्र नेपाली महाकालीमा हामफाली स्वदेश भित्रिनु, अख्तियार पंगु बनाउनु, न्यायालय पार्टीको कमिटी बनाउन खोज्नु, कोरोनाका कारण गरिब जनतालाई मनकारी मनहरूले सडकमै खुवाउन बाध्य हुनु, जनताका उपचार गर्न सक्दिनँ भन्नु, महँगी, मल अभाव, सयौं यस्ता काण्ड चुनावी नारा बनाएर जनताबीच विपक्षी जाँदा फुटेको पार्टीको हालत के होला र संसारभर वामपन्थी कसरी पतन भएका रहेछन् भन्ने सजिलै अनुमान लगाउन सकिन्छ।"
कोभिड१९ को नयाँ शोध,"कोरोना भाइरस (सार्स कोभ २) र यस भाइरसको संक्रमणबाट हुने भनिएको कोभिड १९ का बारेमा नयाँनयाँ तथ्य बाहिर आइरहे पनि अहिलेसम्म यसको संक्रमण, लक्षण तथा उपचारको स्पष्ट तस्बिर प्राप्त भइसकेको छैन। कोभिड १९ का सम्बन्धमा गरिएका अहिलेसम्मका कुनै पनि अध्ययन विवादमुक्त छैनन्। तर कोरोना भाइरस संक्रमित ८० प्रतिशत मानिसलाई कोभिड १९ ले कुनै असर नगर्नेमा लगभग सबै अध्ययन सहमत छन्। यसको वैज्ञानिक कारण हो इम्युनिटी अर्थात् शरीरको रोग प्रतिरोधक क्षमता। हो, शरीरको रोग प्रतिरोधक क्षमता मजबुत भएको खण्डमा शरीरले स्वस्फूर्तरूपमा यस्ता भाइरस खेदेर बाहिर फ्याँकिदिन्छ। यसैले गर्दा अधिकांश मानिसलाई कोरोना संक्रमण भएको अवगतसमेत हँुदैन। यस प्रक्रियामा कसैकसैलाई हल्का ज्वरो आउन सक्छ। तीमध्ये कतिपय मानिस पानी पट्टी गरेर वा सिटामोल आदि खाएरै निको हुन्छन्। तर इम्युनिटी कमजोर भएकाको हकमा भने कोरोना भाइरसको संक्रमणले अनेक लक्षण देखाउन सक्छ। अहिलेसम्म प्रकाशमा आएका प्रमुख लक्षण हुन् ज्वरो वा शरीर चिसो, सुक्खा खोकी, सास फेर्न कठिनाइ, थकान, टाउको तथा शरीर दुःखाइ, गन्ध र स्वाद नपाउनु, गलामा खरास, नाक बन्द हुनु वा सिँगान बग्नु, उल्टी हुनु, पखाला लाग्नु, लगातार छाती दुख्नु, भ्रम, उठेर बस्न नसक्नु, ओठ तथा अनुहार नीलो हुनु आदि। अध्ययनअनुसार यस्ता लक्षण मानिसपिच्छे फरकफरक हुन् सक्छन्। अधिकांशलाई चर्को ज्वरो आउँछ। तर कतिपयलाई ज्वरो नआईकन अन्य लक्षण देखिन सक्छ। दीर्घरोगबाट पीडित तथा रोग प्रतिरोधात्मक क्षमता कम भएकाहरूमा कोभिड १९ उग्र लक्षण देखा पर्न सक्छ। यस्ता मानिसलाई नै कोभिड १९ को जोखिम हुन्छ। उनीहरूलाई नै सघन उपचारको आवश्यकता पर्छ। बाँकीका लागि कोरोना भाइरस इन्फ्लुएन्जा भाइरस (मौसमी रुघाखोकी) जस्तै हो। शरीरको इम्युनिटी कमजोर भएको खण्डमा मौसमी रुघाखोकीले पनि त मानिस मर्छन्। हरेक वर्ष इन्फ्लुएन्जा भाइरसका कारण श्वासप्रश्वासमा समस्या उत्पन्न भई विश्वमा ६ लाख ५० हजारभन्दा बढीको मृत्यु हुने गरेको तथ्यांक छ। भनिन्छ पृथ्वीमा तीन लाख २० हजार भाइरस छन्। तीमध्ये २१९ प्रकारका भाइरसको पहिचान भएको छ। यी भाइरसले अहिले होइन उहिल्यैदेखि नै मानिसमाथि आक्रमण गरिरहेका छन्। मानिसको शरीरको रोगप्रतिरोध शक्ति (इम्युनिटी) का कारण नै मानिस यस्ता भाइरसका बीचमा पनि बाँचेका छन्। त्यसैले महत्त्वपूर्ण भाइरसको पहिचान होइन, मानिसको इम्युनिटी हो। मानिसको इम्युनिटी शक्तिशाली भए कुनै भाइरसले पनि हल्लाउन पनि सक्दैन। यो वैज्ञानिक तथ्य हो। त्यसैले कोरोनाको स्थायी समाधान भनेको मानिसको रोग प्रतिरोधात्मक क्षमता वृद्धि नै हो। त्यसैले विश्व स्वास्थ्य जगत् कसरी मानिसको रोग प्रतिरोधक क्षमता बढाउन सकिन्छ भन्ने बाटोमा अगाडि बढ्नुपर्छ। औषधि तथा भ्याक्सिन कोभिड १९ को अस्थायी समाधान हो भने रोग प्रतिरोधात्मक क्षमता वृद्धि कोरोना भाइरसलगायत भविष्यमा देखा पर्न सक्ने अन्य भाइरसको स्थायी समाधान हो। अध्ययनअनुसार शरीरको इम्युनिटी शक्तिशाली बनाउन तथा शरीरमा एन्टीअक्सिडेन्टस् मात्रा बढाउन भिटामिन सी, डी, ई, बिटा केरोटिन, जिंक तथा सेलिनियम आदिको महत्त्वपूर्ण भूमिका रहन्छ। शरीरमा यस्ता भिटामिन्स आवश्यक मात्रामा छ भने कोरोना भाइरसको संक्रमण नभएको र संक्रमण भएको खण्डमा पनि कोभिड १९ ले उग्र रूप नलिएको र कोभिड १९ को उग्र लक्षण देखिएका बिरामीमा भिटामिन सी तथा भिटामिन डी आदिको कमी भएको अनेक अध्ययनले देखाएका छन्। अमेरिकाको नर्थ वेस्टर्न युनिभर्सिटीले चीन, फ्रान्स, जर्मनी, इटली, इरान, दक्षिण कोरिया, स्पेन, स्विजरल्यान्ड, बेलायत तथा अमेरिकाका अस्पताल तथा क्लिनिकमा गरिएको अध्ययनमा कोभिड १९ का बिरामीमा भिटामिन डीको कमी देखियो। यस अध्ययनमा प्रोफेसर ब्याकम्यान तथा उनको टिमले भिटामिन डी र साइटोकिन स्ट्रोर्मको सम्बन्धलाई प्रकाश पारेका छन्। साइटोकिन स्ट्रोर्म यस्तो स्थिति हो, प्रतिरोधक क्षमता बढी सक्रिय हँुदा शरीरमा सुन्निन्छ। साइटोकिन स्ट्रोर्मले फोक्सोमा नराम्रोसँग क्षति पुर्याउने गर्छ र एक्युट रेस्पिरेटरी डिस्ट्रेस सिन्ड्रोमका कारण बिरामीको मृत्युसमेत हुन जान्छ। ब्याकम्यानका अनुसार भिटामिन डीले प्रतिरोधक क्षमतालाई मजबुत मात्र होइन, अति सक्रिय हुनबाट पनि बचाउँछ। शरीरमा भिटामिन डीको मात्रा ठीक भएको खण्डमा अन्य थुप्रै प्रकारका रोगबाट पनि बच्न सकिन्छ। यस अध्ययनको निष्कर्ष छ भिटामिन डीको सही मात्राले कोरोना संक्रमण रोक्न नसक्ने भए पनि कोभिड १९ लाई गम्भीर हुनबाट र कोरोना संक्रमित बिरामीलाई मृत्युबाट बचाउन सक्छ। डेली मेलमा प्रकाशित एक यस्तै अध्ययनमा कोभिड १९ बाट मृत्यु हुनेमध्ये ९९ प्रतिशत बिरामीमा भिटामिन डीको कमी देखिएको उल्लेख छ। इन्डोनेसियामा ७८० कोभिड १९ का बिरामीमा गरिएको अध्ययनमा ९८९ प्रतिशत संक्रमितमा भिटामिन डीको कमी देखियो। अध्ययनअनुसार २० एनजीप्रति एमएलभन्दा कम भिटामिन डी भएकाहरूको मृत्यु भएको थियो भने पर्याप्त भिटामिन डी हुनेमध्ये सिर्फ ४१ प्रतिशतको मृत्यु भएको थियो। अहिले विश्वका एक अर्ब मानिसमा भिटामिन डीको कमी छ भने नेपालको स्थिति गम्भीर छ। एक अध्ययनअनुसार नेपालमा ६० प्रतिशत मानिसमा भिटामिन डीको कमी छ। भिटामिन डी यस्तो पोषकतत्व हो, जसले क्याल्सियम अवशोषणलाई मद्दत गर्छ भने हड्डी स्वस्थ राख्न तथा इम्युनिटी तथा मांसपेशी मजबुत राख्न महत्वपूर्ण भूमिका निर्वाह गर्छ। यसैगरी कोरोना रोकथाम र उपाचारमा भिटामिन सीको पनि महत्त्वपूर्ण भूमिका देखिएको छ। धूमपान, मद्यपान, गलत खानपान र पर्याप्त पोषण अभावका कारण विश्वका करोडौं मानिसमा भिटामिन सीको कमी छ। वैज्ञानिक अध्ययन भन्छ मानिसको शरीरको रगत प्लाज्मामा लगभग १६ एमसीएमओएल प्रतिलिटर भिटामिन सी हुन्छ भने भाइरस तथा ब्याक्टेरियाले आक्रमण गर्न नसक्ने लगभग ८० प्रतिशत चान्स हुन्छ। गरिहाले पनि शरीरको इम्युनिटीले यस्ता भाइरसलाई खेदेर शरीर बाहिर फ्याँकिदिन्छ। भिटामिन डीको सही मात्राले कोरोना संक्रमण रोक्न नसक्ने भए पनि कोभिड १९ लाई गम्भीर हुनबाट र कोरोना संक्रमित बिरामीलाई मृत्युबाट बचाउन सक्छ। कोभिड १९ को स्थितिमा भिटामिन सीले कसरी काम गर्छ भने फोक्सोलाई हानि पुर्याउने प्रमुख कारण फ्री रेडिकल तथा अक्सिडेटिभ स्ट्रेस हुन्, प्रतिरोधक क्षमता कमजोर भयो भने यस्तो स्थिति देखा पर्छ। भिटामिन सी एक शक्तिशाली एन्टीअक्सिडेन्ट हो, जसले फ्री रेडिकललाई निस्तेज पारेर फोक्सोलाई हानि हुनुबाट रोक्छ। अतः पर्याप्त भिटामिन सी, भिटामिन ई, बिटा केरोटिन, जिंक र सेलेनियमको सेवनबाट शरीरमा एन्टीअक्सिडेन्ट मात्रा बढाउन सकिन्छ। तर शरीरमा कमी भएका यस्ता भिटाभिन्सक पूर्तिका लागि टेबलेट, क्याप्सुल तथा इन्जेक्सन लिनु ठीक होइन, प्राकृतिक रूपमा नै यस्ता भिटामिन्स लिन उत्तम हुन्छ। भिटामिन डी दुई स्रोतबाट प्राप्त हुन्छ पहिलो सूर्यको प्रकाशबाट र दोस्रो खानाबाट। महिनाको एकपटक आधा घन्टाजति घाममा बस्ने हो भने शरीरलाई भिटामिन डी ३ पर्याप्त मात्रामा उपलब्ध हुन्छ। माछामासु, अन्डा, दूध र दुग्धजन्य पदार्थ, च्याउ, सुन्तलालगायतका फलपूल तथा हरिया तरकारीमा भिटामिन डी २ पाइन्छ। भिटामिन सीका प्रमुख स्रोत भनेको अमला, बेलाउती, कागती, सुन्तला, मौसमी तथा अन्य अमिलो फलफूल तथा तरकारी हुन्। अतः दैनिक दुई दाना ताजा अमला वा एक चम्चा शुद्ध अमला पाउडर सेवन गर्ने हो भने इम्युनिटी बढ्ने मात्र होइन, अनेक स्वास्थ्य लाभ प्राप्त हुन्छ। स्मरण रहोस्, शरीरमा पोषणतत्वको कमीको एक प्रमुख कारण कमजोर पाचन शक्ति हो।"
वालिङमा फुट्सल सञ्चालनमा,"स्याङजा : स्याङ्जामा फुटसल कोर्ट संचालनमा आएको छ। वालिङ नगरपालिका ८ बीपी चोकमा स्थापित फुटसल जिल्लामै पहिलो हो। वालिङ् स्पोर्टस् सेन्टरले औपचारिकरुपमा आइतवारदेखि खेल सुरु गर्ने जनाएको छ। स्थानीय खेलप्रेमी गणेश सुवेदीले छ रोपनी क्षेत्रफलमा झण्डैं एक करोडको लागतमा आर्कषक फुटसल कोर्ट तयार पारेका हुन। आउदा दिनमा ब्याडमिण्टन कोर्ट, स्वीमिङ पुल, सभाहल, रेष्टुरेण्ट, लज सहितको योजना अनुरुप भौतिक पूर्वाधारका कामजारी रहेको सुवेदी भन्छन्। पछिल्लो समय सबै उमेर समूहको खेलप्रति आकर्षण बढेका बेला आफनै नगरमा फुटसल सञ्चालनमा ल्याएका सुबेदीले नमूना कामको थालनी गरेका छन्। फुटसल संचालनपछि दैनिकी काममा ब्यस्त रहने र खेलप्रति लगाव हुनेका लागि साँझ बिहान समयमा सदुपयोग गर्ने थलो बन्नेछ। फुट्सल उदघाटन गर्दै सभापति मोहन रेग्मी, प्रमुख दिलिपप्रताप खाँण, जेष्ठ सदस्य टुकप्रसाद सुवेदीलगायत। तस्बिर : अन्नपूर्ण साँझ, रात, घाम पानी नभनीकन खेल्न पाइनेहुदाँ हामी जस्ता नियमित खेलको अभ्यास गर्नेलाई सहयोग पुग्ने बताउँछिन ट्रिनिटी क्लबका अस्मिता रनपाल । घरभित्र खेलिने हुँदा फुर्सदको समय मिलाएर खेल्न सकिने फुटबल खेलाडी समेत रहेकी रनपालको भनाइ छ। फुटसलको गण्डकी प्रदेश विधायन समिति सभापति मोहन रेग्मी, वालिङ नगर प्रमुख दिलीपप्रताप खाँण र ज्येष्ठ नागरिक टुकप्रसाद सुबेदीले शनिबार उद्घाटन गरेका छन्। उदघाटनका क्रममा सभापति रेग्मी, वालिङ नगर प्रमुख खाँणले खेलाडीको क्षमता प्रस्फुट गर्ने थलोका रुपमा विकास गर्दै व्यवसायिक खेलाडी उत्पादन गर्नुपर्नेमा जोड दिए। यसैगरी, सोही वडा अध्यक्ष कमलप्रसाद सुबेदी, अखिल नेपाल फुटबल संघ (एन्फा) का केन्द्रीय सदस्य लालबहादुर ज्वारचन, नवप्रभात युवाक्लबका पूर्व अध्यक्ष बालकृष्ण सुबेदी, सचिव तोलाकान्त बगाले र फुट्सल सञ्चालक गणेश सुवेदी लगायतले खेलले मानिसलाई स्वस्थ्य र अनुशासित बनाउने हुदाँ यसलाई निरन्तरता दिनुपर्ने बताए।"
पाकानोनलाई स्वर्ण,"काठमाडौं : थाइल्यान्डका पाकानोन चानथाराङ्सीले काठमाडौं अन्तर्राष्ट्रिय भर्चुअल तेक्वान्दो पुम्से च्याम्पियनसिपमा स्वर्ण जितेका छन्। शनिबारबाट सुरु भएको च्याम्पियनसिपको छात्र १२ वर्षमुनिको स्पर्धामा पाकानोनले स्वर्ण जितेका हुन्। उनले भारतका देवासिस दासलाई पछि पारे। यस स्पर्धामा मलेसियाका बालाजी तेक्वान्दो स्कुल र मकाउका वाई हाङ चानले कांस्यमा चित्त बुझाए। यसैगरी छात्र १० वर्षमुनिको समूहमा मलेसियाका मोहमद अरिफिन अस्नावीले पहिलो स्थान हात पारे। यस समूहमा अरिक रानाले रजत जित्दा श्रीलंकाका पुमिदु देनुका पाथिराना र नेपालका सुवान गुरुङले कांस्य पदक पक्का गरे। छात्राको १० वर्षमुनिको स्पर्धामा श्रीलंकाकी थिनुमी भिसास्नाले स्वर्ण पदक जितिन्। उनले मलेसियाकी नुर अयर अब्दुल्लालाई पछि पारिन्। नेपालकी प्रतीक्षा राना र मलेसियाकी सोभिना मेइ सासौले कांस्य पदक जिते। यसैगरी छात्रा १२ वर्षमुनिको समूहमा मलेसियाकी जोसेफिन चिन जियाले स्वर्ण जितिन्। उनले मेक्सिकोकी क्लाइरे फ्लोरेस चापालाई पछि पारिन्। मलेसियाकी इरिस नुर युसुफ र थाइल्यान्डकी रावी मोनानीले तेस्रो स्थानमा चित्त बुझाए। दुईदिने च्याम्पियनसिप नेपाल ओलम्पिक कमिटीका अध्यक्ष जीवनराम श्रेष्ठले उद्घाटन गरे। उनले अहिलेको विषम् परिस्थितिमा पनि खेलकुदलाई चलायमान बनाउन च्याम्पियनसिपले महत्वपूर्ण भूमिका खेल्ने बताए। कार्यक्रममा नेपाल तेक्वान्दो संघका उपाध्यक्ष हरिश्वर पोखरेल, राष्ट्रिय खेलकुद परिषद् (राखेप) की सदस्य नन्दा बस्याल, च्याम्पियनसिपका संयोजक कुमार लामा घिसिङलगायतको उपस्थिति थियो। कार्यक्रममा राखेप बोर्ड सदस्यमा नियुक्त भएकी बस्याललाई सम्मान गरियो। च्याम्पियनसिपमा नेपालसहित १९ राष्ट्रका तीन सय ६२ खेलाडीले प्रतिस्पर्धा गर्दै छन्। च्याम्पियनसिपमा नेपालका एक सय ९० र हङकङ, मलेसिया, श्रीलंका, भारत, म्यानमार, मकाउ, सुरिनेम, थाइल्यान्ड, मेक्सिको, अस्ट्रेलिया, जापान, नाइजेरिया, बंगलादेश, टिमोर, बेलायत दक्षिण कोरिया, फिलिपिन्स र कम्बोडियाका एक सय ७१ खेलाडीले सहभागिता जनाएका छन्। युनाइटेड तेक्वान्दो डोजाङ, सीतापाइला तेक्वान्दो डोजाङ, सगरमाथा न्यु बानेश्वर तेक्वान्दो डोजाङ र पिङ्ला तेक्वान्दो डोजाङको संयुक्त पहलमा च्याम्पियनसिप आयोजना हुन लागेको हो। च्याम्पियनसिपमा यू१०, यू१२, यू१४, यू१७, यू२१, यू२९, यू४०, यू५० र ५० वर्षभन्दा माथिका उमेर समूहमा प्रतिस्पर्धा हुनेछ। महिला तथा पुरुषका लागि एउटै उमेर समूह निर्धारण गरिएको छ। हरेक उमेर समूहका लागि पुम्सेका छुट्टाछुट्टै विधा तोकिएको छ। च्याम्पियनसिपका उत्कृष्ट महिला तथा पुरुष खेलाडीले एक सय अमेरिकी डलर पुरस्कार प्राप्त गर्नेछन्। युट्युबमा सबैभन्दा बढी भ्यु प्राप्त भिडियोले मोस्ट लाइक भिडियोका रूपमा दुई सय अमेरिकी डलर पुरस्कार प्राप्त गर्नेछ।"
लाखे सम्मानित,"काठमाडौं : राष्ट्रिय खेलकुद परिषद् (राखेप) का नवनियुक्त सदस्य पुरेन्द्रविक्रम लाखे शनिबार सम्मानित भएका छन्। राखेपको सदस्य पदमा नियुक्त भएकोमा उनलाई सम्मान गरिएको हो। ललितपुर जिल्ला कराते महासंघका अध्यक्ष सानुलाल श्रेष्ठ, लगनखेल डोजोका संस्थापक मुख्य प्रशिक्षक एवं संरक्षक मीनकृष्ण महर्जन, डोजोका अध्यक्षसमेत रहेका नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठलगायतले लाखेलाई सम्मान गरेका थिए। खेलाडीका रूपमा लाखेको मुख्य उपलब्धि नेपालमै १९९१ मा भएको एसियाली कराते च्याम्पियनसिपमा स्वर्ण जित्नु हो। लाखे दोस्रो पटक राखेपको सदस्यमा नियुक्त भएका हुन्। यसअघि उनी २०६३ सालमा पनि राखेपको सदस्यमा थिए।"
खेलाडीको वर्गीकरण परिमार्जन,"काठमाडौं : नेपाल क्रिकेट संघ (क्यान)ले राष्ट्रिय क्रिकेट टोलीका पुरुष तथा महिला खेलाडीको वर्गीकरणमा परिमार्जन गरेको छ। यसअघि गरिएको खेलाडी वर्गीकरणको चौतर्फी विरोध भएपछि क्यानले केही खेलाडीको वर्गीकरण परिमार्जन गरेको हो। खेलाडी वर्गीकरण छनोट समितिले तयार गरेको नयाँ वर्गीकरणलाई शनिबार बसेको क्यानको बोर्ड बैठकले सर्वसम्मत रूपमा पारित गरेको अध्यक्ष चतुरबहादुर चन्दद्वारा जारी विज्ञप्तिमा जनाइएको छ। नयाँ वर्गीकरणअनुसार तीव्र गतिका बलर सोमपाल कामी ए श्रेणीमा परेका छन्। यसअघि उनलाई बीमा राखिएको थियो। यस्तै सीमा रहेका अविनाश बोहरालाई बी श्रेणीमा राखिएको छ। यसअघि वर्गीकरणमा नपरेका ललितनारायण राजवंशीलाई बी र सन्दीप जोहरालाई सी श्रेणीमा राखिएको छ। महिलातर्फ सरस्वती चौधरीलाई श्रेणी बी तथा ममता चौधरी र सुमन खतिवडालाई सी श्रेणीमा राखिएको छ। कोरोना भाइरस महामारीका कारण हाललाई सन् २०२० को जनवरीदेखि ६ महिनाका लागि मात्र खेलाडीसँग सम्झौता गरिएको क्यानले जनाएको छ। यसअघि गत असोज ६ गते चितवनको भरतपुरमा बसेको क्यानको बोर्ड बैठकले पुरुष तथा महिला खेलाडीको वर्गीकरण तयार गरेको थियो। नयाँ वर्गीकरणअनुसार पुरुषतर्फ २० र महिलातर्फ २२ खेलाडी सेन्ट्रल कन्ट्र्याक्टमा परेका छन्। पुरुषतर्फ ए श्रेणीका खेलाडीले ५० हजार, बीले ४० हजार र सी श्रेणीका खेलाडीले मासिक ३० हजार पाउनेछन्। महिलातर्फ ए श्रेणीका खेलाडीले १५ हजार, बीले १२ र सी श्रेणीका खेलाडीले मासिक १० हजार रुपैयाँ पाउनेछन्। शनिबार बसेको भर्चुअल बैठकले क्यानको वार्षिक साधारणसभा मंसिर ३ गते गर्ने निर्णय गरेको छ भने राष्ट्रिय टोलीको प्रशिक्षण मंसिर १० देखि सञ्चालन गर्ने निर्णय गरेको छ। यस्तै प्रधानमन्त्री कप राष्ट्रिय क्रिकेट प्रतियोगिता डिसेम्बरमा गर्ने निर्णय पनि बैठकले गरेको छ।"
