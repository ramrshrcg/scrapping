शीर्षक,विवरण
लोकतन्त्रको फजिहत !,"नयाँ पुस्ताले पुरानो पुस्ताका नेतालाई विस्थापित गर्ने पद्धतिको विकास नेपालमा किन हुन सकेन ? अमेरिकामा रूढिवादी, भारतमा कट्टरपन्थी रूढिवादी र नेपालमा प्रगतिशील वामपन्थीको सरकार छ तर अमेरिका, भारत र नेपालमा एउटा समानता छ, त्यो हो लोकतन्त्र। रूढिवादी, कट्टरपन्थी वा वामपन्थी सबैका लागि बहुलवाद, शक्ति पृथकीकरण, विधिको शासन र आवधिक निर्वाचनजस्ता लोकतान्त्रिक पद्धति समान हुन्। अमेरिकामा डोनाल्ड ट्रम्प, भारतमा नरेन्द्र मोदी र नेपालमा सत्तारुढ दलद्वारा लोकतन्त्रको फजिहत गर्ने कार्य भइरहेका छन्। अमेरिकी जनताले निर्वाचनलाई एक संवेदनहीन र अभद्र शासकबाट मुक्तिको अवसरका रूपमा लिए र आफ्नो गल्ती सच्याए तर भारतमा निर्वाचनद्वारा मोदी झनै ठूलो बहुमतले अनुमोदित भए। नेपालमा नेताहरूको खानपान र सेवासुविधाभन्दा माथि उठेर उच्च राजनीतिक बहस हुनै सकेको छैन। लोकतन्त्रमा कुनै सरकारलाई स्वीकृत वा अस्वीकृत गर्ने सबभन्दा शान्तिपूर्ण आन्दोलन मतदान हो। अमेरिकी जनताले वर्तमान राष्ट्रपति ट्रम्पको दोस्रो कार्यकालको प्रयासलाई मतदानमार्फत अस्वीकार गरे। ट्रम्प आफ्नो पराजय स्वीकार नगरेर अमेरिकी लोकतन्त्रलाई एक अभूतपूर्व संकटमा लैजाने दिशामा अग्रसर भएका छन्। अदालतमार्फत कतिपय मत बदर गराउन उनी प्रयत्नशील छन्। दर्जनौं अदालतमा उनका मुद्दा पुगेका छन्। यो लोकतन्त्रको फजिहत गरेर भए पनि सरकारमा बसिरहने ट्रम्पको सर्वसत्तावादी दाउ हो। उनले सत्ता परिवर्तनका प्राविधिक प्रक्रियालाई प्रभावमा पारेर नवनिर्वाचित राष्ट्रपति जोसेफ बाइडनका लागि असहज वातावरण तयार गर्दैछन्। संसारमै लोकतन्त्रको प्रवर्धन गर्ने दाबी गर्ने अमेरिकाको आफ्नै सत्ता हस्तान्तरण एकजना नालायक नेताका कारणले अभूतपूर्व संकटमा छ। भारतमा अहिले न्यायालय एक विवादमा तानिएको छ। एकजना रूढिवादी पत्रकार अर्नब गोस्वामीलाई त्यहाँको उच्च अदालतले दिएको छुटलाई भारतीय सञ्चारमाध्यम र त्यहाँको उदारवादी तप्काले पक्षपातपूर्ण भनेको छ। अर्नब भारतीय सत्तारूढ दल भारतीय जनता पार्टी (भाजपा) का समर्थक पत्रकार हुन्। उनलाई एकजना नागरिकको आत्महत्या दुरुत्साहनको मुद्दा लागेको छ। यस्तो आपराधिक मुद्दामा गरिएको उनको गिरफ्तारीको भाजपाका नेताहरूद्वारा व्यापक विरोध भएको थियो। अदालतले उनको मुद्दामा प्राथमिकताका साथ सुनुवाइ गरेर अभिव्यक्तिको स्वतन्त्रता हुनुपर्ने भनेर जमानतमा रिहा गरेको छ। कतिपय वामपन्थी, उदारवादी वा स्वतन्त्र नागरिकका मुद्दालाई समय नमिल्ने तर भाजपाभक्त अर्नबलाई अदालतले प्राथमिकतामा राखेकोमा भारतीय सञ्चारमाध्यम र सामाजिक सञ्जालमा अनेक खालका आक्रोश र प्रतिक्रिया देखिएका छन्। त्यस्ता केहीलाई अदालतको अवहेलना मुद्दा चलाउने तयारी भइरहेको छ। यसले न्यायालय झन् ठूलो विवादमा पर्नेछ। एकजना पूर्वप्रधानन्यायाधीशलाई भाजपाले राज्यसभामा लगेर न्यायालयमा दिन खोजेको हस्तक्षेपकारी सन्देशको पनि भारतीय बौद्धिक वर्गमा व्यापक असन्तुष्टि छ। न्यायालय स्वतन्त्र रहन नसक्नु लोकतन्त्रको ठूलो फजिहत हो। भारतीय छापाको मोदीभक्त बन्ने प्रतिस्पर्धा पनि लोकतन्त्रको फजिहत नै हो। नेपालका प्रधानमन्त्री केपी ओलीलाई उनकै कामरेडहरूद्वारा राजीनामा दिन बाध्य पार्ने राजनीतिक बहसको करिब एक वर्ष भयो। जनस्तरबाट ओलीमाथि भ्रष्टाचार र कुशासनका अनेक आरोप लागेका छन् तर ओलीको राजीनामा माग्ने कामरेडहरूले ओलीलाई कुनै कानुनी आरोप लगाएका छैनन्। संसदीय व्यवस्थामा सत्तारूढ दलले प्रधानमन्त्रीलाई विधिवत् रूपले पदमुक्त सजिलै गर्न सक्छ। यो विधिमा कामरेडहरूको पटक्कै रुचि छैन। किनकि यसमा सत्ताको मोलतोल लुकेको छ। नेपालको नयाँ संविधान बनेपछिको निवाचित स्पष्ट बहुमतको सरकारको राजनीतिक बहस नेताहरूका व्यवस्थापनमा केन्द्रित हुनु लोकतन्त्रको फजिहत नभएर के हो त ? देउवा, नेपाल, ओली, दाहाल, खनाल, भट्टराई र पौडेललाई आजीवन प्रधानमन्त्रीको दौडमा योग्य मानिनु लोकतन्त्रको सुन्दरता हो कि कुरूपता ? यो विधिप्रधानभन्दा नेताप्रधान हुनुको नतिजा हो। संसारको महाशक्ति राष्ट्र अमेरिकाका कार्यकारी अधिकारसहितका राष्ट्रपति ट्रम्पले आफूलाई निर्वाचनमा धाँधली गरेर हराइएको भनेर सामाजिक सञ्जालमा गुनासो पोखेका छन्। उनले मतगणना रोक्नुपर्ने आदेश वा सन्देश ट्विटरमा सीमित रह्यो। यो नै अमेरिकी लोकतन्त्र बलियो भएको संकेत हो। उनका कतिपय मुद्दा अस्वीकृत भइसकेका छन्। सन् २०२१ को जनवरीको २० को अपराह्नबाट अमेरिकाले ट्रम्पबाट मुक्ति पाउने छ। अमेरिकाको संसद् (कंग्रेस) पूर्णरूपले जननिर्वाचित संस्था हो (केही अस्थायी व्यवस्थाबाहेक)। भैपरी आएको राजनीतिक दुर्घटनाका बेलामा राजनीतिक हस्तक्षेप गर्न सक्ने कंग्रेससँग संवैधानिक अधिकार छ। त्यसैले ट्रम्पले धेरै ठूलो क्षति गर्न सक्ने अब ठाउँ छैन, बरु ट्रम्प स्वयंलाई अदालती मुद्दामामिलाको संकट पर्न सक्छ। भारतमा पनि मोदीको दोस्रो कार्यकालको प्रयासलाई शान्तिपूर्ण तरिकाले अस्वीकृत गर्ने अवसर त्यहाँका जनतासँग थियो। भारतीय जनताले मोदीलाई झन् ठूलो बहुमत दिएर उनलाई दोस्रो कार्यकालका लागि अनुमोदन गरे। त्यसैले भारतमा भइरहेको लोकतन्त्रको हुर्मत एक किसिमले भारतीय जनताको रोजाइ हो। मोदीको नयाँ सरकार आएपछि दिल्लीमा भएको दंगामा मुसलमानको क्षति बढी भयो, मुसलमानहरू बढी मारिए र मुसलमान नै बढी जेलमा गएका छन्। अर्नबले एउटा कलाकारको आत्महत्याको मुद्दामा उनकी साथीलाई मृत्युदण्ड हुनुपर्ने भनेर पत्रकारिता गरेका थिए। त्यस्तै खालको मुद्दा उनले खेप्नुपरेको छ तर अर्नबलाई कारबाही गर्नु नपर्ने भाजपाको राय छ। न्यायालयले उनलाई हतारमा जमानतमा रिहा गरिदिएको छ। भारतमा आवधिक निर्वाचनद्वारा सत्ता परिवर्तन होला तर शक्ति पृथकीकरणमा भारतले अझै धेरै कुर्नुपर्नेछ। भारतीय रअको एउटा एजेन्टले नेपाल भ्रमण गरेपश्चात् सत्ता परिवर्तनको राजनीतिक बहसले तीव्रता लिएकोमा नेपालको लोकतन्त्रको अपरिपक्वता स्पष्ट हुन्छ। बाख्रो मयो भन्दा पनि बाघ पल्केको हानिकारक हुन्छ। सत्ता परिवर्तनभन्दा पनि चिन्ताको विषय हो विधिको पालना। नेकपाले ओलीको नेतृत्वमा निर्वाचनमा गएर जनमत प्राप्त गरेको हो तर संसदीय दलमा ओलीविरुद्ध प्रस्ताव लगेर उनलाई विधिपूर्वक सत्ताच्युत गर्न सकिन्छ। त्यसो गर्न केले रोक्या छ ? यक्षप्रश्न यही हो। नेपालमा परिवर्तनसँगै राजनीतिक तहमा लोकतान्त्रिक पद्धतिको विकास र प्रवर्धनका लागि बौद्धिक बहसको थालनी गरिएको भए अहिले मोलतोलमा सत्ता रूपान्तरणको अनर्थक विवादमा देशका बौद्धिकहरू विभाजित हुनुपर्ने थिएन। बाबुराम भट्टराईले फलानाले यति खाएको प्रमाण आफूसँग भएको भनेर राजनीतिक मोलतोल गर्ने सक्ने थिएनन्, बरु त्यसको कानुनी उपचार हुने थियो। गणतान्त्रिक नेपालको राजनीति केवल व्यक्तिगत मोलतोलमा यहाँसम्म आइपुगेको छ। राजतन्त्रको अन्त्य गर्न मोलतोलबाट एउटा मनोनीत संसद् बनाइयो र त्यस्तो गैरलोकतान्त्रिक अवसरमा कतिपय महान् क्रान्तिकारीसमेत दंग परे। के त्यो विधिसम्मत थियो ? गैरलोकतान्त्रिक बाटोबाट लोकतन्त्रको लक्षमा पुगिन्न। मतपत्र खानेलाई पुरस्कृत गरियो र मिलाइयो। निर्वाचनमा पराजित भएकाको उद्धार गर्नुपर्ने राजनीतिक बहस गरियो र तिनलाई मिलाइयो। नेपालको न्यायालयले यस्ता राजनीतिक कुसंस्कारको निरूपण गर्न सक्ने सामथ्र्य प्राप्त गर्न सकेको छैन। आफ्नो पराजय हुने निर्वाचनको परिणाम नस्वीकार्ने कामरेड नै ओलीको राजीनामाले समस्या समाधान हुने भ्रम छर्दैछन्। ओलीले राजीनामा गरेपश्चात् सत्ता परिवर्तनको झन्झटबाट देश मुक्त भई आर्थिक प्रगति पथमा लम्किन्छ भन्नु ठूलो भूल हुनेछ। बरु अनेक नेताका स्वार्थका लागि अनेक खालको मोलतोलमा देश फसेर अर्को ठूलो समस्याको सुरुवात हुनेछ। स्थानीय निकायसिवाय पूर्णरूपले निर्वाचित संस्था नेपालमा एउटा पनि छैन। प्रतिनिधि र राष्ट्रियसभा दुवै अर्धनिर्वाचित संस्था हुन्। यो शाश्वत सत्यलाई स्वीकार गर्न अप्ठ्यारो मान्नु पर्दैन। लोकतन्त्रमा निर्वाचित र गैरनिर्वाचितलाई एकसमानको हैसियतमा राख्नु कृत्रिम सुन्दरता र देखावटी हो। यस्तो संरचना मजबुत हुँदैन। व्यवस्थापिकाका सदस्यका रूपमा निर्वाचित र समानुपातिक सांसदको बराबर हैसियत भए पनि गैरनिर्वाचित सांसदलाई कम्तीमा प्रधानमन्त्री चुन्ने अवसर नदिनु बढी लोकतान्त्रिक हुन्छ। यसो गर्दा प्रधानमन्त्री एक किसिमले जननिर्वाचित हुन्छ र निर्वाचित सांसदको गरिमा पनि बढ्छ। संसद्का प्रत्येक मुद्दामा ह्विप लगाउनु लोकतान्त्रिक हुँदैन। नेताको ह्विप लाग्ने भएकाले संसद्ले अमेरिकी सहयोग एमसीसीको छिनोफानो गर्ने अवसर प्राप्त गरेको छैन। एकजना नेताभन्दा संसद् बलियो हुनुपर्ने होइन र ? सन् ९० को दशकमा अमेरिकामा विल क्लिन्टन र भारतमा पीभी नरसिंह राव सत्तामा हुँदा नेपालमा प्रधानमन्त्री शेरबहादुर देउवा थिए। माधवकुमार नेपाल उपप्रधानमन्त्री भइसकेका थिए। क्लिन्टनपछि अमेरिका बुस, ओबामा, ट्रम्प र अहिले बाइडन युगमा प्रवेश गरेको छ। अमेरिकाको आगामी निर्वाचनमा कतिपय नयाँ अनुहार देखिने छन्। त्यो बेलाका भारतका नेताहरू सबै विस्थापित भइसके। नयाँ पुस्ताले पुरानो पुस्ताका नेतालाई विस्थापित गर्ने पद्धतिको विकास नेपालमा किन हुन् सकेन ? देउवा, नेपाल, ओली, दाहाल, खनाल, भट्टराई र पौडेललाई आजीवन प्रधानमन्त्रीको दौडमा योग्य मानिनु लोकतन्त्रको सुन्दरता हो कि कुरूपता ? यो विधिप्रधानभन्दा नेताप्रधान हुनुको नतिजा हो। लोकतन्त्रको फजिहत निःशुल्क हुँदैन, यसको मूल्य हुन्छ। नेपालको राजनीतिमा कविशिरोमणिका हरफ ठ्याक्ककै मिल्छन्। गर्छौ पाप, खोज्छौ स्वर्ग, जान्दैनौ कर्मको गति। रिट्ठाको बोट रोपेर कहाँ फल्छ र कागती।"
समयको पदचाप बिर्सिंदा,"विश्व राजनीतिमा नेतृत्व सम्हालेका पात्रले इतिहास बिर्सने धृष्टता नगर्दा वर्तमानले साथ दिएको पाइन्छ। त्यस्ता आदर्शको जीवन बाँचेका पात्रहरू नागरिकमा सधैं स्मरणयोग्य रहन्छन्। लोकतान्त्रिक गणतन्त्रसम्म आइपुग्दा पनि नेपाली राजनीतिमा वर्तमानमा रमाउने प्रवृत्तिलाई जबर्जस्त हुर्काइयो। नेतृत्वपंक्तिले थोरै पनि अतीत स्मरण गरेको पाइँदैन। त्यसैले यहाँ न सरकारले राजनीतिक दलको विश्वास आर्जन गर्न सकेको छ, न त आफ्नै दलको सरकारलाई स्वतन्त्रतापूर्वक काम गर्न दिएको छ। यो प्रवृत्ति २०४६ सालको परिवर्तनपछि कुनै न कुनै रूपमा पुनरावृति भइरहेको यथार्थ हो। त्यसैको पछिल्लो कडीमा कम्युनिस्ट पार्टी र त्यही पार्टीको सरकारबीच देखिएको स्वार्थगत लुछाचुँडी हो। त्यो अन्तरकलहले नागरिकको विश्वासमा फेरि एकपटक धोका भएको छ। लोकतन्त्रमा यसका निश्चित मूल्यमान्यता हुन्छन्। यो प्रणाली नागरिकको विश्वासविना लामो समय टिक्न सक्दैन। अहिले नेतृत्वको स्वार्थले प्रणाली दिनदिनै धरापमा परेको छ। सत्ताकेन्द्रित विकृत परिपाटीले यसका मूल्य, मान्यता र आदर्श समाप्त हुन्छन्। आज यहाँ लोकतन्त्रलाई नाममा मात्र सीमित बनाइयो। यथार्थमा राजनीति भनेको नेता र कार्यकर्ताको कमाइ खाने भाँडो भएको छ। यसलाई जसले जसरी व्याख्या र प्रयोग गर्दा पनि हुन्छ। नागरिकले त्यसैलाई अग्रगमन भनी मानिदिनुपर्छ। विगत तीस वर्षमा दुईपटक व्यवस्था फेरिए। दुवैपटक अब केही हुन्छ भन्ने नागरिकमा अपेक्षा रह्यो। जनचाहनाअनुसार राज्यले काम गर्नुको साटो सत्ताकेन्द्रित राजनीतिको चरम दुरूपयोग देखियो। त्यस्तो बेथितिले प्रत्येक सरकार अकर्मण्य त भए नै, लामो अवधिमा मुलुकले विकास र समृधिको क्षेत्रमा पनि फरकपन पाएन। मूलतः यही भनाइ आज जनमासले बारम्बार व्यक्त गर्नुपरेको अवस्था छ। लेख्ने बोल्ने अधिकार मात्र लोकतन्त्र हो कि ? यसबाहेक अरू पनि केही हो ? प्रणाली लोकतान्त्रिक अपनाउने, प्रयोग भने नेता र उनका आसेपासेको फाइदामा मात्र सीमित राख्ने हो भने लोकतन्त्रले कसरी पूर्णता प्राप्त गर्छ। जुनसुकै मुलुकमा युवा शक्ति समृद्धिको मेरुदण्ड मानिन्छ। युवाकै परिश्रमले कैयन् राष्ट्र समृद्ध बन्न सफल भएका छन्। खोइ त यहाँ बाहिरिन बाध्य पारिएका युवालाई देश भिœयाउने कार्यक्रम ल्याएको ? विशेषतः २०६३ को परिवर्तनको उपहारस्वरूप नेपाली युवा बाहिरिने क्रम तीव्ररूपमा बढ्दो छ। यसको मुख्य कारण कृषि र शिक्षामा भित्रिएको चरम माफियाकरण हो भन्दा अत्युक्ति हुने छैन। नैतिकता र इमानदारीमा ह्रास आउँदा समग्रमा नेपाली राजनीति नै दुर्गन्धित भएको छ। परिवर्तनको अनुभूति आम सर्वसाधारणले गर्न पाउँदा प्रणालीले पनि सफलता हासिल गर्छ। कृषिप्रधान देश नेपालमा किसानले खेती गर्नुको साटो व्यापारीले जमिन कब्जा गरेको हुन्छ। यहाँका बालक र युवामा देशभन्दा परदेश चिनाउने शिक्षा दिइन्छ। यसले भविष्य निर्माणको आशा गरिएका लाखौं युवा आज इतिहास र आफ्नोपनबाट विमुख बन्नुपरेको परिस्थिति छ। यसो हुनुमा प्रणालीको अपव्याख्या र नेतृत्वको अदूरदर्शिता नै मूल कारण मानिएको छ। समय स्थिर रहँदैन। यो चलायमान हुन्छ। कुनै समयमा बन्दुकको नालबाट मात्र सत्ता कब्जा हुन्छ भनियो। आजको युगमा बन्दुक नै सर्वेसर्वा ठान्नु दृष्टिभ्रम मात्र हुनेछ। यहाँ त्यसको प्रयत्न नगरिएको पनि होइन। परिणाम के निस्कियो ? अझ गरिबी र विदेशीको खुलेआम हस्तक्षप मात्र खेप्नुपयो। शक्तिमा हुनेले राज्य दोहन गरी रातारात सम्पत्ति आर्जन गर्ने परिपाटी मौलायो। एकातिर रात दिन मेहनत गर्दा एउटा बास जोड्न कठिन पर्छ, अर्कातर्फ राजनीति गरेको पाँच वर्ष नपुग्दै आसेपासे र लुटिखाने झुन्डले अथाह सम्पत्तिमा मोज गरेको यत्रतत्र देखिन्छ। यो के हो ? के यसैलाई नागरिकले अग्रगमन मानिदिनुपर्ने ? आज यही प्रश्नको सही उत्तर नपाएर नागरिक आक्रान्त भएका छन्। लोकतन्त्रमा नागरिकका हरेक प्रश्नको यथोचित समाधान गर्दै निरूपण गरिन्छ। यहाँ त्यसो गरिएन। राज्यले नागरिक चाहना पूरा गर्छ भन्ने विश्वास पनि दिन सकेन। दुईतिहाइनजिक सिट प्राप्त गरेको दलले सरकार चलाएको छ। सरकारले काम नगर्दा सल्लाह, सुझाव वा विरोध गर्ने प्रचलन सर्वत्र हुन्छ। यहाँ सुझावको ठाउँमा सबैलाई कुर्सी नै चाहिन्छ। हिजो पार्टी एकता गर्दा सिद्धान्त र आदर्शका कुरा कहाँ थिए ? आज आपूले खान पाइएन भन्दैमा बहुमतको सरकारलाई आफ्नै दलले घात गर्न मिल्छ ? कुनै समय थियो, सत्ताको लुछाचुँडीमा आजका प्रमुख प्रतिपक्षले बहुमत हुँदाहुँदै मध्यावधि गरायो। नेताको अहंकारले पार्टी दुई टुक्रासमेत भयो। परिणाम के भयो ? सबैका सामु छर्लंग छ। अन्ततः दुवै समूह नुन खाएको कुखुराजस्तै उँधो मुन्टो लगाएर मिल्न पुगे। यहाँसम्म आइपुग्दा प्रमुख प्रतिपक्षको अवस्था मरिच झैं चाउरिएको छ। जति हावा दिँदा पनि फुल्नुको साटो मरिच नै उडाउला भन्ने चिन्तामा छटपटिएको छ। भनिन्छ लोकतन्त्रले बाटो बिरायो भने राजनीतिक दलले त्यसलाई सही ठाउँमा ल्याउनुपर्छ। यहाँ त मुखले लोकतन्त्र भने पनि मनले अधिनायकवादी शैली अपनाउने काम भएको छ। समयले खुम्च्याएर मट्याङ्ग्रा भएकाहरू अहिले पनि पुरानै धङधङीबाट निस्किन सकेका छैनन्। जब थाहा पाउँछन्, समयले तिनलाई धेरै पर छाडिसकेको हुनेछ। आज नेपाली राजनीतिले हिङ बाधेको टालो देखाएर आत्मातुुष्टि लिँदैछ। नंग्राविनाको बाघ र विषविनाको सर्पको कुनै अर्थ छैन। आफ्ना पालामा सिन्को नभाँच्ने अरू कुर्सीमा पुग्दा देखिनसहने, यस्तो राजनीतिले मुलुक कतिबेला भड्खालोमा पर्छ भन्न सकिँदैन। अब एकले अर्कालाई दोष थोपरेर कोही चोखिने छैनन्। देश बनोस्नबनोस्, कसैमा चासो देखिएन। चासो छ भने पद कसरी हत्याउने र पैसा कहाँबाट कमाउने ? यसरी नैतिकता र इमानदारीमा ह्रास आउँदा समग्रमा नेपाली राजनीति नै दुर्गन्धित भएको छ। जसले जति आदर्शका कुरा गरे पनि अब नागरिक भ्रमित हुने छैनन्। २०५२ वा २०६३ साल पनि होइन, जहाँ नेताले भन्दैमा नागरिकले त्यसलाई गुरुमन्त्र मानिहाल्छन्। फेरि सिद्धान्तको लडाइँ भन्दै नेपालीनेपालीबीच फुटाउने काम कसैले नगर्दा हुन्छ। को के हो भन्नेबारेमा अब लुकाएर लुक्दैन। जेएनयूमा पाएको गुरुमन्त्र जप्नेले र होलीवाइन सिञ्चित गर्नेले सिद्धान्त र क्रान्तिका कुरा गर्नु भनेको जग हसाउनुसिवाय केही हँुदैन। नागरिकसँग मतचाहिँ लिने, जवाफदेहिताचाहिँ हुनुनपर्ने भन्ने कहीं हुन्छ ? यहाँनेर अमूक दल र अमूक पात्रको विरोध र समर्थन गरिएको होइन। भइरहेको यथार्थ प्रस्ट्याउन मात्र खोजिएको हो। सही र खराबको फरक छुट्ट्याउने सामथ्र्य नागरिकमा हुनुपर्छ। नेताको हामा हा भन्ने प्रवृत्तिले नागरिकको प्रतिनिधित्व गर्दैन। त्यो भनेको दासत्व चरित्र हो। नेताले पनि केही दासहरू अघिपछि लाएर सफलता हात पार्छु भन्ने भ्रम नपाल्दा हुन्छ। २००७ सालदेखि अहिलेसम्म सपना देखाउँदै भ्रम मात्र सिर्जना गरियो। अब सपना होइन यथार्थ चाहिएको छ। विनाश होइन विकास चाहिएको छ। त्यसैगरी पराधीन मानसिकता नभएर स्वतन्त्र देशका स्वाधीन नागरिकको पहिचान चाहिएको छ। वर्षौंदेखि स्वार्थकेन्द्रित राजनीति मुखरित भयो। प्रणाली लोकतान्त्रिक भए पनि हरिकंगालको नाम कुबेरबहादुर भनेजस्तै बनाइएको छ लोकतन्त्रलाई। पद मात्र सबैथोक होइन। पदभन्दा सेवा महत्वपूर्ण हो। देश र जनता पन्छाएर सत्ता मात्र उद्देश्य ठान्दा पात्र त सिद्धिन्छ नै, देशले समेत दुष्परिणाम भोग्नुपर्छ। उदाहरणका लागि विगत तीस वर्षमा लोकतान्त्रिक शासनको ऐना अगाडि उभिएर हेरे मात्र पुग्छ। त्यसैले समयभन्दा बलशाली न सत्ता हुन्छ न त सम्पत्ति नै।"
विश्वास पूर्वाग्रहको मनोविज्ञान,"विश्वास प्रणालीले कसरी काम गर्छ भन्ने विषयमा गरिएको एउटा मनोविज्ञानिक प्रयोगको चर्चित कथा छ। धेरै वर्ष पहिलाको कुरा हो, संज्ञानात्मक मनोवैज्ञानिकको एक समूहले अनौठो एउटा प्रयोग गरे। प्रयोगको दौरान उनीहरूले पाँचवटा बाँदरलाई ठूलो पिँजडाभित्र राखे र पिँजडाका बीचमा एउटा सिँढी ठडाएर माथि केराको घारी झुन्ड्याइदिए। मनोवैज्ञानिकले अनुमान गरेअनुसार नै एउटा बाँदरको नजर केरामा पर्यो। अनि ऊ बुरुक्क उफ्रिँदै सिँढी चढ्न थाल्यो। त्यसैबेला उक्त बाँदरलाई माथिबाट चिसो पानीको फोहोराले हानियो। शरीरमा चिसो पानी जोडले बज्रिएपछि बाँदर अत्तालिँदै तल झर्यो। यो प्रयोग अगाडि बढ्यो। मनोवैज्ञानिकले केरा छोप्न गएको बाँदरको गल्तीको सजाय अरू बाँदरलाई पनि चिसो पानीको फोहोराले हानेर दिइयो। चिसो पानीले निथ्रुक्क रुझेका बाँदर थर्थरी काम्दै कुनामा कुक्रुक्क परेर बसे। सिँढीमाथि केराको घारी छ। निकै भोक लागेको छ। बाँदर कतिबेरसम्म थुक निल्दै बस्न सक्थे र ? केही समयपछि अर्को बाँदरले यताउता हेर्यो र केरा छोप्न सिँढीतिर दौडियो। माथिबाट चिसो पानीको फोहोराले हानियो। शरीरमा चिसो पानी जोडले बज्रिएपछि त्यो बाँदर पनि अत्तालिँदै तल झर्यो। केरा छोप्न गएको बाँदरको यस गल्तीको सजाय पहिला झैं अरू बाँदरलाई पनि चिसो पानीको फोहोराले हानेर दिइयो। फेरि पनि बाँदर थर्थर काम्दै कुनामा कुक्रुक्क परेर बसे। केही समयपछि तेस्रो बाँदर केरा छोप्न सिँढी के चढ्न थालेको थियो, पिँजडाभित्र आश्चर्यचकित घटना भयो, बाँकी बाँदर आत्तिँदै (यो माथि चढ्यो भने फेरि चिसो पानी रुझ्नुपर्छ भन्ने डरले) दौडिए र सिँढी चढ्न थालेको बाँदरका हातखुट्टा समातेर तल्तिर पछारे। प्रयोगले नयाँ मोड लियो, मनोवैज्ञानिकले पिँजडाभित्र भएका बाँदरमध्ये एकलाई बाहिर निकाले र एक नयाँ बाँदरलाई भित्र हुले। नयाँ बाँदरलाई भित्रको नियम थाहा थिएन। अनि ऊ केरा छोप्न उफ्रिँदै सिढी चढ्न के लागेको थियो, अन्य बाँदर एकैसाथ ऊमाथि झम्टिए र उसलाई भुइँमा थेचारे। नयाँ बाँदर आश्चर्यचकित थियो। उसलाई केही समझ आइरहेको थिएन। माथि केराको सिंगै घारी छ, तर यिनीहरूले न आफूले खाएका छन् न त उसलाई खाना दिएका छन्। पछि उसलाई लाग्यो, त्यो केरा सिर्फ देखाउनका लागि हो, खानाका लागि होइन। अनि त्यो बाँदर पनि अन्य बाँदरसँगै केरा हेरेर बस्न थाल्यो। यसपछि मनोवैज्ञानिकले एक अर्को बाँदरलाई बाहिर निकाले र एक अर्को नयाँ बाँदरलाई पिँजडाभित्र हुले। उक्त नयाँ बाँदर पनि केरा छोप्न के दौडिएको थियो, बाँकी बाँदरले उसको रामधुलाइ गरे। अचम्मको कुरा के भने यस धुलाइमा यसअघि भित्र गएको नयाँ बाँदर पनि सामेल थियो जबकि उसको शरीरमा एक थोपा पनि चिसो पानी परेको थिएन। प्रयोगको अन्त्यमा। सबै पुराना बाँदर पालैपालो बाहिर निकालियो र अब पिँजडाभित्र पाँच नयाँ बाँदर थिए, जसको जीउमाथि एक थोपा पनि चिसो पानी परेको थिएन। तर साह्रै अचम्मलाग्दो कुरा के भने ती नयाँ बाँदरको आचारव्यवहार ठीक पुराना बाँदरको जस्तै थियो। एकअर्काले कसैलाई पनि केरा छोप्न दिँदैनथे। कुनै बाँदर झुक्किएर केरा छोप्न गयो भने सबै मिलेर भकुर्थे। बाँदरका मनमा यस्तो विश्वास पूर्वाग्रह गढेको थियो कि केरा छोप्नु भनेको खतरा निम्तत्याउनु हो। डरैडरले उनीहरू डरको उपदेशक बनेका थिए। नयाँले त्यही सिकिरहेका थिए। विश्वास पूर्वाग्रहका कारण संसार बदल्छु भन्दै मुठी कसेर राजनीतिमा होमिएको इमानदार युवक कालान्तरमा भ्रष्टाचारको दलदलमा रमाउन पुग्छ। हरेक मानिसका मनमा पनि यसरी नै विश्वासको सफ्टवेयर निर्माण हुन्छ, जसलाई विश्वास प्रणाली भनिन्छ। यस विश्वास प्रणाली निजको सोचविचार, शिक्षादीक्षा, व्यवहार तथा वातावरणले निर्माण गर्छ। मनोविज्ञान भन्छ यस विश्वास प्रणालीले नै करिबकरिब मानिसको जीवन निर्धारण गर्छ। त्यो किनभने मानिसको हरेक निर्णय प्रक्रियामा विश्वास प्रणालीको ठूलो हात रहन्छ। विश्वास प्रणालीका कारण नै मानिसले प्रायजसो गलत निर्णय गर्छन्, त्यो किनभने यस्ता निर्णय तर्क, तथ्य तथा प्रमाणमा भन्दा पनि विश्वास र परम्परामा आधारित हुन्छन्। यसलाई सज्ञानात्मक मनोविज्ञानमा विश्वास पूर्वाग्रह भनिन्छ। यो विश्वास पूर्वाग्रह हाम्रो पारिवारिक, सामाजिक तथा राजनीतिक व्यवस्थामा नियम भएर बसेको छ। राजनीतिक पार्टीका आम कार्यकर्ताले आफ्नो पार्टीले गरेका हरेक निर्णय सही ठान्ने र अन्य पार्टीहरूले गरेका हरेक निर्णय, आफ्नो पार्टीले गरेको निर्णय भन्दा फरक छन् भने गलत ठान्ने प्रवृत्तिमा यही विश्वास पूर्वाग्रहले काम गरेको हुन्छ। नेपाली राजनीतिमा विश्वास पूर्वाग्रह यति चरम छ कि आफ्नो नेताले २ प्लस २ बराबर ५ हुन्छ भने भने पनि त्यसमाथि विश्वास गरी जबर्जस्ती प्रमाणित गर्ने प्रयास गरिन्छ। समाजमा विभेदको जन्मदाता पनि यही विश्वास पूर्वाग्रह हो। भोलिपर्सि सुधार हुँदै जाला (केही सुधार पनि भएको छ।) तर अहिलेको अवस्थामा कसैले जतिसुकै क्रान्तिकारी कुरा गरे पनि सामाजिक यथार्थ भिन्न छ। के कुनै बाहुनले खुसीका साथ दलितको छोरालाई छोरी दिन्छ ? के छोरालाई दलितको छोरी माग्न जान्छ ? छोराले दलितको छोरी भगाएर ल्यायो भने खुसी हुन्छ ? के छोराले ल्याएको दलितकी छोरीलाई घरभित्र पस्न दिन्छ ? यो विश्वास पूर्वाग्रह बाहिर मात्र होइन, दलितभित्र पनि देखिन्छ। कामी पनि आफ्नो छोराका लागि दमाई वा सार्कीकी छोरी माग्न जाँदैन। सुनको पेसा गर्नेले आरन चलाउनेलाई त्यो कामी हो, म सुनार हँु, त्योभन्दा म ठूलो हुँ भन्ने सज्ञानात्मक पूर्वाग्रह अहिले पनि मनग्य छ। मानिसमा विश्वासमा पूर्वाग्रह रातरात विकास हुने होइन, अधिकांश मानिसलाई आफूमा विश्वासको पूर्वाग्रह बढ्दै गएको छ भन्ने पत्तोसमेत हुँदैन। जस्तो कि मानिस पनि एकैपटक होइन, बाँदर झैं पालैपालो पिँजडाभित्र पस्छन्, पुरानाले जे सिकाउँछन्, त्यही सिक्छन् र जे सिकेका छन्, नयाँलाई त्यही सिकाउँछन्। यसरी नै हाम्रो घरपरिवार, समाज तथा राजनीति चलिरहेको छ। नेपालको दलीय राजनीति त झन् काटीकुटी ठ्याक्कै यस्तै छ। त्यसैले संसार बदल्छु भन्दै मुठी कसेर राजनीतिमा होमिएको एक इमानदार युवक कालान्तरमा भ्रष्टाचारको दलदलमा रमाउनुको कारण पनि यही हो। त्यो किनभने पार्टीको उच्च पद र सत्तामा पुगेपछि उसले सिक्ने भनेको नै शासन गर्न पद र पावर चाहिन्छ, पुनः सत्तामा आउन पैसा चाहिन्छ भन्ने हो। पैसाका लागि भ्रष्टाचार गर्नु सत्ता राजनीतिको सामान्य नियम नै हो। हिजोका युवा प्रचण्डलाई आज हेर्नुहोस्। हिजोका युवा शेरबहादुर, केपी शर्मा ओलि र माधव नेपाललाई मात्र होइन, अहिलेका युवा योगेश भट्टराई तथा घनश्याम भुसालहरूलाई आज हेर्नुहोस्। तस्बिर छर्लंगै छ। नेपाली कांग्रेसका युवा नेता विश्वप्रकाश शर्मा पार्टीको पदाधिकारी भएपछि केके सिक्दै र केके गर्दैछन् भन्ने कुरा भनिरहनु नपर्ला। त्यसो त उनी एक्लैले गर्न सक्ने पनि होइन। त्यो किनभने पारिवारिक, सामाजिक तथा राजनीतिका यस्ता कुसंस्कार भत्काउन त्यति सजिलो छैन, जति सजिलो पहिला लाग्ने गर्छ। त्यसैले बेलाबेलामा राजनीतिका यस्ता कुसंस्कारको पर्खाल भत्काउँछु भन्दै गर्जिने कांग्रेसका अर्का युवा नेता गगन थापाले ठीक समयमा भावनात्मक समर्थता देखाउन सकेनन् भने आफैं भत्किएर देउवाहरूकै साइजमा नआउलान् भन्न सकिन्न।"
एकदिवसीय मान्यता लम्बियो,"काठमाडौं : अन्तर्राष्ट्रिय क्रिकेट परिषद् (आईसीसी) ले नेपालको एकदिवसीय अन्तर्राष्ट्रिय मान्यता एक वर्ष लम्ब्याएको छ। कोरोना भाइरसको महामारीका कारण पूर्वनिर्धारित खेलहरू हुन नसकेपछि आईसीसीले एकदिवसीय मान्यतालाई एक वर्ष थप गरेको नेपाल क्रिकेट संघ (क्यान) का अध्यक्ष चतुरबहादुर चन्दले जानकारी दिए। क्यानको पहिलो वार्षिक साधारणसभामा बोल्दै अध्यक्ष चन्दले नेपालको एकदिवसीय मान्यता एक वर्ष थप भएको जानकारी दिएका हुन्। उनले आईसीसीले नेपालको मान्यता सन् २०२३ को मार्चसम्म लम्ब्याएको जानकारी दिए। नेपालको एकदिवसीय अन्तर्राष्ट्रिय मान्यतालाई आईसीसीले एक वर्ष थप गरेको छ, साधारणसभामा उनले भने, कोरोना महामारीका कारण क्रिकेट ठप्प भएका कारण आईसीसीले सन् २०२३ को मार्चसम्म एकदिवसीय मान्यता लम्ब्याएको छ। नेपालले सन् २०१८ मा एकदिवसीय अन्तर्राष्ट्रिय मान्यता पाएको थियो। जिम्बाबेमा भएको एकदिवसीय विश्वकप छनोटबाट नेपालले उत्कृष्ट चार एसोसिएट राष्ट्रका रूपमा एकदिवसीय अन्तर्राष्ट्रिय मान्यता पाएको थियो। नेपालले हालसम्म १० एकदिवसीय अन्तर्राष्ट्रिय खेल खेलेको छ; जसमा पाँच जित र पाँच हार बेहोरेको छ। विश्वकप छनोटअन्तर्गत नेपालले खेलिरहेको क्रिकेट विश्वकप लिग२ समेत कोरोनाका कारण स्थगित छ। लिगमा नेपालले चार खेल खेलेको छ; जसमा दुई जित र दुई हार बेहोरेको छ। नेपालले सन् २०१८ मा नेदरल्यान्ड्सविरुद्ध एकदिवसीय अन्तर्राष्ट्रिय क्रिकेटमा डेब्यु गरेको थियो। एकदिवसीय अन्तर्राष्ट्रिय मान्यता चार वर्षका लागि हुने गर्छ। सन् २०१८ मा पाएको नेपालको मान्यता सन् २०२२ मा सकिँदै थियो। तर, कोरोना महामारीका कारण एक वर्ष खेल सञ्चालन हुन नसकेपछि सन् २०२३ सम्मका लागि आईसीसीले मान्यता लम्ब्याएको हो।"
क्यानले नेपाल प्रिमियर लिग आयोजना गर्ने,काठमाडौं : नेपाल क्रिकेट सङ्घ (क्यान)ले नेपाल प्रिमियर लिग (एनपिएल) आयोजना गर्ने भएको छ। लिगको समय भने पछि तय गरिने छ। क्यानको बुधबार भएको भर्चुअल वार्षिक साधारणसभाले एनपिएल आयोजना गर्ने निर्णय गरेको हो। क्यानको स्वामित्वमा रहने गरी नेपाली क्रिकेटको हितअनुकूल केन्द्रीय कार्यसमितिलाई नेपाल प्रिमियर लिगको सम्झौता प्रक्रिया अघि बढाउन जिम्मेवारी दिइएको क्यान अध्यक्ष चतुरबहादुर चन्दले जानकारी दिए। यस्तै क्यानको २०७० ७१ देखि २०७५ ७६ सम्मको वार्षिक लेखापरीक्षणको प्रतिवेदनलाई वार्षिक साधारणसभाले पारित गरेको छ। क्यानले २०७६ ७७ को लेखा परीक्षण गर्ने जिम्मेवारी एबिएस एन्ड एशोसियट्सलाई दिने निर्णय गरेको छ। आव २०७७७८ को कार्यक्रम तथा बजेट निर्माण गर्दै अघि बढ्न सभाले केन्द्रीय कार्यसमितिलाई निर्देशन दिएको छ। पाँचवर्षे रणनीतिक योजना निर्माण गर्न तथा त्यसलाई अन्तरराष्ट्रिय क्रिकेट काउन्सिल (आइसिसी) समक्ष पेश गर्न साधारणसभाले केन्द्रीय समितिलाई निर्देशन दिएको छ।
सन्दीपले होबर्ट हुरिकेन्सबाट बिग ब्यास लिग खेल्ने,काठमाडौं : नेपाली क्रिकेटका ग्लोबल आइकन सन्दीप लामिछानेले अष्ट्रेलियाको बिग ब्यास लिग (बीबीएल) टी ट्वान्टी क्रिकेट होबर्ट हुरिकेन्सबाट खेल्ने भएका छन् । होबर्टले बिहीबार विदेशी खेलाडीको कोटामा सन्दीपलाई अनुबन्धित गरेको उनका व्यवस्थापक रमन सिवाकोटीले जानकारी दिए । सम्झौता रकम भने उसले खुलाएको छैन । सन्दीपले लगातार तेस्रो पटक बीबीएल खेल्न लागेका हुन्।यसअघि सन्दीपले दुई सिजन मेलबर्न स्टार्सबाट बीबीएल खेलेका थिए। उनले दुवै सिजनमा गरी बीबीएलमा २० खेल खेल्दै २६ विकेट लिएका थिए। गत संस्करणमा सन्दीपको उत्कृष्ट प्रदर्शनकै कारण मेलबर्न फाइनलमा पुगेको थियो । बीबीएलका लागि होबर्टमा सामेल हुन पाउँदा सम्मान महशुस गरेको सन्दीपले सामाजिक सञ्जालमार्फत प्रतिक्रिया दिएका छन्। अष्ट्रेलियामा आफूले सधैँ माया र सम्मान पाएको उनको भनाइ छ । इन्डियन प्रिमियर लिग (आइपीएल) बाट फर्किएका उनी हाल चितवनस्थित घरमा छन् । यस पटकको आइपीएलमा उनले कुनै पनि खेल खेल्न पाएका छैनन्। यस्तै होबर्टका मुख्य प्रशिक्षक एडम ग्रिफ्टले सन्दीपको अगमनले टिमको बलिङ पक्ष थप बलियो भएको बताएका छन्। सन्दीपमा जहिले पनि रहस्यमय स्पिनको साथ खेल परिवर्तन गर्नसक्ने खुबी भएको र इनिङ्सको कुनै पनि चरणमा बलिङ गर्न सक्ने उनको भनाइ छ । सन्दीप विकेट टेकर भएकाले बलिङमा अर्को आयाम थपिने प्रशिक्षक ग्रिफ्टले उल्लेख गरे। नयाँ सिजनको बीबीएल आगामी डिसेम्बर १० अर्थात् मङ्सिर २५ गतेदेखि सुरु हुनेछ । यस सिजनमा हरेक टिमले तीन विदेशी खेलाडीलाई प्लेइङ सेटमा राख्न पाउने छन् । यसअघि बीबीएलमा दुई विदेशी खेलाडीलाई मात्र राख्न पाइने नियम थियो ।रासस
