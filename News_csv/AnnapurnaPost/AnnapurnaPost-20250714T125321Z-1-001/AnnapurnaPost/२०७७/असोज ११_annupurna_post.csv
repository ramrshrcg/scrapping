शीर्षक,विवरण
शक्तिको द्वन्द्वमा संघीयता,"स्थानीय स्वायत्तता र राष्ट्रिय एकता संघीयताको मूल मन्त्र हो भने स्वशासन र साझा शासन यसको सूत्र संघीयता राजनीतिक शक्ति बाँडफाँट गर्ने विशेष व्यवस्था हो। स्थानीय स्वायत्तता, राष्ट्रियता र पहिचानको बहसले निक्षेपण क्रान्ति (डिभोल्युसन रिभोल्युसन) को विचारधारा विकास हुँदै गयो। यही वैचारिक आन्दोलनले संघीयताको जन्म भएको मानिन्छ। केन्द्रीय सरकारमा भन्दा जनताको भावनात्मक लगाव स्थानीय सरकारसंँग हुन्छ किनकि यसले जीउ, धन र व्यक्तिगत स्वतन्त्रताको रक्षा गर्छ भन्ने मान्यता छ। लोकतान्त्रिक सहभागिता स्थानीय स्तरमा प्रभावकारी हुन सक्छ र जाति, जनजाति, धार्मिक र सांस्कृतिक एकरूपता सानो क्षेत्रमा मात्र हुन सक्छ। यी दुई पक्ष नै संघीयताका लागि बलिया आधार हुन्। नेपालले पनि संघीय राज्यप्रणाली अवलम्बन गरेको पाँच वर्ष व्यतीत हुन लागेको छ भने संघीय एकाइहरू प्रदेश र स्थानीय तहको निर्वाचन भएको पनि तीन वर्ष पूरा भएको छ। यसको अभ्यास गरेको छोटो अवधिमा तीन तहका सरकारहरूबीच सहकार्य, समन्वय र सहकारिताको जग बसाल्नुपर्नेमा एकअर्काको प्रतिद्वन्द्वका रूपमा प्रस्तुत हुने क्रम बढ्दै गएको छ। आधुनिक नेपाल निर्माण भएको अढाइ सय वर्षसम्म एकात्मक राज्य प्रणालीमा रहेको नेपालका लागि जटिल प्रक्रिया र सञ्जालीकृत शासनमा काम गर्नुपर्ने यो व्यवस्था चुनौतीपूर्ण हुने नै भयो। त्यसमाथि विभिन्न तहका सरकारमा यसको अवधारणा, मोडालिटी र हाम्रो संविधानिक व्यवस्थाका अक्षर तथा भावनाबारेमा अस्पष्टता देखिनुले द्वन्द्व बढ्दै गएको स्थिति छ। केन्द्रले प्रदेश र स्थानीय तहलाई अधीनस्थ एकाइ (सब्सिडायरी युनिट) को रूपमा व्यवहार गर्नु र अन्य तहका सरकारले राष्ट्रबाहिरको छुट्टै टापु (आइसोलेटेड आइल्यान्ड) का रूपमा प्रस्तुत हुन खोज्नुले संघीयताको सुखद भविष्य देखाउँदैन। केही दिनदेखि छापा र अन्य माध्यमबाट प्रदेशको क्षेत्राधिकारमाथि केन्द्रले हस्तक्षेप गरेको समाचार सार्वजनिक भइरहेका छन्। अहिले विवादका मुख्य विषय हुन् केन्द्रीय राजधानी काठमाडौं उपत्यकाको सुरक्षा केन्द्रीय सरकारले हेर्ने गरी मसौदा गरिएको विधेयक र केन्द्रबाट समायोजन भएका कर्मचारीको ऐनविपरीत केन्द्रबाट गरिएका सरुवा। यी दुई विषयबाहेक क्षेत्राधिकारको प्रश्नमा प्रदेश २ ले सागरनाथ वन परियोजनाबारे संवैधानिक इजलासमा रिट हालेकोमा अदालतबाट प्रदेशका पक्षमा फैसला भएको छ। अहिलेका यी दुई विवादमा केन्द्र र प्रदेश कसको कमजोरी छ ? स्वतन्त्र विश्लेषण हुन आवश्यक छ। केन्द्रीय राजधानीको सुरक्षा व्यवस्थाको क्षेत्राधिकार सम्बन्धमा संविधानको धारा १६२ मा उल्लेख भएको प्रदेशको कार्यकारिणी अधिकार, अनुसूची ६, ७ र ९ को व्यवस्थाको अतिरिक्त धारा २६८ को नेपाल प्रहरी, सशस्त्र प्रहरी र राष्ट्रिय अनुसन्धानसम्बन्धी प्रावधानको अध्ययन गर्नुपर्ने हुन्छ। धारा १६२ मा प्रदेशको कार्यकारिणी अधिकार अनुसूची ६, ७ र ९ बमोजिम हुनेछ भन्ने प्रावधान रहेको देखिन्छ। अनुसूची ६ मा प्रदेश प्रहरी प्रशासन र शान्तिसुरक्षाको अधिकार स्पष्टरूपमा प्रदेशको हुने उल्लेख भएको देखिन्छ। संविधानले केन्द्रशासित प्रदेशको व्यवस्था नगरेको सन्दर्भमा प्रदेशले यो अधिकार दाबी गर्नु संविधानअनुकूल नै छ। यस्तो व्यवस्था हुँदाहँुदै संघले आफ्नो अधिकार हुने गरी विधेयक के आधारमा तर्जुमा गरेको होला ? यसमा संविधानकै केही द्विअर्थी प्रावधानले खेल्ने ठाउँ दिएको देखिन्छ। अनुसूची ५ मा संघको अधिकार क्षेत्रभित्र शान्तिसुरक्षा उल्लेख हुनु र अनुसूची ७ को संघ र प्रदेशको साझा अधिकारको सूचीमा शान्तिसुरक्षाको व्यवस्था उल्लेख हुनुले संघले यस्तो विधेयक तर्जुमा गरेको हुनुपर्छ। संविधानको समग्र प्रावधानको अदालतबाट अन्यथा व्याख्या नभएसम्म यो अधिकार प्रदेशकै हुने स्पष्ट देखिन्छ। केन्द्रबाट समायोजन भएका कर्मचारीको सरुवा सम्बन्धमा भने संघीय सरकारले कानुनी व्यवस्था नगरी सरुवा गर्नु विधिसम्मत देखिँदैन। ऐनविपरीत नेपाल सरकारले नीतिगत निर्णय गर्दै जाने हो भने यसले कानुनी शासनको मर्म मर्दै जान्छ। कर्मचारी समायोजनसम्बन्धी ऐन निर्माण गर्दादेखि नै अव्यावहारिक नीति अवलम्बन गर्न खोजियो, जसको असर सार्वजनिक प्रशासन क्षेत्रमा पछिसम्म पर्ने छ। संघमा कार्यरत कर्मचारी तत्कालीन सेवासम्बन्धी ऐनको व्यवस्थाअन्तर्गत प्रवेश गरेका हुन्। नेपाल सरकार र ती कर्मचारीबीच त्यो ऐनअन्तर्गत वृत्ति विकास र अन्य सुविधा दिने गरी भएको एक प्रकारको करारका रूपमा यसलाई लिनुपर्छ। यसविपरीत हुने गरी पेस भएको समायोजन ऐनको विधेयकमाथि व्यापक छलफल भई कर्मचारीलाई मर्का नपर्ने गरी कर्मचारी समायोजन ऐन २०७४ जारी भएको थियो। यसमा सरुवा र वृत्ति विकासका प्रावधान समेटिएका थिए। यो ऐन कार्यान्वयन भएको भए अहिलेको जस्तो समस्या सिर्जना हुने थिएन। तर हाम्रो प्रशासनिक क्षेत्रको विडम्बना नै के छ भने नेतृत्व परिवर्तन हुनासाथ नीतिमा व्यापक परिवर्तन गरिन्छ; जसले नीतिगत अस्थिरताका दुष्परिणाम भोग्नुपर्ने हुन्छ। केही स्थानीय तहमा कानुनबमोजिमको केन्द्रीय तहको निर्णय पनि कार्यान्वयन नगर्ने र स्वायत्ताको गलत व्याख्या गर्दै आफ्नो स्वार्थअनुकूल काम गर्ने प्रवृत्ति बढ्दै गएको देखिन्छ। मन्त्रालयको प्रशासनिक नेतृत्व परिवर्तन भयो र समायोजन ऐनलाई अध्यादेशद्वारा विस्थापित गरी केही कठोर प्रावधान राखियो। समायोजन भएपछि सदाका लागि हुने गरी उनीहरूलाई सरुवा गर्ने प्रावधान हटाइयो। समस्या यहींबाट सुरु भएको देखिन्छ। पछि समायोजन गर्दा सबैभन्दा कनिष्ठ कर्मचारी प्रदेश र स्थानीय तहमा पर्न गए। यसबाट शाखा अधिकृतमा त्यही वर्ष लोकसेवा आयोगबाट सिफारिस भएकाहरू मात्र बलिको बोको हुन पुगे। एउटा ऐनको प्रावधानअन्तर्गत प्रवेश गर्नेलाई अन्यत्र समायोजन गर्नु र सरुवाको प्रावधान नै नराख्नु अन्यायपूर्ण थियो। हाल सम्बन्धित मन्त्रालयमा राजनीतिक र प्रशासनिक नेतृत्व फेरिएकाले यी अन्याय भएकालाई केही न्याय दिन खोजिएको देखिन्छ, जुन उपयुक्त मान्न सकिए पनि प्रक्रिया भने गलत देखियो। यसरी सरुवा गर्न अहिल्यै आवश्यक थियो भने अध्यादेश जारी गरेर सरुवा गर्ने प्रावधान राख्नुपथ्र्यो। जहाँसम्म यसमा प्रदेशलाई बाइपास गरियो भन्ने प्रश्न छ; यसमा भने संविधानको फरकफरक प्रावधानले अन्योल सिर्जना गरिदिएको छ। संविधानको धारा २२७ मा गाउँपालिका र नगरपालिकाका कर्मचारी र कार्यालयसम्बन्धी अन्य व्यवस्था प्रदेश कानुनबमोजिम हुनेछ भन्ने व्यवस्था देखिन्छ भने धारा २८५ मा प्रदेश मन्त्रिपरिषद्, गाउंँ कार्यपालिका र नगर कार्यपालिकाले आफ्नो प्रशासन सञ्चालन गर्न आवश्यकताअनुसार कानुनबमोजिम विभिन्न सरकारी सेवाको गठन र सञ्चालन गर्न सक्नेछन् भन्ने प्रावधान रहेको देखिन्छ। अनुसूची ८ को स्थानीय तहको अधिकारको सूचीमा स्थानीय सेवाको व्यवस्थापन गर्ने विषय स्पष्ट उल्लेख हुनुले स्थानीय तहको कर्मचारी व्यवस्थापनमा प्रदेश सरकारको भूमिका नरहने स्पष्ट नै छ। तीनै तहका सरकारलाई आफ्ना प्रशासनिक व्यवस्थापनको स्वायत्तता रहने संवैधानिक प्रावधान छ। तीनै तहका सरकार व्यवस्थाका साझेदार नभई एकअर्काका प्रतिस्पर्धीका रूपमा प्रस्तुत हुने क्रम बढ्नु शुभसंकेत पक्कै होइन। यो स्थिति सिर्जना हुनुका केही सैद्धान्तिक र संवैधानिक प्रावधान कारकका रूपमा देखिएका छन्। संघीयता शक्तिको बाँडफाँटसँग सम्बन्धित छ। इलिजावेथ प्राइस फोलेले संघीयता राज्यको अधिकारसँग सम्बन्धित छैन, यो व्यक्तिगत स्वतन्त्रता रक्षाका लागि शक्तिको विभाजनसँग सरोकार राख्छ भनेका छन्। संयुक्त राज्य अमेरिकाको संविधानका मसौदाकारमध्येका एक अलेक्जेन्डर ह्यामिल्टनले लेखेका थिए, संघीयता लोकतन्त्रको उत्तम लगाम हो, यसले केन्द्रीय सरकारलाई सीमित शक्ति दिन्छ, जसबाट बहुमतको असीम शक्तिलाई रोक्छ। यसबाट संघीयताको मूल मर्म नै केन्द्रीय वा संघीय सरकारको शक्ति कम गराउने हो भन्ने बुझ्नुपर्छ। जहाँ शक्तिको कुरा हुन्छ, त्यहाँ द्वन्द्व हुन्छ किनकि शक्ति सजिलोसँग कसैले छाड्न चाहँदैनन्। त्यसैले संघीय राजनीति सामान्य सहमतिमा आधारित हुनुपर्छ भन्ने गरिन्छ। नेपालका लागि एक त संघीयताको दर्शन नै नयाँ छ। दोस्रो सयौं वर्षदेखिको एकात्मक शासन प्रणालीमा अभ्यस्त नेतृत्व वर्गको केन्द्रीकृत मानसिकताले शक्ति कमजोर भएको स्वीकार्न सक्दैन। त्यसैले प्रदेश र स्थानीय तहमा गइसकेका संस्था पुनः संघमातहत ल्याउने तथा अधिकार फेरि आफैंमा खिच्ने काम भइरहेको देखिन्छ। संघको इम्पायर बिल्डिङ गर्न संघमातहतका संगठन विस्तार क्रमशः हुँंदै गएको देखिन्छ। शक्तिको अन्तर नै द्वन्द्वको कारण हो र द्वन्द्वले मानिसलाई शक्तिको अन्तरबारे सम्पूर्ण रूपमा सचेत गराउँछ पिटर कोलम्यानले आफ्नो किताब मेकिङ कन्फ्लिक्ट वर्क मा व्यक्त गरेका यी भनाइ यहाँं सान्दर्भिक छन्। प्रदेश र स्थानीय सरकारले शक्तिको ठूलो अन्तर बुझ्न थाल्दा विवाद बढ्न गएको देखिन्छ। यसको अतिरिक्त केन्द्रले मार्गदर्शक कानुन निर्माणमा गरेको अति विलम्बले प्रदेश र स्थानीय तहका प्रशासनिक व्यवस्था लथालिंग भएको स्थिति छ। संघीय निजामती सेवा ऐनलगायत अन्य सेवा सर्तसम्बन्धी कानुन जारी भएपछि मात्र प्रदेश र स्थानीय तहले आफ्नो सार्वजनिक सेवाका लागि कानुन निर्माण गर्न सक्छन्। यस सम्बन्धमा भने संघ सरकारको नै शतप्रतिशत गल्ती छ। संघले प्रदेश सरकारलाई बाइपास गरेर स्थानीय निकायलाई अगाडि ल्यायो भन्ने आरोपमा भने आंशिक सत्यता मात्र छ। प्रदेशहरूले के बुझ्न आवश्यक छ भने नेपालको संविधानले परिकल्पना र व्यवस्था गरेको संघीयता कुनै हाइरार्की मा आधारित छैन। हाम्रो संघीयताको मोडालिटी न त लेयर केक मोडालिटी हो न मार्बल केक मोडालिटी नै हो। हाम्रो संघीयता फेडलालिज्म एज् फ्याकेड को नजिक छ, जसले प्रदेशहरूलाई बाइपास गरेर स्थानीय तहसँग काम गर्छ। संविधानले तीनै तहका सरकारलाई स्वायत्त मान्नु, संविधानमा नै अधिकार क्षेत्र स्पष्ट गर्नु, स्थानीय तहलाई आफ्नो प्रशासनिक संगठन र सार्वजनिक सेवाको गठन र सञ्चालन गर्न सक्ने अधिकार धारा २८५ ले दिनुले यसलाई पुष्टि गर्छ। प्रदेशहरूले अब्राहम लिंकनको यी भनाइ बुझ्न सान्दर्भिक हुन्छ, राष्ट्रिय शक्ति र राज्य अधिकार व्यापकता र स्थानीयताको सिद्धान्तमा आधारित हुन्छ, जसअनुसार समग्रसँग सम्बन्धित कुरा समग्र अर्थात् संघ सरकारमा तथा जुन विषय विशेषरूपमा राज्यसँग सम्बन्धित हुन्छ, राज्यमा निहित हुन्छ। आफ्नो क्षेत्राधिकारमा संघको हस्तक्षेपबारे बोल्नु अधिकारका लड्नु हो भने क्षेत्राधिकारबाहिरका कुरामा बखेडा झिक्नु असहयोग गर्नु हो। अहिले केही स्थानीय तहमा कानुनबमोजिमको केन्द्रीय तहको निर्णय पनि कार्यान्वयन नगर्ने र स्वायत्ताको गलत व्याख्या गर्दै आफ्नो स्वार्थअनुकूल काम गर्ने प्रवृत्ति बढ्दै गएको देखिन्छ। स्थानीय स्वायत्तता र राष्ट्रिय एकता संघीयताको मूल मन्त्र हो भने स्वशासन र साझा शासन यसको सूत्र हो। हाम्रो संघीयता सोभरेन्टी एसोसिएसन होइन, सञ्जालीकृत शासन र सहकार्यमा काम गर्न सकेमा मात्र संघीयताको फल प्राप्त गर्न सकिन्छ।"
आर्थिक पुनरुत्थान र निजी क्षेत्र,"नेपाल उद्योग वाणिज्य महासंघ अन्ततः चुनावी साधारणसभामा होमिएको छ। मंसिर ११ र १२ गते साधारणसभाको मिति तोकेपछि महासंघमा चुनावी सरगर्मी पुनः सुरु भएको हो। तर कैयौं उद्योगीव्यवसायी भने साधारणसभा चुनावी हानथापको केन्द्र बनाउने कि कोभिडसँगैको आर्थिक संकटले हतास भएका उद्यमी व्यवसायीलाई एकताबद्ध बनाएर पुनर्उत्थानको मार्गचित्र अघि सार्ने भन्ने प्रश्न गर्न थालेका छन्। यस्तो प्रश्न धेरै जायज छ भन्ने बुझ्न केही यथार्थ नियालौं। ठप्प भएको ६ महिनापछि हवाई सेवा पुनः सुचारु गर्नु एक दिनअघि असोज ४ गते आइतबारको एक अन्तरक्रियामा पर्यटन तथा नागरिक उड्ययनमन्त्री योगेश भट्टराईसामु हवाई उद्यमीले सुनाएको गुनासो दर्दनाक थियो। श्री एयरलाइन्सका प्रमुख सुधिर मित्तलले मन्त्रीसामु भने हामी राहत भन्दै अनुदान माग्दैनौं। बजेटमा ल्यान्डिङ, पार्किङ शुल्कमा छुट दिने भनियो तर अहिलेसम्म केही भएन। यस्तो सामान्य राहतका लागि पनि वायु सेवा सञ्चालकहरू सरकारसँग एकोहोरो गुनासो गरिरहेका थिए। त्यसको केही दिनअघि वायु सेवा सुचारु गराउन सरकारसँग वायु सेवा सञ्चालक संघ एक्लै संघर्ष गरिरहेको थियो। निजी क्षेत्रका छाता संगठन कता थियो उनीहरूले पत्तै पाएनन्। यस्तो समस्या हवाई उद्यमीको मात्र थिएन। अनुभवी पर्यटन व्यवसायी योगेन्द्र शाक्यले व्यावसायिक संस्थाहरूको न्यूनतम एकता नहुँदा संकटबाट उकास्न सरकार पनि अल्मलियो र त्यसको मार अन्ततः व्यावसायिक क्षेत्रले खेप्नुपरेको बताए। अति प्रभावित मानिएको पर्यटन तथा होटल उद्यमीहरूका श्रमिकलाई तलब खुवाउन सरकारले पुनस्र्थापना कोष कार्यान्वयनमा समेत समस्या व्यहोर्नुपरेपछि पर्यटन व्यवसायीहरू अलिबढी नै हतास देखिए। अहिले उनीहरू त्यही कोषले व्यहोर्ने पुनर्कजा रकमका लागि बैंकमा धाइरहेका छन्। त्यसको प्रक्रिया अझै सहज भएको छैन। अन्य साना तथा मझौला उद्यमीको दुःखान्त आफ्नो ठाउँमा छँदै छ। यसरी कोभिड १९ ले सृजना गरेको स्वास्थ्य संकटसँग खप्टिएर आएको विस्मयकारी आर्थिक संकटबाट थला परेको निजी क्षेत्रले कसरी नेतृत्वविहिन अवस्थामा गुज्रनुपर्यो भन्ने बुझ्न यो एउटा सानो उदाहरण मात्रै हो। बलियो मानिएको निजी क्षेत्र कसरी एकाएक नेतृत्वविहीन जस्तै अवस्थामा देखियो भन्ने कुरालाई कोभिड महामारी सुरु हुँदै गर्दाको अवस्थातिर फर्केर मूल्यांकन गर्नु उपयुक्त हुने छ। फागुनको पहिलो हप्ताबाटै कोभिडले ल्याउने सम्भावित संकटको लेखाजोखा सुरु भइरहेको थियो। तर त्यति नै बेला निजी क्षेत्रको देशभर संगठन भएको नेपाल उद्योग वाणिज्य महासंघ भने स्वाभाविक प्रतिस्पर्धाभन्दा पनि कसलाई भविष्यको अध्यक्ष बनाउने वा नेतृत्वमा आउन नदिने भन्ने खेलमा लागिरहेको थियो। अवस्था कतिसम्म बिग्रियो भने महासंघमा स्वतः अध्यक्षका उम्मेदवार आफैं एक पक्षको उम्मेदवारी घोषणासभामा पुगे। यसरी भावी अध्यक्षले नै आन्तरिक राजनीतिलाई गिजोलेर महासंघको छविलाई थप धुमिल पारिदिए। यसले महासंघभित्रको राजनीतिक जोडघटाउमा कसैलाई फाइदा पुग्यो होला तर समग्र निजी क्षेत्रको साख भने कमजोर हुँदै गयो। कमजोर हुँदै गएको साख जोगाउने र कोभिड संकट चर्किएमा कसरी सामना गर्ने भन्नेमा केन्द्रित हुन छाडेर गुटबन्दी प्रोत्साहन गर्न पुगेका समूहले महासंघको पनि आसन्न साधारणसभामा पनि त्यही प्रवृत्ति नदोहोर्याउलान् भन्न सकिन्न। तर सात महिनाको यो महासंकटबाट पनि पाठ नसिकेर महासंघको नेतृत्वले फेरि गुट र फुटलाई मलजल गर्ने गल्ती गर्यो भने त्यसको परिणाम क्षम्य नहुन सक्छ। किनभने सन् ९० को उदारीकरणसँगै सरकारसँग साझेदार हौं भनेर अघि बढेको निजी क्षेत्रले महासंघको गुटबन्दीबाट विभाजन मात्र भोगेन; निजी क्षेत्रलाई प्रतिनिधित्व गर्छौं भनेको छाता संस्थाको भूमिकामाथि नै पटकपटक प्रश्न उठिसकेको छ। निजी क्षेत्र नै नेतृत्वविहीनको अवस्थामा पुग्ने गरी महासंघले कसरी छाता संस्थाको भूमिका झन्डै गुमाउने अवस्थामा पुग्यो भन्ने बुझ्न कोभिडले सिर्जना गरेको व्यावसायिक संकटलाई पुनः गहिरोसँग नियालौं। संकटले नै नेतृत्व जन्माउँछ र परीक्षण पनि गर्छ। यो शाश्वत तथ्य हो। यो तथ्यसँग जोडेर हेर्दा पछिल्ला सात महिनामा महासंघको वर्तमान र भावी नेतृत्वको परीक्षण भइसकेको छ। फागुनको अन्तिम सातातिर नै कोभिडले विश्वभर र छिमकी दक्षिण एसियासहित नेपालमा समेत यात्रा प्रतिबन्धहरू कडा हुँदै गए। चैतको दोस्रो साता लाग्दानलाग्दै पूर्ण लकडाउनको अवस्था सृजना भयो। यो अत्यासलाग्दो संकट थेग्न सबैले एकताबद्ध प्रयास थाले। दक्षिण एसियाकै नेपालभन्दा सानो देश भुटानको उदाहरण हेरौं। चैतको मध्यमा भुटान चेम्बर अफ कमर्स एन्ड इन्डस्ट्रिजका अध्यक्षले निजी क्षेत्रको सामूहिक बैठक बोलायो। त्यो बैठकले कोभिडले सृजना गर्न सक्ने स्वास्थ्य तथा आर्थिक संकट सामना गर्न प्राइभेट सेक्टर टास्क फोर्स बनायो। यसको काम स्पष्ट तोकियो। पहिलो कोभिडले सृजना गर्ने संकट सामना गर्न निजी क्षेत्र आफैं कसरी तयार हुने र सम्भावित चुनौती थेग्न सरकारसँग कसरी सँगसँगै अघि बढ्ने भन्ने रणनीति तयार गर्न भनियो। यसरी समयमै पहिले आफैं तयारी अवस्थामा रहने र सरकारसँग मिलेर संकट सामना गर्ने रणनीति पनि बनाउने कामले आपसमा बलियो समन्वय हुन पुग्यो। एकताबद्ध प्रयासको परिणाम पनि उत्साहलाग्दो नै भयो। किनकि तुलनात्मक रूपमा भुटानले कोभिड संक्रमणलाई नियन्त्रणमा राख्दै पर्यटन र अन्य व्यवसाय छिटो खुला गर्दै अर्थतन्त्र चलायमान बनाउन पुग्यो। यता त्यो समयमा नेपालमा भने कोभिड नियन्त्रणका कुरा छाडौं, अर्थतन्त्रमा देखिन थालेका कुनै संकटमा समाधानमा जिम्मेवारी लिन सामूहिकता देखाउन नेतृत्व लिने न्यूनतम दायित्वबाट समेत महासंघ पन्छिन पुग्यो। समाधानको क्षमता देखाउने कुरा त निकै परको भयो। त्यसको सट्टामा महासंघबाट अलग्गिएर बनेको परिसंघले तयार पारेको प्रतिवेदन लिएर मुख्य सचिवदेखि ऊर्जामन्त्रीसम्मलाई भेट्न परिसंघकै समन्वयमा महासंघ नेतृत्व हिँड्यो। यसले महासंघलाई सरकारको अगाडि इज्जत जोगाउन सहज भयो तर महासंघलाई छाता संगठन मानेर देशभरि छरिएका सानादेखि मझौला उद्यमीको आवाज भने सरकारसम्म पुग्नै सकेन। किनकि परिसंघले तयार पारेको प्रतिवेदन उसकै प्रकृतिअनुसार ठूला उद्योगकेन्द्रित हुनु स्वाभाविक थियो। यसको परिणाम अहिले देखिँदै छ। संकटबाट सबैभन्दा ६० प्रतिशतभन्दा बढी साना तथा मझौला उद्योगहरू बन्द भइसकेका छन्। नेपाल कोभिडले पारेको असरसम्बन्धी राष्ट्रबैंकले गरेको अध्ययनले उद्योग तथा व्यवसायीहरूले अब थप लकडाउन थेग्न नसक्ने भन्यो। तर महासंघले यस्तो अत्यासलाग्दो संकटबाट जोगाउने राहत तथा पुनस्र्थापनाको प्रभावकारी कार्यक्रममा ध्यानै दिन सकेन। तथ्यांक हेर्ने हो भने औद्योगिक व्यवसाय ऐन २०७३ ले १० करोड रुपैयाँसम्म स्थिर पुँजी भएको उद्योगलाई साना उद्योग मानेको छ। उद्योग विभागका अनुसार देशभर ९० अर्ब ४३ करोड कुल पुँजीमा पाँच हजार दुई सय पाँचवटा साना उद्योग सञ्चालनमा थिए। अर्कातर्फ प्रधानमन्त्रीलाई नै मुख्य अतिथि बनाएर लकडाउनकै समयमा नेपाल उद्योग परिसंघले भर्चुअल साधारणसभा गर्न पुग्यो। परिसंघको स्पष्ट सन्देश देखिन्थ्यो रोगले भन्दा भोकले मर्ने अवस्थामा व्यावसायिक जगत्ले विकल्प देखाउनुपर्छ। काम रोकेर हैन सावधानी अपनाउँदै उद्योग सञ्चालन गर्न ढिला भइसकेको छ। त्यो भर्चुअल बहसले लकडाउन खुकुलो बनाउन सरकारमाथि परोक्ष दबाब नै सृजना गर्यो। तर महासंघ भने चुनावी जोडघटाउ हेर्दै साधारणसभा गर्नेनगर्ने बहसमै रुमल्लिन पुग्यो। त्यसैले कोभिडले सृजना गरेको विस्मयकारी आर्थिक तथा व्यावसायिक संकटले महासंघको वर्तमान र तोकिएको भावी नेतृत्वमाथि गम्भीर प्रश्न खडा गरेको छ। यस्ता प्रश्नले मंसिरको चिसोमा हुन लागेको महासंघको साधारणसभामा नेतृत्वको पसिना छुटाउन सक्छ। त्यतिबेला असिनपसिन भएको नेतृत्वले गुटबन्दी प्रश्रय गर्ने कि महासंघलाई निजी क्षेत्रको नेतृत्वदायी संस्था बनाउने भन्ने जवाफ दिनुपर्ने छ। त्यति मात्र होइन, संकटबाट जोगाउने उपायमा काम गर्ने समयमा महासंघ नेतृत्व चुकिसक्यो। अब पुनरुत्थानमा पनि महासंघले नेतृत्व लिन सकेन भने यसले आफ्नो अस्तित्व गुमाउने खतरा हुन्छ। त्यसैले महासंघको अबको नेतृत्व गुटफुट प्रश्रय गर्नेभन्दा सबैलाई समेट्न सक्ने र व्यावसायिक क्षमता प्रमाणित भएको हुनुपर्छ। विधानका व्यवस्था र गुटबन्दीभन्दा महामन्दीले सृजना गरेको संकट समाधान गर्ने दायित्व अहिलेको प्राथमिकता हो।"
सञ्चार क्षेत्रको मर्यादा,"विज्ञापन बोर्ड गठन र त्यसको सफल कार्यान्वयनले मात्र सञ्चार क्षेत्रको उपलब्धिको लेखाजोखा गर्न सकिन्छ आम नेपाली जनता र सरोकारवाला पक्षको समर्थन रहेको विज्ञापन (नियमन गर्ने) ऐन २०७६ अझै पूर्ण कार्यान्वयनमा आउन सकेको छैन। ऐन जारी भएकै दिन यस ऐनले अपार समर्थन प्राप्त गरेको थियो। सामाजिक सञ्जालमा यसका पक्षमा धेरैले प्रतिक्रियासमेत व्यक्त गरे। यसको मुख्य कारण थियो नेपालमा डाउनलिंक अनुमति लिएका विदेशी च्यानलबाट प्रसारण हुने विदेशी विज्ञापन रोकिनेमा सबैको समर्थन थियो। बहुराष्ट्रिय कम्पनी र भारतीय कम्पनीका विज्ञापन नेपाली सञ्चारमाध्यममार्फत मात्र गर्न पाउने र विदेशी टेलिभिजनबाट नेपालमा सीधै प्रसारण हुने क्रम रोकिने विषयले सञ्चारमाध्यमसमेत उत्साहित थिए। यस ऐनको कार्यान्वयनले विज्ञापन बजार बढ्ने भएकाले विज्ञापन व्यवसायी उत्साहित भए। नेपाली भाषामा डबिङ गरी विदेशी विज्ञापन प्रसारण गर्न नपाउने व्यवस्थाले कलाकार तथा विज्ञापन कर्ममा लाग्ने व्यक्ति उत्साही थिए। बहुराष्ट्रिय कम्पनीका विज्ञापनले थिचिएका नेपाली उद्योगपति आफ्ना उत्पादनले पनि बजार पाउने आशामा ऐनको समर्थनमा थिए। एउटा ऐनले समग्र क्षेत्रको समर्थन प्राप्त गरे पनि केवल अप्रेटरहरू भने ऐनको विपक्षमा उभिए। उनीहरूकै कारण २०७३ साल कात्तिक ६ गते मन्त्रिपरिषद्ले पास गरेको विज्ञापनरहित नीति कार्यान्वयनमा आउन सकेको थिएन। २०७४ साल साउन १ गतेदेखि सबै डाउनलिंक अनुमति लिएका विदेशी टेलिभिजन विज्ञापनरहित हुनुपर्ने नीतिको व्यवस्था अहिलेसम्म कार्यान्वयन हुन सकेको छैन। नीति कार्यान्वयन गर्ने निकायले कार्यान्वयन नगरेपछि त्यसको उपचार हुन सकेन। अन्ततः विज्ञापन (नियमन गर्ने) ऐन २०७६ आयो। दुवै सदनले पास गरी राष्ट्रपतिबाट स्वीकृत भइसकेको यो ऐनको कार्यान्वयनबाहेक अर्को विकल्प छैन। ऐन कार्यान्वयनको वर्तमान अवस्था विज्ञापन ऐन २०७६ साल कात्तिक ८ गतेबाट लागू भइसकेको छ। सोही मितिबाट नेपालमा डाउनलिंक अनुमति लिँदा विज्ञापनरहित हुनुपर्ने प्रावधान कार्यान्वयनमा आइसकेको छ। विज्ञापनसहित प्रसारण भएका टेलिभिजनलाई एक वर्षभित्र विज्ञापनरहित बनाउन समयसीमा तोकिएको छ। सरकारले कात्तिक २८ गते गोरखापत्रमा सूचना प्रकाशित गरी २०७७ साल कात्तिक ७ गतेभित्र विज्ञापनरहित हुन सूचना दिइसकेको छ। त्यस्तै साउन महिनामा नवीकरण गर्दासमेत कात्तिक ७ गतेभित्र विज्ञापनरहित गराउने सर्तमा मात्र नवीकरण गरिएको छ। यस अवधिमा सरकारले नियमावली बनाई मन्त्रिपरिषद्मा पेस गरेको, विज्ञापन बोर्ड गठनका लागि संगठन संरचना र बजेटको व्यवस्था गरेको, विज्ञापनको अनुगमन गर्न सूचना तथा प्रसारण विभागमा अनुगमन तथा नियमन गर्ने संयन्त्रको जडान गरेको छ। ११ महिनाको अवधिमा जति काम हुनुपर्ने थियो; त्यो हुन नसके पनि केही काम भने अघि बढेका छन्। कमजोर कानुनी व्यवस्था विश्वमै नेपाल यस्तो मुलुक थियो; जहाँ विदेशी विज्ञापन र विदेशी स्थानिय च्यानलले निर्बाध प्रवेश पाउँथे। विदेशी च्यानल डाउनलिंकको कुनै मापदण्डसमेत नभएका कारण तोकिएको शुल्क जुन न्यून छ, त्यो तिरेर नेपालमा निर्बाध टेलिभिजन प्रसारण गर्न सकिन्थ्यो। यस्तो कमजोर कानुनी व्यवस्थाको फाइदा उठाइरहेका विदेशी सेवाप्रदायक र नेपाली डिजिटल केवल टेलिभिजन प्रसारकले सहजै मान्ने अवस्था थियन। उनीहरूले विरोध गरे र नीति कार्यान्वयन हुन दिएनन्। नीतिले यो विकृतिबारेमा सचेतना जगाउने कामबाहेक केही गरेन र ऐन नै निर्माण गर्नुपर्यो। सरकारले समेत यसलाई महत्व दियो र संसद्लाई समेत विश्वासमा लिन खासै गाह्रो भएन। परिणामस्वरूप यो ऐन आयो। राम्रो काम गर्दा सहजै सफलता हासिल गर्न सकिन्छ भन्ने उदाहरणका रूपमा यस ऐनलाई लिन सकिन्छ। सकारात्मक संकेत डाउनलिंक अनुमति लिएर नेपालमा प्रसारण गरिरहेका विदेशी टेलिभिजनलाई विज्ञापनरहित बनाउने कुराको नेपाल केवल टेलिभिजन व्यवसायी महासंघले स्वागत गरेको छ। झन्डै तीन वर्षको अथक् प्रयासपछि महासंघ यो निष्कर्षमा पुग्नुलाई स्वागतयोग्य मान्नुपर्छ। नेपालमा प्रसारण गरिरहेको जी टीभी समूहबाहेक अरू सबै विज्ञापनरहित हुन तयार रहेको सूचना दिएका छन्। कतिपयले त उक्त सिस्टम आफैंले जडान गरिदिने जानकारी गराएबाट नेपालले लिएको यो नीतिलाई अन्तर्राष्ट्रिय जगत्ले समेत समर्थन गरेको पाइन्छ। सम्भवतः कात्तिक ७ गतेसम्म जी टीभीले समेत यसलाई स्वीकार गर्ने छ। अहिलेसम्म ९० प्रतिशत टेलिभिजन विज्ञापनरहित हुने सुनिश्चितता भएको नेपाल केवल टेलिभिजन व्यवसायी महासंघको भनाइ छ। जुन नेपालका लागि सकारात्मक हो। तर महासंघले उठाएका केही सवालको सम्बोधन भने जरुरी देखिएको छ। जसबारेमा सरकार गम्भीर हुनुपर्छ। उनीहरूका जायज माग पूरा गर्नेतर्फ सरोकारवाला सबै पक्ष सहमत हुनैपर्छ। महासंघको माग र सुझाव महासंघले ऐन कार्यान्वयनको ठीक एक महिनाअघि असोज ८ गते प्रधानमन्त्री तथा सञ्चार तथा सूचना प्रविधिमन्त्रीको ध्यानाकर्षण गराउँदै केही माग अघि सारेको छ। महासंघले उठाएका विदेशी डीटीएचले नेपालमा गरिरहेको प्रसारण रोक्नुपर्ने, इन्टरनेटमार्फत भइरहेका विदेशी टेलिभिजनको प्रसारण नियमन गर्नुपर्ने, त्यस्ता प्रसारणसमेत विज्ञापनरहित हुनुपर्ने, उनीहरूसमेत सरकारको डाउनलिंक अनुमतिको परिधिमा रहनुपर्ने जस्ता सवाल उठाएको छ। उनीहरूले उठाएका यस्ता जायज मागलाई नजरअन्दाज गर्न मिल्दैन र गर्नु पनि हुँदैन। विज्ञापन नियमन ऐनको पूर्ण कार्यान्वयनले सञ्चार क्षेत्र, सांस्कृतिक तथा आर्थिक अतिक्रमण र नेपाली उद्योगधन्दालाई समेत उत्थान गर्न सघाउनेछ। महासंघले इन्टरनेट सेवाप्रदायकले डिजिटल केवल प्रदायकले गरेकै काम गर्ने र केवल टेलिभिजनको दरसमेत इन्टरनेटको दरमा गाभेर लिने गर्दा केवलप्रदायक पेसाबाटै विमुख हुने अवस्था आएको गम्भीर सवाल उठाएका छन्। त्यसतर्फ तत्काल सम्बोधन नगर्ने हो भने वर्षौंदेखिको उनीहरूको व्यवसाय बन्द हुने अवस्था छ। त्यसतर्फ गम्भीर हुन जरुरी छ। हामीसँग अझै केही दिन बाँकी रहेकाले यस अवधिमा गर्न सकिने कामजति अहिले गर्ने र बाँकी रहेका काम समयावधि तोकेर गर्दै जाने व्यवस्था मिलाउन आवश्यक छ। यसबाट विज्ञापन ऐन कार्यान्वयनमा देखिएको समस्या हटाउन सकियोस् र परम्परागत व्यवसायको संरक्षण गर्न सकियोस्। समग्र विज्ञापन बजारको नियमन विज्ञापन (नियमन गर्ने ) ऐन २०७६ अर्को महत्वपूर्ण पक्ष समग्र विज्ञापन बजारको नियमन हो। नेपालमा विज्ञापन व्यवसायले आधिकारिक मान्यता पाएको सम्भवतः यही नै पहिलो अवसर हो। यसले सरकारी विज्ञापनका साथसाथै निजी क्षेत्रका विज्ञापनको नियमनसमेत गर्नेछ। ऐन हेर्दा यसले केही महत्वपूर्ण पक्षलाई समेटेको छ। ऐनले विज्ञापन गर्न हुनेनहुने विषयमा स्पष्ट गरेको छ। मनोगत रूपमा हुने वा जथाभावी विज्ञापन बन्ने र विज्ञापनका कारण उत्पन्न हुने विवादको निरूपण गर्न अब सहज हुनेछ। विज्ञापन चक्रमा संलग्न विज्ञापनदाता, विज्ञापन एजेन्सी, विज्ञापन निर्माता, सञ्चारमाध्यम र उपभोक्ताका बीचमा कुनै विवाद भए त्यसको निरूपण गर्ने निकायका रूपमा विज्ञापन बोर्डको स्थापना हुनेछ। बोर्ड विज्ञापनको नियामक निकाय हुनुका साथै विज्ञापनसम्बन्धी नीति निर्माण गर्न सरकारलाई सहयोग गर्ने प्रमुख निकायसमेत बन्ने छ। विश्वमै सरकार प्रमुख विज्ञापनदातामध्ये एक हो। नेपाल त्यसबाट मुक्त छैन। नेपालको कुल विज्ञापन बजारको झन्डै आधाभन्दा बढी भाग सरकारकै हातमा रहेको तथ्य यहाँ स्मरणीय छ। यति धेरै रकम विज्ञापनमा खर्च गरे पनि सरकारले आशातीत उपलबिध हासिल गर्न सकेको छैन। त्यसको मुख्य कारण विज्ञापनको व्यवस्थापन नै हो। अनियन्त्रित रूपमा वितरण भएको विज्ञापनको कुनै लेखाजोखा सरकारले गर्न नसक्दा त्यो उपलब्धि हासिल हुन नसकेको हो। विज्ञापन बोर्डमार्फत सरकारले विज्ञापनमा एकद्वार प्रणाली लागू गर्न खोजेको छ। यसबाट सरकारले प्राप्त गरेको उपलब्धिको लेखाजोखा हुनेछ भने त्यसले जनताको सूचना पाउने हकमा उत्पन्न गर्न सक्ने खतरालाई सतर्कतापूर्वक हेर्नुपर्छ। अपेक्षित उपलब्धि विज्ञापन चक्रमा सहभागीबीच उत्पन्न हुने विवादको निरूपण, सरकारी तथा निजी क्षेत्रमा सञ्चारमाध्यमबाट पर्ने विज्ञापनको दबाबको समाधान, सरकारले सञ्चालन गर्नुपर्ने मिडिया क्याम्पेनको व्यवस्थापन, विज्ञापन व्यवसायभित्र रहेको चुहावटको नियन्त्रण, विज्ञापनदाता, विज्ञापन एजेन्सी र सञ्चार गृहका बीचमा हाल रहेको असमझदारी र असन्तुष्टिको निरूपणको अपेक्षा यस ऐनको कार्यान्वयनबाट गर्न सकिन्छ। यस ऐनको कार्यान्वयनले नेपाली उत्पादनले बजार पाउनेसमेत अपेक्षा गरिएको छ। प्रवद्र्धनमा व्यापक खर्च गर्ने अन्तर्राष्ट्रिय ब्रान्डका कारण नेपाली उत्पादन जतिसुकै गुणस्तर भए पनि उपभोक्तासम्म पुग्न नसकिरहेको अवस्थामा नेपाली च्यानलमा विज्ञापन नगर्ने अन्तर्राष्ट्रिय ब्रान्डका समानको सट्टा नेपाली उत्पादनले बजार पाउन सक्नेछन्। यो नेपाली उद्योगधन्दाका लागि समेत सकारात्मक प्रयास हुनेछ। विज्ञापन बोर्ड यी समग्र पक्षको समन्वय गर्ने निकायका रूपमा रहनेछ। विश्वभर यस्तो समन्वय गर्न विभिन्न खालका निकायको स्थापना गर्ने गरिएको छ। खासगरी विज्ञापन चक्रमा सहभागी सबैको सहभागितामा त्यस्ता संयन्त्र निर्माण गर्ने गरिएको छ। नेपालमा पनि सरकारी, निजी तथा व्यावसायिक व्यक्तिका साथै विज्ञसमेतको सहभागिता रहने विज्ञापन बोर्डको परिकल्पना गरिएको छ। नेपालमा परिकल्पना गरिएको विज्ञापन बोर्ड फिलिपिन्स र दक्षिण अफ्रिकामा छ। अन्य देशले अन्य तरिकाले विज्ञापनको व्यवस्थापन गरेका छन्। विज्ञापन बोर्डको गठन र त्यसको सफल कार्यान्वयनले मात्र उपलब्धिको लेखाजोखा गर्न सकिन्छ। अन्त्यमा व्यावसायिक व्यक्तिको संलग्नतामा तत्काल विज्ञापन बोर्ड गठन गर्ने, प्रदेश स्तरमा गठन हुने अनुगमन तथा नियमन समितिको गठन गर्ने, सरकारी विज्ञापनको व्यवस्थापन गर्ने, निजी क्षेत्रले विज्ञापन व्यवसायबाट भोगेका समस्या समाधान गर्नेतर्फ अघि बढ्नुपर्छ। साथै नेपाल केवल टेलिभिजन व्यवसायी संघले उठाएका जायज मागलाई क्रमशः पूरा गर्दै जानु उत्तिकै आवश्यक छ। यस ऐनको पूर्ण कार्यान्वयनले समग्र सञ्चार क्षेत्रका साथै नेपालमा भएका सांस्कृतिक तथा आर्थिक अतिक्रमण रोक्न; सञ्चार क्षेत्रलाई मर्यादित बनाउन र नेपाली सञ्चार क्षेत्रका साथसाथै नेपाली उद्योगधन्दालाई समेत उत्थान गर्न सघाउन पुग्ने देखिन्छ। हुमागाईं सञ्चारविज्ञ तथा विज्ञापनरहित नीतिका मस्यौदाकार हुन्। सांस्कृतिक र आर्थिक अतिक्रमण रोक्ने प्रयास ? विपत्तिमा सञ्चारको वैकल्पिक व्यवस्था"
"योग, प्राणायाम र ध्यान","काशी देशका राजा एक दिन दरबारभित्रकै उद्यानमा घन्टौंदेखि बसिरहेका थिए। नारदले स्वर्गदेखि आएर सोधे, महाराज, चिन्तित मुद्रामा रूखमुनि एक्लै हुनुहुन्छ, के आपत् पर्यो ? राजाले भने, हे देवर्षि, दरबारमा हरेक वर्ष मन्त्री फेर्थें। मन्त्रीको शपथ खाएपछि भन्थे म एक वर्षमा सबै समस्या समाधान गर्छु भन्थे। तर जनता कंगाल भए। शान्तिसुरक्षा हरायो। जनता विवाद, कुटपिट र झगडा गर्न थाले। देशमा व्यथिति र अराजकता फैलियो। नारदले भने, महाराज, मन्त्री हुन योग्य एकजना व्यक्ति पठाइदिन्छु। उसले देशको मुहारै बदलिदिन्छ। राजा मञ्जुर भए। तर महाराज, तपाईंले त्यो व्यक्तिलाई लगातार पाँच वर्षसम्म मन्त्री हुन दिनुपर्छ। हे देवर्षि, देशको मुहारै फेरिन्छ भने म पाँचै वर्ष मन्त्री बनाउन तयार छु। नारदले पठाइदिएका व्यक्ति सादगी देखिन्थे। राजाले उनलाई मन्त्री बनाइदिए। शपथ खाएपछि मन्त्रीले भने, महाराज, म सहर र गाउँका टोलटोलमा जान्छु। उनीहरूका समस्या बुझ्छु। सबैलाई उद्यम गर्न सिकाउँछु। राजाले मन्त्रीलाई बिदा दिए। मन्त्रीले गाउँसहरका जनतामाझ पुगेर भने, तपाईंहरूलाई खान, लाउन र बस्न समस्या परेको छ। अब मसँग मिलेर काम गर्नुस्। मैले बताएअनुसार काम गर्नुभयो भने पाँच वर्षमा तपाईंहरू धनी बन्नुहुन्छ, तयार हुनुहुन्छ ? मन्त्रीका कुरा सुनेर जनता खुसी भए। भने, हामी तयार छौं। मन्त्रीले काम सुरु गरे। तीन वर्षमै विभिन्न खोलाबाट बिजुली निकाले। सडक, पुल बनाएर सबै गाउँ र सहरलाई जोडे। उद्योग स्थापना गरे। बेरोजगारलाई उद्यम दिए। कुलो बनाएर खेतखेतमा पानी पुर्याए। किसानले कृषि कर्म थाले। उत्पादित अन्न बेचेर पैसा ल्याए। केही वर्षमै गरिब किसान धनी भए। देशमा शान्तिसुरक्षा छायो। राजा छक्क परे। उनले गाउँगाउँ गएर यसको कारण सोधे। जनताले भने, मन्त्रीले एक महिनासम्म सहर, गाउँ र टोलटोलका एकएकजनालाई बोलाएर दुई घन्टा योग, प्राणायाम र ध्यान सिकाएर प्रशिक्षक बनाए। प्रशिक्षकहरूले टोलटोलमा गएर एक वर्षसम्म निरन्तर योगका साथै नैतिक ज्ञान पनि सिकाए। त्यसले त हामीलाई जागरुक बनायो। त्यसपछि मन्त्रीसँग मिलेर सक्दो काम गर्यौं। यसको कारण योग, प्राणायाम र ध्यान पो रहेछ ! जनताका इच्छाअनुसार राजाले उनैलाई वर्षौंसम्म मन्त्री बनाइदिए।"
कोभिडपछिको शिक्षा,"कोभिडको महामारीले विगतदेखिको एकनासको सोचाइ, प्रवृत्ति, क्रियाकलापमा फेरबदल ल्याइदिएको छ। धेरैमा शिक्षामा अब के हुन्छ ? कसरी शिक्षा अगाडि बढ्छ ? भन्ने चिन्ता र चिन्तन सुरु भएको छ। सबैतिर हिजोको प्रक्रियामा केही न केही परिवर्तन गर्नुपर्ने आवश्यकता महसुस भएको छ। कोभिडकै कारण केही कुरामा सकारात्मक परिवर्तन सम्भव भएको छ। विद्यालय तहको शिक्षालाई आधारभूत र माध्यमिक गरी दुई तह बनाउने, कक्षा १० को अन्त्यमा हुने बोर्ड परीक्षा क्षेत्रीय स्तरमा हुने भन्ने विषय विद्यालय क्षेत्र सुधार कार्यक्रमको गुरुयोजना निर्माण गर्ने चरणदेखि नै छलफल र दस्ताबेजका रूपमा आए पनि कानुनी रूप धारण गर्न सकेको थिएन। २०७३ असारमा शिक्षा ऐनमा भएको आठौं संशोधनले यी विषयलाई कानुनी रूप दियो। कक्षा १० को अन्त्यमा हुने परीक्षा प्रदेश तहमा हुने र विद्यालय तहको अन्त्यमा हुने परीक्षा राष्ट्रिय परीक्षा बोर्डले लिने व्यवस्था गरियो। व्यवहारमा विगतमा जस्तै कक्षा १० को अन्त्यमा हुने (एसईई) परीक्षा केन्द्रले लिँदै आएको र परिवर्तन हुन नसकेको अवस्था थियो। प्रदेशमा रहेको शिक्षा विकास निर्देशनालयले केवल केन्द्रबाट आएको बजेट जिल्लामा पठाउने र उत्तरपुस्तिका व्यवस्था गर्ने कार्यबाहेक अन्य केही गर्न सकेको थिएन। कोभिडको कारणले एक्कासि परीक्षा रोकिएपछि निकास निकाल्ने क्रममा मात्रै विद्यालयले गरेको आन्तरिक मूल्यांकनको अंकलाई मान्यता दिने निर्णय गरियो। यस वर्ष केन्द्रले नै विद्यालयले गरेको मूल्यांकनको अंकका आधारमा नतिजा निकाले पनि अर्को वर्षदेखि पक्कै पनि विगतकै जसरी एसईई परीक्षा सञ्चालन हुने छैन। राष्ट्रिय परीक्षा बोर्डले कक्षा ११ को परीक्षा प्रणालीमा सधैंका लागि परिवर्तन गरिदियो र विद्यालयले नै मूल्यांकन गर्ने परिपाटी सुरुवात गरियो। परिवर्तन गर्नुपर्ने तर गर्न नसकिएको प्रक्रियामा कोभिड महामारीले एक्कासि परिवर्तन सम्भव भयो। कोभिडले निम्त्याएको लकडाउन अवधिमा बालबालिकाको सिकाइलाई निरन्तरता दिन विद्यालय, स्थानीय तहअनुसार फरकफरक अभ्यास गरिए। स्थानीय तहबाट आफ्ना सकारात्मक तथा सबल पक्षको खोजी गर्ने काम भयो। केही पातलो बस्ती भएका विद्यार्थी संख्या कम भएका विद्यालयले नियमित पठनपाठन सञ्चालनसमेत गरिरहे। केही स्थानीय तहले काठमाडौसँगै लय मिलाउनुपर्ने बाध्यता चिर्न खोजे। नेपालको भौगोलिक विविधतासँगै बसाइ, रहनसहन, संस्कृति, सामाजिक चालचलनमा पनि विविधता छ। केन्द्रबाट सबै स्थानका लागि तोकिदिएको नीति, नियम, मापदण्ड, शैक्षिक प्रक्रिया देशका सबै स्थानमा फिट नहुँदा रहेछन् भन्ने सिकाइ भएको छ। केन्द्रले ससाना कुरामा यसो गर र उसो गर भनेर दिइने आदेशले स्थानीय सरकारले आफ्नो परिवेश र आवश्यकताअनुसार गर्न सक्ने सिर्जनात्मक कार्यलाई समेत खाइदिन सक्दो रहेछ। अबका दिनमा कोभिडको एकजना पनि संक्रमित नभएको मनाङले पनि काठमाडौंसँग आफ्ना समस्यामा सहयोग हैन, सकारात्मक पक्षको पनि उपयोग गर्न नपाउने अवस्था अन्त्य हुनुपर्छ। संविधानको मर्मअनुसार स्थानीय तहलाई माध्यमिक तहसम्मको शिक्षाको व्यवस्था गर्न पूर्ण जिम्मेवार बनाउन अब ढिलाइ गर्नु हुँदैन। बरु संघीय सरकारले प्रदेश र स्थानीय सरकारलाई साधनस्रोत र विज्ञताको सहयोग गर्नुपर्छ। विगतमा पहुँचको समस्या निकै साघुरिँदै गएको थियो। प्रतिशतको हिसाबले निकै कम बालबालिका विद्यालयको पहुँचमा नपुगेको अवस्था सरकारी आँकडाले देखाएका थिए। सामान्य अवस्थाका बालबालिका विद्यालयमा भर्ना भइसकेका थिए। विशेष अवस्था र परिवेशका बालबालिका मात्र शिक्षाबाट वञ्चित भएको अवस्था थियो। कोभिड १९ को महामारीको अवस्थापछि पहुँच नपुग्ने बालबालिकाको संख्या केही वृद्धि हुन सक्छ। जेनतेन रोजगार पाएका र आर्थिक रूपमा विपन्न आमाबाबुको रोजगार टुटेको छ। एक ठाउँमा पाएको रोजगार हटेर अन्यत्र काम पाइन्छ कि पाइँदैन निश्चित नभएको र हातमुख जोर्ने समस्याबाट कसरी बच्ने भनेर चिन्ताग्रस्त भएका अभिभावकले आफ्ना बालबालिकालाई विद्यालय भर्ना गर्ने र नियमितता दिने कार्यलाई प्राथमिकतामा पार्लान्ु भन्ने निश्चित छैन। बालबालिकाले समेत दैनिक ज्याला मजदुरी गर्नुपर्ने बाध्यता थप निम्तिन सक्छ। यस्तो अवस्थामा विगतमा विद्यालयमा भर्ना भएका बालबालिका पनि विद्यालय नजाने, नयाँ भर्ना हुनुपर्ने पनि भर्ना नहुने अवस्था नआउला भन्न सकिँदैन। सरोकारवालाको व्यापक सहभागितामा छलफल र अन्तरक्रिया गरी अबको शिक्षाको बाटो तय गरिनुपर्छ। सरकारले चालु आर्थिक वर्षदेखि देशभरका सामुदायिक विद्यालयमा कक्षा पाँचसम्म पढ्ने बालबालिकालाई दिवाखाजाको कार्यक्रम ल्याएको छ। यो निकै उत्साहजनक कार्यक्रम हो। दिवा खाजालाई व्यवस्थित गर्न सक्ने हो भने आर्थिक रूपमा विपन्न परिवारका बालबालिकालाई पनि विद्यालयमा भर्ना हुन र नियमितता दिन उत्प्रेरित गर्ने छ। गत वर्षदेखि प्रदेश २ का सबै विद्यालयमा लागु भएको यो कार्यक्रममा बजेट भए पनि खाजा नखुवाउने, चाउचाउ, बिस्कुटलागायतका पोषणको दृष्टिले निकै तल्लो स्तरका खाना खुवाउने, त्यही खाजाको रकम र कमिसनमा छिनाझम्टी गर्ने गरेका उदाहरण छन्। खाजा कार्यक्रमलाई दुरुपयोग हुन नदिन र व्यवस्थित गर्न थप प्रयासको आवश्यकता छ। संस्थागत विद्यालयमा कक्षा १ भन्दा तल तीन वर्षको पूर्वप्राथमिक शिक्षा हुनु र सामुदायिकमा एक वर्षको मात्र हुनुले राम्रो गर्ने सामुदायिक विद्यालयले समेत बालबालिका नपाउने अवस्था सिर्जना भएको छ। भारत सरकारले हालै ल्याएकोे नयाँ शिक्षा नीतिमा तीन वर्षको उमेरदेखि शिक्षा तथा कक्षा एकभन्दा तल तीन वर्षको पूर्वबालशिक्षाको अवधरणा ल्याइएको छ । हामीकहाँ पनि पूर्वबालविकासको सहजकर्तालाई दिइने निकै कम पारिश्रमिक, नाम मात्रको व्यवस्थापन खर्चले गर्दा नाजुक अवस्था छ। संस्थागत र सामुदायिकमा एकरूपता ल्याउन पूर्वबालशिक्षा, बालविकास तथा शिशु शिक्षालाई प्रभावकारी पार्न बालबालिको संख्याका आधारमा बालविकास केन्द्रको पुनर्वितरण गर्नुपर्ने, सहजकर्ताको योग्यता र पारिश्रमिक बढाउनुपर्ने, आयको व्यवस्था गर्नुपर्नेलगायतका काम गर्नुपर्नेे आवश्यकता छ। चार वर्षभन्दा कम उमेरका बालबालिकालाई घरघरमै शारीरिक तथा बौद्धिक विकासको उपयुक्त वातावरण मिलाउने हो भने बालबालिकाको विकासलाई घरमा गरिने सहयोगलाई प्रभावकारी पार्न अभिभावकशिक्षा व्यापक पारिनुपर्ने आवश्यकता छ। कोभिड महामारीका क्रममा विगतको जस्तो कक्षाकोठा र चकडस्टरमा आधारित शिक्षण सिकाइ प्रक्रियामा सुधार हुनुपर्ने सबैमा महसुस भएको छ। शिक्षकले चकडस्टरबाहेक विज्ञानका उच्चतम उपलब्धि आधुनिक सूचना तथा प्रविधिको अत्यधिक प्रयोग गरी समयसान्दर्भिक शिक्षण सिकाइ गर्न सक्ने गरी शिक्षक क्षमता बढाउनुपर्ने आवश्यकता खट्किएको छ। विगतमा होलसेलमा सबै बालबालिकालाई एकै किसिमले दिइने छात्रवृत्ति वितरण प्रणालीमा पुनर्विचार गरिनुपर्ने भएको छ। एकातर्फ आवश्यकता नभएकाले पनि छात्रवृत्ति पाउने र अर्कातर्फ छात्रवृत्तिका नाममा निकै कम रकम सहयोग कामयावी हुन नसक्ने कुरा विगतदेखिका अध्ययनले देखाएका छन्। बालबालिकालाई आफ्नै घरपरिवारमा र साथी समूहमा पढ्ने बानीको विकास गराउन, युवामा अध्ययनको बानी बसाउन सुमदायमा पुस्तकालय, सिकाइ केन्द्र स्थापना गर्ने, भएकालाई प्रभावकारी पार्ने सिकाइका अन्य पूरक तरिकालाई दरिलो पार्नेतर्फ प्रयास बढाइनुपर्छ। सरोकारवालाको व्यापक सहभागितामा छलफल र अन्तरक्रिया गरी अबको शिक्षाको बाटो तय गरिनुपर्छ।"
अन्तर्राष्ट्रिय गोदावरी खेलकुद भवन निर्माण अघि बढ्दै,"ललितपुर : गोदावरीमा धमाधम अन्तर्राष्ट्रिय गोदावरी खेलकुद भवन निर्माणको काम अघि बढेको छ। गोदावरीमा राष्ट्रिय तथा अन्तर्राष्ट्रियस्तरको खेलकुद विकासका लागि उक्त काम अघि बढाइएको हो। ललितपुर क्षेत्र नं १ प्रतिनिधिसभाका सदस्य नवराज सिलवालले गत आर्थिक वर्ष २०७५७६ मा २० लाख रुपैयाँ सहयोग गरेर भवन निर्माण अघि बढाइएको उपभोक्ता समितिका अध्यक्ष इञ्जीनियर राजेश पौडेलले बताए। उनले भने, 'गत आव २०७६७७ मा सामाजिक विकास मन्त्रालयअन्तर्गत छुट्टै एक करोड रुपैयाँ सहयोग भएको थियो।' हालसम्म खेलकुद भवन निर्माणका लागि एक करोड ३० लाख खर्च भएको र भवनको काम पनि ५० प्रतिशत सम्पन्न भइसकेको इञ्जीनियर पौडेलले जानकारी दिए। गोदावरीमा एक व्यक्तिले अर्को चिन्ने वातावरण नरहँदा खेलकूदको माध्यमबाट वडा नं १ गोदामचौर, नं २ विशङ्खु, नं ३ साविकको गोदावरी, बडिखेल, नं १३ झरुवारासी र नं १४ ठैवका मानिसले एकअर्कामा सम्पर्क बढाई भित्री खेलहरु ब्याडमिन्टन, कराँते, तेक्वान्दो, टेबल टेनिस, बास्केटबल र भलिबल आदि खेल्ने व्यवस्था मिलाउन लागिएको समितिका उपाध्यक्ष सुरेन्द्र रावतले बताए। उनले भने, 'चालु आर्थिक वर्ष २०७७७८ मा प्रदेश सरकारले २० लाख रुपैयाँ विनियोजन गरेको छ। खेलकुद भवनसँगै रहेको लगभग छदेखि सात रोपनी जमिनमा भवन व्यवस्थापन कार्यालय, सहायताकक्ष, वरिपरि पर्खाल, उद्यान, गाडी बिसाउने ठाउँ र बिहान व्यायाम गर्दै हिँड्ने मार्ग निर्माण गर्ने योजना पनि बनाइरहेका छौँ।' समितिका सदस्यले यी सबै योजना पूर्ण गर्न करिब रु पाँच करोड लाग्ने अनुमान गरेका रावतले जानकारी गराए। भवन निर्माण सम्पन्न भएपश्चात राष्ट्रिय तथा अन्तर्राष्ट्रिय खेलकुद प्रतियोगिता आयोजना हुनेछ। यसमा दुई ब्याडमिन्टन र चार टेबल टेनिस कोर्ट, भवनभित्र झण्डै ४०० मानिस अट्ने स्थान पनि बनाइने समितिका सचिव सन्तोष कुँवरले बताए। उनले भने, 'खेलकुद भवनमा विभिन्न राष्ट्रको झण्डा राख्ने अवधारणा बनाइराखेका छौं।' सो भवन निर्माणको काम यही असार अन्त्यसम्म समाप्त गर्नुपर्ने थियो तर विश्वव्यापीरूपमा फैलिरहेको कोरोना महामारीका कारण काममा बाधा परेर ढिलो भइरहेकामा कुँवरले दुःख व्यक्त गरे। 'निमार्णाधीन खेलकुद भवन टौखेलबाट बडिखेल आउने मुख्य सडकमुनि गहिरो स्थानमा रहेको हुँदा यसलाई राम्रोभन्दा राम्रो बनाउन फ्रेन्ड्स अफ गोदावरीमा रहेका ५० सदस्यका साथै अन्य दाताहरुले ५० हजारदेखि एक लाख सङ्कलन गरेर करिब ३५ लाख रुपैयाँ भवनलाई सहयोग गर्नुभयो', पौडेलले भने, 'गोदावरी भिलेज रिसोर्टले खेलकुद भवन कोषलाई १० लाख रुपैयाँ दिने घोषणासमेत गरिसकेको छ।' यसैगरी साविकको गोदावरीमा गोदावरीकुण्ड नजिकै धर्मशाला, नं २ मा प्राविधिक शिक्षालय, नं १० बहुउद्देश्यीय रङ्गशाला र यसै वडामा भाँगावनलाई पर्यटकीय क्षेत्रका रूपमा विकास गरेर हनुमानको मूर्ति प्रतिस्थापन, उद्यान तथा वनभोजस्थल निर्माण गर्न टाहाखेलदेखि सिँढी निर्माण र नं ११ चपागाउँमा वाग्मती प्रदेश सरकारको सहयोगमा बुलुमा उद्यान निर्माणको काम धमाधम भइरहेको छ।"
भ्याक्सिनबिनै ओलम्पिक सम्भव,"टोकियो : कोरोना भाइरसविरुद्धको भ्याक्सिन समयमै सर्वसुलभ उपलब्ध नभए पनि सन् २०२१ को ओलम्पिक आयोजना सम्भव बनाएर छाड्ने अन्तर्राष्ट्रिय ओलम्पिक कमिटी (आईओसी) ले जनाएको छ। आईओसी अध्यक्ष थोमस बाचले अन्तर्राष्ट्रिय स्तरका ठूला प्रतियोगिताहरू सुरु हुन थालेकाले भ्याक्सिनबिनै ओलम्पिक गर्न सकिने बताएका हुन्। कोरोनापछि जसरी अन्य ठूला खेल गतिविधि सञ्चालन भएका छन्। त्यसले हामीलाई हौसला थपेको छ। कोरोनाको भ्याक्सिनबिनै ओलम्पिक सञ्चालन गर्न सकिने पाठ हामीले सिकेका छौं, ओलम्पिकबारे आयोजित पत्रकार सम्मेलनमा अध्यक्ष बाचले भने। विश्वभर कोरोनाको त्रास बाँकी रहेकाले त्यसबाट बचेर सुरक्षित तरिकाले ओलम्पिक सम्पन्न गर्न आईओसी, जापान सरकार, आयोजक कमिटी र टोकियो महानगर तत्पर रहेको पनि बाचले बताए। आईओसीले टोकियो ओलम्पिकमा सहभागी सबै देशका खेलाडी, पदाधिकारी र अफिसियलले अनिवार्य रूपमा कोरोना परीक्षण गर्नुपर्ने नियम राखेको छ। कोरोना परीक्षणको नियम जापानी खेलाडीलाई पनि लागू हुनेछ। खेलाडीले प्रशिक्षण स्थलमा जाँदासमेत अनिवार्य परीक्षण गर्नु पर्नेछ। ओलम्पिक सफल रूपमा सम्पन्न गर्न जापानका नयाँ प्रधानमन्त्री योसिहिदे सुगा र आईओसी अध्यक्षबीच पनि छलफल भइसकेको छ। छलफलमा कोभिड१९ बाट बच्न र सबैखाले सावधानी अपनाएर ओलम्पिक सम्पन्न गर्न दुवै पक्ष सहमत भएका छन्। कोरोना महामारीका कारण यसअघि सन् २०२० को जुलाई २४ देखि अगस्ट ९ सम्मका लागि तय भएको ओलम्पिक एक वर्ष पर सारिएको थियो। आईओसी, जापान सरकार र आईओसीका सदस्य राष्ट्रको सामूहिक निर्णयमा ओलम्पिक सन् २०२१ को जुलाई २३ देखि अगस्ट ८ सम्म आयोजना गर्ने निर्णय गरेको थियो।"
"हैदराबादमाथि कोलकाता हाबी, शुभमन गिलको अर्धशतकमा ७ विकेटले विजयी",अबुधाबी : जारी इन्डियन प्रिमियर लिग (आईपीएल) मा सनराइजर्स हैदराबादमाथि कोलकाता नाइट राइडर्सले जित निकालेको छ। अबुधाबीस्थित शेख जायद रंगशालामा शनिबार राति भएको खेलमा शुभमन गिलको शानदार अर्धशतकसँगै कोलकाता ७ विकेटले विजयी भएको हो। हैदराबादले टस जितेर पहिले ब्याटिङ रोज्दै निर्धारित २० ओभरमा १४२ रन बनाएको थियो। १४३ रनको लक्ष्य कोलकाताले १८ ओभरमा मात्र ३ विकेट गुमाउँदै भेट्टायो। कोलकाताका शुभमन गिलले शानदार अर्धशतक बनाए। उनले ६२ बलमा २ छक्का र ५ चौकाको मद्दतमा नटआउट ७० रन जोडे। त्यस्तै इओन मार्गानले ४२ तथा नितिश रानाले २६ रन बनाए। हैदराबादका लागि रसिद खान र खलिल अहमदले ११ विकेट लिए। त्यस्तै टी नटराजनको नाममा १ विकेट रह्यो। यसअघि ब्याटिङ गरेको हैदराबादका लागि मनिश पान्डेले सर्वाधिक ५१ रन बनाए। त्यस्तै कप्तान डेभिड वार्नरले ३६ रन जोडे भने रिद्धिमन साहले ३० रन बनाए। हैदराबादलाई रोक्न कोलकाताका प्याट क्यूमिन्सले कसिलो बलिङ गर्दै १ विकेट लिए। त्यस्तै वरुन चक्रवर्ती र आन्द्रे रसेलले ११ विकेट हात पारे। आजको खेल राजस्थान रोयल्स र किङ्स ११ पञ्जाबबीच रहेको छ। खेल साँझ ७ : ४५ बजे सारजाह क्रिकेट रंगशालामा सुरु हुनेछ।
