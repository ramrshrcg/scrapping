शीर्षक,विवरण
एन्फा मुख्यालय अब क्वारेन्टाइन,"काठमाडौं : सातदोबाटोस्थित अखिल नेपाल फुटबल संघ (एन्फा) मुख्यालयको एकेडेमी भवन अब क्वारेन्टाइनका लागि प्रयोग गरिने भएको छ। ललितपुर महानगरपालिकाले एकेडेमी भवनलाई क्वारेन्टाइनको रूपमा प्रयोग गर्न लागेको हो। महानगरपालिकाले एन्फासँग क्वारेन्टाइनका लागि भवन मागेपछि प्रयोगका लागि दिएको एन्फाले जनाएको छ। कोरोनाविरुद्ध लड्नका लागि यसअघि नै एन्फाले आफू मातहतका भौतिक संरचना प्रयोग गर्न दिने निर्णय गरेको थियो। एन्फा मुख्यालयमा क्वारेन्टाइन निर्माण गर्न ललितपुर महानगर र जिल्ला प्रशासन कार्यालयका प्रतिनिधिले समेत निरीक्षण गरेका छन्। एन्फाले खेलाडी होस्टल, स्वास्थ्य परीक्षण र एकडेमीको भान्छा कोठासहित १७ वटा कोठा क्वारेन्टाइनका लागि उपलब्ध गराएको छ। एन्फाले उपलब्ध गराएको कोठालाई महानगरले आइतबारदेखि क्वारेन्टाइनका रूपमा प्रयोग गर्नेछ। महानगरले एकेडेमीको क्वारेन्टाइनमा २० जना मानिसलाई राख्ने तयारी गरेको पनि एन्फाले जनाएको छ। एन्फाले एक साताअघि मात्र ललितपुर महानगरपालिकालाई दुई वटा एम्बुलेन्स पनि सहयोग उपलब्ध गराएको थियो। एन्फाले कोरोनाको जोखिम नसकिएसम्म प्रयोग गर्न ललितपुरलाई एम्बुलेन्स प्रदान गरेको हो। विश्व फुटबल महासंघ (फिफा) फरवार्ड प्रोजेक्टअन्तर्गत खरिद गरिएको उक्त एम्बुलेन्स एन्फामै थन्किएको थियो। महानगरले कोरोनाको संक्रमण सकिएपछि एम्बुलेन्स एन्फालाई नै फिर्ता गर्नेछ। हाल एन्फाअन्तर्गत रौतहटमा रहेको महिला फुटबल एकेडेमी भवन पनि क्वारेन्टाइनको रूपमा प्रयोग गरिएको छ। रौतहटमा ४० जना व्यक्ति उक्तलाई क्वारेन्टाइनमा राखिएको छ। कोरोना भाइरसका कारण नेपाली फुटबलका सबैखाले गतिविधि स्थगित भएको छ। एन्फाले कोरोनाका कारण बी डिभिजन लिग बीचमै स्थगित गरेको थियो।"
बार्सिलोनाले तत्काल नेमारलाई नभित्र्याउने,"बार्सिलोना : ब्राजिलयन स्टार नेमारले क्याम्प नोउ फर्कन थप केही समय प्रतीक्षा गर्नुपर्ने भएको छ। बार्सिलोनाले तत्काल नेमारलाई क्लबमा नभित्र्याउने भएको छ। कोरोना भाइरसको महामारीका कारण क्लबमा आार्थिक संकट बढेकाले तत्काल नेमारलाई भित्र्याउने योजना स्थगित गरिएको शुक्रबार बार्सिलोनाले जनाएको छ। तत्काल नेमारलाई बार्सिलोना फर्काउने सम्भावना छैन। यतिबेला क्लब आर्थिक संकटमा परेको छ। उनका लागि अहिले ठूलो धनराशि खर्च गर्न सक्ने अवस्थामा क्लब छैन, बार्सिलोनाका एक पदाधिकारीलाई उद्धृत गर्दै स्पेनका सञ्चारमाध्यमले समाचार प्रकाशित गरेका छन्। बार्सिलोनाले लामो समयदेखि नेमारलाई पुनः क्लबमा फर्काउने प्रयास गरेको थियो। तर, फ्रान्सेली क्लब पेरी सेन्ट जर्मन (पीएसजी) उनको मूल्य बढी राखेकाले त्यो सम्भव हुन सकेको थिएन। २८ वर्षीय ब्राजिलियन स्ट्राइकर नेमार सन् २०१७ मा बार्सिलोनाबाटै पीएसजीमा आबद्ध भएका थिए। तर, पछिल्लो समय पीएसजी नेमारलाई बेच्न तयार देखिएको छ र उनको मूल्य पनि केही घटाएको छ। त्यसैले पनि निकट भविष्यमा नेमार पुनः बार्सिलोना फर्कने अनुमान गरिएको थियो। खासगरी अर्जेन्टिनी स्टार लियोनल मेसी नेमारलाई क्याम्प नोउ फर्काउन बढी इच्छुक देखिएका थिए। सन् २०१३ मा ब्राजिलियन क्लब सान्तोषबाट बार्सिलोनामा आबद्ध भएका नेमारले चार वर्षको क्याम्प नोउ बसाइका क्रममा क्लबको तर्फबाट एउटा च्याम्पियन्स लिग, दुईवटा स्पेनिस ला लिगा र तीनवटा कोपा डेल रेको उपाधि चुमेका थिए। पछिल्लो पटक फ्रान्सेली लिग लिडर पीएसजीले नेमारका लागि १३ करोड ५० लाख पाउन्ड मूल्य तोकेको छ। नेमार सन् २०१७ मा २२ करोड २० लाख पाउन्डमा बार्सिलोनाबाट पीएसजीमा आबद्ध भएका थिए। पीएसजीका लागि नेमारले यो सिजन घरेलु लिगमा १६ गोल गरेका छन्। पीएसजीमा आबद्ध भएयता उनले विभिन्न प्रतियोगितामा क्लबका लागि ८० खेल खेल्दै ६९ गोल गरेका छन्। इटालियन सिरिए क्लब इन्टर मिलानका स्ट्राइकर लाउटेरो मार्टिनेजलाई भित्र्याउन भने क्लब अझै इच्छुक रहेको ती अधिकारीले बताएका छन्। २२ वर्षीय अर्जेन्टिनी स्ट्राइकर मार्टिनेजलाई भित्र्याउन निकै अघिदेखि प्रयास थालेको बार्सिलोनाले उनको मूल्य पनि निर्धारण गरेको छ। बार्सिलोनाले मार्टिनेजका लागि एक करोड युरो (एक करोड १० लाख अमेरिकी डलर) खर्चन तयार रहेको यसअघि नै बताइसकेको छ। बार्सिलोनाले मार्टिनेजका लागि तोकेको रकम बार्सिलोनाकै अर्का स्ट्राइकर लुइस स्वारेजको भन्दा कम हो। त्यसैले बार्सिलोनाले मार्टिनेजलाई अन्य सुविधा पनि दिने प्रस्ताव गरेको छ। नियमअनुसार क्लबको वार्षिक आम्दानीको ७० प्रतिशतभन्दा बढी रकम खेलाडी र अन्य कर्मचारीको तलबमा खर्च गर्न पाइँदैन। उक्त नियमले बार्सिलोनालाई नयाँ खेलाडी भित्र्याउन समस्या पारेको छ। मार्टिनेज सन् २०१८ मा अर्जेन्टिनी क्लब रेसिङबाट इन्टर मिलानमा आबद्ध भएका हुन्। उनले छोटो समयमै इन्टर मिलानमा उत्कृष्ट प्रदर्शन गर्दै आएका छन्। यो सिजन पनि उनले क्लबका लागि ३१ खेल खेल्दै १६ गोल गरिसकेका छन्। कोरोना भाइरसको महामारीका कारण हाल युरोपका सबै घरेलु लिग स्थगित छन्।"
कोरोना भाइरसबाट चर्चित फुटबलर नर्मन हन्टरको निधन,"लन्डन : इङ्ल्यान्डको राष्ट्रिय फुटबल टोलीका पूर्वखेलाडी नर्मन हन्टरको शुक्रबार निधन भएको छ। कोरोना भाइरसबाट संक्रमित हन्टरको ७६ वर्षको उमेरमा निधन भएको उनको पारिवारीक स्रोतले जनाएको छ। हन्टर प्रिमियर लिग क्लब लिड्स युनाइटेडका पूर्वखेलाडी पनि हुन्। हन्टर आफ्नो समयका चर्चित डिफेन्डर थिए। उनी सम्मिलित लिड्स युनाइटेडको टोलीले त्यतिबेला थुप्रै महत्वपूर्ण सफलता हात पारेको थियो। उनको समयमा लिड्स युनाइटेड निकै प्रभावशाली क्लब थियो। हन्टरले आफ्नो ब्यवसायिक खेल जीवन नै लिड्स युनाइटेडबाट सुरु गरेका थिए। सन् १९६२ देखि सन् १९७६ सम्म लिड्स युनाइटेडमा रहँदा उनले क्लबलाई दुईपटक घरेलु लिग उपाधि जिताएका थिए। इङ्ल्यान्डले सन् १९६६ मा विश्वकप फुटबलको उपाधि जित्दा पनि उनी टोलीका सदस्य थिए। यद्दपि, उक्त विश्वकपमा विभिन्न कारणले उनी मैदानमा भने ओर्लन पाएनन्। कोरोना भाइरस संक्रमणको लक्षण देखिएपछि हन्टरलाई अप्रिल १० तारिखमा उपचारका लागि अस्पताल भर्ना गरिएको थियो। उपचारकै क्रममा शुक्रबार उनको निधन भएको हो। हन्टरको निधनबाट आफूहरु स्तब्ध भएको लिड्स युनाइटेडले जनाएको छ। हन्टरको निधनबाट हामी स्तब्धः भएका छौं। उनी आफ्नो समयका प्रभावशाली खेलाडी थिए। क्लबको थुप्रै सफलतामा उनको महत्वपूर्ण योगदान रहेको थियो, लिड्स युनाइटेडद्वारा जारी शोक सन्देशमा भनिएको छ, दुःखको यस घडीमा हामी मृत आत्माको चिर शान्तीको कामना गर्दै शोक सन्तप्त परिवारजनप्रति हार्दिक समवेदना अपर्ण गर्न चाहन्छौं। उनी केवल १५ वर्षको उमेरमै लिड्स युनाइटेडको युथ एकेडेमीमा आबद्ध भएका थिए। लिड्स युनाइटेडबाट उनले कुल सात सय २६ खेल खेलेका थिए। उनी लिड्स युनाइटेडबाट सर्वाधिक खेल खेल्ने खेलाडीको सूचीमा चौथो स्थानमा पर्छन्। हन्टरले लिड्स युनाइटेडको तर्फबाट सन् १९७५ मा युरोपियन कपको फाइनल पनि खेलेका थिए। त्यतिबेला लिड्स युनाइटेड फाइनलमा जर्मन क्लब बायर्न म्युनिखसँग पराजित भएको थियो। सक्रिय खेल जीवनबाट सन्न्यास लिएपछि उनले विभिन्न क्लबमा प्रशिक्षकको भूमिका पनि निर्वाह गरेका थिए। रुगानी र माटुईडी कोरोनामुक्त मिलानइटालियन सिरि ए क्लब युभेन्ट्सका रक्षक ड्यानियल रुगानी र मिडफिल्डर ब्लाइस मार्टुडी कोरोना भाइरस (कोभिड१९) बाट मुक्त भएका छन्। लामो समय आइसोलेसनमा बसेर उपचार गराएका यी दुवै खेलाडी कोरोनाबाट मुक्त भएको युभेन्ट्सले जनाएको छ। युभेन्ट्सले एक विज्ञप्ती जारी गर्दै रुगानी र मार्टुडी तीन सातापछि पूर्ण निको भएको उल्लेख गरेको छ। दुई पटक गरिएको स्वाब परीक्षणपछि यी खेलाडीको नतिजा नेगेटिभ आएको हो। २५ वर्षीय रुगानी र ३३ वर्षीय मार्टुडी युरोपमा महामारीको रुपमा फैलिएको कोरोना भाइरसबाट संक्रमण हुने पहिलो खेलाडी हुन्। युभेन्ट्सले कोरोना भएको थाहा पाएलगत्तौ खेलाडीलाई आइसोलेसनमा राखेको थियो। उनीहरु अझै दुई साता सेल्फ आइसोलेसनमा बस्नु पर्नेछ। युभेन्ट्सका अर्का युवा स्ट्राइकर पाउलो डिबालामा पनि कोरोना संक्रमण देखिएको थियो। डिवाला पनि उपचारबाट निको हुने क्रममा रहेको क्लबले जनाएको छ। इटालीमा महामारीको रुप लिएको कोरोनाका कारण फुटबलका सबैखाले गतिविधि ठप्प भएको छ। सरकारले मे ३ तारिखसम्म लकडाउन घोषणा गरेको छ। इटालियन सिरि ए लगायत सबै फुटबल अनिश्चित कालका लागि स्थगित गरिएको छ। सिरिए ए सञ्चालन होला या नहोला भन्ने नै दुविधा छ। इटालियन फुटबल एसोसिएसनले लकडाउन सकिएपछि सबै खेलाडीको कोरोना परीक्षण गरेर बन्द रंगशालामा लिग खेलाउने योजना बनाएको छ। यसका लागि सरकारको सर्मथन र परिस्थिति दुवै सहज बन्नुपर्ने छ। इटालीमा कोरोनाका कारण झण्डै २२ हजार जनाको मृत्यु भइसकेको छ।"
