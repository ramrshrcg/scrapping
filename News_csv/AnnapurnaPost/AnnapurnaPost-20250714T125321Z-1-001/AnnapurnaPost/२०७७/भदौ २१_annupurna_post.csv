शीर्षक,विवरण
"छोरी बचाऔं, छोरी पढाऔं","कतिपय समुदायमा पहिलो सन्तान छोरी जन्मनुलाई घरमा लक्ष्मीको आगमन भएको भन्ने गरिन्छ। आमाहरूका लागि पनि पहिलो सन्तान छोरी जन्मनु झनै राम्रो हुन्छ। आफूलाई बिसञ्चो, अप्ठेरो परेका बेला भान्सामा पसेर चिया पकाइदिने र घरभित्र र बाहिरका काममा पनि सघाउने गर्छन्। पछिल्लो समय कतिपय शिक्षित परिवारले छोरी जन्मेकोमा कुनै दुखेसो गरेको पाइएन। बरू दुई छोरी जन्मेपछि खुसी नै हुने गरेका छन्। यस्तो वर्ग एकदमै थोरै छ। यो छोरी जातिका लागि सुखद सन्देश हो। दुई वर्षअगाडि एकजना बहिनीले अस्पतालमा छोरी जन्माइन्। नर्सले पुछपाछ गरेर शिशुलाई आमाका काखमा दिन खोज्दा उनले समाइनन्। धेरैबेर छोरीलाई हेर्दै नहेरेको देख्दा छक्क परें। छोरा हुने आशा गरेकी उनी छोरी जन्मेकोमा निराश भएकी रहिछन्। उनी शिक्षित र पढेलेखेकी आमा थिइनन्। पहिलो सन्तान मात्रै होइन, दोस्रो सन्तान पनि छोरा नै होस् भन्ने मोह गरिब तथा अशिक्षित दुर्गम तथा सुगमका धेरैजसो आमाबुबामा अझै छ। कतिसम्म भने सरकारले सुरक्षित गर्भपतनलाई वैधता दिनुअघि जन्मिनासाथ फोहोरमा लगेर फाल्ने, अस्पतालको बाथरुममै छाड्ने, घाँटी थिचेर मार्ने अधिकांशतः छोरी नै हुने गर्थे। सुरक्षित गर्भपतनले वैधता पाएसँगै यस्ता घटनामा त कमी आयो, तर अवैध रूपमा गर्भमै लिंग जाँच गरी गर्भपतन गराउनेको संख्या भने बढ्दो छ। सबैभन्दा विडम्बना त एकातिर छोरीलाई देवीका रूपमा पूजा गर्ने र अर्कातिर वेश्यालयमा लगेर बेच्ने पनि हाम्रै समाज हो। शिक्षित र आर्थिक रूपमा बलियो भएसँगै पहिलो सन्तान छोरो जन्मेपछि दोस्रो सन्तान जन्माउन नखोज्ने महिला संख्या पनि कम छैनन्। पहिलो सन्तान छोरी जन्मिएको खण्डमा मात्रै धेरैजसो दम्पतीले दोस्रो सन्तानका बारेमा सोच्ने गरेको देखिन्छ। यही क्रम चलिरहे भविष्यमा छोराछोरीको संख्यामा असमानता नआउला भन्न सकिन्न। एक अनुसन्धानअनुसार महिला शिक्षित भएसँगै सन्तान जन्माउनु वा नजन्माउनुलाई आफ्नो अधिकार मान्न सक्ने हुँदा एक्काइसौं शताब्दीको अन्त्यतिर नेपालको जनसंख्या आधा हुने छ। यही कुरालाई ध्यानमा राखेर केही स्थानीय निकायले छोरी संरक्षण गर्न विभिन्न कार्यक्रम ल्याइरहेका छन्। बेटी पढाऊ, बेटी बचाऊ अभियानअन्तर्गत प्रदेश २ सरकारले २०७५ माघपछि जन्मिएका छोरीको बिमा गराउने, अभिभावकलाई इन्टरनेटप्रदायक संस्था सुविसु केवल प्रालिको सहयोगमा तीन महिना निःशुल्क इन्टरनेट सेवा प्रदान गर्न थालेको छ। यो कार्यक्रम लागू भएपछि सिरहामा २५ सयभन्दा बढी छोरीको बिमा भइसकेको छ। त्यसैगरी रूपन्देहीको दक्षिण क्षेत्रका पालिकाहरूले छोराछोरीबीचको शैक्षिक विभेद हटाउन नयाँ नीति ल्याएका छन्। नीतिअनुसार छोरी जन्मिए आमालाई १० हजार रकम र एक किलो घिउ दिइने र दाइजो तथा बालविवाहका कारण बीचमै पढाइ छाड्नुपर्ने अवस्था अन्त्य गर्न छोरी बचाऔं, छोरी पढाऔं योजनाअन्तर्गत स्नातक छोरीलाई पुरस्कारस्वरूप एक लाख रकम प्रदान गरिने छ। घरमा छोरासरह सम्मान पाउन, छोरी जन्माउने आमाप्रति समाजले हेर्ने दृष्टिकोण बदल्न र धेरै हदसम्म दाइजो प्रथा हटाउन छोरीलक्षित कार्यक्रम ल्याइनु जरुरी छ। जाँजरकोटको जुनीचाँदे नगरपालिकाले २० लाख रकम निकासा गरी छोरी बचाऊ, छोरी पढाऊ, छोरी बढाऊ नामक कार्यक्रम सुचारु गरेको छ। यसअन्तर्गत छोरी जन्मिएको घरलाई १० हजार रकम नगरपालिकाले दिँंदै आएको छ। यो कार्यक्रम आएपछि आमा र छोरी दुवैलाई हेलां गर्ने प्रवृत्ति घटेको छ। छोरी मात्रै होइन, आमालाई पनि परिवार, समाजबाट हेलाँ हुँदै आएको थियो। यस्ता कार्यक्रमले आमाको आत्मसम्मान बढ्छ। काठमाडौंको गोकर्णेश्वर नगरपालिकाले पनि घरको कामसँगै उच्च शिक्षा अध्ययन गरिरहेका सहयोगी महाविद्यालयका ४२ जना छोरी तथा बुहारीलाई शैक्षिक सामग्री वितरण गरेको छ। नगरपालिकाको सहयोगमा स्नातक तहमा अध्ययनरत सबै छात्रालाई निःशुल्क शिक्षा दिने व्यवस्थासमेत गरेको छ। कर्णाली प्रदेशमा ६ हजार छोरीको बैंक खाता खोलिएको छ। खोटाङ दिपु्रङ चुइचम्पा गाउँपालिकाले दुई वर्षमुनिका बालबालिकालाई २०७५ वैशाखदेखि नै मासिक एक हजारका दरले शिशु प्रोत्साहन भत्ता वितरण सुरु गरेको छ। गुल्मी जिल्लाको कालीगण्डकी गाउँपालिकाले २०७७७८ बाट छोरी जन्मे पाँच हजार रुपयाँ उनको खातामा अनुदानस्वरूप जम्मा गरिदिने नियम ल्याएको छ। यसैगरी स्कुल, कलेजहरूले छात्रवृत्तिको व्यवस्था गरेका छन्। बालबालिकालाई विद्यालयमा आकर्षित गराउन दिवाखाजा, महिनैपिच्छे तेल उपलब्ध गराउनुका साथै कतिपय स्थानीय तहले छात्राहरू स्कुल गएको खण्डमा रकम सहयोग गर्दै आएका छन्। तराईका विभिन्न वडाहरूले पनि स्कुल तथा क्याम्पस पढ्ने छात्रालाई निःशुल्क साइकलको व्यवस्था गरेका छन्। कतिपय स्कुलमा निःशुल्क प्याडको व्यवस्था भइसकेको छ। बागलुङ वरेङ गाउँपालिकाले पनि उज्यालो भविष्य बालबचत कार्यक्रम सञ्चालन गरी छोरी जन्मेमा मासिक एक सय रुपैयाँका दरले २० वर्षसम्म बालिकाका बैंक खातामा रकम जम्मा गरिदिने भएको छ। गर्भवती महिलाले स्वास्थ्य संस्थामा नियमित रूपमा चारपटक स्वास्थ्य जाँच गराए, स्वास्थ्य संस्थामा सुत्केरी र ३५ दिनभित्र बच्चाको जन्मदर्ता गराए तिनलाई प्रोत्साहन भत्ता दिने व्यवस्था गरेको छ। संघीय सरकारले प्रत्येक स्कुलमा महिला स्वास्थ्य स्वयंसेविका खटाउने जनाएको छ। छोराछारीबीच हुने विभेद हटाउन कक्षा १० सम्म निःशुल्क शिक्षाको व्यवस्था गरेको छ। देशका विभिन्न ठाउँमा बालगृह, बालआ श्रम खुलेका छन्। केन्द्रीय बालकल्याण समितिका अनुसार देशभर पाँच सय ३३ वटा बालगृह छन्। कतिपयमा बालबालिकालाई पढाइबाट वञ्चित गराई यातना दिने, माग्न लगाउने र यौन शोषणसम्म हुने गरेको छ। निजी रूपमा चलाइएका यस्ता संस्थामा संघीय, प्रान्तीय तथा स्थानीय सरकारबाट नियमित अनुगमन हुन जरुरी छ। अर्को कुरा, गरिब, अशिक्षित तथा दुर्गम क्षेत्रका वासिन्दालाई लक्षित गरेर अघि सारिएका यस्ता कार्यक्रमले धेरै हदसम्म छोरीलाई संरक्षण तथा सुरक्षा प्रदान गर्न मद्दत गर्नेछ। १७ वर्षमा बिहे गर्न लागेकी गरिब परिवारकी छोरीले २० वर्षपछि बिहे गर्दा एक लाख पाइन्छ भने उसले तीन वर्ष पर्खने र त्यतिखेरसम्म उच्च शिक्षा पढ्ने सम्भावना धेरै हुन्छ। यसले बालविवाह घटाउन र छोरीलाई शिक्षित बनाउनसमेत मद्दत पुयाउनेछ। छोरीलक्षित गरी अघि सारिएका कार्यक्रमले छोरीलाई पनि छोरासरह शिक्षित हुन, उच्च शिक्षा हासिल गर्न, बालविवाह तथा यसबाट पर्ने नकारात्मक असर रोक्न मद्दत गर्ने छ। घरमा छोरासरह सम्मान पाउन, छोरी जन्माउने आमाप्रति समाजले हेर्ने दृष्टिकोण बदल्न र धेरै हदसम्म दाइजो प्रथा हटाउन छोरीलक्षित कार्यक्रम प्रभावकारी हुनेछन्। मुलुक संघीयतामा गएसँगै बाच्न पाउने छोरीहरूको अधिकारको जिम्मा सम्बन्धित स्थानीय तह र प्रदेश सरकारले लिन पनि उत्तिकै जरुरी छ। यस्ता कार्यक्रमले निकट भविष्यमा अभिभावक, घरपरिवार तथा समाजका सबै सदस्यमा छोरा र छोरी समान हुन् भन्ने आम धारणा विकास हुने छ।"
बाह्य पुँजी सार्थकताको खोजी,"सीमित गार्हस्थ बचत तथा चुलिँदो मागको ग्राफ बीच सन्तुलत कायम गर्दै अर्थतन्त्रको मध्यम तथा दीर्घकालीन उत्पादकत्व वृद्धिका लागि बाह्य पुँजीको नतिजामूलक उपयोग गर्नुपर्छ यो वर्ष हावर्ड बिजनेस रिभ्यु ले बाह्य लगानी हिस्सामा झन्डै ४० प्रतिशतसम्म गिरावट आएको तथ्यांकन गरेको छ। कोभिड १९ सिर्जित महाव्याधिका कारण शिथिल बनेको विश्व अर्थतन्त्रको आगामी बाटो अनिश्चितता र संशयले भरिएको परिदृश्यमा नेपालका रणनीतिक विकास साझेदार संस्था विश्व बैंक, एसियाली विकास बैंकलगायतले नेपाललाई प्रदान गर्दै आएको बहुपक्षीय सहायताको दायरालाई साँघुरिन नदिने प्रतिबद्धता जनाएका छन्, त्यसलाई सकारात्मक नै मान्नुपर्ने हुन्छ। नेपाली अर्थतन्त्रको तीव्रतर वृद्धिका लागि लगानी वृद्धि मात्रै होइन, त्यसको उत्पादकत्व वृद्धि अनिवार्य शर्त हो। नेपालको गतिहीन अर्थतन्त्रलाई थप गतिशीलता प्रदान गर्नकै लागि दाताद्वारा प्रतिबद्धता व्यक्त गरिएको वैदेशिक लगानी भित्याउने र त्यसको मौद्रिक मूल्य हासिल गर्नु नेपाली अर्थतन्त्रको प्रमुख चुनौती हो भने नेपालको विकासमा देखिएको सबैभन्दा भीमकाय चुनौतीचाहिँ लगानी र पुँजीबीच रहेको फराकिलो अन्तर हो। नेपाल राष्ट्र बैंकको तथ्यांकअनुसार, नेपालमा कूल ३९ मुलुकबाट आउने बाह्य पुँजीले कूल गार्हस्थ्य उत्पादनको ६१ प्रतिशत हिस्सा ओगट्छ। नेपालमा वैदेशिक सहायताको आयतन तन्किँदै गएको सन्दर्भमा उक्त पुँजी हिस्साको प्रभावकारिताको खोजी भएको छ कि छैन भन्ने सवाल महत्वपूर्ण हो। बाह्य पुँजी प्रवाहमाथि रहेका कानुनी अड्चन सकेसम्म हटाएर नीतिगत स्थायित्व कायम गर्दै संस्थागत लचकता अख्तियार गर्ने गरिएको छ। नीतिगत उदारताका कारण पनि नेपाललाई बाह्य पुँजी आकर्षित गर्न उति हम्य नपर्न पनि सक्ला। राजनीतिक संक्रमणको चरणसमेत पार गरिसकेको नेपाल नेपाल दक्षिण एसियामै पनि लगानी गर्नलायक गन्तव्यमध्ये आकर्षक बन्दै गरेको तथ्यांक बेलाबेला सार्वजनिक हुने गरेका पनि छन्। बाह्य पुँजीको उत्पादकत्व समाजवादउन्मुख समृद्ध अर्थव्यवस्था निर्माणको मूल मन्त्र आत्मसात गरेको नेपालको पुँजी उत्पादकत्वमा सुधार हुन नसकेका कारण पनि आर्थिक परिसूचक पनि कमजोर रहँदै आएको हो। त्यही भएर पनि अर्थतन्त्रमा वैदेशिक अनुदान एवम् सहायता अपरिहार्यता देखिनु स्वाभाविकै भयो। सन् १९५२ बाट निरन्तर बाह्य आर्थिक सहायता स्विकार्दै आएको नेपालले पछिल्लो समय आर्थिक समृद्धिको नीतिगत एजेन्डा नै तय गरेका कारण पनि द्विपक्षीय तथा बहुपक्षीय सहायताको महत्व स्वतः बढ्ने भइहाल्यो। आर्थिक सर्वेक्षण २०७६७७ ले सरकारी वित्तको २६५६ प्रतिशत वैदेशिक अनुदान रहेको बताउँदै गर्दा लगानीलाई व्यवस्थित पार्ने कदमको रूपमा नेपालले पेरिस डिक्लेरेसन, आक्रा कार्ययोजना मात्रै होइन, बुसान प्रतिबद्धता को मर्मलाई समेत थप गतिशील बनाउने रणनीति अख्तियार गरेको छ। तर, नीतिगत सबलताको अवस्था एवम् लगानी सुरक्षणको आधार सुनिश्चिततामा हामी कुन हदसम्म सचेत छौं त्यही अनुपातमा बाह्य पुँजीको सार्थकता नतिजा कसीमा देखिने हो। नेपालले भोग्दै आएको लगानी अन्तरको समस्या सुल्झाउन पनि विदेशी पुँजी आकर्षण गर्नु अपरिहार्य छ। बाह्य पुँजी वा कुनै पनि स्वरूपका लगानी भित्याउनेसम्बन्धी नीतिगत सहजीकरणले नेपाल भित्रिने विकास सहायताका दरमा अर्थपूर्ण प्रभावकारिता प्रवद्र्धनमा सघाउने हो। समृद्धि र सुखको आधारशिला तयार पार्ने औजार ठानिएको पन्ध्रौं योजना (२०७६७७२०८०८१) ले निर्यात प्रवद्र्धनलाई गतिशील तुल्याएर आयात प्रतिस्थापन, पर्यटन प्रवद्र्धन तथा ऊर्जा विकासमार्फत व्यापार घाटा न्यूनीकरणको उद्देश्य लिए पनि व्यापार घाटा भने निरन्तर उकालिँदो छ, जुन कुल गार्हस्थ्य उत्पादनको ३८६ प्रतिशत पुगेको आँकडा छ। त्यस्तै, नेपालले विकास आयोजनाको प्राथमिकीकरण गरी छनोटपूर्ण रूपमा विदेशी पुँजी तथा सहायतालाई तुलनात्मक लाभका क्षेत्रमा उपयोग गर्न सकेको छैन, जसको पछाडि धेरै कारण हुन सक्छन्। पुँजी परिचालनको ढाँचा निर्माणमै पनि हाम्रो समस्या नरहेको होइन। सँगै, कार्यक्रममा आधारित पुँजी परिचालन प्रणालीको विकास गर्ने उपयुक्त संयन्त्र निर्माणमा पनि समस्या देखिएको छ। कतिपय अवस्थामा कर्मचारीतन्त्रीय वा प्रशासनिक संयन्त्रको निष्क्रियता पनि उत्तिकै जिम्मेवार छ। पुँजीको सार्थकता खोजी गर्ने रणनीतिक औजारको अपेक्षित उपादेयता नदेखिएको अवस्थामा राष्ट्रिय प्रणालीमा आबद्धन हुन नसकेका वैदेशिक सहायतालाई अस्वीकार गर्ने नीतिगत प्रावधान ल्याइएको छ। तर, त्यसलाई राष्ट्रिय हितअनुकूल बनाउन विलम्ब गर्दा उक्त निर्णय प्रत्योत्पादक बन्न सक्ने सम्भावना रहन्छ। यसको प्रत्यक्ष असर पूर्वाधार विकासको लगानी हिस्सामा पर्न गई अर्थतन्त्रलाई आत्मनिर्भर बनाउने राष्ट्रिय लक्ष्यमा समेत दक्खल पुग्न सक्छ। त्यसैगरी, विकास सहायता खण्डीकृत हुने नेपाली अभ्यासको असर उत्पादकत्वको नतिजा खोजी र विकासको प्रभावकारिता प्रवद्र्धनमा पर्ने गरेको छ। उत्पादनशील क्षेत्रमा लगानी बढाउने सबालमा पारदर्शिता प्रवद्र्धन पनि अपरिहार्य शर्त हो र यसैको निशर्त पालनामा वैदेशिक सहायताको प्रभावकारिता थप बढाउन सकिन्छ। यसैबीच, नेपालको उत्तरी छिमेकी चीन आर्थिक रूपले विश्वको महाशक्ति बन्दै गर्दा उससँगको सहाकार्य नेपालको समृद्धिका लागि बढी नतिजामूलक बन्नेतर्फ अग्रसर बन्न सक्छ। त्यसका लागि नेपालको प्राथमिकता प्राप्त क्षेत्रमा त्यस्ता मुलुकबाट लगानी भित्याउने र विकास प्रभावकारिता हासिल गर्न सकेको खण्डमा मात्रै नेपालको आर्थिक विकासले गति लिने अपेक्षा गर्न सकिन्छ। प्रशासनिक कौशल र सुधारको खाँचो नेपालले वैदेशिक सहायताको प्रवद्र्धनका लागि सबैभन्दा बढी रणनीति हुन आवश्यक छ, जसका लागि नीतिगत सहजीकरणको खाँचो पर्छ। हुन त, वैदेशिक सहायता नीति, २०५९ लाई प्रतिस्थापन गरेर विकास सहायता नीति, २०७१ तथा विदेशी लगानी नीति, २०७१ पनि तर्जुमा भई कार्यान्वयनमा समेत गइसकेको हो। यी कानुनी प्रावधानको उद्देश्य भनेकै नेपाल भित्रिने वैदेशिक सहायताको नतिजामुखी उपयोग गर्दै उत्पादकत्व हासिल गर्ने हो। यसबाट अर्थतन्त्रलाई आत्मनिर्भर बनाउनेतर्फको मजबुत आधार हासिल गर्न सकिन्छ। नेपालले विदेशस्थित नेपाली कूटनीतिक नियोगलाई उपयोग गरेर नेपालमा लगानी भित्याउन सकिने सम्भावनाबीच कर प्रणालीमा हेरफेर र सामयिक सुधारमा समेत ध्यान दिन जरुरी नभएको होइन। किनभने, नेपाली अर्थतन्त्रमा रहेको पुँजी अन्तरको पूर्तिविना विकासका पूर्वाधार खडा हुन नसक्ने अवस्था हो। त्यसैले हालको प्राथमिकता भनेकै द्वन्द्वोत्तर राजनीतिको नतिजामूलक तवरबाट व्यवस्थापन गर्दै नीतिगत, संरचनागत र समन्यतात्मक पहलकदमीमार्फत देशमा भित्रिने वैदेशिक लगानीको उत्पादनमूलक सदुपयोग हो। तर, बाह्य पुँजीको नतिजामूलक सदुपयोगको कसीमा नेपाल खरो रूपमा उत्रिन नसक्नुको पछाडिका कारण थुप्रै होलान्। यसमध्ये क्षेत्रगत तहका आवश्यकताको पहिचान तथा सम्बोधन हुने गरी कार्यक्रमको टुंगोविना नै सहायता परिचालन हुने नेपाली अभ्यासले पुँजीको अपेक्षित उत्पादकत्व हासिल गर्न हम्मे भएको छ। राष्ट्रिय प्राथमिकतासँग विकास सहायताको लय मिलाउन पनि उस्तै अड्चन खेप्नुपरेको अवस्था पनि विकास सहायताको प्रभावकारिता हासिल गर्न नसकिनुको प्रमुख मध्येकै कारक हो। त्यसैगरी, निकायगत तथा पारस्परिक जवाफदेहितालाई यथार्थमा लागू गर्न नसक्नुले पनि फितलो अवस्थामा रहेको मुलुकको सार्वजनिक वित्तीय व्यवस्थापन थप जटिल बन्ने गरेको छ। यसबाट आन्तरिक क्षमता विकासले लय समात्न नसकेको स्पष्टै देखिन्छ। विकास अर्थतन्त्र र यसका आयामको लेखाजोखा गर्दा नेपाली अर्थव्यवस्थाले वैदेशिक लगानीको महत्व घटाउन अझै थुप्रै दशक कसरत गर्नुपर्ने हुन सक्छ। भलै, आयात प्रतिस्थापन गरी निर्यात क्षमताको विस्तारको पहिलो शर्त भने यही बाह्य पुँजीलगानीको नतिजामूलक उपयोग नै हो। नेपालले विश्व व्यापार संगठनका प्रावधानलाई प्राथमिकता दिएर निर्यात प्रवद्र्धन एवम् विशेष आर्थिक क्षेत्रको अवधारणालाई थप चलायमान बनाएर वैदेशिक पुँजीको प्रवद्र्धनमा रणनीतिक रूपले अघि बढ्नु आजको माग हो। त्यसो त, निजी क्षेत्रसँग रणनीतिक सहकार्य गर्न पनि उत्तिकै जरुरी छ तर अपेक्षित रूपमा त्यसो हुन नसक्नुमा प्रशासकीय संस्थागत क्षमता वाधक रहेको देखिन्छ। सँगै, बढ्दो ब्युरोक्रेटिक एक्टिभिज्म पनि उस्तै समस्यापूर्ण होला। नेपालले वैदेशिक लगानी परिचालनसम्बन्धी कानुनी तथा संस्थागत सबलीकरण गर्दै विकास नतिजालाई केन्द्रविन्दुमा राखेर प्रक्रियागत सुधारतर्फ रणनीतिक बन्नु बुद्धिमत्तापूर्ण हुनेछ। त्यसो हुन सकेको खण्डमा सार्वजनिक नीति तथा कार्यक्रममको मर्म हासिल गर्न सहज हुने त छ नै, दाताले प्रतिबद्धता व्यक्त गरेका बाहेक थप लगानी आकर्षण गर्नका लागि पनि मार्गप्रशस्त हुनेछ। नेपालको उच्च, दिगो र समावेशी आर्थिक वृद्धि हासिलको एउटा गतिलो आधार पनि यही हो। अघिल्लो आर्थिक वर्षसम्म सार्वजनिक ऋण बढेर १३ खर्ब ४६ अर्ब रुपैयाँ पुगेको छ। यसमध्ये ६ खर्ब १३ अर्ब आन्तरिक ऋण हो भने सात खर्ब ३३ अर्बको वैदेशिक ऋण रहेको अर्थ मन्त्रालयको तथ्यांक छ। नेपालमा तीनै तहको निर्वाचन सम्पन्न भएपछि मुलुकले राजनीतिक स्थायित्वको जग बस्दै गर्दा निजी र बाह्य लगानी प्रवाहको गतिमा पनि सुधार नआएको होइन। उत्पादनका साधनको अनावश्यक प्रयोगजन्य प्रवृत्तिलाई निरुत्साहित गर्न रणनीतिक हस्तक्षेपको सख्त खाँचोको पनि बोध भएको छ। नेपालको आर्थिक विकासमा विकास साझेदार मुलुकका स्वार्थसमेत हावी हुँदै आएको अभ्यासलाई निरुत्साहित गरिनु त पर्छ नै, विकासका नतिजाउपर सरकार र दाता राष्ट्रसमेतको सामूहिक तथा संयुक्त उत्तरदायित्व बहन गर्ने अभ्यासको थालनीबाहेक सर्वमान्य मापदण्ड तर्जुमा गरी पुँजी प्रभावकारितासमेत लेखाजोखा गरिनुपर्छ। तब मात्रै नेपालको सीमित गार्हस्थ बचत तथा चुलिँदो मागको ग्राफ बीच सन्तुलत कायम गर्दै अर्थतन्त्रको मध्यम तथा दीर्घकालीन उत्पादकत्व वृद्धिका लागि बाह्य पुँजीको नतिजामूलक उपयोग गर्न सकिएला।"
कांग्रेसले गुमाएको अवसर,"स्वेट मार्डेनको आगे बढो भन्ने हिन्दीमा आएको अनुवाद पढ्ने अवसर मिलेको थियो। उनले जोड दिएका छन् अवसर नगुमाऊ। अवसर सधैं आउँदैन र आउँदा पनि सुटुक्क आउँछ। त्यसलाई अगाडिबाट समात भन्नुको अर्थ अवसर आउना साथ उपयोग गर पछिबाट समात्न खोज्यो भने त्यो धेरै चिप्लो भएकाले फुत्किहाल्छ। अर्थात् ढिलो गरियो भने अनर्थ हुन्छ। अवसरको सही सदुपयोग विना अघि बढिँदैन। संसदीय व्यवस्थामा निश्चित समयमा चुनाव हुने हुँदा हारजित त भइरहन्छ। त्यस्तै हारजितमा २०७४ चुनावमा कांग्रेस हार्यो र कम्युनिस्टको जित भयो। इमानदारीपूर्वक चुनाव प्रचारमा लागेका मानिस आफ्नो पक्षको हारमा केही समय दुखी हुनु र जित्ने पक्ष रमाउनु अस्वाभाविक होइन। प्रधानमन्त्री, मन्त्री खाइपाइ आएका र तिनका वरिपरि परिक्रमा गरेर फाइदा लिन पल्केकाहरूलाई बाहेक दुईचार महिनाछि कुनै पार्टीको हार वा जितले केही फरक पर्दैन। बरु जित्ने पार्टीलाई लोकप्रियता कायम राख्न कठिन छ, तर पराजितलाई सजिलै छ। गत निर्वाचनको पराजयपछि नेपाली कांग्रेस संगठित हुने ठूलो अवसर थियो। त्यो समयमा सबै भ्रातृ संगठनहरूको अधिवेशन गराएर नयाँ नेतृत्व ल्याउन सकिन्थ्यो। गत फागुनमा पार्टी महाधिवेशन गराउन सकिन्थ्यो इमानदारी भएको भए कुनै रोकावट थिएन। हाम्रो पार्टी सात सालदेखि नै पद्धतिले चलेन नेतृत्वबाट चल्यो। सात सालको जनक्रान्तिले निर्माण गरेको नेतृत्वले पार्टी चलायो। परिस्थितिले पनि पद्धति निर्माण गर्ने अवसर दिएन। तीसबर्से पञ्चायतकाल भरी पार्टी नै प्रतिबन्ध भएको बेला कसरी पद्धति निर्माण गर्नु। २०४६ सालको जनआन्दोलनपछि पनि न नेताहरूले पद्धति निर्माण गर्ने चासो राख्नुभयो न कार्यकर्ताबाट पनि जाँगर देखाउन सके। नेतालाई त ब्रह्मा, विष्णु र महेश्वर भनेर फुर्काएर सेवासुविधाका पद कमाउन एकथरी लागे भने पद्धतिको कुरा गर्नेहरू नेताका नजरमा विरोधी देखिन थाले र पार्टीबाट किनारा लाग्दै गए। नेताहरूलाई पनि लाग्यो होला प्रजातन्त्र प्राप्तिका लागि हामीले जीवनभर गरेको संघर्षका कारण हाम्रो प्रशंसा भएको छ। जब गणेशमानजीले पार्टी छाड्नुभयो एकजनाले पनि उहाँलाई साथ दिएर पार्टी छाडेनन्। केन्द्रीय पार्टी कार्यालयमा महाधिवेशन भइरहेको थियो। किसुनजीको राजीनामा आएको जानकारी गिरिजाबाबुले गराउनुभयो, कृष्णप्रसाद भट्टराईको राजीनामा किन भयो राजीनामा फिर्ता गराउनुपर्छ भनेर कोही बोलेन। आफूलाई किसुनजी पक्षको बताएर फाइदा लिएकाहरू सबै चुप देखेर म आफू बोल्ने समयमा किसुनजीको राजीनामा फिर्ता गर्न हामी सबै जाऊँ भनेर विचार राख्दा एकजना पनि समर्थक निस्केनन् प्रस्तावक एक्लै भए। पार्टीबाट वि श्राम लिने उमेर किटान गरेर पद्धति बनेको भए निश्चय पनि गणेशमाजी र किसुनजीको बहिर्गमनलाई दुःखद् बहिर्गमन मानिँदैनथ्यो होला। अब म नेपाली कांग्रेसले गुमाएको हालैको अवसर मात्र राख्दै छु। आफूले खाइपाइ आएको सरकारको दुईचार महिनाको पद लम्ब्याउन भरतपुर महानगरपालिकाको मेयर पद माओवादीलाई बुझाइयो। माओवादीले लात मारेपछि प्रतिनिधिसभा सदस्य राष्ट्रिय प्रजातन्त्र पार्टीलाई चढाइयो। जिल्ला कांग्रेस यस्ता कामको प्रतिरोध गर्नु त कताकता, त्यस्तो जंगबहादुर शैलीको हुकुम तामेल गर्न फुर्मान भएर लागे। हुन त कसैले नगद पाए होलान्, कसैले पदको आश्वासन पाए होलान्। कसैले गिलासभरि तरल पदार्थ र प्लेट भरी चोक्टा त अवश्य पाए होलान्। हुन त चितवनमा सबै कांग्रेस त्यस्ता छैनन्। बाघ बूढो भए पनि घाँस खाँदैन। जब तिनै तहको निर्वाचनबाट कम्युनिस्ट सरकार बन्यो नैतिकताका आधारमा केन्द्रदेखि जिल्लासम्मका सभापतिहरूले राजीनामा गरेर महाधिवेशनमा जानुपथ्र्याे। पार्टी विधानले चार वर्ष तोके पनि त्योभन्दा पहिल्यै अधिवेशन गर्न नसकिने थिएन। वर्षौंदेखि अधिवेशन नभएका भ्रातृ संस्थाहरूको अधिवेशन त झन् नगरी भएकै थिएन। हामीमध्ये कतिपयका बाबुबाजे मुखिया जिम्वाल वा जमिनदार थिए कि उनीहरूको पद जीवनभर रहने मात्र होइन, मरेपछि पनि आफ्नै सन्तानमा सर्यो। हाम्रो पार्टीहरूमा पनि त्यो परम्परा सर्दै आएर होला जो पनि पदमा पुगेपछि जालझेल फट्याइँ जे गरेर हुन्छ त्यो पदमा टाँसिइरहन इच्छा राख्ने। अब राजनीतिक दलहरूमा सेवाका लागि लाग्ने मानिस घट्दै जानेर पेसा बनाउनेहरू थपिँदैछन्। ठूलो पदमा पुग्न सक्दा मानसम्मान र अकूत सम्पत्तिले सम्पन्न हुन पाइने र सानासाना पदमा वा केही नभए नेताको भजनकीर्तन मात्र गरे पनि ज्यान परिवार पाल्न सहज हुने हुँदा अरू परि श्रमभन्दा राजनीतिक खेलो सहज हुँदैछ। आफ्नै विधानबमोजिम गत फागुनमा पार्टीको महाधिवेशन र सबै भ्रातृ संस्थाहरूको अधिवेशन सकेर नयाँ नेतृत्व निर्माण गरेको भए अहिलेको महामारीमा ती निर्वाचित निकायहरूलाई जनताको घरदैलो पठाएर कोरोनाबाट जोगिन र विमारीको स्याहार गर्ने काममा खटाउन सकिन्थ्यो। वर्तमान सरकारको भ्रष्ट नीतिबाट आजित भएका जनताले काँंग्रेस खोजिरहेका छन्। कांग्रेस भने आफ्नो दुर्बुद्धिले थलिएको छ। महाधिवेशन सम्पन्न भएको ६ महिनाभित्र गठन गरिसक्नुपर्ने विभाग कार्यकाल सकिएपछि मात्र गठन गरिँदै छ। काम पाइनस् बूढी पाडाको  कन्या भनेजस्तो छ। महाभारतमा पाण्डवहरू जुवा हारेपछि वनवास लाग्छन्। कौरवहरू राजकाजमा रमाउँछन्। राजकाजमा रमाउनेहरूको काम थियो खानु, पिउनु, मोज गर्नु र ऐसआराम गर्नु। वनवासी पाण्डवहरू भने लगातार हतियार चलाउने अभ्यासमा लागे। अर्जुनले त हतियार चलाउने कलामा भगवान् शंकरलाई पनि प्रसन्न पारे। त्यति मात्र कहाँ हो र स्वर्गमा पुगेर इन्द्रसँग पनि धनुर्विद्या सिके। देवताहरूले हराउन नसकेका दानवहरूलाई समेत सखाप पारिदिए। यसैले गर्दा हस्तिनापुरको त्यत्रो ठूलो सैन्यशक्ति, भिष्म, द्रोणाचार्य, कर्णजस्ता महारथि, सय भाइ कौरवलाई पाँच भाइ पाण्डवले हराइदिए। त्यस्तै अवसर कांग्रेसलाई पनि थियो आफ्नै पद मोहको दुर्बुद्धिले गुमाए। अहिले आएर महाधिवेशनको नाटक गर्दैछन्। कांग्रेसको अधिवेशनलाई दया गरेर लामै समयको छुट्टी मनाउन टाढै कोरोना गएछ भने त अधिवेशन होला अन्यथा गफ गर्ने मात्रै हो। कांग्रेस नेतृत्वबाट भएका यस्तैयस्तै कामबाट दिक्दार लागेर हुन सक्छ निष्ठावान् पुराना कार्यकर्ता तथा नेताहरूले पनि नेपाली कांग्रेसको क्रियाशील सदस्यता नवीकरण गर्ने इच्छा मरेर गएको बताएका छन्।"
नेकपाको राजनीति : विचारधारा कि राम जन्मभूमि ?,"राजनीतिमा लाग्ने भनेको समाजको स्तरोन्नतिका लागि व्यवस्थापन तथा विकाससमेत गर्ने हो। यो एक जटिल विषय मात्र होइन, प्रक्रिया पनि हो। समाजमा चार तत्व हुन्छन् १ उत्पादक शक्ति, २ ज्ञान विज्ञान, ३ सामाजिक तथा राजनीतिक प्रणाली, ४ स्वामित्व। समाजमा कस्तो उत्पादक शक्ति छ भन्ने कुराले त्यो समाजमा कुन विचारधारा अथवा ज्ञानविज्ञान छ भन्ने कुराको निर्धारण गर्छ र यो उल्टो क्रममा पनि हुन सक्छ। त्यो विचारधारा लागू गर्ने राजनीतिक प्रणाली जस्तो छ त्यस्तै रूपमा समाजमा भएको भौतिक वस्तुको स्वामित्व कसको अधीनमा रहन्छ भन्ने निर्धारण गर्छ। यो आलेखमा तेस्रो तथा चौथो विषयमा मात्र चर्चा गरिएको छ। नेपालको राजनीतिक प्रणाली कस्तो छ ? त्यो कुन विचारधाराका आधारमा छ ? त्यो कसरी विकास भएको हो भन्नेबारे हामीले बुझ्नुपर्छ। लामो समयसम्म कृषिमा आधारित उत्पादन तथा स्वामित्व प्रणाली र सामन्ती राजनीतिक व्यवस्थामा आधारित रहेको नेपालमा सामन्ती व्यवस्थाविरोधी संघर्ष १९९० सबलबाट सुरु भई २००७ सालमा सीमित राजनीतिक अधिकार प्राप्तिमा अवतरित भयो। सामन्ती व्यवस्था केही कमजोर त भयो तर त्यो पुँजीवादी व्यवस्थाका लागि भएको क्रान्तिले समयसापेक्ष तथा परिलक्षित उद्देश्य हासिल गर्न सफल हुन सकेन। २०१७ सालमा फेरि एकपटक पूर्ववत् सामन्ती व्यवस्थामा फर्किने दुष्प्रयास गरियो। सीमित भए पनि उपलब्ध राजनीतिक स्वतन्त्रता खोसियो। २०४६ र २०६२६३ सालको संघर्षले पूर्ण पुँजीवादी व्यवस्थाका लागि ठूलो राजनीतिक संघर्ष गरे पनि नेपालमा पुँजीवादी क्रान्ति स्थापित गर्न नसकिएको मात्र होइन कि प्राप्त राजनीतिक उपलब्धिलाई पनि संस्थागत गर्न सकिएन। पुँजीवादी समाजलाई समाजवादी सामाजिक व्यवस्थामा रूपान्तरण गरी अन्ततः साम्यवादी सामाजिक व्यवस्थामा पुग्ने लक्ष्य राखी २००६ सालमा नेपाल कम्युनिस्ट पार्टीको स्थापना भएको हो। नेपालमा कम्युनिस्ट पार्टीको स्थापना भएपछि विचारधारात्मक रूपमा प्रस्ट र सुप्रशिक्षित हुँदै समाजकेन्द्रित भएर रूपान्तरणको आन्दोलनमा लाग्नु र त्यसका लागि कम्युनिस्ट पार्टीमा संगठित हुँदै संघर्षमा लाग्नुलाई आफ्नो जिम्मेवारी बढेको अनुभूति गर्दै देश र जनताका पक्षमा काम गर्ने अवसरका रूपमा बुझिन्थ्यो। त्यही बुझाइका कारण कम्युनिस्ट आन्दोलनमा लागेका नेताकार्यकर्ता सबैभन्दा धेरै देशभक्त, लक्षगामी तथा अग्रमोर्चामा रहेर काम गर्ने इमानदार र भरोसा गर्नलायकका रूपमा जनताले बुझ्थे। हिजोको सैद्धान्तिक वैचारिक मूल्यमान्यता सबै कुरा उल्टिने र प्रणाली भष्टीकरणको सञ्जालमा पर्ने अवस्था आएको छ। राजनीति शुद्धीकरण र सैद्धान्तीकरण होइन, भ्रष्टीकरणको दिशामा गइरहेको छ। अपराधीकरणलाई राजनीतिको जामा लगाइदिने संस्कृतिको विकास भइरहेको छ। समाजको बुझाइअनुसारै कम्युनिस्ट पार्टीको सदस्यका रूपमा आफ्ना निजी कामधन्दा जागिर व्यापार सबै छाडेर नयाँ यात्रा तय गर्दै कम्युनिस्ट आन्दोलनमा धेरै अग्रज लाग्नुभएको थियो। जोजो आन्दोलनमा लाग्नुभएको थियो, तत्कालीन समाजका उहाँहरू बेजोड क्षमता भएका व्यक्तिगत स्वार्थ मान्दा माथि उठेका र पार्टी तथा समाज हितमा आफ्नो सम्पूर्ण तागत लगाएका, व्यक्तिहरू मानिन्थे। त्यसका लागि चाहिने विचारधारात्मक प्रस्टता उहाँहरूसँग थियो। आफूले जे विचार बोकेको हो त्यही विचारका आधारमा समाज रूपान्तरण गर्नुपर्छ भन्दै सचेत प्रयत्न गरेका कारणले कम्युनिस्ट पार्टी र तिनका नेताकार्यकर्तालाई अगाध विश्वास गरेको थियो समाजको एक हिस्साले। कम्युनिस्ट आन्दोलनमा निष्ठापूर्वक लागेका हजारौं कार्यकर्ता र लाखौं जनताको विश्वासको केन्द्र थियो कम्युनिस्ट पार्टी। कम्युनिस्ट पार्टीका नेताकार्यकर्ता भनेका अध्ययनशील, लगनशील, संघर्षशील, प्रगतिशील, तर्कशील र इमानदार हुन्छन् भन्ने कुरा गैरकम्युनिस्टहरू पनि स्वीकार गर्थे। त्यति धेरै विश्वास प्राप्त गरेको कम्युनिस्ट पार्टी र यसका नेताकार्यकर्ता आजका दिनमा पहिचान नै के त्यसैअनुरूपको छ ? आज नेपाल कम्युनिस्ट पार्टीका नेताकार्यकर्ताको पहिचान भनेको अध्ययन पटक्कै नगर्ने, अल्छी, संघर्षको नामै सुन्न नचाहने, प्रगतिका वाधक तथा अवरोधक, तथ्यतर्कमा केन्द्रित नभई बोल्ने र बइेमानी गर्ने बिचौलियामा त फेरिएको छैन ? कसरी यस्ता प्रश्न आफ्नै साथीहरूप्रति गर्नुपर्ने अवस्थामा आजको पहिचान बन्न पुगेको हो ? आफूभन्दा ठूलो पद या शक्तिमा रहेकाहरूको चाकडी, चाप्लुसी र दलाली गर्नु नै अध्ययन, मेहनत र इमानदारी बन्न पुगेको छ भने आफूभन्दा तलका कम शक्ति भएकाहरूलाई त्यही नक्कल गर्नुगराउनु, व्यभिचार तथा भष्टाचारमा लिप्त हुनु, पदविना जीवनको अस्तित्व नदेख्नु संस्कारजन्य दिनचर्याजस्तै भएको छ। अध्ययनलाई सतही टापनटिपनमा सीमित पार्ने, समाजले तिरष्कार गरेकाहरूलाई बोक्ने, देशको मौलिकता तथा सार्वभौमिकतालाई बेवास्ता गरी आईएनजीओ तथा एनजीओको रणनीतिक फन्दामा पस्न पाउँदा धेरै सफल भएको ठान्ने, उनीहरूको जस्तोसुकै शर्त भए पनि विदेश जान पाइने लोभमा देश हितलाई बेवास्ता गर्ने र विदेशीहरूको गोठालो हुन स्वीकार गर्ने परम्परा देशभक्ति तथा राष्ट्रवादी सोच बनेको छ। समाजको हितलाई भन्दा आफ्नो स्वार्थलाई केन्द्रमा राख्ने, गैरजिम्मेवार तथा अनैतिक, भ्रष्ट तथा कामचोर र ठग तथा बिचौलिया प्रवृत्ति नै नेता तथा कार्यकर्ताका संस्कार हुन् भन्ने कुरा जबर्जस्त स्थापित हुँदै गइरहेको छ। यस्तो किन हुन गयो ? यसका कारण केके हुन् ? यसको उत्तरदायित्व लिई जवाफ दिने को हो ? कम्युनिस्ट पार्टी सिद्धान्त तथा विचारका आधारमा चल्नुपर्नेमा सैद्धान्तिक आधारबाट हेर्दा नेपाल कम्युनिस्ट पार्टीमा आज विचार सिद्धान्तभन्दा केही नेताहरूको लहड हावी भएको छ। सत्य, तथ्य र तर्कभन्दा बल तथा अख्तियारीको प्रयोग चरम उपयोग (दुरुपयोग ? ) भइरहेको अवस्था छ। सबै स्थान तथा तथा समयमा सत्य ठहरिने सार्वभौम सिद्धान्तभन्दा आफूलाई मन परेको वा आफ्नो स्वार्थ पूरा गरिदिने नेताको मनगढन्ते शैली तथा लहडलाई विचार मान्ने नेता र कार्यकर्ताको वर्चस्व छ। नेताहरूको सम्झौतापरस्त उपभोक्तावादी, अवसरवादी तथा विसर्जनवादी चिन्तन र कार्यशैलीका कारण कार्यकर्तामा नैराश्यता विकास हुनुका साथै तलदेखि माथिसम्म नोकरशाही दास मनोविज्ञान तथा मनोवृत्ति चरमरूपमा विकसित भई यसले सबै तह र तप्कालाई प्रभावित मात्र होइन, प्रदूषितसमेत गरिसकेको छ। आज नेकपाका सबै विभाग तथा संगठनहरूमा सिद्धान्त तथा विचार, संस्कृति तथा संस्कार, राजनीतिक तथा सामाजिक आचरण र नेता तथा कार्यकर्ता सबै तह तथा सबै क्षेत्रमा विचलन आएको छ। र मूलतः आर्थिक क्षैत्रमा सबैभन्दा बढी विचलन आएको छ। नेताहरू सरकारमा सामेल भएर मन्त्री हुनु भनेको देश, समाज र पार्टीको सेवा गर्ने होइन, आफ्नो परिवार, समाज तथा गुटको आगामी जीवन आर्थिक रूपले सबल बनाउने र आगामी चुनावमा जसरी पनि जित्ने भन्ने सोच चिन्तनमा लागिपर्नु हो भन्ने सावित हुन लागेको छ। मन्त्रीलाई सल्लाह र सहयोगका लागि सचिवालयमा खटिनु भनेको उपलब्ध सञ्जालको प्रयोगबाट आर्थिक उपार्जन गरी भोलिको राजनीतिमा स्थापित हुन्छु भन्ने सुषुप्त चाहना रहेको देखिन्छ। यसले गर्दा सरकारी सम्पत्तिको दोहोन नगरे त पार्टीको नेता नै भइँदैन भन्ने हुन लागेको छ। स्थान तथा जिम्मेवारीको दुरुपयोग गरी राजनीतिक बिचौलियाको प्रभावमा परेर देशलाई दीर्घकालीन नोक्सानी तथा निजहरूलाई लाभ पुग्ने गरी नीतिगत निणर््ाय गर्न वातावरणसहित दबाब सिर्जना गर्ने तथा भौतिक वस्तुहरूको उपहार माग्ने र यसलाई भष्टाचार होइन भनेर तर्क गर्ने चलन त संख्यामा मात्र अधिक भएको होइन, आम संस्कृति नै बनिसकेको छ। तलदेखि माथिसम्मै फैलिएको भष्टाचारको जालोमा मात्र होइन, सरकारको जिम्मेवारीमा बस्ने सबै निकायहरूमा बिचौलिया हावी भएका छन्। विगतमा बिचौलियाहरूले आफ्ना मान्छेलाई राजनीतिक नियुक्तिमा पार्थे भने हालका दिनमा बिचौलियाहरूले आफैं नियुक्ति खान थालेका उदाहरण प्रशस्त देखिन थालेका छन्। त्यसले के देखाउँछ भने नेकपाले सुशासन, विकास तथा पारदर्शिताका लागि काम गरेको छ भन्ने सन्देश प्रवाह त भएको छैन नै, पार्टीकै कारण राजनीतिक भष्टाचारले सीमा नाघिसकेको देखाएको छ। यसरी संकलन भएको प्रभाव र पैसाले सबैलाई किन्न सकिन्छ भन्ने भ्रममा सबै नेताहरू पर्न गएको देखिन्छ। पदअनुसारको भ्रष्टाचार त्यसैको अनुपातमा उच्च नेताहरूसँग पहँुच नै कतै कार्यकर्ताको मूल्यांकनको आधार त बन्दैन ? यसको अनपेक्षित परिणाम कार्यकर्तामा मात्र होइन, आज राजनीतिक आन्दोलनमा लागेका युवा विद्यार्थीमा समेत आमरूपमा पुग्यो भने के होला ? राजनीतिक आन्दोलनमा लाग्नेबित्तिकै आर्थिक लाभ लिनुपर्छ र यस्तै अपारदर्शी प्रभावका आधारमा पद तथा पदोन्नतिको व्यवस्थापन हुन्छ भन्ने मनोविज्ञान सबै तह तथा तप्कामा हावी भएको छ। लामो समय राजनीतिक आन्दोलनमा लागेर जेलनेल तथा कष्ट भोगेका नेताहरू पनि सरकारमा पुगेपछि आफ्नो हिजोको मूल्य, मान्यता र इमानदारीलाई जोगाउन पूर्णतया असफल सावित भएका छन्। यो अवस्था आउनुका कारणहरूको खोजी वैचारिक, सामाजिक तथा मनोवैज्ञानिक आधारमा गर्नुपर्छ। माथि व्याख्या गरिएका सामाजिक व्यवस्थाका चार तत्व उत्पादक शक्ति, विचारधारा, राजनीतिक प्रणाली र स्वामित्वमा सबैमा एकसाथ परिवर्तन भए मात्र समाजमा नयाँ कुरा स्थापित हुने भए पनि राजनीतिक प्रणाली प्रमुख हो। त्यसैले विकृति तथा विसंगतिको समाधान तथा अग्रगामी यात्राका लागि वैचारिक, सामाजिक तथा मनोवैज्ञानिक उपाय नै उपयुक्त हुन्। नेपालमा विद्यमान राजनीतिक प्रणालीमा भएको सीमित परिवर्तनलाई आमूल परिवर्तन भनेर बुझिनाले त कतै यस्तो अवस्था आएको होइन ? उत्पादक शक्ति तथा स्वामित्वमा कुनै तात्विक परिवर्तन भएको देखिएको छैन। विद्यमान राजनीतिक प्रणाली नै आमूल परिवर्तनको उपलब्धि मानिसकेपछि अब बाँकी रह्यो विचारधारा। विचारधारा ऐतिहासिक विकासवादी सिद्धान्तमा आधारित नभई क्षणिक प्रत्युत्पादक नारामा मात्र आधारित हुनाले आज नेकपा मूल मुद्दाबाट पर पुगी पुरानै तरिकाले चल्न बाध्य छ। हिजोको सैद्धान्तिक वैचारिक मूल्यमान्यता सबै कुरा उल्टिने र प्रणाली भष्टीकरणको सञ्जालमा पर्ने अवस्था आएको छ। राजनीति शुद्धीकरण र सैद्धान्तीकरण होइन, भ्रष्टीकरणको दिशामा गइरहेको छ। अपराधीकरणलाई राजनीतिको जामा लगाइदिने संस्कृतिको विकास भइरहेको छ। त्यसैले गरिबी, बेरोजगार र महामारीका समाधानको उपाय होइन, राम कहाँ जन्मिए भनेर कृत्रिम बहस खडा गरेर सबैलाई गुमराहमा राख्न खोजिएको छ।"
प्रजातन्त्रमाथि राष्ट्रवादको छाया,"फ्रान्सका राष्ट्रपति इमानुएल म्याक्रोन यतिबेला चर्चामा छन्। युरोपका नेताहरू उपस्थित युरोपेली संसद्मा ४३ वर्षीय म्याक्रोनले केही समयअघि दिएको भाषणले सबैलाई गम्भीर बनाएको छ। उनले भनेका छन्, अब हामी युरोपको नेतृत्वमा रहेकाहरूले प्रजातन्त्र जोगाउने हो भने न्यासनालिज्म (राष्ट्रवाद) त्याग्न सक्नुपर्छ। युरोपको राष्ट्रवाद बचाउने हो भने प्रजातन्त्र त्याग्नुपर्छ, किनभने राष्ट्रवादकै कारण प्रजातन्त्र खतरामा छ। म्याक्रोनको उक्त भनाइपछि युरोपको नेतृत्वलाई पनि सोच्न बाध्य बनाएको छ। के युरोपेली राष्ट्रहरूले प्रजातन्त्र रक्षाका लागि राष्ट्रवादलाई लगाम लगाउन सक्छन् त ? यसले प्रजातन्त्रको वकालत गरिरहेका अन्य मुलुकको नेतृत्वलाई पनि चुनौती थपेको छ राष्ट्रवाद ठूलो कि प्रजातन्त्र ? के हो राष्ट्रवाद ? आफ्नो राज्यप्रति निष्ठाको भावना हुनु राष्ट्रवाद हो। राष्ट्रवाद राष्ट्रको प्राण हो, मुलुकप्रति स्वतस्फूर्त रूपमा आउने मनोभावना पनि हो। यो पढ्ने वा पढाइने विषयबाट प्रेरित हुँदैन। नागरिकले राष्ट्रका नाममा संगठित हुने समान राजनीतिक अधिकार नपाएसम्म राष्ट्रवाद स्थापना भएको मानिन्न। भावी पिढीलाई पनि नेपाली भएरै बस्न सक्ने अवसर प्रदान गर्न पनि अहिलेको पुस्ताले राष्ट्रवाद बलियो बनाउनुपर्छ। एकजना विद्वान् बेनेडिक्ट एन्डरसन आफ्नो पुस्तक इम्याजिन्ड कम्युनिटिज मा राष्ट्रवाद भनेको काल्पनिक समुदायप्रतिको सहभावना र प्रेम हो भन्छन्। राष्ट्रवाद कसैले कसैलाई पढाउने वा पढ्ने विषय नभई कल्पनाको संसारमा स्वतस्फूर्त आउने वस्तु हो। तर यहाँ आफ्ना कमजोरी लुकाउने अस्त्रका रूपमा राष्ट्रवादको परिभाषा गरिन्छ। अहिले संसारको प्रचलनमा दुई प्रकारका राष्ट्रवाद देखिएका छन्। सिभिक्स नेसनालिज्म (नागरिक राष्ट्रवाद) र राज्यप्रवर्धित राष्ट्रवाद। नागरिक राष्ट्रवाद नागरिक राष्ट्रवाद भनेको नागरिकले राष्ट्रप्रति स्वतस्फूर्त रूपमा देखाउँदै आएको आत्मीय भावना र प्रेम हो। यस्तो खालको राष्ट्रवादले हामी एक हौं भनी समुदायका सदस्य मिलेर अघि बढ्ने सन्देश दिन्छ। प्रजातान्त्रिक मूल्यमान्यताको अनुसरण यो राष्ट्रवादभित्र पर्छ। दार्शनिक जिन ज्याक रूसोको परिभाषा पनि यस्तै खालको छ। यसभित्र नागरिक शासन, समावेशी शासन व्यवस्था, नियन्त्रण र सन्तुलनको सिद्धान्त, स्वतन्त्र प्रेस र न्यायपालिका पर्छन्। नेपालको इतिहासमा आजसम्म बीपी कोइराला मात्र यो राष्ट्रवादको पक्षधर देखिन्छन्। उनी राजनीतिक करियरलाई दाउमा राखेर भए पनि राष्ट्रवाद र प्रजातन्त्रको रक्षासहित नागरिकप्रति उत्तरदायी हुन्थे। उनको मेलमिलापको नीति यसैको परिणाम थियो। त्यसैले त प्रजातन्त्र र राष्ट्रवाद बलियो बनाउन मधेसी, जनजाति र दलितलाई बीपीले बाँचुञ्जेल कांग्रेसको मनमुटु मानिरहे, छिमेकीसँग समदूरीको सम्बन्ध कायम राखे। राज्यप्रवर्धित राष्ट्रवाद राज्यले प्रवर्धन गर्ने राष्ट्रवादलाई राज्यप्रवर्धित राष्ट्रवाद भनिन्छ। शासकले आफूअनुकूलको शासन सञ्चालन गर्न र सबैलाई तदनुकूल हिँडाउन यस्तो राष्ट्रवाद प्रयोगमा ल्याउन चाहन्छन्। भारतमा पाकिस्तानको विरोध गर्नेहरू सच्चा राष्ट्रवादीको परिभाषाभित्र पर्छन्। पाकिस्तान पनि भारतविरोधीलाई राष्ट्रवादी मान्छ। नेपालमा पनि महेन्द्रीय राष्ट्रवादको अभ्यास भएकै हो। उनको कार्यकालमा भारतको विरोध गर्नेहरू यो राष्ट्रवादको परिभाषाभित्र पर्थे। महेन्द्रको यो कलाले अहिलेको सत्तालाई पनि आकर्षित गरेको छ। नेपालमा अहिलेको कम्युनिस्ट शासक वर्ग भारतको विरोध गर्नेहरूलाई मात्र राष्ट्रवादी मान्छ। नेपाललाई माया गर्नेभन्दा भारतको विरोध गर्नेहरू राष्ट्रवादी कहलिएका छन्। महेन्द्रले मधेसका नागरिकलाई कहिल्यै पनि विश्वास गरेनन्। अहिलेको सत्ताले पनि उनीहरूलाई विश्वासमा लिन सकेको छैन। यो महेन्द्रीय राष्ट्रवादको उदाहरण हो। नेपाल, भारत र पाकिस्तान नागरिक राष्ट्रवादबाट शिक्षित भए पनि दीक्षितचाहिँ राज्यप्रवर्धित राष्ट्रवादबाट भइरहेका छन्। सत्तारुढ दलको अध्यक्ष र प्रधानमन्त्रीसमेत रहेकाले केपी ओलीले मेलमिलापको नयाँ नीति बनाएर नागरिक राष्ट्रवादका पक्षमा लाग्ने हो भने उनको उचाइ मात्र बढ्दैन, व्यवस्था पनि सुदृढ हुनेछ। तर यसका लागि राजनीतिक चेत पहिलो सर्त बन्नुपर्छ। कोरोना भाइरसको जोखिम बढेसँगै प्रधानमन्त्री केपी ओलीले प्रजातन्त्रभन्दा पहिलो सर्त व्यक्तिको बाँच्न पाउने अधिकार रक्षा हुनुपर्छ भनेर राष्ट्रवादको वकालत गरेका थिए पहिलो लकडाउनताको सुरुवाती चरणमा। यतिबेला प्रजातन्त्रका खासखास मूल्यमान्यता (कोर भ्यालु) माथि राष्ट्रवादले डोमिनेट गरिरहेको छ नेपालको सन्दर्भमा पनि। नक्सामा सीमा कायम भयो भनियो, अयोध्या र झन्डाको विषय उठ्यो, त्यो विषय छाडियो। नयाँ विषय उठायो र पुरानो छाड्यो गर्दा अहिले सबै विषय ओझेलमा परेका छन्। नयाँ ढंगको यो बुझाइमा कांग्रेस, नेकपा, समाजवादीलगायतका राजनीतिक दल कत्तिको खरो रूपमा उत्रिन सके वा सक्छन् भन्ने विषयले महत्वपूर्ण अर्थ राख्छ। राष्ट्रवादको लगामले मुलुकलाई फाइदाबेफाइदा के हुन्छ भन्नेप्रति कुनै दलको चासो गएको छैन। नेकपा बहुमतमा छ भन्ने विषयलाई मात्र महत्व दिइएको छ र उसले कसरी शासन गरिरहेको छ भन्ने विषयप्रति खासै वास्ता गरिएको छैन। बहुमत र राष्ट्रवादको आडमा प्रजातन्त्र जोखिममा परेको त छैन ? दल र नागरिक विभाजित हुने खालको राष्ट्रवाद हामीले अँगालेको संसदीय प्रजातन्त्रका लागि शुभसंकेत होइन। वामदेव गौतम र नारायणकाजी श्रेष्ठको सांसदमोह, भ्रष्टाचारप्रति सहनशीलता र बिचौलियाको सानदार उपस्थिति राष्ट्रवाद, प्रजातन्त्र र नागरिक व्यवस्थालाई थप अस्थिर बनाउने कारक बनिरहेका छन्। नेपाली कांग्रेस भावी पुस्ताले प्रजातन्त्रका लागि अब कहिल्यै आन्दोलन गर्न नपरोस् भन्थ्यो ०६२६३ को आन्दोलनताका। तर आज त्योभन्दा पनि उन्नत भनिएको व्यवस्था हुँदा पनि प्रजातन्त्र संकटमा छ। सत्ता राज्यप्रवर्धित राष्ट्रवाद बलियो बनाउने अभियानमा छ। नागरिकलाई पनि राष्ट्रवादी बन्न त्यही सत्ताको अन्धसमर्थक बन्नुपर्ने बाध्यता छ। आफूलाई खाँटी प्रजातन्त्रवादी भन्ने प्रमुख प्रतिपक्षी कांग्रेसले यतातिर ध्यान दिएको त छैन नै, राज्यप्रवर्धित राष्ट्रवादलाई बलियो बनाउन सत्तालाई सघाएर प्रजातन्त्र थप कमजोर बनाउँदै छ। सरकार प्रतिपक्षीसँग नडराउँदा नागरिकले पनि कांग्रेसलाई विश्वास गर्न सकेका छैनन्। सत्तासँग भागबन्डाको सानो अंशियार बनिरहँदा नागरिकसँगको नैतिक विश्वास गुमेको कांग्रेस नेतृत्वले रुचाउन नसके पनि गगन थापाजस्ता युवा भने यसबारे जानकार देखिन्छन्। यही अवस्था विद्यमान रहे समावेशी शासन व्यवस्था, नियन्त्रण र सन्तुलनको सिद्धान्त, प्रेस स्वतन्त्रता र स्वतन्त्र न्यायपालिकाको हालत के होला ? सरकारका गतिविधिले प्रजातन्त्र संकटमा परिसकेको छ। सरकारका गतिविधि सत्ता कब्जातर्फ लक्षित देखिन्छन्। राज्यका तीन अंग सत्तासीन नेकपाको कब्जामा छन्। व्यवस्थापिका कार्यपालिकाको छायामा छ। न्यायपालिका सरकारको विरोधमा कुनै पनि निर्णय गर्न सक्षम नभएजस्तो देखिन्छ। आफूलाई प्रजातन्त्रको पहरेदार भन्ने कांग्रेस र नेकपाभित्र थोरै भए पनि प्रजातन्त्रको वकालत गर्नेहरूले यसतर्फ चासो देखाएका छैनन्। दुवै दलका विभाजित नेताहरू अनिश्चित महाधिवेशनबाट कसरी नेतृत्व आफ्नो कब्जामा पार्ने भन्ने ध्याउन्नमा मात्रै सारा शक्ति खर्चिइरहेका छन्। लिनु र दिनुलाई मात्र प्रजातन्त्र ठान्दा नेतृत्वले जनविश्वास गुमाइसकेको छ। यो प्रजातन्त्रका लागि शुभ होइन। राष्ट्रवादलाई अगाडि राखेर प्रजातन्त्र कमजोर बनाउने प्रयास भइरहेको छ। अयोध्याबारेको भाषण र नयाँ पार्टी खोल्ने प्रयास राष्ट्रवादको आवरणका अनावश्यक कदम हुन्। नक्साकै कुरा गर्दा बहुदलीय व्यवस्था स्थापना भएको ३० वर्ष पूरा भयो तर आजसम्म यो विषय किन उठेन ? महाकाली सन्धि गर्दा यो कुरा किन उठाइएन ? पार्टीमा संकट उत्पन्न भएका बेला आफ्नो धुमिल छवि जोगाउन राष्ट्रवादी देखिन खोज्ने शैली राजनीतिक हुन सक्दैन। नक्सा सार्वजनिक गरेर बढी राष्ट्रवादी भएको देखाउन खोजियो। राजा महेन्द्रले पनि यस्तै शैली अपनाउने गर्थे। बीपी कोइरालालाई थुनेपछि विरोध बढी हुन्छ भनेर राष्ट्रवादको नारा ल्याउँथे। प्रजातन्त्र दबाउन राष्ट्रवादको नयाँ भाष्य निर्माण गर्ने कोसिस हुन्थ्यो। अहिले त्यही इतिहासको पुनरावृत्ति भइरहेको छ। राष्ट्रवादका नाममा प्रजातन्त्रको प्रहार अहिलेको चेतनशील समाजलाई मान्य हुन सक्दैन। अहिले प्रजातन्त्र त चुनावी नारामा मात्र बन्दी भएको छ। यहाँनेर अब्राहम लिंकनको स्मरण हुन्छ प्रजातन्त्र भनेको जनताका लागि जनताद्वारा जनताको शासन हो। यो सूत्र आजको नेपाली सन्दर्भमा फर द पार्टी, अफ द पार्टी, बाई द पार्टी मा रूपान्तरण भएको छ। यो भनेको राष्ट्रवादको आवरणमा प्रजातन्त्र सक्ने काम हो। यसमा नेकपा बढी सक्रिय छ भने कांग्रेस आगोमा घिउ थप्ने काममा उद्यत् छ। प्रजातन्त्र भन्नेबित्तिकै नागरिकको अर्थपूर्ण र वास्तविक सहभागिता भन्ने बुझिन्छ। दैनन्दिन अभ्यासको एउटा भाग हुनुपथ्र्यो प्रजातन्त्रको अभ्यास पनि। तर आम नागरिकलाई प्रजातन्त्र पाँच वर्षमा एक दिन मात्र आउँछ मतदान गर्ने दिन मात्र। अमत्र्य सेनले प्रजातन्त्र भनेको स्वतन्त्रता हो भनेका छन्। प्रजातन्त्रको सुनिश्चितता स्थायी रूपमा गर्नुपर्छहुनुपर्छ भन्ने उनको मान्यता छ। विद्वान् आइरिस योङ प्रजातन्त्र भनेको समावेशीकरण हो भन्छिन्। देशको नागरिकले दलको सदस्य भए पनि नभए पनि नीतिनिर्माण प्रक्रियामा सहभागिता पाउनुपर्छ। नेपालमा आइरिसको परिभाषाको ठीक विपरीत हुन्छ। दलको सदस्य भएन भने नीतिनिर्माण तहमा मात्र होइन, नागरिककै परिभाषाभित्र पर्दैन। नीतिनिर्माण तहमा दलको सदस्य नभएको व्यक्ति छैन। प्रजातान्त्रिक अभ्यासको उदाहरण बन्नुपर्ने न्यायपालिका, अख्तियार, निर्वाचन आयोगजस्ता संस्थामा समेत दलकै कोटामा नियुक्त भएकाहरूको वर्चस्व छ। नियुक्तिमा दलीयकरणको असर विकास कार्यक्रम र सेवासुविधामा समेत परेको छ। कुनै पनि दलमा नलाग्ने धार यतिबेला ठूलो संकटमा परेको छ। प्रजातन्त्रको अनुभूति हुनुपर्ने ग्रासरुटको मतदाता दलको सदस्य छैन भने उसले दुःखमा समेत राहतबाट वञ्चित हुनुपर्ने अवस्था छ। दलको सदस्य नभए पनि हरेक नागरिकले राज्यको सेवासुविधा पाउनुपर्छ। जसको उन्नति र प्रगतिको जिम्मा लिएर दलहरू राजनीतिक मैदानमा ओर्लिएका छन्, त्यही वर्गले यस्तो अमानवीय क्रियाकलाप बेहोर्नुपर्छ भने मुलुकमा प्रजातन्त्र छ भन्ने आभास कसरी दिलाउन सकिन्छ ? यही अवस्था विद्यमान रहने हो भने अब म दलको सदस्य हुन चाहन्न, तर प्रजातान्त्रिक अधिकार चाहिन्छ भनेर चेतनशील नागरिकले आन्दोलन गर्नुपर्ने दिन आउन सक्छ। यसो भनेर निराश भइहाल्नुपर्ने अवस्था भने छैन। समस्याको समाधान के त ? यहाँनेर फेरि राष्ट्रियता (राष्ट्रवाद) र प्रजातन्त्रको साइनो जोड्न आवश्यक छ। अहिले प्रचलनमा रहेको महेन्द्रीय राष्ट्रवाद होइन, बीपी कोइरालाको मेलमिलापको नीतिलाई आधार मान्ने हो भने समस्याको समाधान निकाल्न सकिन्छ। त्यसका लागि राज्यले विनाभेदभाव सबैलाई समान सेवा र अधिकार दिनुपर्छ। नागरिकलाई निष्पक्ष सेवा दिएर उनीहरूको कल्पना मा पर्न सक्नुपर्छ ताकि राज्यप्रति सबैले अपनत्व महसुस गर्न सकून्। सत्तारुढ दलको अध्यक्ष र प्रधानमन्त्रीसमेत रहेकाले केपी ओलीले मेलमिलापको नयाँ नीति बनाएर नागरिक राष्ट्रवादका पक्षमा लाग्ने हो भने उनको उचाइ मात्र बढ्दैन, व्यवस्था पनि सुदृढ हुनेछ। तर यसका लागि राजनीतिक चेत पहिलो सर्त हुनुपर्छ दलीय नेतृत्वमा। किनभने यतिबेला प्रजातन्त्र हारिरहेको छ। फ्रान्सका राष्ट्रपति म्याक्रोनको प्रसंगलाई यहाँनेर फेरि जोड्न आवश्यक हुन्छ। उनले भनेअनुसार राष्ट्रवादका कारण प्रजातन्त्र खतरामा होइन, दुवै सँगसँगै मिलेर जानुपर्ने अवस्थाको नागरिक चाहनाको सम्बोधन आवश्यक छ। यसका लागि समान दृष्टिकोण राख्नेहरूको एकता हुनुपर्छ। राष्ट्रियता बलियो नभएका मुलुकमा समस्या आइरहन्छन्। किनकि हाम्रा दलहरू भागबन्डामा एक देखिए पनि राष्ट्रिय मुद्दामा विभाजित भएकाले सच्चा राष्ट्रवाद हारिरहेको छ भने प्रजातन्त्र संकटमा परेको छ। व्यक्ति तथा पार्टी स्वार्थका लागि विदेशीको आड खोज्नेहरूको बाहुल्य भएकैले राष्ट्रियता र प्रजातन्त्र कमजोर बनेको स्विकार्न ढिला गर्नु हुन्न। समूहमा बस्ने र एक्लै चोखिने नेतृत्वका क्रियाकलापका कारण पार्टी व्यवस्था, राष्ट्रियता र प्रजातन्त्र संकटमा परेको हो। गणतन्त्र, नेपाल निर्माणको योजना र खाकासहित आउन नसक्नुको परिणाम आज नागरिकले भोग्नुपरेको छ। सबै शक्ति एक भएर कम्तीमा मुलुक लाई पहिलो सर्त बनाउने हो भने राष्ट्रियता र प्रजातन्त्र दुवै सुदृढ हुनेछ।"
इङ्ल्यान्डको रोचक जित,"लन्डन : पाहुना टोली अस्ट्रेलियाविरुद्धको टीट्वेन्टी क्रिकेटमा घरेलु टोली इङ्ल्यान्डले रोचक जित निकालेको छ। साउथह्याम्पटनको राजबल स्टेडियममा शुक्रबार राति भएको पहिलो खेलमा इङ्ल्यान्डले अस्ट्रेलियालाई दुई रनले पराजित गरेको हो। जितसँगै तीन खेलको शृंखलामा इङ्ल्यान्डले १० को अग्रता लिएको छ। टस हारेर पहिले ब्याटिङको निम्तो पाएको इङ्ल्यान्डले निर्धारित २० ओभरमा सात विकेटको क्षतिमा एक सय ६२ रन बनाएको थियो। एक सय ६३ रनको विजय लक्ष्य पछ्याएको अस्ट्रेलिया निर्धारित ओभरमा ६ विकेटको क्षतिमा एक सय ६० रनमा समेटिएको थियो। इङ्ल्यान्डका लागि डेभिड मलानले सर्वाधिक ६६ रन बनाए। उनले ४३ बलमा तीन छक्का र पाँच चौकाको सहयोगमा उक्त रन जोडेका थिए। ओपनर जस बटलरले ४४ र क्रिस जोर्डनले अविजित १४ रन बनाएका थिए। अस्ट्रेलियाका एस्टन अगर, केन रिचार्ड्सन र ग्लेन म्याक्सवेलले समान दुईदुई विकेट लिए। प्याट कमिन्सले एक विकेट हात पारे। अस्ट्रेलियाका लागि ओपनर डेभिड वार्नरले ५८ रन बनाए पनि टोलीको जितका लागि पर्याप्त बन्न सकेन। वार्नरले ४७ बलमा चार चौकाको सहयोगमा उक्त रन बनाएका थिए। यसैगरी कप्तान एरोन फिन्चले ४६ रन बनाए। मार्कुस स्टोनिसले अविजित २३ र स्टेभन स्मिथले १८ रन बनाएका थिए। मध्य र तल्लो क्रमका ब्याट्सम्यान चल्न नसक्दा अस्ट्रेलिया नमीठो हार खेप्न बाध्य बन्यो। इङ्ल्यान्डका जोफ्रा आर्चर र अदिल रसिदले दुईदुई विकेट लिए। यस्तै मार्क उडले पनि एक विकेट हात पारे। इङ्ल्यान्डका डेभिड मलान म्यान अफ दी म्याच घोषित भए। यी दुईबीचको दोस्रो खेल आज हुनेछ।"
यूईएफए नेसन्स लिग: नेदरल्यान्ड्सको विजयी सुरुआत,एम्सटर्डम : नेदरल्यान्ड्सले यूईएफए नेसन्स लिग फुटबलमा विजयी सुरुआत गरेको छ। घरेलु मैदानमा शुक्रबार राति भएको खेलमा नेदरल्यान्ड्सले पोल्यान्डलाई १० गोलले हरायो। नेदरल्यान्ड्सको जितमा स्टेभन वर्गविजनले निर्णायक गोल गरेका थिए। प्रतिस्पर्धात्मक खेलको पहिलो हाफ गोलरहित बराबरीमा सकिएको थियो। दोस्रो हाफको ६१औं मिनेटमा स्टेभनले गरेको गोल नै नेदरल्यान्ड्सका लागि पर्याप्त बन्यो। स्टेभनले हान्स हाटेबोइरको पासमा गोल गरेका थिए। स्टेभनको यो पहिलो अन्तर्राष्ट्रिय गोल हो। खेलको सुरुआतदेखि नै पोल्यान्डलाई दबाबमा राखेको नेदरल्यान्ड्सले थप गोल गर्न भने सकेन। पोल्यान्डले पनि गोल गर्ने राम्रा अवसर गुमाएको थियो। जितसँगै लिग ए को समूह एकमा रहेको नेदरल्यान्ड्सले तीन अंक बनाएको छ। नेदरल्यान्ड्स समूहको शीर्ष स्थानमा छ। पहिलो खेलमा हार खेपेको पोल्यान्ड अन्तिममा छ। दोस्रो स्थानमा रहेको इटाली र तेस्रो स्थानमा रहेको बोस्निया हर्जगोभिनाको समान एकएक अंक छ। शुक्रबार राति नै भएको खेलमा इटाली र बोस्निया हर्जगोभिनाले ११ गोलको बराबरी खेल्दै अंक बाँडेका हुन्। इटालीको घरेलु मैदानमा खेलिएको खेलमा सुरुआती अग्रता बोस्निया हर्जगोभिनाले लिएको थियो। ५७औं मिनेटमा इडिन डिजेकोले गोल गर्दै पाहुना टोलीको उत्साह जगाएका थिए। इडिनले टोनी सन्जिकको पासमा हेड गोल गरेका थिए। बोस्निया हर्जगोभिनाको गोलपछि आक्रामक बनेको इटालीले ६७औं मिनेटमा बराबरी गोल फर्काएको थियो। इटालीका लागि स्टेफानो सेन्सीले बराबरी गोल गरे। उनले लोरेन्जो इन्सिग्नेको पासमा गोल गरेका थिए। इटालीले पहिलो हाफमा उत्कृष्ट अवसर खेर फालेको थियो। खेलको अन्तिमसम्म इटालीलाई बलियो टक्कर दिएको बोस्निया हर्जगोभिनाले पनि राम्रा अवसर गुमाउँदा बराबरीमा चित्त बुझायो। नेसन्स लिगअन्तर्गत शुक्रबार राति नै भएको बीको समूह एकमा अस्ट्रियाले नर्वेलाई २१ गोलले हरायो। सोही समूहको अर्को खेलमा रोमानिया र नर्दन आयरल्यान्डले ११ गोलको बराबरी खेल्दै अंक बाँडेका छन्। लिग बीको समूह दुईमा चेक रिपब्लिकले स्लोभाकियालाई ३१ गोलले हराउँदा स्कटल्यान्ड र इजरायलले ११ गोलको बराबरी खेल्दै अंक बाँडेका छन्। यसैगरी लिग सीको समूह चारमा काजकिस्तानले लिथुवानिया तथा अल्बानियाले बेलारुसलाई समान २० गोलले पराजित गरेको छ।
"आयो आईपीइलको तालिका, पहिलो दिन मुम्बई र चेन्नई भिड्ने","यूएई : इन्डियन प्रिमियर लिग(आइपीएल) १३औं संकरणको खेल तालिका सार्वजनिक भएको छ । भारतीय क्रिकेट कन्ट्रोल बोर्ड (बीआइसीसी) ले आइतबार तालिका सार्वजनिक गरेको हो। सेप्टेम्बर १९ देखि नोभेम्बर ३ सम्म लिग चरणका ५६ खेलको तालिका सार्वजनिक गरिएको छ । पहिलो खेल सेप्टेम्बर १९ मा मुम्बइ इन्डियन्स र चेन्नई सुपर किंग्सले बीच आबुधाबीमा हुनेछ। सेप्टेम्बर महिनाभर हरेक दिन एकएक खेल मात्रै हुने गरी तालिका बनाइएको छ । अक्टोबर लागेपछि शनिबार र आइतबार २२ खेल हुनेछन् । अघिल्ला सिजनमा हरेक शनिबार र आइतबार दुई दुई खेल हुने गर्थे। यूएईको दुबई, अबुधाबी र सारजाहमा गरी तीन रंगशालामा खेल हुनेछ । नेपानका युवा क्रिकेटर सन्दीप लामिछाने आवद्ध दिल्ली क्यापिटलले दोस्रो दिन किंग्स ११ पञ्जावको सामना गर्नेछ । अहिले क्यारेबिन प्रिमियर लिग(सीपीइल) खेल्न ट्रिनीडाडमा रहेका सन्दीप आइपीएलमा सहभागी हुनेनहुने टुंगो लागेको छैन। कोरोना संक्रमणको महामारीका बीच सुरु हुन लागेको आइपीएलका लागि सबै टोलीका खेलाडी, प्रशिक्षक, व्यवस्थापकहरु करिब एक महिनाअघि देखि नै युएई पुगेर निश्चित समय क्वारेन्टाइनमा बसी प्रशिक्षणमा सहभागी भइरहेका छन्। यसबीच केही टोलीका खेलाडी तथा सदस्यहरुलाई कोरोना संक्रमण पनि देखिएको थियो। गत मार्च २९ बाट सुरु हुने गरी तालिका बनाइएको आइपीइलको १३औं संस्करण कोरोना महामारीका कारण अन्योलमा परेको थियो।"
"सीपीएल: सन्दीपले किफायती बलिङ गर्दै लिए १ विकेट, उनको टोली भने पराजित","ट्रिनीडाड: क्यारेबियन प्रिमियर लिग (सीपीएल) अन्तर्गत यस सिजनको आफ्नो ९औँ खेलमा नेपाली लेग स्पीनर सन्दीप लामिछानेले किफायती बलिङ गर्दै १ विकेट लिएका छन्। उनले बार्बाडोस ट्राइडेन्ट्सविरुद्ध १ विकेट लिएका हुन्। सन्दीप टोलीका बलरमध्ये किफायती बलर साबित भए। अन्य बलरले भन्दा कम रन खर्चेर उनी आफ्नो टोलीको किफायती बलर बनेका हुन्। ब्रेन लारा रंगशालामा आइतबार बिहान भएको खेलमा ४ ओभर बलिङ गरेका सन्दीपले २६ रन खर्चेर बार्बाडोसका क्याप्टेन ज्यासोन होल्डरको विकेट लिएका हुन्। सन्दीपले महत्वपूर्ण विकेट लिए पनि उनको टोली जमैका तल्लावाज हारबाट भने जोगिन सकेन। उनको टोली बार्बाडोससँग ७ विकेटले पराजित भयो। टस जितेर पहिलो ब्याटिङ गरेको जमैकाले निर्धारित २० ओभरमा ४ विकेट गुमाउँदै १६१ रन बनाएको थियो। जवाफमा बार्बाडोसले १८२ ओभरमै ३ विकेट गुमाउँदै १६२ रनको लक्ष्य भेट्टायो। बार्बाडोसका लागि कप्तान होल्डरले सर्वाधिक ६९ रन बनाए। आक्रामक ब्याटिङ गरेका उनले ४२ बलको सामना गर्दै ३ छक्का र ९ चौका हिर्काए। उनी सन्दीपको बलमा एलबीडब्लू धरापमा परे। त्यस्तै जोनाथन कार्टरले नटआउट ४२ जोडे भने मिचेल स्यान्टनरले ३५ रन बनाए। जमैकाका सन्दीप लामिछाने १ विकेट लिए। त्यस्तै प्रेस्टोन स्वीन र ओशेन तोमसले ११ विकेट हात पारे। यसअघि ब्याटिङ गरेको जमैकाका लागि जर्मेन ब्लाकवुडले ७४ रन बनाएका थिए। उनले ५९ बलको सामना गर्दै ४ छक्का र ५ चौका हिर्काएका थिए। त्यस्तै आन्द्रे रशेलले ५४ रन बनाएका थिए। निकै आक्रमक ब्याटिङ गरेका उनले ५ छक्का र ४ चौका हिर्काएका थिए। यसैगरी ग्लेन फिलिप्सले १७ रन बनाए। बार्बाडोसका लागि जोशुवा विशोप, ज्यासोन होल्डर र रसिद खानले ११ विकेट लिए। त्यस्तै हाइडन वाल्सको नाममा पनि १ विकेट रह्यो। हारसँगै जमैकाले ९ खेलबाट ७ अंकमै सीमित भएको छ। यसअघि जमैकाले ३ खेलमा जित तथा १ खेलमा अंक बाँडेको थियो। जित हात पारेको बार्बाडोसको १० खेलबाट ६ अंक रहेको छ।"
