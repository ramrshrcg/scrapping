शीर्षक,विवरण
चुरेप्रतिको नियतमै खोट,"चुरे संरक्षणमा संघीयताले त झनै अग्निमा चरु हाल्ने काम गरिरहेको छ चुरेलाई नियाल्दा नेपाल हिमालयमा पर्ने चुरे पर्वतका चट्टानहरू भौगर्भिक समयअनुसार मायोसिन युगको मध्य (आजभन्दा करिब १५ करोड वर्षपहिले) देखि प्लेइस्टोसिन युगको पछिल्लो समय (आजभन्दा करिब १० लाख वर्षअघि) सम्मको कालखण्डबीच हिमालय पर्वत शृंखला अग्लिँदै गर्दा हिमालय र हिमालयपारि तिब्बती पठारबाट बगेर आउने नदीले थुपारेका थेगरबाट बनेको देखिन्छ। भौगर्भिक समयअनुसार मायोसिनको पछिल्लो युगदेखि थुप्रिन सुरु गरेका थेगरले बनेका पत्रे चट्टान भएकाले चुरे क्षेत्रमा पाइने चट्टान पूरै खँदिलो भइनसकेकाले छिटै क्षयीकरण हुने अवस्थामा छन्। बलौटे ढुंगा, माटे ढुंगा र संगुटिका गरी यस क्षेत्रमा तीन प्रकारका ढुंगा पाइन्छ। यी तीनथरीका चट्टानका अतिरिक्त धेरै स्थानमा खासगरी ठूलाठूला नदीका किनारमा खुकुलो गरी बसेको गेग्र्यानजन्य थेगरको बाक्लो थुप्रो टारका रूपमा बसेको र भूक्षयका दृष्टिले संवेदनशील अवस्थामा छन्। झट्ट हेर्दा कडा चट्टान झैं लाग्ने बलौटे ढुगा अरूभन्दा बलियो पनि छ, तर नरम माटे ढुंगासित पत्रपत्र मिलेर बसेको हुँदा नरम चट्टान छिटै खिइने र बलियो भए पनि आड गुमाउँदा बलौटे चट्टान पनि भत्किएर जाने उच्च जोखिममा रहन्छ। चुरेलाई भौगर्भिक भाषामा शिवालिक अथवा सबहिमालय पनि भन्ने गरिन्छ। चुरे क्षेत्र नेपालमा मात्र सीमित छैन्। अर्थात् यो क्षेत्र पश्चिममा पाकिस्तानको इन्डस नदीदेखि पूर्वमा भारतको ब्रह्मपुत्र नदीसम्म फैलिएको छ। नेपालमा भने पूर्वइलामदेखि पश्चिम कन्चनपुरसम्म ३७ वटा जिल्लामा झन्डै आठ सय किमिमा फैलिएको र कूल भूभागको १२७८ प्रतिशत चुरे क्षेत्रले ओगटेको छ। अधिकांश ठाउँमा तराईका भूभाग सकिएर माथि उठेको भूभाग तथा महाभारत क्षेत्रको भूभागबाट ओर्लिंदा भेटिने अन्तिम पहाडका रूपमा चुरे पहाड रहेको छ। चुरे पहाडको उचाइ समुद्र सतहबाट १२० मिटरदेखि सुरु भई १९७२ मिटरसम्म पुगेको र यही भागलाई हामी चुरे भन्ने गर्छौं। वन स्रोत सर्वेक्षण, २०१५ अनुसार नेपालको कूल क्षेत्रफलमध्ये वन तथा बुट्यान क्षेत्रले ४४७४५ भूभाग ओगटेको छ। त्यसमध्ये ७२३५ भूभाग चुरे क्षेत्रले मात्र ओगटेको छ। साथै २०६८ को जनगणनाअनुसार नेपालको कूल जनसंख्याको करिब ५१ प्रतिशत जनसंख्या तराई क्षेत्रमा बसोबास गर्छ भने करिब १४ प्रतिशत जनसंख्या चुरे क्षेत्रमा मात्र बसोवास गर्छ। यसका अलावा चुरे क्षत्रमा ६ वटा राष्ट्रिय निकुञ्जका र वन्यजन्तु आरक्षण रहेको, १३२ वटा जलाधार प्रणाली रहेको साथै यसै क्षेत्रभित्र भएर १६४ वटा नदी प्रणाली बहने गर्छन्। भूगोलको दृष्टिकोणबाट चुरेलाई हेर्दा नेपालको कूल भूभागको थोरै भाग ओगटेको भए पनि जैविक विविधताका आधारमा यस भागले धेरै संकटापन्न प्रजातिका जनावरका साथै रूखबुट्यानलाई आश्रय प्रदान गरिरहेको छ। नेपालको ११८ पारिस्थितिकीय प्रणालीमध्ये १४ वटा चुरे क्षेत्रभित्रै पर्छ। यस क्षेत्रमा २८१ प्रजातिका रूख, १८६ प्रजातिका झाडीबुट्यान र ३२२ प्रजातिका झारपात वनस्पति रहेको अभिलेख छ। चुरे क्षेत्रमा अभिलेख गरिएका ६५ प्रजातिका स्तनधारी वन्यजन्तुमध्ये ८ वटा आईयूसीएन रेड लिस्टको संकटापन्न समूह र १५ वटा राष्ट्रिय निकुञ्ज तथा वन्यजन्तु संरक्षण ऐन, २०२९ ले संरक्षित सूचीमा समावेश गरेको छ। जीवजन्तु विविधताको हिसाबले नेपालमा पाइने १९१८ प्रजातिमध्ये १३०८ चुरे तथा तराईमा पाइन्छ र संकटमा परेका ४९३ प्रजातिमध्ये ३१९ यही क्षेत्रमा पाइन्छ। चुरे क्षेत्रमा करिब ९५ लाख वर्ष पुराना प्रागैतिहासिक वन्यजन्तुका अवशेष रहेको अनुमान गरिएको छ। क्षेत्रगत आधारमा थोरै भूभाग ओगटेको भए पनि नेपालको भविष्य चुरेमै निहित रहेको छ चाहे त्यो भौतिक पूर्वाधारको विकासमा होस् वा आर्थिक विकासमा। क्षेत्रगत आधारमा थोरै भूभाग ओगटेको भए पनि नेपालको भविष्य चुरेमै निहित रहेको छ चाहे त्यो भौतिक पूर्वाधारको विकासमा होस् वा आर्थिक विकासमा। नेपालको कूल भूभागको १७ प्रतिशत भाग तराईले ओगटेको छ र यही १७ प्रतिशतलाई शासक वर्गको रटानमा हामी अन्नको भण्डार हो भन्न पछि परेका छैनौं। चुरेको संवेदनशीलतालाई दृष्टिगत गर्दै वन विकास गुरुयोजना, राष्ट्रिय संरक्षण रणनीति, नेपाल वातावरणीय नीति तथा कार्ययोजना र कृषि क्षेत्रको दीर्घकालीन योजनाले विशेष कार्यक्रम लागू गर्न सुझाए पनि २०६५ सालसम्म सरकार कानमा तेल हालेर बसिरह्यो। जब गणतन्त्र नेपालको स्थापना भयो तब १७ प्रतिशत भूभागलाई जोगाउन हो वा १२७८ प्रतिशत भूभागको महत्व बुझेर हो, तत्कालीन सरकारले चुरे संरक्षणप्रति चासो लियो र आर्थिक वर्ष २०६६६७ बाट राष्ट्रपति चुरे संरक्षण कार्यक्रम मार्फत बजेट छुट्यायो। सोही कार्यक्रमलाई आर्थिक वर्ष २०७०२०७१ देखि राष्ट्रिय गौरवका कार्यक्रमका रूपमा रूपान्तरण गर्यो। यतिले पनि अपेक्षित नतिजा आउन नसकेकाले नेपाल सरकारले २०७१ असार २ गते चुरेलाई वातावरण चुरे संरक्षण क्षेत्र घोषणा गरेको थियो र राष्ट्रपति चुरेतराई मधेस संरक्षण विकास समिति गठन गरी सम्पूर्ण चुरे क्षेत्रलाई सोही समितिमार्फत हेर्ननिम्ति कानुनी मार्ग खुला गर्यो। यसका अतिरिक्त २०७४ साल जेठ ४ गते चुरे क्षेत्रको संरक्षणनिम्ति चुरेको माटो चुरेलाई, सफा पानी सबैलाई भन्ने नारासहित नेपाल सरकारले २०७२ सालको मूल्यमा दुई खर्ब ४९ अर्ब ७० करोड १ लाख ९६ हजार लगानी आवश्यक पर्ने अनुमानसहित २० बर्से गुरुयोजना ल्यायो र सो योजनालाई चार भागमा खण्डीकरण गरी कार्य थालनी गरिरहेको छ। चुरे संरक्षणप्रति नेपाल सरकारले दोहोरो चरित्र देखाइरहेको छ। एकातिर खर्बौं रुपैयाँको लगानी लाग्ने अनुमानसहित चुरे संरक्षणनिम्ति गुरुयोजना तयार गरी कार्यान्वयनतर्फ लागिरहेको छ भने अर्कातर्फ चुरे क्षेत्रको विनाश हुन्छ भन्ने चाल पाउँदापाउँदै पनि भौतिक संरचना निर्माण कार्य तीव्र गतिमा गरिरहेको छ। उदाहरणस्वरूप दोस्रो अन्तर्राष्ट्रिय विमानस्थलको निर्माण, रेलवे तथा मेट्रो विकास आयोजना, पूर्वपश्चिम राजमार्ग विस्तार, काठमाडौंतराईमधेस द्रूतमार्ग, सुदूर पश्चिम प्रदेशको राजधानी गोदावरीमा बनाउने निर्णय, मदन भण्डारी राजमार्गको निर्माण आदि। यसबाट हामी स्पष्ट हुन सक्छौं सरकारले विकास र वातावरणको तुलोलाई सन्तुलन रूपमा राख्ने सकिरहेको छैन। सन्तुलन कायन गर्ने नसक्नुमा मूलतः दुइटा कारण हुन सक्छन्। प्रथमतः विकास र वातावरणको अवधारणामा स्पष्ट नहुनु र दोस्रो बुझेर पनि बुझ पचाउनु। शासक वर्गको नजरमा चुरे क्षेत्र जुन समयमा पनि क्रीडा गर्ने स्थल मात्र बनिरहेको तीतो यथार्थ पंक्तिकारले भनिरहनु नपर्ला। यसको ताजा उदाहरण २०२१ सालतिर खोलिएको द टिमर कर्पोरेसन र इन्धन संस्थानदेखि चुरेको भर्जिनिटीमाथि प्रश्न गर्नाले नै स्पष्ट पार्छ। शासक वर्गले चुरे विनाश गरेर विकास शोषित वर्गको सहजतानिम्ति गरेका हुन् भने उनीहरू या त भ्रममा छन् या भोट बटुल्ने दाउमा छन् योभन्दा माथि उनीहरू छैनन्। भौतिक पूर्वाधारको विकासले मात्र मानव सूचकांकमा सकारात्मक दिशा तय गर्छ भन्ने सोचमा शासक वर्ग छन् भने प्रदेश २ को मानव सूचकांक हेर्दा शासक वर्गले बुझ्नुपर्ने हो। यहाँ सबै प्रकारका भौतिक पूर्वाधारको विकास भएकै छ तर पनि मानव सूचकांकमा यही प्रदेश अन्य प्रदेशको तुलनामा किन धेरै पछाडि छ ? शासक वर्गको दोहोरो चरित्रले संविधानको धारा ३० र ३५४ माथि पनि प्रश्न उत्पन्न गराइदिएको छ। साथै अनुसूची ८ को अधिकारमाथि त झनै प्रश्नजालो निर्माण गरिदिएको छ। चुरे क्षेत्रले जलवायु परिवर्तन तथा जल उत्पन्न प्रकोप जोखिम प्रभाव न्यूनीकरण गर्दै आएको कुरा शासक वर्गलाई थाहा भए पनि स्वार्थमा लिप्त भएर सबैजना चुप लागेर बस्नु ५१ प्रतिशत जनता बसोवास गर्ने स्थलनिम्ति हितकारी छैन्। ५१ प्रतिशत गणको जिउने आधार पानी र उर्वर भूमि नै हो र यसको प्रमुख स्रोत नै चुरे हो। तराईका निम्ति पानी रिचार्ज हुने स्थल नै चुरे क्षेत्र हो। तर विडम्बनाका साथ भन्नुपर्छ प्रत्येक वर्ष १७ प्रतिशतका दरले चुरेको वन विनाश भइरहेको छ। शासक वर्गमा जब सुशासनयुक्त राज्य सञ्चालन गर्ने क्षमतामा ह्रास आउन थाल्छ वा भनौं जबजब राज्य कमजोर हुन्छ वा व्यवस्था परिवर्तननिम्ति आन्दोलन हुन थाल्छ तब सबैभन्दा बढी आक्रमण प्राकृतिक स्रोतमाथि हुन्छ। अहिलेको अवस्था त्यही हो। चुरे संरक्षणमा संघीयताले त झनै अग्निमा चरु हाल्ने काम गरिरहेको छ। शासक वर्गको यस्तो रबैयाले प्रस्ट पार्छ चुरेप्रति उनीहरूको नियत स्पष्ट छैन वा भनौं नियतमै खोट छ।"
पाकिस्तानमा अभिलाषालाई स्वर्ण,काठमाडौं : नेपालकी टेनिस खेलाडी अभिलाषा विष्टले आईटीएफ इस्लामाबाद जुनियर्स यू१८ प्रतियोगिताको सर्किट१ मा शनिबार स्वर्ण पदक जितेकी छन् । महिला डबल्सको फाइनलमा अभिलाषाले रसियाकी एरिना भालिटिभासँग मिलेर रसियाकी एकातेरिना सुभोरोभ र पाकिस्तानकी जोहा असिमलाई पराजित गरेका थिए । एकलमा अभिलाषा दोस्रो भएको नेपाल टेनिस संघका सदस्य अजय विष्टले जानकारी दिए । पाकिस्तानमा भइरहेको प्रतियोगिताको पुरुष डबल्समा नेपालका आरभसम्राट हाडा र अकी जुवेन रावत दोस्रो भए । फाइनलमा नेपाली जोडी अमेरिकाका रोहन बेल्डे र एलेक्जेन्डर कर्मानसँग पराजित भएका थिए । सर्किट२ सोमबारदेखि सुरु हुनेछ ।
कोरोनाले शिथिल खेलकुद,"काठमाडौं : कोरोना भाइरसको महामारी पछि नेपाली खेलकुद ठप्प छ। कोरोनाको संक्रमण सुरु भएसँगै नौ महिनादेखि सबै खाले खेलकुद गतिविधि स्थगित भएका छन्। २०७२ सालको भूकम्पपछि सुस्ताएको नेपाली खेलकुद एक वर्षअघि मंसिरमा भएको १३औं दक्षिण एसियाली खेलकुद (साग) ले गर्दा केही जुर्मुराएको थियो। तर कोरोनाकाकारण अहिले नेपाली खेलकुद पनि शिथिल बनेको छ। खेलकुदका सबै खाले राष्ट्रिय र अन्तर्राष्ट्रिय प्रतियोगिता ठप्प भएका छन्। अधिकांश खेलहरू विश्व खेलकुदसँग जोडिएकोले पनि त्यसको असर नेपाली खेलकुदमा परेको छ। तर नेपाली खेलकुद व्यावसायिक भइनसकेका कारण त्यति असर नपर्ने पदाधिकारीहरू बताउँछन्। नेपाली खेलकुदको सर्वोच्च निकाय राखेपका सदस्यसचिव रमेशकुमार सिलवाल कोरोनाका कारण सबै क्षेत्रलाई असर पर्ने स्वाभाविक ठान्छन्। यद्यपि नेपाली खेलकुद युरोप र अमेरिकाको जस्तो व्यावसायिक नभइसकेकोले त्यति असर नपर्ने उनको बुझाइ छ। कोरोनाका कारण नेपालको खेलकुदमा ठूला देशको जस्तो आर्थिक नोक्सानी हुने अवस्था छैन। हाम्रोमा नोक्सानी भइहाल्ने खालका खेलकुद तालिका थिएनन्। प्रमुख खेलहरू फुटबल, क्रिकेट, भलिबललगायत प्रतियोगिता रोकिँदा केही असर त पर्ने नै भयो, सिलवाल भन्छन्। तर घरमै बसेर भए पनि खेलाडीले आफूलाई फिट राख्न मेहनत र अभ्यास गर्नुपर्ने उनले सुझाए। कोरोनाकै कारण विदेशमा जस्तो नेपालमा खेलाडी र प्रशिक्षकको तलब कटौती गर्नुपर्ने अवस्था नेपालमा नरहेको उनले बताए। सिलवालले विस्तारै खेलकुद लयमा आउने पनि बताए। कोरोनाको महामारीकै बीच लोकप्रिय खेल फुटबलले बंगलादेशमा हालै मैत्रीपूर्ण खेल खेल्यो। राष्ट्रिय पुरुष क्रिकेट टोलीको बन्द प्रशिक्षण भर्खर सुरु भएको छ। गत सातामात्र नेपालगन्ज म्याराथन सफल रूपमा सम्पन्न भएको छ। कोरोनाले नेपाली खेलकुदलाई ठूलो आर्थिक संकट नपारे पनि अन्तर्राष्ट्रिय सहभागिता र तयारीमा भने धेरै असर पारेको छ। कोरोनाले गर्दा नेपालले खेल्ने विश्वकप फुटबलका छनोट खेल पटकपटक स्थगित भएको छ। एन्फाले गर्ने भनेको राष्ट्रिय लिग, महिला लिग, बी र सी डिभिजन लिग फुटबल, भलिबल, क्रिकेट, मार्सटल आर्ट्स, ब्याडमिन्टन, एथलेटिक्सलगायत खेलकुद प्रतियोगितालाई ठूलो असर परेको देखिन्छ। नेपाल राष्ट्रिय तथा अन्तर्राष्ट्रिय खेलाडी संघका अध्यक्ष एवं कराँते प्रशिक्षक दीपक श्रेष्ठले नेपालमा ठूला देशमा जस्तो असर नदेखिए पनि कतिपय खेलाडीको आर्थिक अवस्था नाजुक भएको बताउँछन्। हाम्रोमा फुटबल, क्रिकेटजस्ता खेलमा खेलाडीको पारिश्रमिक, क्लबको अनुबन्धजस्ता कुरा सुरु भएका छन्। कतिपय खेलाडीले स्टारडम जस्तो गरेर तलबको कुरा बाहिर ल्याउँदैनन्। तर, क्लबले तलब नदिएको यथार्थ हुन्छ। केही समयअघि नेपालमा फुटबल लिग खेल्न आएका विदेशी खेलाडीले पैसा नपाएको भन्ने सुनेका थियौं, श्रेष्ठले भने। उनले उमेरसमूहका खेलाडीको खेल जीवनमा पनि कोरोनाको असर दीर्घकालीन रूपमा पर्ने बताए। अहिले ओलम्पिकको तयारीबाहेक कुनै ठूला खेलको तालिका छैन। तरपनि खेलकुद ठप्प हुँदा खेलाडी हराउने सम्भावना हुन्छ। उमेरसमूहको खेलाडीले उमेरका कारण खेल गुमाउँछ। खेलकुद नहुँदा खेलाडीले अभ्यास र तयारीमा अल्छी गर्छन्। जसको असर दीर्घकालीन पर्छ, श्रेष्ठ भन्छन्। ओेलम्पिक एक वर्षपछि सरेकोले ओलल्पिक खेल्ने नेपाली खेलाडीलाई केही राहत त भयो। तरपनि हाम्रो तयारी नपुग्ने अवस्था छ, श्रेष्ठले भने। ओलम्पिकमा नेपालले सीधै छनोट भएर खेल्ने सम्भावना छैन। त्यसैले अनिवार्य कोटामार्फत नेपालबाट पौडीमा गौरिका सिंह र एलेक्स शाह तथा एथलेटिक्समा गोपीचन्द पार्की गरी तीन खेलाडीको ओलम्पिक सहभागिता सुनिश्चित भइसकेको छ। नेपाल ओलम्पिक कमिटी (एनओसी) ले विभिन्न खेलका थप १२ जना खेलाडीको नाम वाइल्ड कार्डको लागि अन्तर्राष्ट्रिय ओलम्पिक कमिटी (आईओसी) मा सिफारिस गरेको छ। तीमध्ये कति जना खेलाडीले ओलम्पिक खेल्न पाउँछन्, त्यो भने भाग्यको कुरा हो।"
१३ औं सागको एक वर्षपछि खर्च विवरण सार्वजनिक,"काठमाडौं : राष्ट्रिय खेलकुद परिषद् (राखेप) ले एक वर्षपछि १३औँ दक्षिण एसियाली खेलकुद (साग) को खर्च विवरण सार्वजनिक गरेको छ। राखेप सदस्यसचिव रमेशकुमार सिलवालले कोरोना महामारीका कारण खर्च विवरण सार्वजनिक गर्नमा ढिलाइ भएको बताए। राखेपले आज पत्रकार सम्मेलन गर्दै २०७६ साल मङ्सिर १५ देखि २४ गतेसम्म काठमाडौँ, पोखरा र जनकपुरमा सञ्चालन भएको १३औँ सागको खर्च विवरण सार्वजनिक गरेको हो। साग सम्पन्न भएको तीन महिनाभित्रै सागको खर्च विवरण सार्वजनिक गर्ने योजना भए पनि कोरोना महामारीका कारण ढिलाइ भएको उल्लेख गरे। सदस्यसचिव सिलवालका अनुसार साग खेलकुदतर्फ एक अर्ब ३१ करोड ७८ लाख ४३ हजार खर्च भएको छ भने पूर्वाधार निर्माणतर्फ दुई अर्ब ८६ करोड १४ लाख २८ हजार खर्च भएको छ। सरकारबाट, टिकट बिक्रीबाट, विज्ञापनबाट र सागमा सहभागी राष्ट्रबाट प्राप्त भएको रकम गरी कूल एक अर्ब ३७ करोड २७ लाख ९४ हजार आम्दानी भएको उनले जानकारी दिए। यसैगरी एक करोड ९३ लाख ८० हजार खर्च गर्न नसकी फ्रिज भएको सिलवालले बताए। सदस्यसचिव सिलवालका अनुसार टिकट बिक्रीबाट दुई करोड ६७ लाख ११ हजार, विज्ञापनबाट २० लाख ९९ हजार तथा सहभागी राष्ट्रहरुबाट ११ करोड २१ लाख ३५ हजार प्राप्त भएको थियो। साग प्रतियोगिताको उद्घाटन तथा समापन समारोहमा रु ११ करोड ५९ लाख ८८ हजार खर्च भएको छ। होटल बसोबासमा रु १३ करोड ५९ लाख ६७ हजार, खेल सामग्री व्यवस्थापनमा रु २८ करोड २२ लाख ८३ हजार, राष्ट्रिय टोली व्यवस्थापनमा रु ३० करोड ८० लाख ८१ हजार तथा सचिवालयतर्फ रु १५ करोड १७ लाख ९२ हजार खर्च भएको छ। यसैगरी १३औँ सागमा पदक विजेता खेलाडी, प्रशिक्षक र सहभागी राष्ट्रिय सङ्घलाई प्रदान गरिएको पुरस्कारबापत गरी रु २२ करोड ७६ लाख खर्च भएको राखेपले जनाएको छ। सदस्यसचिव सिलवालका अनुसार रु तीन करोड ५५ लाख ७१ हजार मौज्दात रहेको छ। सरकारले साग सञ्चालन गर्नका लागि एक अर्ब २३ करोड १८ लाख ४८ हजार उपलब्ध गराएको उनले जानकारी दिए। यसैबीच सदस्यसचिव सिलवालले यसवर्ष गण्डकी प्रदेशमा आयोजना गर्ने भनेर घोषणा गरिएको नवौँ राष्ट्रिय खेलकुद प्रतियोगिताको टुङ्गो मङ्सिर मसान्तसम्म लाग्ने बताए। कोरोना महामारीका कारण नवौँ राष्ट्रिय प्रतियोगिताको समय तालिका निर्धारण गर्न नसकिएको उल्लेख गरे। खेलकुद प्रतियोगिता कोरोना सङ्क्रमण बढाउनका लागि नभएको उनको भनाइ थियो। यस्तै १४औँ साग आयोजना गर्ने पालो पाकिस्तानको भएको तर पाकिस्तानले गर्नसक्ने वा नसक्नेबारे निर्णय गर्न बाँकी रहेको सिलवालले उल्लेख गरे। पाकिस्तानले साग आयोजना गर्न असफल भए बङ्गलादेश र श्रीलङ्काले संयुक्त रुपमा प्रतियोगिता आयोजना गर्ने इच्छा देखाएको जानकारीसमेत उनले दिएका छन्। रासस"
