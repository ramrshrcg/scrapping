शीर्षक,विवरण
सडकमा समेत सुरक्षित छैनन् महिला,"पैसाले म सञ्चारकर्मी। काम समाचार पढ्ने। हाम्रा काममा समयको निकै ख्याल गर्नुपर्ने हुन्छ। अरू पेसामा जस्तो पछि गरौंला भनेर काम थाँती राख्ने छुट हामीलाई हुन्न। बिहीबार सधैं झै हतारहतार अफिस जाँदै थिएँ। ९ बजे छोरीलाई मन्टेश्वरीमा छाडेर सल्लाघारीबाट निस्किएँ। ११ बजेको समाचार पढ्न १० बजे अफिस पुग्नैपर्ने। घर सल्लाघारीबाट एपीवान टेलिभिजनको कार्यालय थापाथलीसम्म पुग्न सामान्य अवस्थामा २५ मिनेट पर्याप्त हुन्थ्यो। कार्यालय समयमा कम्तीमा एक घण्टा समय छुट्ट्याउन पर्छ। सामान्यत ४० भन्दा धेरै स्पिड कुदाउँदिनँ। कौशलटार, लोकन्थली, जडीबुटी र कोटेश्वरको जाम छिचोलेर थापाथली १० बजे पुग्ने ध्याउन्नमा स्कुटरले कहिलेकाहीँ ५० को स्पिड भेट्थ्यो। त्यो दिन राधेराधे कटेर ठिमीसम्मको बाटो निकै फराकिलो र सवारी चाप पनि कम हुने हुँदा मेरो स्कुटरको गति ४५ र ५० को हाराहारीमा थियो। सिर्जनानगर कटेपछि एउटा सानो मालवाहक गाडी पछिपछि आइरहेको थाहा पाएँ। गाडीका चालकले बेजोडले हर्न बजाए। साइडमै रहेकाले आफ्नै गतिमा स्कुटर कुदाइरहेकी थिएँ। राधेराधे पुग्दासम्म पनि पटकपटक हर्न बजाएँ। गाडीलाई अगाडी जान दिन खोज्दा सडकको भित्तैमा पुगेछु। गाडीका चालक र भित्र भएका अर्का व्यक्ति मलार्ई हेरेर हाँस्दै ओभरटेक गरेर गए। स्कुटर सम्हाल्दै फेरि अगाडी बढेँ। त्यही गाडीसँग फेरि ठिमीको ट्राफिक जाममा भेट भयो। गाडी उसैगरी सँगै अगाडि बढ्यो र हर्न बजाउन सुरु गर्यो। बल्ल थाहा पाएँ, गाडीका चालक र गाडीमा बस्ने मान्छे नियतवश जिस्क्याउँदै रहेछन्। गाडीबाट भाग्न चारदोबाटोबाट सहायक बाटो हुँदै अघि बढेँ। यही महिनाको सानो घटना थापाथलीबाट बागमती करिडोरको बाटो हुँदै तीनकुनेतर्फ जाँदै थिएँ। एउटा मारुती भ्यान विपरीत दिशाबाट हुइँकिएर आयो। आफ्नै लेनमा थिएँ जहाँ सवारी कम थिए। भ्यान आउँदै गरेको लेनमा बाक्लो गाडी कुदिरहेका थिए। निकै हतारमा जस्तो देखिने भ्यानले अरू गाडीलाई ओभरटेक गर्दै मलाई किचौंला झैँ गरेर मेरो लेनपट्टि आयो। गाडीबाट बच्न खोज्दाखोज्दै लडेँ। गाडीवाला म लडेको देख्दादेख्दै हुइँकियो। छेउछाउका मान्छेहरू आएर मलाई उठाए। यी दुइटा प्रतिनिधि अनुभव मात्रै हुन्। स्कुटर कुदाउन थालेपछि सडकमा यस्ता धेरै घटना सहेकी छु। केटी मान्छेलाई सवारीसाधनमा हिँड्न सडकमा समेत सकस छ। स्कुटरमा यात्रा गर्दा ठूला गाडीले पेल्न खोज्ने, मोटरसाइकल चलाउनेहरूले जिस्कने नियतले ठोक्काउनै खोज्ने ओभरटेक गर्न चाहेझैं गरी हर्न बजाउने तर साइड दिँदा अगाडि पनि नजाने। नजिकै आएर गीत गाएर जाने, हेल्मेट खोलेर हाँस्ने, यस्ता घटना त सामान्य लाग्न थालेका छन्। कतिले त ठोकौंला झैं गरेर छेवैमा गाडी ल्याउने र जिस्क्याउँदै हिँड्दा निरीह महसुस गर्नु परेको छ। यसो भनिरहँदा महिला मात्र हैन, स्कुटर चलाउने वा साना सवारीसाधन चलाउने जो कोही ठूला सवारीबाट पेलिनुपर्ने बाध्यता छ। ठूला सवारीसाधन प्रयोग गर्नेहरूले साना सवारी चलाउनेलाई पेल्ने गर्छन्। अझ महिलालाई त सडकको हकदार नै हैन झैँ ठान्ने प्रवृत्तिले स्कुटरमा हिँड्नेलार्ई आजित बनाउँछन्। ठूला सवारीसाधन सडक पेवा झैं गरेर गुडाउँदा साना सवारीसाधन चलाउनेले त्रासमा यात्रा गर्नुपर्छ। केही महिनाअघि उमेरले प्रौढ जस्तो देखिने महिला भक्तपुरको सल्लाघारीमा स्कुटरको अगाडि भागमा तरकारीको ठूलो बोरा लिएर सडक पार गर्ने तर्खरमा थिइन्। हुइँकिएर आएको एउटा कारले उनलाई अलिकति छोयो र लडायो। कार चालकले गाडी साइड लगाएर युवतीलाई आँखा नहेरी बाटो काटेको भन्दै गाली गरे। एक, दुई भद्र भलाद्मीजस्ता देखिने पुरुषले पनि बाटो काट्नेले विचार गर्नुपर्ने भन्दै ती युवतीलाई नै अर्ती दिए। तर ठूलो भारी लिएर बाटो काट्न खोज्दै गरेकी ती दिदीको पक्षमा कसैले सोचेनन्। उल्टै उनैलार्ई दोषी बनाउँदै अराजक भएर आएको गाडीचालकलार्ई त्यहाँबाट उम्काइयो। यसर्थ महिला घर र कार्यस्थलमा मात्रै हैन, सडकमा समेत असुरक्षित छन्। महिला आफ्नो सवारीमा रातबिहान निर्धक्क भएर हिँड्ने अवस्था त छैन नै दिउँसै पनि सवारीसाधन चलाउन सहज छैन। आठ वर्षदेखि स्कुटर कुदाइरहेकी छु। यसरी नै धेरैपटक ठूला सवारीसाधनका चालकबाट पेलिएकी छु। साना सवारीसाधन पीडित बनेका धेरै घटना देखेकी छु। ठूला सवारीसाधनका अधिकांश चालक पुरुष नै हुन्छन्। काठमाडौं उपत्यकाको सवारी व्यवस्थापन हेर्ने उपत्यका ट्राफिक कार्यालयका अनुसार गत आर्थिक वर्षको साउनदेखि फागुनसम्म काठमाडौं उपत्यकामा भएका १२ हजार ६ सय ५९ वटा दुर्घटनामा १ सय ६ जनाको मृत्यु भएको छ। ज्यान गुमाउनेमध्ये ३० पैदलयात्री छन् भने ६५ मोटरसाइकल र स्कुटर चालक हुन्। यो तथ्यांकले पनि पुष्टि गर्छ साना सवारीसाधन सडकमा उच्च जोखिममा छन्। अझै साइकलयात्रीका लागि त सडक साह्रै सकसपूर्ण छ। काठमाडौंमा साइकललेन नहुँदा साइकल यात्री ठूला सवारीसँगै एउटै सडक प्रयोग गर्न बाध्य छन्। चेतनाको कमीले पनि हुन सक्छ, कतिपय सवारीचालक साइकललाई सवारीसाधन नै मान्दैनन्। एकपटक बानेश्वरबाट शान्तिनगर जाँदै गर्दा एउटा साइकल प्रयोगकर्तालाई बस चालकले मर्न मन छ ? भन्दै हप्काएको सुनेँ। भएको के थियो भन्ने पत्तो पाउन सकिनँ तर गाली गरेर बस चालकले बस हुइँक्याएँ। साइकल चालक निन्याउरो अनुहार बनाउँदै साइकल चढे। खासमा साइकल वा साना सवारीसाधनका लागि पनि सडक हो भन्ने नबुझिदिँदा वा नबुझाइँदा ठूला सवारीसाधन प्रयोग गर्नेबाट साना सवारीसाधन प्रयोग गर्ने जहिल्यै पीडित हुन पर्छ। साउनदेखि फागुनसम्म काठमाडौं उपत्यकामा भएका १२ हजार ६ सय ५९ दुर्घटनामा १ सय ६ जनाको मृत्यु भएको छ। ज्यान गुमाउनेमध्ये ३० पैदलयात्री छन् भने ६५ मोटरसाइकल र स्कुटर चालक हुन्। लामो समय सुनसरीमा हुँदादेखि स्कुटर चलाउँथे। तुलनात्मक रूपमा काठमाडौंका सडक उपत्यका बाहिरका सडकभन्दा सुरक्षित लाग्छन्। ट्राफिक व्यवस्थापनका हिसाबले उपत्यका व्यवस्थित छ भने ट्राफिक नियम पालनामा पनि उपत्यकाका सवारीचालक अनुशासित छन्। उपत्यका बाहिर सुनसरी मोरङका सडकमा सवारी चलाउँदा त सडकको पहिलो हकदार गाडीहरू नै हुन्। आफू दोस्रो हकदार हो जस्तो महसुस हुन्थ्यो। ठूला सवारी हाँक्नेले साना सवारी चलाउनेलाई सडकको हकदार नसम्झनु र अझ साइकल र स्कुटर चलाउने महिलालाई त किचौंला झैं गरेर कुदाउने गरिन्छ। तराईमा साइकलको प्रयोग काठमाडौंको भन्दा धेरै छ। साइकल चलाउने महिला पनि धेरै छन्। साइकलका लागि छुट्टै साइकल लेन नहुँदा साइकल चलाउने महिलाले ठूला सवारी प्रयोगकर्ताबाट हिंसा सहनैपर्छ। सडकमा स्कुटर कुदाउँदा मात्रै हैन, जाममा पनि उस्तै पीडा छ। नियमित रूपमा भोग्नुपर्ने जडीबुटी र कोटेश्वरको जाम कहिलेकाहीँ त प्रत्येक स्टेसनमा ५ देखि १० मिनेटसम्म झेल्नुपर्छ। पछिल्लो समय जडीबुटीबाट बागमती करिडोरको सडक पक्की बनेपछि जडीबुटी कोटेश्वर र बानेश्वरको जाम छल्न म करिडोर प्रयोग गर्छु। तर कार्यालय समयमा वैकल्पिक बाटो पनि अस्तव्यस्त हुनेगर्छ। एकै ठाउँमा १० मिनेटसम्म जाम भोगेको अनुभव छ। यसरी जाममा बस्दा छेउछाउमा को छ भनेर निकै सतर्क रहन्छु। आफ्नो छेउमा आफूजस्तै महिला हुँदा निकै राहत महसुस हुन्छ। कहिलेकाहीँ उरन्ठ्यौला पुरुषहरूको गलत हेराइले जामको अवधिभर सकस बनाउँछ। हतारका बेला पट्यारलाग्दो जाम ! त्यहीँमाथि छेउछाउका व्यक्तिको असहज हेराइ ! यातना नै भोगेजस्तै हुन्छ। कोरोना कहरपछि नियमित मास्कको प्रयोग गर्न थालेपछि भने जामका बेला हुने यस्ता समस्या कम भएको महसुस गरेकी छु। काठमाडौंमा पछिल्लो समय सहचालक महिलाहरू बढेका छन्। विशेषगरी टेम्पोमा सहचालक महिला धेरै छन् काठमाडांैमा। टेम्पो किनेर श्रीमान् चालक र श्रीमती सहचालक भएर काम गर्ने गरेका केही जोडी भेटेकी छु। केही बस र माइक्रोमा पनि महिला सहचालक आउने क्रम बढेको छ। त्यस्ता सहचालक महिलाका लागि पनि काम गर्न सहज भने छैन। बिहान र साँझको समय सर्वजनिक यातायात प्रयोग गर्छु। यही सिलसिलामा महिला सहचालक भएका बस चढ्ने अवसर पाएकी छु। तर ती महिला सहचालकलाई यात्रुले गर्ने व्यवहारले भने दुःखी बनाएको छ। प्रौढजस्तो देखिने पुरुष पनि सहचालक महिलासँग अनावश्यक गफ गरेर हैरान पार्छन्। यसर्थ महिला घर र कार्यस्थलमा मात्रै हैन, सडकमा समेत असुरक्षित छन्। महिला आफ्नो सवारीमा रातबिहान निर्धक्क भएर हिँड्ने अवस्था त छैन नै दिउँसै पनि सवारीसाधन चलाउन सहज छैन। सवारीसाधन लिएर छोरी घरबाट निस्किएपछि आमाबाबु घरमा आनन्दले बस्न सक्ने अवस्था अझै आउन सकेको छैन। यो विषय उठान गर्नुको कारण पछिल्लो समय महिला माथि हुने हिंसा भनेर विभिन्न हिसाबले वर्गीकरण गरिएका छन्। बलात्कार, घरेलु हिंसा, यौन उत्पीडन, एसिड आक्रमण, प्रजनन हिंसा, बहुविवाह आदि। हिंसाको स्वरूप भनेर चर्चा हुँदै गर्दा सडकमा महिलामाथि हुने यस्ता खालका व्यवहार पनि त एक किसिमको हिंसा नै हो। तर यी विषयलाईं कसैले गम्भीर रूपमा लिएको पाइँदैन।"
समृद्धि र समाजवादको आधार निर्माणमा स्थानीय तहको भूमिका,"१ सत्ता गठबन्धनले स्थानीय तहको निर्वाचन समयमा नगरेर स्थानीय तहलाई कमजोर बनाउने प्रपञ्च अगाडि बढाइरहेका वेलामा नेकपा (एमाले) को निरन्तर खबरदारी र निर्वाचन आयोगको अग्रसरतामा वैशाख ३० गते देशभरि एकैसाथ स्थानीय तहको निर्वाचन सम्पन्न भएको छ। बाजुराको बुढीगंगा बाहेक सबै पालिकाको निर्वाचन परिणाम सार्वजनिक भइसकेको छ। यस पटकको स्थानीय तहको निर्वाचन मुलतः दुई शक्तिका बीचको निर्वाचन बन्न पुग्यो। एकातिर नेकपा (एमाले) र अर्कोतिर नेपाली कांग्रेसको नेतृत्वमा रहेको पाँच दलीय सत्ता गठबन्धन। नेकपा (एमाले) का विरुद्धमा जहाँ जति कसिलो गठबन्धन त्यहाँ त्यति नै नेकपा (एमाले) को पक्षमा लोकप्रिय जनमत बृद्धि भएको छ। निर्वाचनको परिणाम हाम्रो पार्टीले अपेक्षा गरेअनुरूप आउन नसके पनि विगतको तुलनामा लोकप्रिय मतमा भने उल्लेख्य बृद्धि भएको छ। यसबाट मुलुकको विकास र समृद्धिका लागि दलीय गठबन्धन होइन, बलियो राष्ट्रिय शक्ति आवश्यक छ भन्ने मान्यता प्रवल बन्दै गएको देखिन्छ। स्थानीय तहको निर्वाचन सम्पन्न भइसकेको अवस्थामा निर्वाचनका क्रममा देखिएका सबल र दुर्बल पक्षहरूको समग्र समीक्षा गरेर पार्टीलाई राष्ट्र निर्माणको मुख्य शक्तिका रूपमा सुदृढ गर्ने गरी अगाडि बढ्नु आवश्यक छ। २ नेपालका राजनीतिक दलहरूले राज्य व्यवस्थाका विरुद्धको सङ्घर्षमा लामो समय व्यतित गर्नु पर्यो। कहिले जहानिया राणा शासनका विरुद्धमा, कहिले निरङ्कुश पञ्चायती व्यवस्थाका विरुद्धमा त कहिले निरङ्कुश सामन्ती राजतन्त्रका विरुद्धको सङ्घर्षमा संलग्न हुनु पर्यो। लामो समयसम्म नेपालका राजनीतिक दलहरूले प्रतिबन्धित अवस्थामा भूमिगत, अर्धभूमिगत र निर्वासनमा बसेर समेत राजनीतिक आन्दोलन अगाडि बढाउनुपर्ने बाध्यता रह्यो। राजनीतिक दलहरू प्रतिबन्धित रहेको र राज्य विरुद्धको विद्रोही शक्तिको भूमिकामा रहेका वेलामा दलहरूको संख्या धेरै हुनु र निरङ्कुश राज्यशक्तिका विरुद्धको सङ्घर्षमा उनीहरूका बीचमा एकता र सहकार्य आवश्यक हुन्थ्यो नै। नेकपाका संस्थापक महासचिव कमरेड पुष्पलालले २०१७ सालको शाही कू पछि नै संयुक्त जनआन्दोलनको नीति अगाडि सार्नु भएको थियो। पछि जननेता मदन भण्डारीको नेतृत्वमा त्यस नीतिलाई व्यवहारमा लागु गर्न सम्भव भयो। नेपालका वामपन्थी र बुर्जुवा शक्तिको एकता र संयुक्त सङ्घर्षबाट नै नेपालमा ठूला ठूला राजनीतिक परिवर्तन सम्भव भए। बैसठ्ठी त्रिसठ्ठीमा सम्पन्न उन्नाईस दिने संयुक्त जनआन्दोलनको सफलताबाट नै मुलुकमा ऐतिहासिक संविधान सभाको गठन र संविधानसभाबाट सङ्घीय लोकतान्त्रिक गणतन्त्रात्मक संविधान निर्माण हुनपुग्यो। संविधान जारी हुँदादाका समयमा केही राजनीतिक दलले संविधानप्रति असहमति समेत जनाएका थिए। संविधानको कार्यान्वयन प्रक्रियामा भने संविधानको स्वीकार्यता बढेर गएको छ। पहिलो स्थानीय तहको निर्वाचनमा कतिपय राजनीतिक दलले घोषित रूपमा नै चुनाव बहिस्कारको नीति अवलम्वन गरेका थिए। स्थानीय तहको दोस्रो निर्वाचनका क्रममा भने संविधान र व्यवस्थाप्रति असन्तुष्ट देखिएका मधेस केन्द्रित दलहरूका साथै राज्यका विरुद्धको सङ्घर्षमा रहेका दलहरू सिके राउत र नेकपा विप्लव समूह समेत निर्वाचनमा सहभागी बन्न पुगे। यसरी नेपालको संविधानको स्वीकार्यता बढाउने र त्यसलाई कार्यान्वयनमा लैजाने कुरामा हाम्रो पार्टीको अहम् भूमिका रहँदै आएको छ। ३ लामो समयसम्म नेपालका राजनीतिक दलहरूले राज्य व्यवस्थाका विरुद्धको सङ्घर्षमा व्यतित गर्नुपरेका कारणले विकास र समृद्धिको विषयले जति प्राथमिकता पाउनुपर्ने हो पाउन सकेन। दुनियाँमा एउटै राजनीतिक क्रान्तिबाट मुलुक नयाँ युगमा प्रवेश गर्न सफल हुन्छ। हामीकहाँ तीन तीनवटा राजनीतिक क्रान्ति भए र राजनीतिक व्यवस्थामा पटक पटक परिवर्तन आयो, आर्थिक सामाजिक अवस्थामा खासै परिवर्तन हुन सकेको छैन। राजनीतिक परिवर्तनले अपेक्षा गरेअनुरूपको आर्थिक सामाजिक क्षेत्रमा परिवर्तन ल्याउन नसक्दा मुलुकले अनेकन् पटक प्रतिगमनको दुश्चक्रको सामना गर्नु पर्यो। पछिल्लो समयमा नेपालमा सम्पन्न राजनीतिक परिवर्तनलाई क्रान्तिको रूपमा चित्रण गर्ने गरिएको छ। तर त्यसको चरित्र पनि दुनियाँमा सम्पन्न भएका राजनीतिक क्रान्तिको जस्तो छैन। युरोपमा सम्पन्न पूँजीवादी क्रान्तिले सामन्त वर्गका ठाउँमा पूँजीपति वर्गको नेतृत्वलाई राज्यव्यवस्थामा स्थापित गरेको थियो। रुसमा सम्पन्न अक्टुवर समाजवादी क्रान्तिले सर्वहारा श्रमिजीवी वर्गलाई राज्यसत्ताको नेतृत्वमा स्थापित गरेको थियो। चीनलगायतका मुलुकमा सम्पन्न नयाँ जनवादी क्रान्तिले क्रान्तिको नेतृत्वकर्ता पार्टीलाई राज्यसत्ताको नेतृत्वमा स्थापित गरेको थियो। तर हाम्रो मुलुकमा सम्पन्न राजनीतिक क्रान्तिबाट सामन्ती राजतन्त्रको अन्त्य त भयो र राज्यसत्तामा लामो समयदेखि कायम रहँदै आएको उसको वर्चश्व समेत गुम्यो तर त्यसको ठाउँमा कुनै एउटा नयाँ वर्गको नेतृत्व स्थापित हुन सकेन। नेपाली राज्यसत्ताको नेतृत्व कुन वर्गले गर्ने र मुलुकलाई कुन बाटोमा अगाडि बढाउने भन्ने प्रश्नको निरूपण आवधिक निर्वाचनका माध्यमबाट तय हुने वैधानिक व्यवस्था कायम भएको छ। यस अर्थमा हाम्रा लागि आम चुनावको प्रश्न सामान्य जित हारको विषय मात्र नभएर राज्यसत्ताको नेतृत्व कुन वर्गले गर्ने र मुलुकलाई कुन दिशामा अगाडि बढाउने भन्ने प्रश्नसँग पनि जोडिएको छ। त्यस अर्थमा हामीले क्रान्तिकालमा जस्तै बलिदानी भावनाकासाथ आवधिक चुनावलाई लिनु आवश्यक छ। तर पनि हामीले यस विषयको महत्वलाई तदनुरूप आत्मसात गर्न वा स्थापित गर्न सकिरहेका छैनौं। ४ स्थानीय तहको निर्वाचनसँगै दोस्रो आवधिक निर्वाचनको प्रक्रिया सुरु भएको छ। निर्वाचन भएको मितिलाई आधार मान्ने हो भने अब आउने कार्तिकमंसिरमा नै संघ र प्रदेशको निर्वाचन गर्नुपर्नेछ। यी निर्वाचनको जनादेशको जगमा अवधि समाप्त हुनुपूर्वनै राष्ट्रपति, उपराष्ट्रपति र राष्ट्रिय सभाका सदस्यहरूको निर्वाचन निर्वाचक मण्डलबाट हुने संवैधानिक र कानुनी व्यवस्था छ। स्थानीय तहको निर्वाचनको मूल्याङ्कनको जगमा आसन्न प्रतिनिधिसभा र प्रदेश सभाको निर्वाचनमा सफलता हासिल गर्ने गरी तयारीका काममा पार्टी जुटिरहेको छ। आसन्न आम निर्वाचनमा गत वैशाख ३० मा सम्पन्न स्थानीय निर्वाचनका अनुभव तथा त्यस निर्वाचनबाट सफल हुनुभएका जनप्रतिनिधिहरूको भूमिका महत्वपूर्ण हुनेछ। विगतका स्थानीय सरकारहरूले कानुन, संरचना र स्रोतको अभावका बीचमा पनि महत्वपूर्ण काम अगाडि बढाएका थिए। तर, ती कामलाई पार्टीको राजनीतिक कार्यदिशासँग जोड्ने र पार्टीसँंगको समन्वयमा कामहरूलाई अगाडि बढाउने कुरामा समस्या रहेका कारणले पनि जनताका बीचमा लगेर भएका कामहरूलाई स्थापित गर्न समस्या रह्यो। त्यसमाथि हाम्रो नेतृत्वको सरकारले केन्द्र र प्रदेशका तर्फबाट गरेका राम्रा कामहरू विशेषगरी मुलुकको स्वाधीनता, स्वाभिमान र राष्ट्रिय हित तथा समृद्ध नेपाल सुखी नेपालीको राष्ट्रिय आकांक्षा अनुरूप अगाडि बढाएका युगान्तकारी महत्वका कामलाई जनताका बीचमा लगेर स्थापित गर्ने कुरामा समेत एकहदसम्म कमजोरीहरू रहन गए। सामाजिक न्याय सहितको लोककल्याणकारी राज्य निर्माणका लागि गरिएको हाम्रो प्रयासलाई समेत जुन रूपमा स्थापित गर्नुपर्ने हो, स्थापित गर्न सकिएन। जसका कारणले बलियो संगठनात्मक आधार र राम्रो काम भएका ठाउँमा समेत चुनावी परिणाम आशा गरे अनुरूपको हुन सकेन। अर्कोतिर पार्टी एकताका नाममा उत्पन्न भएको संगठनात्मक शुन्यताले पार्टीको उन्नत संगठनात्मक जीवन समेत लामो समयसम्म अवरुद्ध हुन पुग्यो। नेकपा विघटन भई नेकपाको निरन्तरताको रूपमा नेकपा (एमाले) पुनस्र्थापित भएको अवस्थामा पार्टीले संगठनात्मक अराजकता र अवसरवादका विरुद्ध सही प्रकारको संगठनात्मक कार्ययोजना अगाडि बढायो। तर निर्वाचनका क्रममा देखिएका कतिपय अस्वस्थ क्रियाकलापले त्यो कार्ययोजनाले अझै पूर्णता पाउन नसकेको देखिन्छ। पार्टीको राजनीतिक कार्यदिशाको कार्यान्वयनका लागि राज्यसत्ताको नेतृत्व गर्ने ठाउँमा पार्टीलाई स्थापित गर्नका लागि कार्तिकमंसिरमा सम्पन्न हुने आम निर्वाचन पूर्व नै दक्षिणपन्थी अवसरवाद र संगठनात्मक अराजकताका विरुद्धको वैचारिक र संगठनात्मक लडार्इंमा विजय हासिल गर्दै पार्टीलाई वैचारिक, संगठनात्मक र राजनीतिक रूपमा एकतावद्ध बनाउनु आवश्यक छ। ५ विगतमा हामीले प्रतिक्रियावादी सत्ताका विरुद्धमा संयुक्त सङ्घर्षका नीति अवलम्वन गर्दै आएका थियौं। संविधानसभाबाट नयाँ संविधान जारी नहुञ्जेलसम्म उक्त नीतिमा पार्टी दृढतापूर्वक कायम रह्यो। संविधानसभाबाट नयाँ संविधान जारी भएपछिको अवस्थामा राजनीतिक कार्यदिशामा परिवर्तन आएसँगै उक्त नीतिसमेत बदलिएको छ। अब नेपालको बुर्जुवा बर्गको प्रमुख प्रतिनिधिका रूपमा रहेको नेपाली कांग्रेससँग हाम्रो पार्टीको मुख्य प्रतिस्पर्धा छ। अबको बाटो समाजवाद कि पूँजीवाद भन्ने प्रश्नमा राजनीति धु्रबीकृत बन्दै गएको छ। यस्तो बेलामा हाम्रो पार्टी सामाजिक आर्थिक विकासको बाटोबाट समाजवादको आधार तयार गर्दै मुलुकमा शान्तिपूर्ण र वैधानिक बाटोबाट समाजवादमा पुग्ने राजनीतिक कार्यदिशा निर्धारण गरी अगाडि बढिरहेको छ। नेपालमा सम्पन्न पछिल्लो राजनीतिक क्रान्तिपछिको नेपाली समाजको रूपान्तरणका लागि जनताको बहुदलीय जनवादको मार्गदर्शनमा समाजवादको आधार तयार गर्ने चरणबाट हामी अगाडि बढिरहेका छौं। संविधानसभाबाट बनेको संविधानले समेत समाजवादको आधार तयार गर्ने कुरालाई संविधानको प्रस्तावनामा नै आत्मसात गरेको छ। यस्तो अवस्थामा सिङ्गो नेपाली समाजलाई त्यो दिशामा डोर्याउनका लागि हाम्रो पार्टीले समृद्ध नेपाल सुखी नेपालीको राष्ट्रिय आकांक्षालाई मूल नाराका रूपमा अगाडि बढाउँदै आएको छ। पार्टी नेतृत्वको सरकारका समयमा उक्त नारालाई राष्ट्रिय संकल्पका रूपमा स्थापित गर्ने कुरामा महत्वपूर्ण सफलता समेत प्राप्त भएको छ। विकास र समृद्धिको चाहना राख्ने नेपाली जनताले मात्र होइन, नेपालको हित चाहने हाम्रा विकासका साझेदारहरूले समेत त्यसलाई सकारात्मक रूपमा लिएका छन्। तर परमादेशबाट बनेको पाँचदलीय गठबन्धनको सरकारले भने त्यसलाई उपेक्षा गर्ने धृष्टता गरिरहेको छ। हाम्रो पार्टीका तर्फबाट निर्वाचित जनप्रतिनिधिहरूले समृद्ध नेपाल सुखी नेपालीको राष्ट्रिय आकांक्षा पूरा गर्ने सङ्कल्प सहित समाजवाद उन्मुख आर्थिक सामाजिक विकासको बाटोमा अग्रसर हुनु आवश्यक छ। संविधान कार्यान्वयनको पहिलो कार्यकाल संक्रमणकालीन अवस्थाका रूपमा समेत रह्यो। तर अब भने हामीले सुरुदेखि नै व्यवस्थित ढङ्गले पार्टी नीति अनुरूप हाम्रो नेतृत्वमा रहेका स्थानीय सरकारहरूलाई सञ्चालन गर्नु र आर्थिक सामाजिक विकास र रूपान्तरणका काममा नमुना बन्न ढङ्गले अगाडि बढ्नु आवश्यक छ। ६ विकास र समृद्धिका लागि बलियो राष्ट्रिय शक्ति निर्माण गरेर अगाडि बढ्ने हाम्रो प्रयासका विरुद्धमा पाँचदलीय गठबन्धन खडा भएको छ। सत्ता स्वार्थ र राजनीतिक अवसरवादको जगमा खडा भएको यो पाँचदलीय गठबन्धन विकास र समृद्धिको यात्रामा बाधक शक्ति हो भन्ने कुरा परमादेशबाट सरकार गठन भएपछिका यसका क्रियाकलापबाट नै पुष्टि हुँदै गएका छन्। यस बीचका अवधिमा मुलुकको आर्थिक अवस्था अत्यन्त नाजुक बनेको छ। सामाजिक जीवन समेत कष्टप्रद बन्दै गएको छ। पाँचदलीय गठबन्धन सरकार बनेको यस अवधिमा चालु खाता घाटा ५ खर्ब ४७ अर्ब रूपियाँ पुगेको छ। जवकी गएको वर्षको यसै अवधिमा त्यो घाटा २ खर्ब ५१ अर्बको हाराहारीमा मात्र रहेको थियो। नेकपा (एमाले) को सरकार रहेको समयमा ७ अर्ब ७५ करोड रूपियाँले शोधनान्तर वचतको अवस्था थियो। अहिले शोधनान्तर स्थिति २ खर्ब ८८ अर्ब ५० करोडले घाटाको अवस्थामा पुगेको छ। गठबन्धन सरकार बन्नुपूर्व नेपालमा औसत मूल्य बृद्धिदर ४ प्रतिशतभन्दा तल रहेको थियो। अहिले त्यो बढेर ८ प्रतिशतको हाराहारीमा पुगेको छ। नेकपा (एमाले) सरकारमा रहेका बेलामा वैदेशिक व्यापार सकारात्मक बन्दै थियो। अहिलेको सरकारका तर्फबाट योजनाबद्ध रूपमा आयातलाई बढावा दिने र आन्तरिक उत्पादनलाई धरासायी बनाउने काम भइरहेको छ। परमादेशी सरकार बन्नुपूर्व विदेशी मुद्राको सञ्चिति ११ महिनाको वस्तु र सेवा किन्न सक्ने क्षमताको थियो। अहिले त्यो घटेर छ महिनाको वस्तु र सेवा किन्न सक्ने तहमा झरेको छ। पूँजीगत खर्चका मामिलामा पनि यो सरकार निकै कमजोर सावित भएको छ। कोभिडको कहरको समयमा भन्दा कम पूँजीगत खर्च गर्ने सरकार बन्न पुगेको छ। मुलुकमा बढ्दै गएको आर्थिक सङ्कटसँगै पूँजीबजार गम्भीर सङ्कटमा फसेको छ। सरकारको गलत आर्थिक नीतिका कारणले विदेशी मुद्रामा मात्रै सङ्कट उत्पन्न भएको छैन, नेपाली रूपियाँ समेत बजारबाट गायव बनाइएको छ। स्रोत नखोल्नेगरी लगानी गर्न दिने सरकारको गलत नीतिका कारणले नेपाली रूपियाँ कालोधनवालाहरूको नियन्त्रणमा पुगेको छ। बैंकिङ कानुनका कारणले अबैध कालोधनलाई बैधता दिन समस्या भएपछि राष्ट्रबैंकका गभर्नरमाथि आक्रमण सुरु गरिएको छ। अहिले पनि सरकार आफ्ना गलत नीतिका कारणले उत्पन्न सङ्कट समाधान गर्न गम्भीर हुनुको साटो काशी जाने कुतीको बाटो मा अग्रसर छ। तसर्थ विकास र समृद्धिको यात्रालाई पुनः अगाडि बढाउनका लागि गठबन्धनको राष्ट्र र जनता विरोधी अवसरवादी राजनीतिका विरुद्धमा बलियो राष्ट्रिय शक्तिको रूपमा नेकपा (एमाले) लाई स्थापित गर्नु आवश्यक छ। ७ हाम्रो संविधानले स्थानीय तहलाई सङ्घीयताको महत्वपूर्ण आधारका रूपमा लिएको छ। हाम्रो सङ्घीयता सहकारिता, सहअस्तित्व र समन्वयको सिद्धान्तमा आधारित छ। विश्वका धेरै सङ्घीय मुलुकमा अधिकारको बाँडफाँट दुई तहका बीचमा गरेको पाइन्छ। तर हाम्रो मुलुकमा भने संविधानबाट नै तीन तहका बीचमा अधिकारको बाँडफाँट गरिएको छ। स्थानीय तहलाई बलियो बनाउने कुरामा हाम्रो पार्टीको भूमिका अग्रणी छ। संविधानको अनुसूची ५ मा केन्द्रको एकल अधिकारको सूची उल्लेख गरिएको छ। अनुसूची ६ मा प्रदेशको एकल अधिकारको सूची उल्लेख छ। अनुसूची ७ प्रदेश र संघको साझा सूचीका रूपमा रहेको छ। अनुसूची ८ मा स्थानीय तहको एकल अधिकारको सूची समावेश गरिएको छ। अनुसूची ९ लाई संघ प्रदेश र स्थानीय तहको साझा अधिकारको सूचीका रूपमा उल्लेख गरिएको छ। तीनै तहका सरकारले प्रयोग गर्ने अधिकार र कर्तव्यका बारेमा नेपाल सरकारले कार्य विस्तृतीकरण दस्तावेज तयार गरेको छ। संविधान र कानुनले प्रदान गरेको अधिकारको सही ढङ्गले सदुपयोग गरी समाजवादको आधार तयार गर्ने पार्टीको राजनीतिक कार्यदिशा अनुरूप स्थानीय तहहरूलाई सञ्चालन गर्नुपर्ने हुन्छ। साझासूचीमा आधारित कानुन बनाउने सन्दर्भमा माथिल्लो तहको कानुनसँग नबाझिनेगरी कानुन बनाउनुपर्ने संवैधानिक व्यवस्था रहेको छ। माथिल्लो कानुनँंग बाझिएको हदमा तल्ला कानुनहरू निष्कृय हुने व्यवस्था रहेका कारणले स्थानीय तहमा कानुन बनाउँदा माथिल्लो तहका सरकारले बनाएका कानुनहरूका बारेमा जानकारी राख्नुपर्ने हुन्छ। हाम्रो संविधानले तीन तहका सरकारका लागि भिन्न भिन्न प्रकारको अधिकारको व्यवस्था गरेको छ। संघमा पूर्ण शक्ति पृथकीकरणको सिद्धान्तको प्रयोग गरिएको छ। प्रदेशलाई व्यवस्थापिका र कार्यपालिकाका बीचको सन्तुलनको सिद्धान्तमा आधारित बनाइएको छ। स्थानीय तहमा भने तीनै प्रकारका अधिकारको प्रयोग एकै ठाउँबाट हुने प्रबन्ध गरिएको छ। स्थानीय तहमा निर्वाचित प्रमुखउपप्रमुख, अध्यक्षउपाध्यक्षलाई कार्यपालिका, व्यवस्थापिका र न्यायपालिका तीनै अङ्गको नेतृत्वको अधिकार प्रदान गरिएको छ। जनताको प्रत्यक्ष निगरानीमा काम गर्नुपर्ने भएका कारणले यस प्रकारको व्यवस्था अवलम्वन गरिएको छ। यस अर्थमा स्थानीय जनप्रतिनिधिहरूले हाम्रा कामहरू नजिकबाट जनताले नियालिरहेका छन् भन्ने ठानेर हरदम जनतालाई केन्द्रविन्दुमा राखेर अगाडि बढाउनु पर्दछ। ८ स्थानीय तहहरू संवैधानिक र कानुनीरूपमा अधिकार सम्पन्न छन्। अभ्यास र अनुभवका हिसावले पनि हामी कहाँ स्थानीय निकायका रूपमा रहँदाको समयमा समेत अधिकार सम्पन्न बनाउने कुरामा हाम्रो पार्टीको महत्वपूर्ण भूमिका रह्यो। जननेता मदन भण्डारीले ०४९ सालमा नै स्थानीय निकाय सञ्चालन सम्बन्धी ऐन बनाउने क्रममा नै संशोधन प्रस्ताव मार्फत पार्टीको व्यवस्थित दृष्टिकोण अगाडि बढाउनु भएको थियो। ०५४ सालमा पार्टीको अग्रसरतामा स्थानीय स्वायत्त शासन ऐन अध्यादेशका रूपमा जारी गरिएको थियो। यतिवेला संविधानसभाबाट बनेको नेपालको संविधानमा स्थानीय तहलाई सङ्घीयताका महत्वपूर्ण आधारका रूपमा कार्यकारी अधिकार प्राप्त छ। आधारभूत शिक्षा, आधारभूत स्वास्थ्य र सरसफाई, कृषि तथा पशु विकास, सीप विकास तथा रोजगारीका अवसरको सिर्जना जस्ता कुरामा स्थानीय तहको भूमिका महत्वपूर्ण बनाइएको छ। जनताको जीवनमा प्रत्यक्ष सरोकार राख्ने थुप्रै विषयमा स्थानीय तहको भूमिकालाई केन्द्रविन्दुमा राखिएको छ। स्थानीय तहमा निर्वाचित जनप्रतिनिधिहरूले सम्बन्धित पालिकामा आफ्नो तर्फबाट सम्पादन गर्न सकिने काम आफै गर्ने र आफ्नो तर्फबाट सम्पादन गर्न नसकिने काममा समेत माथिल्लो तहसँग समन्वय र सहजीकरण गर्ने जिम्मेवारीमा रहेको ठान्नु पर्दछ। पार्टी माथिल्लो सरकारको नेतृत्वमा रहेका वेलामा त जनता र पार्टी नेतृत्वको सरकारका बीचको पुलका रूपमा समेत काम गर्नु पर्दछ। ९ यतिवेला हाम्रो समाजमा व्यापारिक पूँजीवादलाई प्रवर्धन गर्दै उदारपूँजीवाद तर्फजाने कि आर्थिक सामाजिक विकासका माध्यमबाट समाजवादको आधार तयार गर्दै समाजवादतर्फ जाने भन्ने प्रश्नमा ध्रुवीकृत हुँदै गइरहेको छ। यसको प्रभाव नेपालका राजनीतिक दलहरूको धु्रबीकरणका रूपमा पनि प्रकट हुँदादै गएको छ। एकातिर नेकपा (एमाले) समृद्ध नेपाल, सुखी नेपालीको राष्ट्रिय आकांक्षा पूरा गर्न बलियो राष्ट्रिय शक्तिको रूपमा पार्टीलाई सुदृढ गर्ने दिशामा अगाडि बढिरहेको छ। नेपाली कांग्रेसको भने पाँचदलीय गठबन्धनका माध्यमबाट नेकपा (एमाले) को बढ्दो प्रभावलाई रोक्न र नेपालमा दलाल नोकरशाही पूँजीवादको इमान्दार सेवक वन्ने दिशामा अग्रसर छ। आफुलाई समाजवादको हिमायती भएको दावी गर्ने नेकपा (माओवादी केन्द्र) र माधव नेपाल समूह भने देउवाको सहयोगी वनेर कम्युनिष्ट आन्दोलनको कलङ्क बनिरहेका छन्। पछिल्लो समयमा नेपालमा अन्तर्राष्ट्रिय शक्ति केन्द्रको क्रिडास्थल वनाउने गरी नेपालको असंलग्न परराष्ट्र नीतिलाई परित्याग गर्ने दिशामा गठबन्धन सरकार अग्रसर हुँदादै गएको र सत्ता साझेदारहरू त्यसप्रति मुकदर्शक वनेको देखिन्छ। यस्तो अवस्थामा नेपालको राष्ट्रिय हित रक्षा गर्दै विकास र समृद्धि एजेण्डाको नेतृत्व गरिरहेको हाम्रो पार्टी नेकपा (एमाले) नै नेपालको वामपन्थी आन्दोलनको मूलधार हो र यो नेपालको लोकतान्त्रिक आन्दोलनको सबैभन्दा भरोसायोग्य शक्ति पनि हो भन्ने सच्चाईलाई अझ गहिरोगरी स्थापित गर्नु आवश्यक छ। १० क्रान्तिको उद्देश्य पुरानो उत्पादन सम्बन्धको ठाउँमा नयाँ उत्पादन सम्बन्धलाई स्थापित गर्नु हो। उत्पादक शक्तिको विकाससंगै पुरानो उत्पादन सम्बन्धसँग त्यसको अन्तरविरोध प्रकट हुन पुग्दछ। त्यो अन्तरसङ्घर्ष राजनीतिक परिवर्तनको प्रक्रियाबाट सुरु भएर त्यसले उत्पादन सम्बन्धमा बदलाव ल्याउने तहसम्म विकसित हुन्छ। हामीकहाँ राजनीतिक क्रान्तिपछि उत्पादन ढाँचा र सम्बन्धमा बदलाव ल्याउन नसक्दाको परिणामका रूपमा मुलुकले पटक पटक प्रतिगमनको दुश्चक्र वेहोर्नु परेको हो। अहिले मुलुकमा संविधानसभाबाट सङ्घीय लोकतान्त्रिक गणतन्त्रात्मक संविधान जारी भएको छ। पछिल्लो राजनीतिक क्रान्तिपछि नेपाल पूँजीवादको प्रारम्भिक चरणमा प्रवेश गरेको पार्टीको निष्कर्ष छ। यसलाई समाजवादको दिशातर्फ अगाडि वढाउनका लागि सामाजिक न्यायसहितको आर्थिक विकासको ढाँचा तयार गर्नुपर्ने हुन्छ। नयाँ उत्पादन सम्बन्धलाई सवल र सुदृढ वनाउने कुरा यतिवेलाको महत्वपूर्ण दायित्व हो। तर समाजवादमा संक्रमणका लागि भने उत्पादक शक्तिको विकासमा हाम्रो विशेष जोड हुनु पर्दछ। उत्पादन शक्तिको विकासका लागि गुणस्तरीय शिक्षाको विकास आवश्यक पर्दछ। राम्रो शिक्षादिक्षाबाट नै सुयोग्य जनशक्तिको विकास सम्भव हुन्छ। दोस्रो पक्ष निरोग्य जनशक्तिको विकासका लागि आधारभूत स्वास्थ्य सेवा र सरसफाईमा ध्यान दिनुपर्ने हुन्छ। मानिस निरोगी वन्नका लागि आहारविहारको सुप्रवन्ध आवश्यक हुन्छ। गर्भावस्थादेखि योग्य जनशक्तिका रूपमा बजारमा नजादाँसम्म राज्यले यस प्रश्नमा विशेष ध्यान दिनुपर्ने हुन्छ। तेस्रो पक्ष प्राविधिक ज्ञान र सीप तथा उन्नत प्रविधिको प्रयोग गर्न सक्ने सक्षम जनशक्तिको विकासमा जोड दिनु पर्दछ। चौथो पक्ष, गरिवी निवारणका लागि रोजगारी र स्वरोजगारका अवसरहरूको सिर्जना गर्नु पर्दछ। पाँचौ पक्ष, आम जनतामा वचतको क्षमता विकास गर्दै पूँजीनिर्माणमा तिव्रता प्रदान गर्नु पर्दछ। यी पाँचकुरा सुनिश्चित भएको अवस्थामा नै उत्पादक शक्तिले तीव्र विकासको अवसर पाउँछ। उत्पादक शक्तिको तीव्र विकासबाट नै नयाँ उत्पादन सम्बन्धको निर्माण हुन्छ। तसर्थ समाजवादको आधार निर्माणका लागि हामीले यी कुरामा विशेष ध्यान दिनु पर्दछ। पालिकाहरूले आफ्नो तर्फबाट आर्थिक सामाजिक विकासका सुक्ष्म योजना अन्तर्गत यी अवधारणालाई प्रभावकारी बनाउनुपर्ने हुन्छ। ११ नेपाली समाजको रूपान्तरणमा निर्वाहमुखी पछौटे उत्पादन सम्बन्ध र दलाल नोकरशाही पूँजीवाद मुख्य चुनौतीका रूपमा रहेका छन्। नेपालको जनसंख्याको ठूलो हिस्सा अहिले पनि कृषिमा आश्रित छ। उत्पादनशील जनसंख्याको झण्डै ७० प्रतिशत हिस्सा अहिले पनि कृषि र पशुपालन व्यवसायमा संलग्न छ। कृषि र पशुपालन व्यवसायको मूल चरित्र अझै निर्वाहमुखी र परम्परागत चरित्रको छ। समृद्धिका लागि यस्तो अवस्थामा बदलाव ल्याउनु जरुरी छ। कृषि क्षेत्रमा संलग्न ठूलो हिस्सालाई गैरकृषि क्षेत्रमा आकर्षित गर्नुपर्ने हुन्छ। कृषिको आधुनिकीकरण र व्यवसायीकरणका माध्यमबाट कम जनशक्तिको सहभागितामा उत्पादकत्व वृद्धि गर्ने नीति अवलम्वन गर्नु पर्दछ। यसका लागि जनशक्ति विकासको योजना आवश्यक हुन्छ। नेपालमा औद्योगिक विकासको प्रक्रिया अत्यन्त सुस्त गतिमा अगाडि वढेको छ। त्यसको तुलनामा सेवा क्षेत्रको तीव्र छ। औद्योगिक क्षेत्रको विकासका लागि स्वदेशी उत्पादन र कच्चा पदार्थमा आधारित उद्योगको स्थापनामा जोड दिनसक्दा नै रोजगारीका अवसरहरू वृद्धि गर्न सकिन्छ। मूल्यअभिवृद्धिमा आधारित उत्पादन श्रृङ्खलाको विस्तार आवश्यक छ। पर्यटन क्षेत्रको विकास र विस्तारबाट अन्यक्षेत्रको विकासमा तिव्रता ल्याउन सकिने अवस्था प्रवल छ। यी अवसरहरूलाई सदुपयोग गर्नका लागि प्राविधि शिक्षा, व्यासायिक सीप र तालिमा जोड दिनु पर्दछ। नेपालको श्रम बजारको माग अनुरूपको जनशक्ति विकासमा जोड दिनु पर्दछ। दलाल नोकरशाही पूँजीवादले स्वाधीन र आत्मनिर्भर अर्थतन्त्र निर्माण गर्ने हाम्रो प्रयासमा बाधा पुर्याउँदै आएको छ। यस पटकको बजेट निर्माणमा आन्तरिक उत्पादनलाई प्रतिकूल असर पुर्याउने गरी स्वार्थ समूहहरूको प्रभावमा परेर विचौलिया र एजेण्टहरूको खुलेआम सहभागितमा राजश्वका दररेटहरूमा नियोजितहरूमा चलखेल भएका तथ्यहरू सार्वजनिक भएका छन्। यसबाट गठबन्धन सरकारको असलियत उदाङ्गो भएको छ। तसर्थ हाम्रो जोड पछौटे उत्पादन सम्बन्धमा बदलाव ल्याउने र दलाल नोकरशाही पूँजीवादको प्रभावबाट नेपालको आार्थिक व्यवस्थालाई मुक्त गर्ने गरी स्वाधीन र सवल अर्थतन्त्र निर्माणको बाटोमा मुलुकलाई अगाडि वढाउनुपर्ने हुन्छ। १२ समाजवादको निर्माण विद्यमान उत्पादन सम्बन्धको परिवर्तनबाट मात्रै सम्भव हुन्छ। त्यसका लागि उत्पादक शक्तिको विकास अनिवार्य सर्त हो। उत्पादक शक्तिको तीव्र विकासबाट राजनीतिक क्रान्तिको जन्म हुन्छ। तर क्रान्तिकारी परिवर्तनबाट स्थापित भएको उत्पादन सम्बन्धले उत्पादक शक्तिको विकास अनुरूप आफूलाई बदल्न तयार हुँदैन र पुनः नयाँ क्रान्तिको आधार तयार हुन्छ। त्यसमाथि हाम्रो पार्टीले शान्तिपूर्ण र वैधानिक बाटोबाट समाजवादको निर्माण गर्ने राजनीतिक कार्यदिशा अवलम्वन गरिरहेको अवस्थामा हाम्रो जोड उत्पादक शक्तिको तीव्र विकासमा हुनुपर्दछ। यस्तो जनशक्तिको विकास र सदुपयोगमा हाम्रो विशेष ध्यान जानु पर्दछ। जनशक्तिको विकास र त्यसको सही उपयोगका सन्दर्भमा निम्न कुरामा हाम्रो ध्यान जानु आवश्यक छ। पहिलो, शिक्षाको गुणस्तरीयता र सर्वशुलभता। पढेलेखेको व्यक्तिलाई नै सहजै योग्य श्रमशक्तिको रूपमा विकास गर्न सकिन्छ। आधुनिक प्रविधि र सीपबाट दीक्षित वनाउन सकिन्छ। उत्पादनशील श्रमशक्तिको विकासका लागि आधारभूत स्वास्थ्य सेवा र सरसफाईमा ध्यान दिनु पर्दछ। आरोग्यता र शारीरिक सुगठनका लागि खेल, व्यायाम, योग, ध्यान जस्ता कुरामा नागरिकको पहुँच र रुची जगाउन सक्नु पर्दछ। पोषिलो खानाको उपलव्धता र खाद्य सुरक्षाको प्रत्याभूति हुनु आवश्यक हुन्छ। श्रम बजारको आवश्यकताका आधारमा प्रविधि र सीपले लैसभएको जनशक्तिको विकासमा ध्यान दिनु पर्दछ। एक पटकको श्रमिक सधैको श्रमिकको मान्यतालाई बदल्ने गरी आजको श्रमिक भोलिको रोजगारदाता भन्ने मान्यताका आधारमा श्रम शक्तिको विकासमा जोड दिनु पर्दछ। योग्य श्रमशक्तिलाई स्वरोजगार वा रोजगारदाताका रूपमा रूपान्तरण गर्नका लागि व्यवस्थापकीय क्षमता र पूँजीको सहज उपलव्धता हुनु पर्दछ। ठूलो पैमानामा पूँजी निर्माणका लागि आम नागरिकमा बचतको क्षमता र वचत संस्कृतिको विकासमा जोड दिनु पर्दछ। स्थानीय तहलाई संविधानले प्रदान गरेको अधिकार सीमाभित्रैबाट समेत यस प्रकारको काममा महत्वपूर्ण भूमिका निर्वाह गर्न सकिन्छ। त्यसमाथि स्थानीय जनप्रतिनिधिहरू राष्ट्रको विकास र समृद्धिका लागि सामाजिक अभियन्ता पनि हुन् भन्ने मान्यताका आधारमा पार्टीको केन्द्रीय नीति र योजना अनुरूप व्यवस्थित ढङ्गले परिचालन हुनु आवश्यक छ। १३ विगतको पालिका नेतृत्वले पालिकाको वस्तुस्थितिको प्रोफाइल, आवधिक योजना तयार गरेको भए त्यसको अद्यावधिक समीक्षा गरी परिमार्जन गर्नु पर्दछ। आफ्नो पाँच वर्षे कार्यकालमा ठोस र परिणाममुखी हुने कामको योजना तयार गर्नु पर्दछ। सालवसाली योजनामा भन्दा दिगो र परिणामुखी बहुवर्षीय योजना वनाउने र कार्यान्वयन गर्ने कुरामा जोड दिनु पर्दछ। केन्द्र र प्रदेश सरकारको तर्फबाट स्थानीय तहहरूले राजश्व बाँडफाँटबाट निश्चित रकम प्राप्त गर्दछन्। त्यो रकमको परिचालनको पूर्ण अधिकार सम्बन्धित पालिकाको रहन्छ। त्यसवाहेक सामान्यीकरण अनुदान, सशर्त अनुदान, विशेष अनुदान र समपुरक अनुदान अन्तर्गत पालिकाहरूलाई बजेट प्राप्त हुने व्यवस्था छ। सामान्यीकरण अनुदानको रकमको पनि स्थानीय तहले कार्यक्रम बनाएर कार्यान्वयनमा लैजान पाउँछ। सशर्त अनुदानको हकमा माथिल्लो निकायबाट कामका क्षेत्र वा परियोजनामा नै रकम खर्च गर्नुपर्ने हुन्छ। त्यसलाई आफ्नो अनुकूल हेरफेर गर्न मिल्दैन। विशेष अनुदान र समपुरक अनुदानका लागि माथिल्लो तहले प्रस्तावित गरेको ढाँचामा माग गर्नुपर्ने हुन्छ। यस वर्षका लागि पहिले नै पालिकाबाट माग भए अनुरूप नै कार्यक्रम स्वीकृत भइसकेको छ। त्यसको कार्यान्वयनको जिम्मेवारी नयाँ नेतृत्वमा रहन्छ। समपुरक अन्तर्गतको कार्यक्रममा भने सहलगानीको नीति अवलम्वन गरिएको छ। सोही अनुसार बजेट निर्माण गर्दा रकम छुट्याउनुपर्ने हुन्छ। स्थानीय तहको राजश्वका स्रोतहरूबाट प्राप्त हुने आयलाई आन्तरिक स्रोतका रूपमा लिने गरिन्छ। पालिकालाई निश्चित प्रकृतिको कर तथा शुल्क उठाउने अधिकार प्राप्त छ। प्रदेश र स्थानीय तहका बीचको साझा अधिकारका रूपमा रहेका करका सन्दर्भमा प्रदेशले बनाएको कानुन र दररेटका आधारमा कर उठाउने र बाँडफाँट गर्ने व्यवस्था छ। यसरी पालिकाहरूले केन्द्र, प्रदेश र आफ्नो स्रोत समेतको यथोचित मूल्यांकन गरी स्रोतको यथार्थपरक आकलन गरी बजेट तर्जुमा गर्नु पर्दछ। १४ संविधानले नै केन्द्र र प्रदेश र स्थानीय तहका लागि बजेट प्रस्तुत गर्ने समय निर्धारण गरेको छ। केन्द्रले जेठ १५ गते, प्रदेशले असार १ गते र स्थानीय तहले असार १० गते बजेट प्रस्तुत गर्नुपर्ने बाध्यात्मक व्यवस्था गरिएको छ। बजेट प्रस्तुत गर्नुभन्दा पहिले नीति तथा कार्यक्रम प्रस्तुत र पारित गर्ने प्रचलन छ। स्थानीय तहमा पनि सोही अनुसार गर्नु उपयुक्त हुन्छ। स्थानीय तहका लागि अर्थमन्त्रालयले बजेट तर्जुमा, कार्यान्वयन, आर्थिक व्यवस्थापन तथा सम्पत्ति हस्तान्तरण सम्बन्धी निर्देशिका २०७४ जारी गरेको छ। बजेट निर्माण गर्दा उक्त निर्देशिका अध्ययन गर्नु उचित हुन्छ। सङ्घीय मामिला मन्त्रालयले स्थानीय तहको वार्षिक योजना तथा बजेट तर्जुमा दिग्दर्शन २०७४ जारी गरेको छ। योजना निर्माण र बजेटको तयारीका सन्दर्भमा उक्त दिग्दर्शनलाई आधार बनाउनु उपयुक्त हुन्छ। स्थानीय तहका लागि बजेट निर्माणमा एकरूपता कायम गर्नका लागि अर्थमन्त्रालयले सुत्र नामक सफ्टवेयर प्रयोगमा ल्याएको छ। बजेटका शीर्षकहरू उक्त सफ्टवेयरमा आधारित भएर तयार गर्नुपर्ने हुन्छ। बजेट कार्यान्वयनमा समेत उक्त सफ्टवेयरका विधिलाई पालना गर्नुपर्ने हुन्छ। बजेट तयार गर्दा राम्रो गृहकार्य गर्नु पर्दछ। सबैकुरा परदर्शी र विधिसम्मत बनाउने कुरामा ध्यान दिनु पर्दछ। बजेट तयार गर्दा भविष्यमा आईपर्ने कामका लागि अर्थ विविध अन्तर्गत निश्चित रकम छुट्याउने व्यवस्था गरिनु पर्दछ। केन्द्र र प्रदेश सरकारबाट प्राप्त भएका र हुने सहलगानीका योजनाका लागि आवश्यक रकम छुट्याउनु पर्दछ। पालिकाहरूबाट प्रदान गरिने सेवा प्रवाहलाई सकेसम्म छिटो छरितो र पारदर्शी बनाउनु पर्दछ। यसका लागि आधुनिक प्रविधिको प्रयोगमा जोड दिनु पर्दछ। १५ स्थानीय सरकारहरू जनताका सवैभन्दा नजिकको सरकार भएका कारणले जनताले उनीहरूबाट धेरै कुराका अपेक्षा राख्छन्। प्राकृतिक तथा अन्य प्रकारका विपद्को समयमा सवैभन्दा पहिले उनीहरूकै भूमिका अपेक्षित हुन्छ। आम नागरिकलाई कुन काम कुन तहको सरकारले गर्छ भन्ने कुराको जानकारी नहुन सक्छ। उनीहरूले आफ्नो मतदान गरेको र आफ्नो नजिक उपलव्ध रहेको जनप्रतिनिधि मार्फत यावत समस्याको समाधान खोज्दछन्। यस्ता कुरामा पनि नागरिकलाई सही सूचना उपलव्ध गराउने र सहजीकरण गर्ने काम पनि स्थानीय सरकारले गर्नुपर्ने हुन्छ। प्रदेश र केन्द्र सरकारका तर्फबाट प्रदान गर्ने अवसरको पहुँच आफ्नो ठाउँका नागरिकहरूलाई उपलव्ध गराउने कुरामा पनि स्थानीय तहका जनप्रतिनिधिहरूले भूमिका खेल्नुपर्ने हुन्छ। १६ विकास र समृद्धिको प्रश्नमा केन्द्रित गर्न राष्ट्रिय मनोविज्ञान निर्माण गर्नु आवश्यक छ। लामो समय नेपालका राजनीतिक दलहरू राज्य विरुद्धको सङ्घर्षमा संलग्न भएका कारणले विद्रोही मनोविज्ञान हावी छ। पहिलाको विद्रोही चेतना र मनोविज्ञान राजनीतिक परिवर्तनको उद्देश्यमा आधारित थियो। तर, यतिवेला हामीले हाम्रो समाजमा विद्रोही चेतना र मनोविज्ञानको ठाउँमा सकारात्मक चेतना र आशावादी मनोविज्ञानको विकास गर्नुपर्ने हुन्छ। त्यो कामले सार्थकता पाउन नसक्दा हामीकहाँ सामाजिक अराजकताको स्थिति सिर्जना भएको छ। त्यसका प्रभावहरू धेरैतिर प्रकट हुने गरेका छन्। राज्यको कार्यकारीले महत्वपूर्ण ठानेको विषय राज्यकै अर्को संवैधानिक अंगका लागि कम महत्वपूर्ण ठान्ने वा अनुचित ठान्ने अवस्था देखिन्छ। विकासका प्रश्नमा केन्द्रीय सोच र स्थानीय सोचमा पनि भिन्नता देखिने गरेको छ। रणनीतिक महत्वका ठूला परियोजनाहरूमा समेत स्थानीय समुदाय र स्थानीय तहको सहयोग उपलव्ध भएको देखिँदैन। एउटै पार्टीको नेतृत्वमा रहेको अवस्थामा समेत केन्द्रीय सरकार, प्रदेश सरकार र स्थानीय सरकारलाई एउटै लय र तालमा हिडाउन सकेको देखिँदैन। समृद्ध नेपाल सुखी नेपालीको राष्ट्रिय आकांक्षा अनुरूप मुलुकलाई योजनावद्ध रूपमा तीव्र विकासको बाटोमा अगाडि वढाउने हो भने राष्ट्रलाई एउटै साझा मनोविज्ञानमा जोड्नु पर्दछ। त्यसका लागि एउटा विचार, एउटा उद्देश्य र एउटै संकल्प वोकेको बलियो राष्ट्रिय शक्तिको आवश्यकता पर्दछ। नेपाली कांग्रेसले तत्कालको लाभहानीलाई केन्द्रविन्दुमा राखेर गठबन्धनको राजनीतिमा अगाडि बढ्न खोजिरहेको छ। यस्तो अवस्थामा राष्ट्रको स्वाधीनता र स्वाभिमानलाई उँचो वनाउँदै समृद्ध नेपाल निर्माणको दिशामा मुलुकलाई अगाडि बढाउने सामथ्र्य नेकपा(एमाले)ले मात्र राख्दछ। तसर्थ स्थानीय निकायमा निर्वाचित जनप्रतिनिधिहरूले अहिलेदेखि नै राष्ट्रिय अभिभार पूरा गर्ने कुरामा आफुलाई केन्द्रित गर्नु पर्दछ। यस प्रकारको उपलव्धिका माध्यमबाट नै निर्वाचनका समयमा जनतासँग गरेका प्रतिवद्धताहरू पूरा गर्ने बलियो आधार तयार हुनेछ। (एमाले महासचिव शंकर पोखरेलद्वारा पार्टीका तर्फबाट निर्वाचित स्थानीय तहका जनप्रतिनिधिहरुका लागि अयोजित दुई दिने (२३ असार, २०७९, काठमाडौं) प्रशिक्षण तथा अभिमुखीकरणमा व्यक्त धारणाको सम्पादित अंश)"
मधेसी भविष्य द्रष्टाको उत्खनन,"बाहुन नानी तिमीलाई के चाहियो ? अनशन गरेर किन ज्यान गुमाउन खोजेको ? भन त मलाई ! राजा त्रिभुवनले आफ्नो राजप्रसादमा बोलाएर भलाकुसारी गरिरहँदा रघुनाथ ठाकुर मधेसी अनशनबाट थकित र कमजोर भइसकेका थिए। त्यसैले मौखिक रूपमा जबाफ फर्काउन सकेनन्। उनले महाराजाधिराजको प्रश्नको लिखित जवाफ मात्र जुनाफमा टक्र्याए। राजा त्रिभुवनले दरबार प्रवेश गर्न कुनै डर तथा कठिनाइ पनि भयो भन्ने अर्को प्रश्न सोधे। भर्खरै जुंगा पलाएका रघुनाथले महाराजलाई भने यसपालि उत्तर दिए, बिल्कुलै होइन महाराज ! बरु दरबार प्रवेश गरेपछि मलाई झन् साहस बढेर आयो। प्राणको आहुति दिन सक्ने मानिसलाई डर लाग्दैन महाराज। यो प्रसंग २०१० सालको हो। राजा त्रिभुवनको देहावसान हुनुभन्दा ठीक एक वर्ष पहिले ! नेपाल सरकारका उच्च पदस्थ अधिकारीहरूले सुदूरपहाड र मधेसका शोषित पीडित विद्यार्थीका लागि दिइने छात्रवृत्तिमा घोटाला गर्दै आएको तथ्यगत कुरा बाहिरिएको थियो। सुनसरी हरिनगराका रघुनाथ ठाकुरले धाँधलीको विरोधमा राजदरबारको अगाडि अनशन गरे। फलस्वरूप उनले प्रवीणता प्रमाणपत्र पढ्न भारतको बनारस हिन्दू विश्वविद्यालय (बीएचयू) मा छात्रवृत्ति पाए। नेपालको इतिहासमा कुनै मधेसीले विदेशको विश्वविद्यालयमा पाएको सम्भवतः यो नै पहिलो छात्रवृत्ति होला। बनारसमा उनी यही छात्रवृत्तिमा डिप्लोमाको अन्तिम वर्षसम्म अध्ययन गरे। पढ्दा पढ्दै २०१५ सालमा हिन्दीमा एउटा पुस्तक लेखे, परतन्त्र मधेस और उसकी संस्कृति। त्यतिबेला एसएलसीको परीक्षा पनि हिन्दीमा नै लिइन्थ्यो। जो पटनाबाट सञ्चालित थियो। तर दुःखद् कुरा मधेसीलाई आफ्नो मुलुकको नागरिकभन्दा भारतीयजस्तो व्यवहार गरिन्थ्यो। यही फिराद लिएर उनी राजा त्रिभुवनको राजदरबारको अगाडि अनशन गर्न पुगेका थिए। तराई मधेसको राजनीतिक वृत्तमा मात्र होइन, सिंगो नेपालीय राजनीतिक लेखन परिवेशमा रघुनाथ ठाकुर थोरै मात्र व्यक्तिमध्ये पर्छन्। जसले यतिको गम्भीर प्रकृतिका पुस्तक लेखेका छन्। नेपाली भाषा साहित्यमा महाकवि लक्ष्मीप्रसाद देवकोटाजस्तो विलक्षण प्रतिभाहरूको ठूलठूला रचनाहरू भेटिन्छ। तर, राजनीतिक साहित्यको सर्वथा अभाव थियो त्यतिबेला। मधेसमा त झन् यसको अत्तोपत्तो थिएन। एसएलसी पनि हिन्दीमै पास गर्नु पथ्र्यो। तराई मधेसका ९० प्रतिशतभन्दा बढी विद्यार्थी भारतमा अध्ययन गर्थे। थोरैमात्र नेपालमा भर्खर स्थापना हुन लागेका कलेजमा भर्ना हुन्थे। त्यसैले स्वाभाविक रूपमा हिन्दीको अधिपत्य थियो। रघुनाथ ठाकुर मधेसीले आफ्नो छोटो जीवनकालमा आधा दर्जन जति पुस्तक लेखे जो आफैंमा विशेष थिए। उनको लेखनीलाई तुलनात्मक अध्ययन गर्ने हो भने भारतमा राष्ट्रिय ख्याति प्राप्त कतिपय हिन्दीका साहित्यकारहरूको समकक्षीय भाषाशैली भेटिन्छ। उनले कोरेका पर्चाहरू पनि उन्नतस्तरका थिए। अर्थात्, रघुनाथ ठाकुर मधेसी उम्दा प्रकारका एक लेखक थिए भन्ने कुरामा कसैको दुई मत हुन सक्दैन। रघुनाथले बाँचेको जीवन सन् १९३४ को जुलाई महिनामा उनको जन्म भएको थियो। तर, बाल्यकालदेखि नै प्रतिभाका धनी रघुनाथ ठाकुर मधेसी धेरै लामो जीवन जिउन सकेनन्। तत्कालीन निरंकुश पञ्चायती व्यवस्थाका पृष्ठपोषकहरूले ४७ वर्षको अल्पायुमै उनलाई मारे। विरोधीहरूलाई भौतिक रूपमा सिध्याउने अभियानको क्रममा नेपाली कांग्रेसका नेता सरोज कोइरालालाई मधुवनीमा मारे। त्यस्तै, उनलाई फारबिसगन्जमा हत्या गरे। फरक यति थियो कि कोइरालालाई गोली हानिएको थियो भने रघुनाथ ठाकुरलाई षड्यन्त्रमूलक ढंगबाट विष खुवाइएको थियो। त्यसैले उनले बाँचेको जीवन छोटो हो। मधेसी साहित्य नवनिर्माण र सिर्जनात्मक दृष्टिकोणले ठूलो योगदान पुर्याएका छन्। सम्भवतः मधेसी राजनीतिक साहित्य लेखनीको श्रीगणेशकर्ता नै रघुनाथ ठाकुर हुन् भन्दा अतिशयोक्ति नहोला। २००७ सालमा प्रजातन्त्रको प्रादुर्भाव भयो। केही सचेत मधेसी मधेस र मधेसीको हक र अधिकारको प्रत्याभूति नेपाली कांग्रेसबाट सम्भव छैन भन्ने निष्कर्षमा पुगे। २००८ सालमा नेपाल तराई कांग्रेसको स्थापना सिरहामा गरियो। पार्टी स्थापना गर्नेहरू सबै कांग्रेसी थिए। तर स्थापित पार्टीले सैद्धान्तिक र वैचारिक रूपमा राजनीतिक साहित्यको सिर्जन गर्न सकेन। नेपाली कांग्रेस र तराई कांग्रेसबीचको मूलभूत राजनीतिक भिन्नतालाई कोट्ट्याउन सकेनन्। फरक पार्न सकेनन्। फलस्वरूप २०१५ सालको आमनिर्वाचनमा तराई मधेसमा नै तराई कांग्रेसको पत्ता साफ भयो। त्यही वर्ष प्रकाशित रघुनाथ ठाकुर मधेसीको पुस्तक परतन्त्र मधेस और उसकी संस्कृतिले भने प्रष्ट रूपमा निर्वाचन बहिष्कारको पक्षमा वकालत गरेको पाइन्छ। पुस्तकमा उनी लेख्छन्, जबसम्म मधेसी समस्याको समाधान हुँदैन, त्यतिबेला निर्वाचनमा भाग लिनु मधेसी जनतालाई धोका दिनुसरह हो। वास्तवमा नेपाली कांग्रेसप्रति उनी अत्यन्तै आक्रामक थिए। उनको के सोच थियो भने नेपाली कांग्रेसको कारण मधेसले मुक्ति पाइरहेका छैनन्। यसको सबैभन्दा ठूलो जिम्मेवार नेपाली कांग्रेस हो। त्यसैले २०१७ सालमा राजा महेन्द्रले नेपाली कांग्रेसको सरकारलाई घोक्रेठ्याक लगाउँदा उनी हर्ष न विस्मात्को अवस्थामा थिए। यद्यपि पारिवारिक रूपमा उनको सहोदर दाजु विष्णुकान्त ठाकुर राज्यसभाको सल्लाहकार समितिका सदस्य थिए। बौद्धिक विद्रोही नेता रघुनाथ ठाकुर मधेसीको सन्दर्भमा नकारात्मक प्रचारप्रसार भएको पाइन्छ। उनले लेखेको पुस्तकमा विखण्डनको गन्ध आउँछ भन्नेहरू पनि छन्। तर, वास्तविक रूपमा उनी सच्चा राष्ट्रवादी सोचका व्यक्ति थिए। परिस्थितिले विद्रोही बनाएपछि उनले उग्ररूप धारण गरे। जहिले पनि अहिंसात्मक आन्दोलनको पक्षमा नै वकालत गरे। विराटनगरबाट उनको सम्पादनमा प्रकाशित पत्रिका राजहंस यसको ज्वलन्त प्रमाण हो। उनी जैन धर्मका प्रवर्तक महवीर वद्र्धमानको उदाहरण दिँदै भन्थे, महावीरले जहिले पनि अहिंसाको नै वकालत गरेका छन्। तर, आफ्नै ज्यानमाथि खतरा आएपछि उनले प्रतिरोधको बाटो पनि अपनाउनु पर्छ। र, त्यो कहिलेकाहीँ हिंसात्मक पनि हुन जान्छ भन्ने महावीरको सोच थियो। त्यसैले रघुनाथ ठाकुरले मधेसी समाजलाई सजग बनाउने क्रममा गान्धीवादी अस्त्रको प्रयोग गरे। निरंकुश पञ्चायती सत्ताका पृष्ठपोषकहरूले पचाउनै सकेनन्। उनको विद्रोही स्वभावलाई जहिले पनि अराष्ट्रिय तत्त्वको रूपमा प्रचार गरियो। अन्ततोगत्वा उनले ज्यान गुमाउनु पर्यो। आखिर उनले कुनै सेना गठन गरेका थिएनन्। उनीसँग कलमबाहेक केही नै थिएन। हरेक कुराको जवाफ उनी पर्चामा लेखेर दिन्थे। तर कुनै गम्भीर विषयमाथि विमर्श गर्नुपर्यो भने पुस्तक वा पुस्तिका लेख्थे। तुरन्ता तुरुन्त जवाफ फर्काउनु पर्यो भने दुई चार दस प्रति हाते पर्चा लेख्थे। किनकि त्यो जमानामा फोटोकपीको सुविधा थिएन। मूलतः धर्तीपुत्र रघुनाथ ठाकुर मधेसी एउटा प्रतिभावान् व्यक्ति थिए। उनले सन् ६० को दशकमा गरेको भविष्यवाणी पाँच दशकपश्चात् अक्षरशः साबित भयो। हतियारको कुरा उनले कहिल्यै गरेनन्। किनकि, उनी प्रख्यात भारतीय समाजवादी नेता डा राममनोहर लोहियाका अनुयायी थिए। जो स्वयं पनि गान्धीवादी थिए। महावीर वद्र्धमानको सिद्धान्त अनुसरण गर्थे। त्यसैले रघुनाथ ठाकुर अहिंसाबाट नै आफ्नो र आफ्नो कामको जित हुने विश्वास गर्थे। कतिसम्म भने एकपटक उनले दिउँसो टाउकोमा बल्दै गरेको पैट्रोमैक्स बोकेर भारतीय संसद् भवनको परिक्रमा गरे। नेपालमा प्रजातन्त्र र मानवाधिकार हननविरुद्ध शान्तिपूर्ण प्रदर्शन थियो त्यो। उनले आफ्नो कमिजको अगाडिपट्टिको खल्तीमा विभिन्न प्रकारका कलम बोक्थे। यी सन्दर्भले पनि के पुष्टि गर्छ भने उनी आफ्नो लेखनीबाटै तत्कालीन सत्ताको निद्रा हराम गर्थे। उनको तर्कमा दम थियो। उनी भन्थे, मधेसीलाई भारतीय किन भनिन्छ ? पहाडी वा नेपालीजस्तो व्यवहार किन गरिन्न ? राज्यसत्ताको अंगमा मधेसीको सहभागितालाई किन न्यूनीकरण गरिएको हो (?) जस्ता प्रश्नले तत्कालीन सत्ता आत्तिएको थियो। आफ्नो अधिकार माग्नेहरूलाई अराष्ट्रिय तत्त्वको विल्ला भिडाउने पञ्चायती सत्ताको अचुक हतियार थियो। यस प्रकारको अस्त्रको प्रयोग उसले आफ्ना प्रायः सबै विरोधीको हकमा गर्थे। अर्थात्, पञ्चायती शासनकालमा अराष्ट्रिय तत्त्व एउटा थेगो नै बनिसकेको थियो। वास्तवमा २०६४ सालमा भएको मधेस जनविद्रोहको भविष्यवाणी उनले आजभन्दा ६ दशक पहिले नै गरेका थिए। उनले लेखेका कितावहरू अध्ययन गर्ने हो भने ती घटित घटनाहरूको भविष्यवाणी पाइन्छ। उनको यस प्रकारको सोचको कारण सरकारले गिरफ्तारीका लागि वारेन्ट जारी गरेको थियो। तर, कहिल्यै पनि उनलाई गिरफ्तार गर्न सकेनन्। कतिसम्म भने बुवाको दाहसंस्कार गर्न पक्कै आउँछन् भन्ने प्रहरी प्रशासन घेरा हालेको थियो। कतिखेर कुन भेषमा बुवाको मुखाग्नी दिएर फर्के प्रशासनले सुइँको पनि पाउन सकेनन्। फलस्वरूप स्थानीय प्रशासनले उनीविरुद्ध विभिन्न प्रकारका लाञ्छना लगाउने दुष्प्रयास गरे। कैंयौं साथीको हत्या समेत गरे। हुँदै नभएको वारदातमा दोषी ठहर्याउने षड्यन्त्रको संरचना गरे। मधेसी मुक्ति परिषद्, मधेसी सेनाजस्ता भ्रामक कुराहरूको प्रचार गरे। यसरी रघुनाथ ठाकुरलाई आतंकवादी सिद्ध गर्न पञ्चायती सत्ता भरपूर दुष्प्रयासहरू गरिएका थिए। कतिसम्म भने भारतको पूर्णिया जिल्लाबाट प्रकाशित पत्रिकाहरूमा रघुनाथ ठाकुरसम्बन्धी गलत समाचार सम्प्रेषण गराई बदनाम गराउने दुष्प्रयास भयो। सरकारको यस प्रकारको हर्कतलाई ठाडै उनले पर्चाको माध्यमबाट रोचक शैलीमा जवाफ दिन्थे। अन्त्यमा, मूलतः धर्तीपुत्र रघुनाथ ठाकुर मधेसी एउटा प्रतिभावान् व्यक्ति थिए। उनले सन् ६० को दशकमा गरेको भविष्यवाणी पाँच दशकपश्चात् अक्षरशः साबित भयो। उनको भविष्यवाणी नेपाली राष्ट्रिय मुक्ति आन्दोलनको अभिन्न अंग बन्न पुग्यो। उनले गरेको भविष्यवाणीलाई खेलाँची बताउनेहरूले रघुनाथलाई पागलसम्म घोषणा गरे। आफ्नो पागलपनलाई निरन्तरता दिँदै उनले भनिरहे, नेपालमा एक न एक दिन मधेस जनविद्रोह हुनेछ। २०६४ सालमा भएको मधेस विद्रोह त्यसैको प्रमाण हो। यिनै महान् भविष्यद्रष्टाको ४१औं स्मृति दिवस यसपालि (विराटनगरमा असार ७ गते) मनाउने निर्णय गरिएको छ। उनको स्मृतिग्रन्थ प्रकाशन र उनको कृतिको पुनर्मुद्रण पनि हो।"
वैदेशिक मुद्रा सञ्चितिमा प्रश्न,"युक्रेनमाथि रसियाले आक्रमण थालेपछि संसारभर इन्धन आपूर्तिमा समस्या देखिएको छ। यसले मूल्यमा पनि अस्थीरता निम्त्याएको छ। युरोपमा प्राकृतिक ग्यासको मूल्य पाँच गुणा वृद्धि भइसकेको छ। अमेरिकामा पनि पेट्रोलको मूल्य अकासिएको छ। इन्धन संकटको परिदृश्य मूल्यवृद्धि गर्दा पनि नेपाल आयल निगमलाई १५ दिनमा करिब ५ अर्ब १९ करोड घाटा हुने खबर आएको छ। रसिया र युक्रेनको युद्ध सुरु भएपछि अन्तर्राष्ट्रिय जगत्मै कच्चा तेलको मूल्य प्रतिब्यारेल १११ अमेरिकी डलर पुगेको कारणले पनि विश्वभर त्यसको असर तीव्र रूपमा परिरहेछ। मानव शरीरमा रगतको महत्त्व जस्तै सम्पूर्ण अर्थतन्त्रमा इन्धनको भूमिका महत्त्वपूर्ण रहेकोले इन्धनमा मूल्यवृद्धिको असर बजारमा सबै स्रोत साधनमा प्रत्यक्ष रूपमा पर्दछ। यसैको परिणामस्वरूप विश्वबजार र नेपाली बजारमा मूल्यवृद्धिको असर दिनानुदिन डरलाग्दो बनिरहेछ। नेपालले अमेरिकी डलरमा पेट्रोलियम पदार्थ खरिद गर्छ। इन्धन खरिदमा नेपालले निकै कठिनाइ सहनु परेको छ। सरकारी आँकडालाई विश्लेषण गर्ने हो भने विगत चार वर्षयता सरकारले इन्धन शीर्षकमा वार्षिक सरदर साढे दुई अर्ब रुपैयाँ खर्च गर्दै आएको छ। गत आवमा सरकारले इन्धन शीर्षकमा २ अर्ब ४४ करोड रुपैयाँ खर्च गरेको थियो। चालू आवमा २ अर्ब ६६ करोड विनियोजन गरिएअनुसार खर्च गरिँदै आएको छ। २०७९ वैशाखको पहिलो हप्ता सरकारले २० प्रतिशत इन्धन खर्चमा कटौती गर्ने निर्णय गरेको छ। यस निर्णयले वार्षिक करिब ५३ करोड जोगिने अनुमान सरकारले गरेको छ। तर, विनियोजन रकमको २० प्रतिशत रकम जोगाउन सकिनेमा पनि दह्रिलो सन्देह गर्न सकिने ठाउँ भने उब्जिरहेछ। पेट्रोलियम पदार्थमा गरिएको लगानीबाट उच्चतम प्रतिफल हासिल गर्न नसकेको कारण देश विकासमा अपेक्षित परिणाम हासिल गर्न नसकेको तीतो सत्य छर्लंग छ। दिनानुदिन महँगो मूल्यमा पेट्रोलियम पदार्थ खरिद गर्ने बाध्यता हुनु र महँगो वैदेशिक मुद्रामा खरिद गरिएको पेट्रोलियम पदार्थको अत्यधिक चुहावट हुनुको कारणले पनि समग्र अर्थतन्त्रले नै सकारात्मक परिणाम प्रस्तुत गर्न सकेको पाइँदैन। यसमा सरकारी निकायले उपलब्ध गर्ने सवारीसाधन, तिनको प्रयोग, मर्मत खर्च र इन्धन खर्चसमेतलाई मध्यनजर राख्नुपर्ने हुन्छ। मुलुकमा सरकारी सवारीसाधन व्यवस्थापन र इन्धन खर्चको नाममा तहतहमा कालो बादल मडारिएको छ। तत्कालै चाल्नुपर्ने ठोस कदम नेपाल सरकारले अति विशिष्ट, विशिष्ट, राजपत्रांकित प्रथम श्रेणीसम्मका पदाधिकारी एवं कर्मचारीलाई सवारीसाधन उपलब्ध गराउने नीति अवलम्वन गर्दै आएको छ। आवश्यकता र उपलब्धताका आधारमा सरकारी कामको लागि सवारीसाधन उपलब्ध गराउँदै पनि आएको छ। विभिन्न आयोजनाको लागि पनि सवारीसाधन उपलब्ध गराउने सरकारी नीति छ। पहुँचको आधारमा सवारीसाधन खरिदको लागि बजेट व्यवस्था गर्ने र सवारीसाधन वितरणको उचित मापदण्ड अवलम्बन नगर्ने समस्या छन्। मन्त्रालय, विभाग, संवैधानिक निकाय र राजनीतिज्ञहरूले पहुँचको आधारमा तोकिएबाहेक सरकारी सवारीसाधन प्रयोग गर्ने, तिनको अवास्तविक मर्मत र इन्धन खर्चको भारसमेत विभिन्न निकायलाई व्यहोर्न बाध्य पार्ने परिपाटी व्याप्त छ। यसमा कडाइका साथ नियन्त्रण नगरेसम्म समस्या भइरहनेछ। बेलाबेलामा बजेट वक्तव्य तथा सरकारी निर्णयमा सरकारी सवारीसाधनको दुरुपयोग रोक्ने, मर्मत खर्च घटाउने, अनधिकृत व्यक्तिले प्रयोग गर्ने प्रवृत्तिलाई निरुत्साहित गर्न निश्चित मापदण्ड तोक्ने कुरा आएको त छ। तर, सरकारी सवारीसाधनको उपलब्धता, बाँडफाँट, मर्मत र इन्धन खर्च सोझै नियत, स्वार्थ र नैतिकतासँग जोडिएको विषयवस्तु भएकाले तत्सम्बन्धी अधिकारप्राप्त अधिकारीबाटै दुरुपयोग हुँदा खर्च अत्यधिक रूपमा बढेको छ। सरकारी सवारीसाधनको अनधिकृत प्रयोग नै यो क्षेत्रको गम्भीर नकारात्मक पक्ष हो। सरकारी सवारीसाधन र इन्धन दुरुपयोगको बिर्सनै नहुने कारण भनेको सरकारी सवारीसाधनको खरिद, सञ्चालन, मर्मत र इन्धनको केन्द्रीय अभिलेख नै सरकारसँग नहुनु हो। यातायात व्यवस्था विभागको आँकडाअनुसार करिब ५६ हजार सरकारी सवारीसाधन दर्ता भएका देखिन्छन्। तर, त्यस्ता साधनको प्रयोग, सञ्चालन, मर्मत र इन्धन खर्चको एकीकृत विवरण कही कतै दुरुस्त नगरिएको कारण सदुपयोग नहुने स्थिति बढेको छ। सवारीसाधनहरू खरिद गर्दा कुनै ठोस नीति अपनाएको पाइँदैन। सवारीहरू सम्बन्धित निकायको आवश्यकता र जनशक्तिको आधारमा बाँडफाँट नगरी सम्बन्ध र शक्तिको आधारमा बजेट व्यवस्था गर्ने र खरिद गर्ने गरिएको छ। इन्धन र मर्मत खर्चमा मनपरी कार्यालय तथा आयोजनामा पर्याप्त सवारीसाधन मौजुद हुँदाहुँदै थप सवारीसाधन खरिद गर्ने, मर्मत गरेर चल्ने सवारीसाधन प्रयोग नै नगरी सढाउने, मर्मत नै नगरी मर्मत खर्च लेख्ने, हरेक वर्ष अत्यधिक मर्मत खर्च लेखी सवारीसाधन खरिद मूल्यभन्दा बढी मर्मत खर्च लेख्ने परिपाटी पनि अत्यधिक मौलाइरहेछ। यसका लागि सवारीसाधन उपलब्ध गराउने, अनुगमन गर्ने, व्यवस्थापन गर्ने, इन्धन उपलब्ध गराउने र मर्मत खर्च लेख्ने काम सम्बन्धित कार्यालयलाई नदिई छुट्टै केन्द्रीय निकायबाट गराउने व्यवस्था हुनुपर्ने देखिन्छ। यसले आन्तरिक जाँच र आन्तरिक नियन्त्रणको पक्ष बलियो हुने र यस पक्षमा मितव्ययिता, कार्यदक्षता र प्रभावकारिता ल्याउन सकिने स्पष्ट छ। एक आँकडाअनुसार आर्थिक वर्ष २०७४७५ मा राज्यले सरकारी सवारीसाधनका लागि २ अर्ब ४ करोड इन्धन खर्च लेखेकोमा २ अर्ब ४३ करोड मर्मत खर्च लेखेको पाइयो। यो आँकडा हेर्दा सरकारी सवारीसाधन सञ्चालन गर्दा ४६ प्रतिशत इन्धन खर्च र ५४ प्रतिशत मर्मत खर्च व्यहोर्न परेको देखिन्छ। सरकारी सवारीसाधनहरू मर्मत भए भएनन् निगरानी राख्ने र मर्मत खर्च घटाउने प्रणाली विकास हुनुपर्छ। अन्यथा अनावश्यक खर्चको भार देशले बोकिरहनुपर्ने हुन्छ नै। नढाँटीभन्दा नेपालका सरकारी आयोजनाहरू घुमाउरो रूपमा पहुँचवालका लागि सरकारी सवारीसाधन र इन्धन खर्च आपूर्ति गर्ने रूपमा छन्। महंगा सवारीसाधन खरिद आयोजना तथा निकाय प्रमुखहरू शक्तिको पहुँचका आधारमा नियुक्त हुने, तत्पश्चात शक्तिशालीहरूलाई आयोजना तथा निकायका सवारीसाधन उपलब्ध गराउने, मर्मत खर्च व्यहोर्ने, इन्धन खर्च व्यहोर्ने काम हुन्छ। त्यस्ता सवारीसाधन आयोजना तथा निकायकै काममा प्रयोग भइरहेको कार्यको नक्कली लगसिट तयार गर्ने कार्य पनि भित्रभित्रै बढिरहेको पाइन्छ। अर्थ मन्त्रालयले सवारीसाधन खरिदमा नियन्त्रण गरेपछि आयोजनाको इन्जिनियर्स फ्यासिलिटिज अन्तर्गत बिल अफ क्वान्टिटिजमा समावेश गरेर महँगा सवारीसाधनहरू खरिद गर्ने परिपाटीले पनि गम्भीरता थपेको छ। केही समयअघि प्रकाशित यसैको एउटा उदाहरण यहाँ उल्लेख गर्नु सान्दर्भिक हुनेछ। नेपाल विद्युत् प्राधिकरणअन्तर्गत सञ्चालित चमेलिया जलविद्युत् आयोजनाको बिल अफ क्वान्टिटिजमा समावेश गरेर निर्माण व्यवसायीबाट निकै संख्यामा सवारीसाधनहरू खरिद गरिए। तीमध्ये प्राडो गाडी तत्कालीन प्रधानमन्त्रीहरू, गृहमन्त्री, प्रधानमन्त्रीको सचिवालय र गृह मन्त्रालयका लागि पठाइए। प्रधानमन्त्री, गृहमन्त्रीहरू सेवाबाट निवृत्त भइसक्दा पनि ती सवारीसाधन आयोजनामा फिर्ता नभई व्यक्तिगत प्रयोगमै रहेका खबर प्रकाशमा आए। आयोजनामार्फत महँगा सवारीसाधन खरिद गर्ने, त्यस्ता सवारीसाधन उच्चपदस्थ पदाधिकारी र कर्मचारीले प्रयोग गर्ने परिपाटीले राष्ट्रको ठूलो रकम व्यक्तिगत हालिमुहालीमै स्वाहा भएको छ। यस्तो परिपाटी नरोकिएसम्म वैदेशिक मुद्राको धमिलो खोलो बग्ने काम रोकिन सक्तैन। नेपाल सरकारको पूर्ण वा आंशिक स्वामित्व रहेका कतिपय संस्थान एवं विकास समितिहरूमा नेपाल सरकारको तर्फबाट प्रतिनिधित्व गर्ने सञ्चालक समितिका पदाधिकारी पनि रहेका हुन्छन्। त्यस्तो प्रतिनिधित्व गर्ने पदाधिकारीले आआफ्ना मन्त्रालय, विभागबाट सवारीसाधन र इन्धन सुविधा लिएर पनि संस्थान र विकास समितिहरूबाट समेत दोहोरो सुविधा लिने गरेका पाइन्छ। सरकारी गाडी रातो प्लेट राष्ट्रको विकासमा बाधकको रूपमा खराब सवारीसाधन व्यवस्थापन भएको पुष्टि हुन्छ। सवारी तथा यातायात व्यवस्था ऐन, २०४९ दफा ९(२) अनुसार सरकारी सवारीसाधनको अगाडि पछाडि सेतो प्लेटमा रातो अक्षर र अंकमा लेख्नुपर्ने व्यवस्था छ। सेतो नम्बर प्लेटलाई रातो प्लेटमा परिणत गर्नुपर्ने भए बढीमा एक वर्षसम्मका लागि आवश्यक कारणसहित गृह मन्त्रालयबाट स्वीकृति लिनु अनिवार्य छ। तर, गृह मन्त्रालयले स्वीकृत नै नदिएका कतिपय निकायले सेतो प्लेटका सवारीसाधनलाई रातो प्लेटमा परिणत गरी प्रयोग गरिरहेका छन्। त्यस्ता सवारीसाधन सरकारी कामभन्दा बाहिर प्रयोग हुने सम्भावना अत्यधिक रहन्छ। रातो प्लेटका सवारीसाधन प्रयोग गरी बेजिल्ला वा दूरदराजमा समेत घुमफिर गर्ने हाकिमी प्रवृत्ति मौलाउन सक्छ। यस्ता नम्बर प्लेट प्रयोग गर्न रोक लगाउन जरुरी छ। स्थानीय तह पदाधिकारीको प्रयोजनका लागि फरकफरक मापका सवारीसाधन खरिद गर्न थालिएको छ। स्थानीय तहका पदाधिकारीले प्रयोग गर्ने सवारीसाधनको मापदण्ड नभएकाले जे जति खर्च गरेर साधन खरिद गरे पनि भएको छ। अझ धेरैजसो पदाधिकारीहरूले आपूखुसी भाडा निर्धारण गरेर भुक्तानी लिनाले ठूलो रकम सवारीसाधन र इन्धनबापत खर्च हुने गरेको छ। यसमा एकरूपता गर्ने व्यवस्था हुन जरुरी छ। सुविधा लिएका कतिपय पहुँचवालले कार्यालयको नियमित बजेटबाट समेत चालक, इन्धन र मर्मत खर्च उपभोग गरेको भन्ने गुनासा प्रकाशमा आएका छन्। निष्कर्ष इन्धन खपत घटाउनु मात्र होइन मितव्ययी र प्रतिफलमुखी ढंगले इन्धन प्रयोग गर्नु नेपालजस्तो देशको प्रमुख चुनौती हो। कम इन्धन खरिद गरी वैदेशिक मुद्रा बचाउन त सकिन्छ तर सवारीसाधन व्यवस्थापन सही रूपमा नहुने हो भने त्यसले परिस्थिति झन् भयावह बनाउँछ। पश्चिमा मुलुकहरूले एकातिर रसियाली तेल र ग्यास निर्यातलाई कडाइ गरेका छन् भने अर्कातिर जीवाश्म इन्धनको निर्भरता घटाउँदै गइरहेछन्। यसका लागि उनीहरू हाइड्रोजन र परम्परागत ग्यासका अन्य विकल्पमा लगानी गरिरहेछन्। हाइड्रोजन उत्पादनलाई नवीकरणीय विद्युतीय पावर जेनेरेटरमा जोड्ने कार्यमा हामी पनि चनाखो हुनै पर्छ। त्यसबाहेक आणविक, वायु, सौर्य र विद्युतीय प्रयोगमा अभिवृद्धि गरेर पनि जीवाश्म इन्धन कटौती गर्न सकिन्छ। सबैभन्दा महत्त्वपूर्ण कुरा त हाम्रो लागि हाइड्रोपावर नै सबैभन्दा उपयुक्त दीर्घकालीन हुन्छ, जसले वैदेशिक मुद्राको घाटाको प्रतिरोध गरेर वैदेशिक मुद्रा कमाउनसमेत सक्षम हुन सकिन्छ। सवारीसाधन खरिद, मर्मत, इन्धन प्रयोग, बजेट र खर्च व्यवस्थापन छुट्टाछुट्टै निकायलाई एकलौटी अधिकार दिने वर्तमान व्यवस्थालाई दुरुत्साहन गर्नु पर्छ। काठमाडौं उपत्यकाका लागि एक अधिकार सम्पन्न सवारी व्यवस्थापन तथा इन्धन कार्यालय र अरू ७ प्रदेशमा ७ केन्द्रीय निकाय खडा गरी बजेट विनियोजन सवारीसाधन तथा इन्धन खरिद सोही निकायबाटै गर्ने व्यवस्था मिलाउनु उपयुक्त हुन्छ। सवारी इन्धन प्रयोग सम्बन्धमा कडा दण्डसहितको प्रावधानयुक्त कानुन कार्यान्वयन गरिनु जरुरी छ।  पुडासैनी त्रिविको आर्थिक व्यवस्थापन विज्ञ हुन्।"
कर्माछिरिङलाई हराउँदै पंकजविक्रम एन्फा अध्यक्षमा निर्वाचित,काठमाडौं : अखिल नेपाल फुटबल संघ (एन्फा)को अध्यक्षमा पंकजविक्रम नेम्वाङ विजयी भएका छन्। उनले कर्माछिरिङ शेर्मालाई ६ मतले पराजित गर्दै अध्यक्षमा विजयी भएका हुन्। पार्क भिलेज रिसोर्टमा सोमबार भएको साधारणसभाबाट नेम्वाङले ४५ मत पाउँदा शेर्पाले ३९ मत ल्याएका थिए। निर्वाचन मण्डलका अनुसार ८४ मत खसेको थियो। अध्यक्षका अर्का प्रतिस्पर्धी राजीव पौडेलले एक मत पनि ल्याएनन्। त्यस्तै वरिष्ठ उपाध्यक्षमा वीरबहादुर खड्का निर्वाचित भएका छन्। उनले शिक्षित पराजुलीलाई पराजित गरेका हुन्। खड्काले ४४ मत ल्याउँदा पराजुलीले ४० मत प्राप्त गरे।
दक्षिण एसियाली करातेमा नेपाल च्याम्पियन,"काठमाडौं : भारतमा सम्पन्न दक्षिण एसियाली कराते प्रतियोगितामा नेपाली टिम च्याम्पियन बनेको छ। राजस्थानको जयपुरमा सम्पन्न प्रतियोगितामा १२ स्वर्णसहित १६ पदक जित्दै नेपाल टिम च्याम्पियन बनेको हो। कुमेततर्फ उमेर समूहबाट वर्षा केसी, झरना केसी, एन्जिला राई, शर्मिला वाइवा, सुरोज राजबाहक, साहिल घलेले स्वर्ण पदक जिते। यस्तै ४५ केजी तौल समूहमा पुष्पा लामा, ५० केजीमा वर्षा बुढा मगर, ६८ केजीमा एरिका गुरुङ, ५५ केजीमा साजन बल र ६० केजीमा सन्तोष श्रेष्ठले स्वर्ण पदक जितेका छन्। काता विधामा सुरेन्द्र तामाङले स्वर्ण पदक जितेका छन्। यस्तै कुमेततर्फ उमेर समूहमा रुपक श्रेष्ठ र ५० केजी तौल समूहमा सम्मन श्रेष्ठले रजत पदक जितेका छन्। यसैगरी ६७ केजी तौल समूहमा सुरेन्द्र तामाङ र ८४ केजी तौल समूहमा सञ्जय महर्जनले कास्य पदक जितेका छन्। प्रतियोगितामा नेपालसहित भारत, बंगलादेश, भुटान र श्रीलंकाका खेलाडीले भाग लिएका थिए भने नेपालबाट ७ महिला र ९ पुरुषसहित जम्मा १६ खेलाडीहरुले विभिन्न बिधामा प्रतिस्पर्धा गरेको टिम ब्यवस्थापक तथा वादोकाइ कराते डो संघ नेपालका उपाध्यक्ष सन्जय महर्जनले बताए। उक्त प्रतियोगितामा प्रशिक्षकमा विकाश राजबहाक, अफिसियल र ब्यवस्थापनमा पुरुशोतम महर्जन , राजेन्द्र कर्मचर्य तथा नवीन महर्जन र गोबिन्द श्रेष्ठले रेफ्रीको भूमिका निभाएका थिए।"
