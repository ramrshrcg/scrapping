शीर्षक,विवरण
भोट कसलाई दिऊँ ?,"मोटरबाटोको सुविधा भए पनि लगभग जनशून्य भएको रहेछ मेरो गाउँ। बिजुली पुगे पनि त्यो बाल्ने घरहरू प्रायः खण्डहर भइसकेका रहेछन्। बाँकीमा पनि ताला झुन्डिएका ! बाल्यकालमा हिँड्ने गरेको गोरेटोको त नामोनिशान नै छैन। त्यो त जंगल र झाडीले पुरिएछ। लहलह बाली लहराउने गराहरू तीतेपातीले ढाकेको बाँझो भूमि पो भएछ। खानेपानीको सुविधा भएर के गर्नु ? त्यहाँ थापिने गाग्राहरू छैनन्। बिरानिएको गाउँमा आफन्त खोज्दै गर्दा भेटिएकी एउटी आमै बिदेसिएको छोराको पर्खाइमा थिइन्। वेदनामिश्रित सुस्केरा हाल्दै आमै भन्न थालिन्, खेतीकिसानीले खान नपुगेपछि खेत बन्धकी राखेर छोरो साउदी गयो। उता कमाइ भएपछि छोराछोरी पढाउन भनी बुहारी पनि सहरतिर लागी। म बूढीलाई पुर्खाको थलो छोड्न मन लागेन। यहीँ बसेकी छु। गाउँमा मान्छे छैनन्, जग्गा बाँझो छ। खेती गरे बिउ पनि उठ्दैन भनी सबै बजारतिर काम खोज्न जान थाले। अब यो गाउँका मान्छे फर्कंदैनन् र नानी ? चुनाव आउन लाग्यो भन्दै भोट माग्न आउनेहरू त भन्थे हाम्रो पार्टीले जित्यो भने यो गाउँलाई पहिलाजस्तै बनाइदिन्छौं। भन्न त उहिले चुनावमा पनि त्यसै भन्थे। न गाउँ पहिलाजस्तो भयो न त मेरो छोरो नै फर्केर आयो ! भन न नानी, अब चुनावमा भोट दिऊँ कि नदिउँ ? आमैका प्रश्नको कुनै जबाफ छैन। स्वयं दोधारमा छु भोट दिने कि नदिने भनेर ! तीन दशकदेखि विकास र समृद्धिका सपना देख्दै आएकी छु म पनि। तर, ती सपना कहिल्यै पूरा हुन सकेका छैनन्। हाम्रो दलीय राजनीतिका दलहरूले सत्ता र नेताहरूले पदबाहेक अन्य केही नदेख्नाले प्रजातन्त्रको पुनस्र्थापनाको यति लामो समयसम्म पनि न यहाँ राजनीतिक स्थिरता हुन सक्यो न त विकासले गति नै लिन सक्यो। यस अवधिमा मौलायो त केवल भ्रष्टाचार र कमिसनतन्त्र। मुठ्ठीभर व्यक्तिहरू सम्पन्नताको शिखर आरोहण गर्न सफल भए। उनीहरूको जीवनशैलीका कारण यो देश धनीहरूको गरिब देश कहलाएको छ। आमजनता भने गरिबीको चपेटामा थिचिएका थिचियै छन्। सर्वसाधारणलाई दैनिक गुजारा चलाउन धौ धौ छ। चरम बेरोजगारीका कारण युवाशक्ति बाहिरिएको छ अनि त्यसबाट प्राप्त रेमिट्यान्स पनि अनुत्पादक र विलासितामा खर्च भएर पुनः विदेशै गइरहेको छ। यसबारे कुन दल र नेताले चिन्तन गरेको छ ? कृषि प्रधान देशका नागरिक हामी खुर्सानी र पिठोसम्म विदेशबाट आयात गरी खान बाध्य छौं ! यस्तोमा कृषि क्षेत्रको विकास गरी मुलुकलाई आत्मनिर्भर बनाउँछु भनेकाहरूलाई कसरी भोट दिने ? कृषि क्षेत्रलाई प्राथमिकतामा राखेर देश विकासको योजना बनाउने योजनाकारको खाँचो छ आज। कृषियोग्य भूमि बाँझो राख्ने तथा गरिएको खेतीमा पनि विषादी र रसायन हालेर उपभोक्ताको स्वास्थ्यमाथि खेलवाड गर्ने प्रवृत्तिको अन्त्य गर्ने दल र नेताको खोजीमा छन् आमजनता। एकातिर उपभोक्ता विदेशबाट आयातित महँगो खाद्यान्न उपभोग गर्न बाध्य हुने अर्कातिर किसानलाई आफ्नो उत्पादन सस्तोमा बेच्न बाध्य पार्ने बिचौलिया र कमिसनखोरको पञ्जाबाट यो देशको कृषि क्षेत्रलाई मुक्त पारेर किसान र उपभोक्ताका बीच पुल बन्न सक्ने नेताको खाँचो छ हामीलाई। गाउँमा उत्पादित तरकारी र फलपूलले बजार नपाएर गाई र भैंसीलाई खुवाउनुपर्ने अवस्था छ। सहरमा विदेशबाट आयातित तरकारी र फलफूल महँगोमा खानुपर्ने बाध्यताको अन्त्य गराउनुपर्छ। कृषिमा आधुनिक प्रविधि भिœयाउने नेतृत्व खोजेको छ आज देशले ! तर हरेक दलभित्र तँछाडमछाड गरिरहेका उनै पुराना अनुहार देख्दा म पनि तिनै आमैसँग एकाकार हुँदै प्रश्न गरिरहेछु म कसलाई भोट दिऊँ ? हरेक दिन अन्तर्राष्ट्रिय विमानस्थलबाट असंख्य युवाशक्ति बिदेसिन्छन्। एकथरी शिक्षाका लागि अर्काथरी विदेशी भूमिमा रगतपसिना बगाउन जान्छन्। शिक्षाका लागि जानेहरू फर्केर आउँदैनन् भने श्रमका लागि जानेहरू रोग र बुढ्यौली लिएर अझ कतिपय त बाकसमा बन्द भएर फर्कने गर्छन्। यसरी पलायन हुने युवाशक्तिलाई स्वदेश फर्काउन, विदेशी भूमि हराभरा र उन्नत बनाउनु आजको खाँचो हो। उनीहरूको श्रम र सीपलाई स्वदेशमा उपयोग गर्ने वातावरण बनाउने, उच्चशिक्षा र रोजगारीका अवसर सिर्जना गरी युवालाई देशभित्रै राख्ने नेतृत्वको खाँचो छ आज ! तर यी त केवल चुनावी नारा र भाषण बन्छन्। त्यसपछिको सत्ता र कुर्सीको जोडघटाउमा जनप्रतिनिधि यति व्यस्त हुन्छन् कि उनलाई आफ्ना प्रतिबद्धताको हेक्का नै रहँदैन। यही कटु यथार्थबीच प्रश्न गर्दैछु, कसलाई दिऊँ भोट ? घोकन्ते विद्या र सैद्धान्तिक शिक्षा होइन, बालबालिकालाई व्यावहारिक र सीपमूलक शिक्षा चाहिएको छ। किताबको गरुंगो भारीले थिचिएर वर्षौं पढ्दा पनि अन्त्यमा जागिरका लागि भौतारिनुपर्ने बाध्यताबाट मुक्त हुनु छ। अनि आफ्ना लागि मात्र नभएर अरूका लागि पनि रोजगारी सिर्जना गर्न सक्नुपर्छ अब युवाले। अबको सरकारबाट यस्तै नीति र त्यसको सही कार्यान्वयनको आशा छ हामीलाई ! तर, हाम्रो शिक्षा पद्धति कारिन्दामुखी छ। जसरी हुन्छ प्रमाणपत्र हात पारी जागिरको खोजीमा धाउने। निजी शिक्षण संस्था सर्वसाधारणको पहुँचबाहिर बन्दैछन् भने सरकारी शिक्षण संस्थाको लगानी बालुवमा पानी बन्दैछ। शिक्षालाई व्यापार बनाउने दुष्प्रवृत्तिका संरक्षक बनेका छन्, दलीय राजनीतिका अगुवाहरू। शैक्षिक क्षेत्रमा हुने चरम राजनीतिका कारण विद्यार्थीको भविष्यमाथि नै प्रश्न उठिरहेको छ। यस्तो अवस्थामा शिक्षालाई राजनीतिबाट मुक्त गराउने इमानदार राजनीतिज्ञको खाँचो छ यहाँ ! विडम्बना ! राजनीतिक दलको कोटाबाट नियुक्त भई शैक्षिक क्षेत्रलाई राजनीतिबाट मुक्त राख्छु भन्ने शैक्षिक नेतृत्व झेल्न बाध्य छौं। शैक्षिक एवं प्राज्ञिक क्षेत्रलाई राजनीतिक भागबन्डाका आधारमा नभई योग्यता र क्षमताका आधारमा नेतृत्व दिइनुपर्ने आजको आवश्यकता हो। विद्यार्थीको बुइँ चढेर कुर्सीमा पुग्ने प्रवृत्तिबाट के यो सम्भव होला ? त्यसैले त म नो भोट को अधिकार खोज्दैछु ! घरघरबाट निस्कने ढल खोलामा निकास गर्ने सहरी विकास छ यहाँ। फोहोरको डंगुर र दुर्गन्धले प्रायः सहरबजारको परिचय दिइरहेको हुन्छ। महानगरको फोहोर त फोहोरी राजनीतिको एउटा अंग नै बनिसकेको छ। त्यसैले त जुनसुकै नेतृत्व आए पनि यसको स्थायी समाधान निस्कँदैन। किन ? महानगरको नेतृत्वले फोहोरमैला व्यवस्थापनका लागि प्रविधिसहितको दीर्घकालीन योजना ल्याउन सक्दैन ? अव्यवस्थित सहरीकरण, धूलोप्रदूषण आदिबाट आजित छन् नगरवासी। विकासका नाममा खेतीयोग्य जमिनमा बस्ती बसाल्ने अनि अन्धाधुन्ध डोजर चलाएर पर्यावरण नष्ट गराउने प्रवृत्तिको विकल्प खोजिरहेछौं हामी ! तर, हाम्रा राजनीतिज्ञहरू यिनै तत्त्वसँग मितेरी लाएर चुनाव जित्छन्। अनि बन्छन् आफूमात्र समृद्ध। यस्तै यथार्थबीच अन्योलमा छु कसलाई दिऊँ भोट ? असुरक्षित छन् महिला र बालिका। यौनहिंसाका घटनामा दोषीलाई राजनीतिले संरक्षण गर्छ। राजनीतिक दलको मुकुण्डोभित्र असंख्य अपराधी लुकेका हुन्छन्। सानालाई ऐन ठूलालाई चयन भन्ने उक्ति सदा सार्थक हुनाले सर्वसाधारण निराश छन्। बढ्दो महँगीले जनजीवन कष्टकर बन्दा पनि सरकारको ध्यान त्यता जाँदैन। केही सीमित सम्पन्न वर्गलाई हेरेर समृद्धिका सूचकांक प्रस्तुत गर्छ सरकार। एकातिर सर्वसाधारणका छोराछोरीले सर्वसुलभ गुणस्तरीय शिक्षा पाएका छैनन्। अर्कोतिर निःशुल्क स्वास्थ्य सेवा नाम मात्रको छ। विपन्न वर्गका झुप्रोमा दुई छाक पाक्न कठिन छ। सरकार समृद्धिको प्रमाणस्वरूप भ्यु टावर ठड्याउँदैछ। भ्यु टावरको उचाइ नाप्ने क्षमता छैन नेपाली नागरिकसँग ! नागरिक त चाहन्छ आफ्नो झुप्रामा उज्यालो। सुपथ बजार, सर्वसुलभ शिक्षा र स्वास्थ्य अनि ग्रामीण पूर्वाधारको विकास पो चाहिएको छ सर्वसाधारणलाई त। कसले गर्ला हाम्रा चाहनाको सम्बोधन ? कसलाई दिने हामीले भोट ? राजनीति त सेवामुखी हुनुपर्ने हो। राजनीतिक व्यक्ति सादा जीवन उच्च विचारको अनुयायी बन्नुपर्ने हो। जनताका इच्छाचाहना अनि उन्नति र समृद्धिमा आफ्नो भविष्य देख्ने त्यागी राजनेताको खाँचो छ मेरो देशलाई ! तर विडम्बना ! यहाँ त नेताहरू जोगी हुन कसले राजनीति गर्छ र ? भन्दै राजनीतिलाई नाफामुखी व्यापार बनाउँदैछन्। जनमतले भन्दा आर्थिक हैसियतका आधारमा जनप्रतिनिधि र नेता बन्ने संस्कृति दलभित्र मौलाइरहेछ। आचारविचार, सिद्धान्त अनि नैतिकता र इमानदारीको तिलाञ्जलि दिएर जस्तोसुकै गठबन्धन गरेर भए पनि चुनाव जित्ने र सत्ताभोग गर्ने होडबाजी चलिरहेछ नेपाली राजनीतिमा। भ्रष्टाचारी, कालोबजारी, कमिसनखोरघुसखोर, अपराधी आदि जोसुकैलाई हितैषी मानी गरिने राजनीतिको परिणाम के होला ?त्यसैले वर्षौंदेखि धमिलिएको दलीय राजनीतिमा स्वच्छता चाहेका छौं ! राजनीतिमा जनमुखी र सेवामुखी संस्कृतिको विकास खोज्दैछौं हामी ! उजाडिएका गाउँघर पुनः जगमग भएको देख्न चाहन्छौं ! नागरिकका चाहना र मर्म बुझ्ने नेता को होला ? त्यसैले त प्रश्न गर्दैछु कसलाई दिऊँ भोट ?"
वृद्धतामा दृढता,"थेसिस, एन्टिथेसिस, सेन्थेसिस। समाज उपरोक्त फ्रेमवर्कभित्र निरन्तर परिवर्तन भइरहन्छ भन्थे हेगेल। बीज टुसाउँछ, वृक्षको आकार लिन्छ, अनि एक दिन खङ्ग्रङ्ग सुक्छ, मर्छ। भलै भौतिक जगत्मा आउने परिवर्तनका कतिपय पहलहरू सजिलै ज्ञात नहुन पनि सक्छन्। तर सत्य के हो भने वस्तु हिजो जस्तो थियो आज त्यही रूपमा छैन। आज जस्तो छ भोलि पक्कै रहँदैन। यस अर्थमा सृष्टि, विकास अनि विनाश, यही चक्रमा अविचलित घुमिरहन्छ जगत्। अर्थात् आजको कलिलो बालक कुनै दिन जवान बन्नेछ, बूढो हुनेछ अनि मर्नेछ। यो नै सांसारिक नियम हो। मृत्यु शाश्वत सत्य हो। संसारमा अस्तित्वमा रहेका हरेक वस्तु एक दिन झर्छन्, मर्छन्। मृत्यु शब्द उच्चारण गर्नासाथ भयाक्रान्त हुन्छ मानिस। मानिसको जोड चल्थ्यो भने ऊ कहिल्यै मर्न तयार हुने थिएन। किनकि मृत्युपछिको दुनियाँ अज्ञात छ। त्यसो त गीताले सान्त्वना पनि दिएको छ शरीर मर्छ तर आत्मा मर्दैन। चौरासी लाख योनीको चक्र पूरा गरी पुनः मनुष्य योनीमा फर्किन्छ ! पुरानो वस्त्र फ्याँकेर नयाँ लगाएजस्तै हो जीवन। भनिन्छ, स्रष्टा द्रष्टा पनि हुन्। सेक्सपियर भन्थे जिन्दगी नाटक हो, हामी नाटकका कलाकार। नाटकमा पात्रहरू आउँछन्। कहिले रुन्छन्। कहिले हाँस्छन्। अन्त्यमा आआफ्नो भूमिका निर्वाह गरी जान्छन्। आउनु प्रियकर छ। जानु दुःखदायी। आगमनमा खुसीले नाच्छ मानिस। जाँदा शोकको समुद्रमा चुर्लुम्म डुब्छ। मानिस असीम कामनाको भण्डार हो। जब ऊ शून्यमा हुन्छ तब भन्छ, कमसेकम एक हुन पाए। जब एक हुन्छ तव भन्न थाल्छ, एक होइन दस हुन पाए। जब दस हुन्छ अनि भन्न थाल्छ, दस के हो र ! सय हुन पाए। यो क्रम सयबाट हजार, हजारबाट लाख, लाखबाट, अरबखरब अनन्त अनन्तसम्म टुंगिँदैन। त्यसो त जिउनका लागि कामना आवश्यक छ। कामना सजीवताको लक्षण हो। कामना छैन त जीवन छैन। चितामा लम्पसार मनुष्यको न कुनै कामना हुन्छ, न पीरव्यथा ! जुन दिन इच्छा, कामना सकिनेछ, त्यो दिन जिन्दगीकै अन्तिम क्षण हुनेछ। नेल्सन मण्डेला, वाल्ट डिज्ने, रोनाल्ड रेगन आदि जीवन यात्राको माथिल्लो बिसौनीमा पुगेर पनि विचारले जवान मानिस बने। बुढ्यौली जीवन यात्राको सर्वाेच्च बिसौनी हो। बुढ्यौलीलाई फुटेको बेलुन मान्छन् कति। मेरा एकजना आदरणीय व्यक्तित्व भन्नुहुन्थ्यो जे गर्नुछ ४० वर्षभित्र गर्नू ! ४० कट्यो त उत्साह घट्यो। जोशजाँगर आधा भयो ! तर मानिस उमेरले भन्दा पहिले विचारले बूढो हुन्छ। कैयौं मानिसले वृद्धतालाई चुनौती पनि दिएका छन्। धेरै पहिलेको कुरा हो। केही मानिस एकसाथ एउटा जहाजमा यात्रा गरिरहेका थिए। यात्रामा ९० वर्षको जर्मनी पनि थियो जो जहाजको डेकमा बसेर एकाग्र चित्तका साथ चिनियाँ भाषा सिकिरहेको थियो। अन्य यात्री वृद्धालाई देखेर छक्क पर्थे। आपसमा कुरा पनि गर्थे बूढाले मृत्युलोक पुग्ने बेलामा चिनियाँ भाषा सिकेर के गर्ला ! यस्तैमा एउटाले वृद्धालाई सोधिहाल्यो तपाईं यो उमेरमा चिनियाँ भाषा सिकेर के गर्नुहुन्छ ? म जबसम्म सिकिरहेको हुन्छु, बूढो भएँ भन्ने सोच्दिनँ। बच्चा नै छु भन्ने मान्छु। ममा मर्ने ख्याल आउँदैन। जब सिकिसक्नेछु, तब सोचुँला, बूढो भएँ, एक दिन मर्नेछु भनेर। मृत्यु त जन्मँदैको समयदेखि मेरोसामु उपस्थित थियो। मृत्युदेखि डराएको हुन्थे भने त्यसै दिनदेखि सिक्न छोडिदिन्थें। बृद्धाले जबाफ दिए। उदाहरण अरू पनि छन्। हरलेन सैन्डर्सले ६० वर्षको उमेरमा केन्टुकी फ्राइड चिकेन (केएफसी) को व्यवसाय सुरु गरेर अपार नेमफेम कमाए। मैकडोनाल्ड फ्रैन्चाइजी स्थापना गर्ने समयमा रे क्राकको उमेर ५३ वर्षको थियो। रोनाल्ड रेगन ७० वर्षको उमेरमा पहिलो पटक अमेरिकाको राष्ट्रपति भए। वाल्ट डिज्नेले ५४ वर्षको उमेरमा डिज्नील्यान्ड बनाई अपार ख्याति कमाए। कार्ल माक्र्सले ५९ वर्षको उमेरमा दास क्यापिटल लेखे। बिल लियरले ६० पर्षको उमेरमा लियर जेट बनाए। नेल्सन मण्डेला ७५ वर्षको उमेरमा दक्षिण अफ्रिकाको राष्ट्रपति बने। जीवन यात्राको माथिल्लो बिसौनीमा पुगेर पनि विचारले जवान मानिस हुन् ती। जो उमेरले बूढो हुँदाहुँदै विचारले जवान रहे। हिन्दीमा एउटा कहावत छ, मन हारा तो जग हारा। अर्थात् मन हार्यो त जितको सम्भावना हार्यो। मन हार्यो त जीवन जीउने उमंग हार्यो। आखिर मृत्यु त एक दिन आउँछ नै। मृत्यु जीवनको अन्तिम गन्तव्य हो। मृत्यु विश्व विजेताको पनि विजेता हो। निराकार मुक्केबाज हो, मृत्यु। त्यस्तो मुक्केबाज जसको प्रहारबाट मैं हुँ भन्नेहरू पनि कहिल्यै नउठ्ने गरी ढल्छन्। कहिल्यै नबौरने चीर निद्रामा निदाउँछन्। यसर्थ हामीले आफ्नो सोचलाई त्यस ९० वर्षका जर्मन यात्रीको झैं बनाउनु छ। अनि भन्नु छ, जब म केही नयाँ सिकिरहेको हुन्छु, बूढो भएँ भन्ने सोच्दिनँ। बच्चा नै छु भन्ने मान्छु। ममा मर्ने ख्याल आउँदैन। जब सिकिसक्नेछु, तब सोचुँला, बूढो भएँ, एक दिन मर्नेछु भनेर !"
"हाम्रा होइन, राम्रा छानौं","अबको तीन साताभित्र स्थानीय निर्वाचन हुँदैछ। नागरिकले मताधिकार प्रयोग गर्ने दिन नजिकिँदै छ। गत चुनावमा पनि जनताले मत प्रयोग गरी रोजेका नेतालाई मत दिएकै थिए। कसले जिते, कसले हारे, त्यो आफ्नै ठाउँमा छ। फेरि मत दिने अवसर प्राप्त भएको छ। देशमा लोकतान्त्रिक गणतन्त्र स्थापित भइसकेको छ। त्यसैले राजनीतिको अर्थ र ज्ञानको महत्त्वका सम्बन्धमा धेरै खर्च गरिराख्न नपर्ला। राजनीतिक दल र तिनका नेताको पछिल्ला गतिविधिले निर्वाचनमा राजनीति कस्तो ढंगले अघि बढेको भन्ने स्पष्ट पारिरहेकै छ। बुझ्ने, नबुझ्ने सबै नेता भएकै छन्। नागरिक पनि राजनीतिमा सहभागी भइरहेकै छन्। देशको समग्र अवस्थालाई सही दिशामा हाँक्न सक्ने व्यवहारगत व्यवस्था राजनीति हो भन्ने सिद्धान्तमा सीमित हुन पुगिसकेको छ। राजनीतिक दलहरूले आफ्नो घोषणापत्र घोषणा गर्दै छन्। गत चुनावमा पनि यस्ता घोषणापत्रबाट प्रभावित नागरिकले सपना बुनेका थिए। फेरि सपना देख्ने समय आएको छ। तर अहिले समय बदलिएको छ। जनता सुझबुझका साथ अगाडि बढ्न थालेका छन्। आँखा चिम्लेर पछाडि कुद्ने परम्परा विस्थापित हुने क्रम बढ्दो छ। विगतमा राजनीतिक दलले जनतालाई झुट्टा आश्वासन मात्र बाँडेका कारण राजनीतिक दलहरूप्रतिको सोच बदलिएको छ। राजनीतिक दलहरू आफैंले जनताको विश्वासलाई दिनप्रतिदिन धराशायी बनाउँदै गए। आफूले गरेका वाचा बिर्सने संस्कार र गरेको कामहरूको नतिजा छुट्ट्याउन नसक्दा राजनीतिक दलहरू आलोचित हुनु परेको यथार्थता हामी माझ लुकेको छैन। मौलाउँदै गएको छेपारो प्रवृत्तिमा नेताहरू रमाउँदा राजनीतिक दलहरूप्रति जनताको वितृष्णा बढ्दो छ। जनताका लागि भनेर गरिएको राजनीतिले जनताले प्राप्त गर्नुपर्ने सबै सेवासुविधा प्राप्त गर्नुपर्ने हो। दुर्भाग्य, जनता र राजनीतिक दलको सम्बन्ध सुमधुर तथा प्रगाढ हुँदै जानुको साटो बिग्रँदै गइरहेको छ। त्यसैले हिजोआज नो भोट अधिकारका बहस चल्न थालेका छन्। चुनाव अगाडि र चुनाव पछाडिका दृश्य र विचारहरू फरक देखिन्छन्। चुनावको सकारात्मक परिणामबाट सत्तामा पुग्नु राजनीतिक दलहरूको लक्ष्यमा जनताका सपनाहरू पनि जोडिएका हुन्छन्। राजनीतिक दलले सत्ताको बागडोर सम्हालिरहँदा सबैलाई हेर्ने समान दृष्टिकोण नबनाउँदा जनता एकापसमा विभाजित हुनुपर्ने अवस्था सिर्जना हुन्छ। यसकारण देश विकासमा असर पारिरहेको हुन्छ। जनतालाई अनुभव हुने गरी समानरूपमा विकास हुन सक्दैन। जनताका लागि राजनीति गर्नुपर्छ भन्ने मानसिकता विस्थापित हुन पुग्छ। राजनीतिलाई जनतामुखी बनाउँदै राजनीतिक दलले सकारात्मक रूपमा प्रभावकारी नीतिलाई आत्मसात् गर्नुपर्छ। अहिले मुलुकको वातावरण निर्वाचनमय बनेको छ। निर्वाचन आयोग र सबै राजनीतिक दलका गतिविधि आगामी स्थानीय निर्वाचनमा केन्द्रित भएका छन्। यद्यपि राजनीतिक दलका नेताहरूबाट समयसमयमा आउने फरक आभासका अभिव्यक्तिले जनतालाई सशंकित बनाएको छ। तोकिएकै समयमा निर्वाचन हुन्छ कि हुन्न भन्नेमा आशंकित देखिन्छ। निर्वाचनसम्बन्धी कार्यक्रमहरू केन्द्रबाट प्रदेश हुँदै स्थानीय तहतर्फ उन्मुख भइरहँदा पनि जनता किन विश्वस्त छैनन् ? दलले स्वार्थ र लाभलाई अंकगणितीय हिसाबमा जोड्नाले नेताहरूको अभिव्यक्ति फरक हुनु कुनै नौलो होइन। प्रचलित कानुनले दिएका अधिकार र सीमाहरूको स्वार्थअनुरूप दलका नेताहरू व्याख्या गर्न पछि पर्दैनन्। निर्वाचनमा उम्मेदवारले के कतिसम्म रकम खर्च गर्ने भन्ने एउटा सीमा निर्धारण गरिएको छ। खर्चको हिसाब निर्वाचन आयोगमा पेस गर्ने प्रणाली पनि छ। विगतका चुनावमा हिसाब पनि दिएका छन्। तर, देखाइएका खर्चका हिसाबहरू देखाउनकै लागि मात्र हो भन्ने दलका नेताहरूका पछिल्ला अभिव्यक्तिले पुष्टि गरिरहेको छ। केही नेतालाई आयोगले स्पष्टीकरण सोधिरहेको समाचार आइरहेका छन्। कागजमा देखाइने खर्च र वास्तवमा गरिएका खर्च आनकातान फरक देखिन्छ। नेताहरूबाटै आउने यस्ता कुराले हाम्रो निर्वाचन कति महँगो छ भन्ने स्पष्ट हुन्छ। यति महँगो निर्वाचनमा आँखा चिम्लेर किन लगानी गरिरहेका छन् त नेताहरू ? सामान्य छ उत्तर ! मान प्रतिष्ठा शक्तिसँगै लगानीपछिको प्रतिफलको अपेक्षा पक्कै होला। त्यसैले हुनपर्छ महँगो निर्वाचनले भ्रष्टाचारलाई जन्माउँछ भनिएको। भनिन्छ, राजनीतिमा स्थायी शत्रु र स्थायी मित्र कोही हुँदैनन् रे ! नेपालीले नेपालीलाई शत्रुको नजरबाट हेर्नु हुन्न पनि। जब जनता र देशको कुरा आउँछ, समृद्धिको लक्ष्य आउँछ। स्थायी होइन, अस्थायी शत्रुताले पनि मुलुकलाई अधोगतितर्फ लान्छ। विकासका लागि एकता चाहिन्छ। पारदर्शिताले एकताको वातावरण निर्माण गर्छ। विश्वासका आधारहरू सिर्जना गर्छ। यहाँ त आफू राम्रो छु भन्नुभन्दा अर्कोलाई गलत देखाउन लागिपर्छन्। मञ्च पाए एकअर्कोलाई गालीगलौजमा उत्रन्छन्। भाषणमा विकासका भावी रणनीतिहरू आउँदैनन्। दलको भूमिका झल्किँदैन। आउँछ त एकअर्काप्रतिको आक्रोशपूर्ण दोहोरी। हुन पनि किन आउँथे र विकासका भावी रणनीतिहरू ? रणनीतिहरू त घोषणापत्रमा छँदैछन् नि ! पूरा हुन सक्ने र पूरा गर्न नसक्ने सबै। साँच्चै मनको लड्डु भएको छ दलहरूको घोषणापत्र जनताका लागि। जनतासँगको यो अविश्वासको घेरा दलहरू आफैंले निर्माण गरेका हुन्। अब समय बदलिइसकेको छ। हिजोका जनताहरू आज बुझ्ने भइसकेका छन्। मनको लड्डु होइन, अब जनतालाई दलहरूले आर्थिक, सामाजिक रूपान्तरणको रेखाहरू बाँड्न सक्नुपर्छ। आकाशका तारा झार्ने अनि सागरका मोती बटुल्ने होइन, आफ्नै माटोमा नंग्रा खियाउने वातावरणको सुनिश्चितता बाँड्न सक्नुपर्छ। यतिले मात्र पुग्दैन, स्वाभिमान र स्वाधीनतासँग गाँसिएर बाँच्न सक्ने आधारहरू निर्माण गर्नुपर्छ। निर्वाचनमा हुने हार र जितलाई व्यक्तिको प्रतिष्ठासँग भन्दा समग्र देश विकासमा जनताले डोहोर्याउने बेला आएको छ। हाम्रोलाई होइन, राम्रोलाई चयन गर्न आफ्नो मताधिकारको प्रयोग गरौं।"
सुर्तीमा बढाऔं कर,"राजधानी काठमाडौं आउनुअघि एउटा लोकोक्ति सुनेको थिएँ, पशुपतिको जात्रा सिद्राको व्यापार। यसको अर्थ एउटा काममा जाँदा दुई तीनवटा फाइदा लिन सक्नुपर्छ भन्ने बुझिन्थ्यो। आएपछि हिन्दी उक्ति सुनें, एक पन्थ दो काज। एउटा बाटोमा हिँडेको बखत कम्तीमा दुई तीनवटा काम गर्न वा फाइदा लिन सक्नुपर्छ भन्ने अर्थ यसले दिन्छ। सरकारले शासन सञ्चालन गर्दा जनतालाई मनपर्ने कामहरू गरेमा लोकप्रिय बन्छ। सकेसम्म सबैलाई मन पर्ने अन्यथा बहुसंख्यकलाई मन पर्ने काम गर्नुपर्छ। यस्तो सरकारको आगामी कार्यकाल सुनिश्चित हुन्छ। तर, सरकारले गर्ने केही काम यस्ता पनि हुन्छन् जुन अधिकांशलाई मन नपर्ने हुन्छन्। त्यसमध्ये एक हो, करसम्बन्धी विषय। कर तिर्न कसैलाई पनि मन पर्दैन। नेपालीलाई मात्रै होइन, शायद विश्वमै कसैलाई पनि मन पर्ने विषय होइन। त्यसैले कर प्रशासनमा काम गर्नेलाई पनि अरूहरूले अव्यावहारिक ठान्छन्। सरकारले गर्ने एउटै मात्र कामबाट धेरै प्रकारका मानिसलाई एकै पटक खुसी पार्न सकिने उपायको उजागर गर्न खोजिएको छ। त्यो काम हो सुर्तीजन्य वस्तुमा लाग्ने वा लाग्दै आएको अन्तःशुल्कलगायतका अप्रत्यक्ष करको वृद्धि। हुन त कर बृद्धि शब्द देख्ने बित्तिकै कतिपयको रक्तचाप बढ्न थाल्छ होला। नआत्तिनुहोस्, सुर्तीजन्य वस्तुमा कर बढाउँदाका फाइदा धेरै छन्। यो एउटा यस्तो काम हो जसबाट सरकार स्वयं सुर्तीजन्य वस्तुका सर्वसाधारण उपभोगकर्ता, तिनकै जीवन रक्षार्थ लागि परेका धूमपान विरोधी अधिकारकर्मीहरू, न्यून आय भएका वर्ग जो धूमपानको लत त्याग्न चाहन्छन्। त्यस्ता वस्तुहरूको उपयोगबाट जनता र देशकै अर्थतन्त्रले नोक्सानी बेहोर्नु परेको कुराको वकालत गर्नु हुने अभियन्ताहरू सबै एकै पटक खुसी हुनेछन्। गहिरिएर सोच्दा समाजका कुनै पनि वर्ग यस प्रकृतिको करवृद्धिबाट बेखुसी हुनुपर्ने लाग्दैन। करवृद्धिबाट सरकारलाई राजस्वको प्रत्यक्ष लाभ हुन्छ। तर, यसका अम्मलीलाई त सरकारभन्दा बढी आर्थिक र स्वास्थ्यको फाइदा हुने गर्छ। सुर्तीजन्य वस्तुका उपभोगकर्ताको जीवनरक्षाका लागि बहस पैरवी गर्ने अधिकारकर्मीलाई पनि सन्तोष प्राप्त हुनेछ। विश्व स्वास्थ्य संगठनले धूमपान प्रयोगकर्ताको संख्यामा कटौती ल्याउन कर वृद्धिको माध्यमबाट महँगो पार्न भनेको छ। धूमपानका कारण मानव शरीरमा सिर्जित क्यान्सरजस्ता घातक रोगबाट त्यस्ता अम्मलीहरूको अल्पायुमै अकल्पनीय मृत्यु हुने गरेको पाइन्छ। यो तथ्य विभिन्न राष्ट्रिय तथा अन्तर्राष्ट्रिय संस्थाहरूबाट गरिएका अनुसन्धानबाट पुष्टि भएको विषय हो। यदि सुर्तीजन्य वस्तुमा करवृद्धि गरेमा त्यस्ता वस्तुको मूल्य बढ्न जाँदा अम्मलीहरूले उपभोग कम गर्न सकिन्छ। धूमपान नै त्याग गर्ने भई अल्पायुमै हुने जीवनको क्षति टाल्न वा मृत्युलाई सार्न सकिन्छ। डाक्टरहरूले कतिपय बिरामी ग्राहकलाई खानपान, रहनसहन वा दिनचर्यामा परिवर्तन नगरेमा मरिन्छ भन्ने सन्देश दिन्छन्। बिरामीले दिनचर्यामा फेरबदल गरेका अनुभव हामी सबैलाई छ। त्यसैले धूमपानका अम्मलीहरूलाई पनि यसको सेवनले प्राणघातक रोगको सिकार बनाउँछ। जनधन दुवैको क्षति हुने तथ्यलाई जनमानसमा व्यापक प्रचार गरी सचेत गराउनु जरुरी छ। किनकि मानिस मृत्युसँग डराउँछ। मानिसको जन्मपछि मृत्यु अवश्यंभावी छ। यो अन्तिम सत्य हो भनेर सरकारले सुर्तीजन्य वस्तुको आयात वा उत्पादन, ओसारपसार र खरिदबिक्रीमा नियन्त्रणका उपाय अपनाउनु पर्छ। दीर्घकालसम्म सुर्तीजन्य पदार्थको अमल गर्नेहरू क्यान्सरबाट पीडित हुने गरेको अध्ययनहरूले प्रमाणित गरेका छन्। सुर्तीजन्य पदार्थको सक्रिय सेवनका कारण सिर्जना हुने विभिन्न प्रकृतिका रोगबाट ग्रसित हुनु सामान्य भइसकेको छ। जसबाट विश्वमा वार्षिक ७० लाखभन्दा बढी मानिसले अकालमा जीवन गुमाउँछन्। त्यस्ता पदार्थको अप्रत्यक्ष सेवनबाट करिब १० लाखभन्दा बढीले जीवन गुमाउँछन्। विश्व स्वास्थ्य संगठनले प्रकाशन गरेका प्रतिवेदनहरूमा लेखिएको तथ्यांक हो यो। नेपालको हकमा यस्तो संख्या वार्षिक ३७ हजारभन्दा बढी छ। प्रतिघण्टा चार जनाभन्दा बढीले ज्यान गुमाउने गरेको पाइन्छ। केही वर्षदेखि नेपालमा सुर्तीजन्य वस्तुको उपभोग लगायतका विषयमा अध्ययन र अनुसन्धान गरिरहेको छ, नेपाल विकास अनुसन्धान प्रतिष्ठानले। यसबारेको प्रतिवेदनमा उक्त तथ्यांक पाइन्छ। यस हिसाबले नेपालमा अनुमानित १ लाख ५० हजारले बर्सेनि आफन्त गुमाउने गरेको पुष्टि हुन्छ। धूमपानका कारण बर्सेनि नेपालको कुल गार्हस्थ्य उत्पादनको १०४ प्रतिशत बराबरको नेपाली रुपैयाँको आर्थिक नोक्सानी हुने गरेको पाइन्छ। सुर्तीजन्य पदार्थको प्रयोगबाट नेपाल र नेपालीको आर्थिक र स्वास्थ्य अवस्थामा के कति क्षति पुगेको छ भन्ने बारेमा विभिन्न राष्ट्रिय एवं अन्तर्राष्ट्रिय सरकारी तथा गैरसरकारी संस्थाबाट खोज अध्ययन भइरहेका छन्। गम्भीर प्रकृतिका तथ्य र तथ्यांकहरू जनमानसमा नपुगेको पाइन्छ। बजारमा सुर्तीजन्य पदार्थ सस्तो मूल्यमा सर्वत्र र सर्वसुलभ प्राप्त हुनु पनि समस्या हो। ती वस्तुको मूल्य वृद्धिभन्दा जनताको क्रयशक्ति सामथ्र्यको वृद्धि बढी भएका कारण त्यस्ता पदार्थको उपभोगमा खासै कमी आएको छैन। फलस्वरूप नेपालमा सुर्तीजन्य पदार्थको सेवनकर्ताको संख्या १५ देखि ६९ वर्ष उमेरसमूहका जनसंख्याको करिब ३२ प्रतिशत छ। जुन यस क्षेत्रका अन्य देशको तुलनामा निकै उच्च हो। नेपालले सहस्राब्दी विकास लक्ष्यमार्फत स्वास्थ्य क्षेत्रमा विभिन्न उपलब्धि प्राप्त गर्न विश्व समुदायसमक्ष प्रतिबद्धता व्यक्त गरेको छ। जसमा धूमपानका अम्मली घटाउने लक्ष्य पनि छ। मुख्यतः १५ देखि ६९ वर्ष उमेरसमूहका चुरोट पिउनेको संख्यालाई ५२ प्रतिशतमा झार्ने लक्ष्य छ। हालको प्रयोगकर्ताको प्रतिशतबाट घटाएर यो लक्ष्यमा पुग्न कठिन हुने देखिन्छ। सुर्तीजन्य वस्तुमा कर वृद्धि गरेमा त्यस्ता वस्तुको मूल्य बढ्छ। अम्मलीहरूले उपभोग कम गर्न सक्छन्। धूमपान नै त्याग गर्ने भई अल्पायुमै हुने जीवनको क्षति टाल्न पनि सकिन्छ। धूमपानका कारण लाग्ने क्यान्सर, मधुमेह, मुटु, फोक्सो र श्वासप्रश्वाससम्बन्धी नसर्ने रोगबाट जीवन गुमाउने बिरामीको संंख्यामा २२ प्रतिशतबाट ७३ प्रतिशतमा झार्ने लक्ष्य छ। सरकारले सन् २०३० सम्ममा हासिल गर्न राखेका यी लक्ष्य प्राप्त गर्न पनि धूमपानको प्रयोगमा व्यापक कटौती गराउन सक्नुपर्ने देखिन्छ। त्यो भनेको जनचेतनाको अभिवृद्धि गर्नु र धूमपानमा प्रयोग हुने वस्तु महँगो पार्नु हो। विश्व स्वास्थ्य संगठनले धूमपान प्रयोगकर्ताको संख्यामा कटौती ल्याउन कर वृद्धिको माध्यमबाट महँगो पार्न भनेको छ। त्यस्ता वस्तुको बजार मूल्यमा ७० देखि ७५ प्रतिशतसम्म करको अंश हुनु उपयुक्त छ भनी संगठनले सिफारिस गरेको छ। अधिकांश विकसित र धनी देशले यस्ता वस्तुमा उच्च दरले करारोपण गरेको पाइन्छ। सार्क क्षेत्रका श्रीलंका, बंगलादेश, पाकिस्तान, भारतलगायतका छिमेकी देशमा पनि ती वस्तुमा लाग्ने करको दर मूल्यको ५८ प्रतिशतभन्दा बढी देखिन्छ। तर, नेपालमा केवल ३८ प्रतिशत मात्र रहेको तथ्य प्रकाशित छ। मानिसले धूमपानका कारण लागेका क्यान्सरजस्ता घातक र नसर्ने प्रकृतिका रोगहरूबाट मुक्त हुन ठूलो धनराशि खर्च गर्नुपर्छ। फलस्वरूप अधिकांशः गरिबीमा परिणत हुन्छन्। कतिपयले जीवन नै समाप्त पार्छन्। कतिपयले आफन्त गुमाउँछन्। यो दुष्चक्रका कारण सरकारले सहस्राब्दी विकास लक्ष्यमा राखेको गरिबी निवारणको लक्ष्य पनि हासिल हुन कठिन हुने देखिन्छ। नेपालको संविधानले जनताका स्वास्थ्यसम्बन्धी हकको प्रत्याभूत गरेको छ। संविधानप्रदत्त नेपालीको यस हकको संरक्षणका निमित्त सरकारले सर्वसाधारण जनताको सार्वजनिक स्वास्थ्य प्रतिकूल हुने कार्यमा रोक लगाउन पाउने संवैधानिक व्यवस्था छ। त्यसैले सरकारले जनताको सुस्वास्थ्यलाई ध्यानमा राखेर सुर्तीजन्य वस्तुहरूमा करको माध्यमबाट मूल्यवृद्धि गराएर दीर्घ जीवनसम्म बाँच्न पाउने अधिकारको संरक्षण गर्न सक्छ। धूमपानका अम्मलीले पनि पूरा आयु बाँच्न पाउने अधिकारको रक्षा अधिकारकर्मीले गर्नुपर्छ। सरकारले आर्थिक वर्ष २०७८०७९ को बजेटमार्फत सुर्तीजन्य वस्तुमा लाग्ने अन्तःशुल्कमा करिब २५ प्रतिशतले वृद्धि गर्यो। तैपनि २०७७०७८ को पहिलो ८ महिनाको र चालू आर्थिक वर्षको सोही अवधिको आयातको तथ्यांक केलाउँदा सबै किसिमका सुर्ती र हुक्का फ्लेभरको पैठारी परिमाण बढेको देखिएको छ। विगत तीन वर्षको पहिलो आठ महिनाको सुर्तीजन्य वस्तुको आयात र निर्यात व्यापारतर्फ निर्यात बर्सेनि घटिरहेको देखिन्छ। आयात गत आर्थिक वर्षभन्दा चालू आर्थिक वर्षमा बढेको छ। यसले व्यापार असन्तुलन बर्सेनि बढिरहेको देखिन्छ। नीतिनिर्माताहरू अहिले आगामी वर्षका लागि सरकारको नीति तथा कार्यक्रम र बजेटको तर्जुमामा तल्लीन रहेको वेला उनीहरूको ध्यानाकर्षण गरिएको हो। गरिबी निवारणलगायतका सहस्राब्दी विकास लक्ष्य हासिल गर्न प्रयत्नशील हुने, धूमपान विरोधी अधिकारकर्मी र सामाजिक अभियन्ताको मनोबल बढाउने काम हुनु आवश्यक छ। शर्मा धूमपान विरोधी अभियन्ता हुन्।"
जिम्बावेसँग एकदिवसीय खेलका लागि नेपाली टोली घोषणा,"काठमाडौं : नेपाल क्रिकेट संघ(क्यानले) जिम्बावेसँग खेल्ने एकदिवसीय खेलका लागि नेपाली टोलीको घोषणा गरेको छ। नेपालले शनिबारबाट किर्तिपुर खेल मैदानमा जिम्बावेसँग तीन एक दिवसिय र तीन टी२० खेल खेल्नेछ। क्यानले घोषणा गरेको टोलीमा कप्तान सन्दीप लामिछाने, आशिफ शेख, देव खनाल, दिपेन्द्रसिं ऐरी, रोहित पौडेल, आरिफ शेख र बिनोद भण्डारी रहेका छन्। यस्तै करन केसी, सोमपाल कामी, कुशल भुर्तेल, सागर ढकाल, बिक्रम सोब, किशोर महतो, सुनिल धमाला, सुशन भारी र आदिल अन्सारी रहेका छन्। खेल बिहान ९ बजेदेखि हुनेछ।"
आईपीएल : लखनऊ र पन्जाब भिड्दै,काठमाडौं : इन्डियन प्रिमियर लिग(आईपीएल) अन्तर्गत आज लखनऊ सुपर जायन्ट्स र पन्जाब किंग्स भिड्दै छन्। खेल महराष्ट्र क्रिकेट स्टेडियमा साझ ७:४५ बजेदेखि हुनेछ। पन्जाब ८ खेलमा ४ खेल जित्दै अंक तालिकाको ७औं स्थानमा रहेको छ भने लखनऊ ८ खेलमा ५ खेल जित्दै अंक तालिकाको चौथो नम्बरमा रहेको छ।
जिम्बावेसँगको खेल नेपाली खेलाडीका लागि एक्सपोजर पाउने अवसर हो : दशानायके,"काठमाडौं : नेपाली क्रिकेट टोलीका मुख्य प्रशिक्षक पुवुदु दशानायकेले जिम्बावेसँगको खेलले नेपाली टोलीलाई फाइदा पुग्ने बताएका छन्। शुक्रबार काठमाडौंमा आयोजित प्रि म्याच कन्फ्रेन्समा प्रशिक्षक दशानायकेले नेपाली टोलीमा युवा खेलाडीहरु रहेकाले उनीहरुले एक्सपोजर पाउने बताए। उनले आफू विस्तारै नेपाली टिम राम्रो बनाउने अभियानमा अघि बढेको बताए। 'अब धेरै प्रयोग नगर्ने, बलिङ र ब्याटिङको युनिटलाई बलियो बनाउने गरी अघि बढेको छु,' उनले भने। त्यस्तै कप्तान सन्दीप लामिछानेले नेपाली टिम अहिले सन्तुलित रहेको बताउँदै पछिल्लो सिरिजभन्दा केही परिवर्तन देख्न सकिने बताए। जिम्बावेसँग खेल्दा नेपाली टिमले धेरै कुराहरु सिक्नसक्ने बताउँदै अमेरिकाको सिरिज अगाडि यो प्रतियोगिताले टिमलाई थप ऊर्जा दिने उनले बताए। जिम्बावेका प्रमुख प्रशिक्षक डगलस होन्डोले आफ्नो टिमले पनि उताको सिरिजबाट धेरै सिकेर आएको बताउँदै नयाँ खेलाडीहरु रहेकाले प्रतिस्पर्धात्मक खेल हुने बताए। अमेरिकामा हुने आइसीसी विश्वकप लिग टूअन्तर्गतको तयारीका क्रममा रहेको नेपाली टिमले जिम्बावेको ए टिमसँग ३ वटा मैत्रीपूर्ण एक दिवसीय म्याच खेल्न लागेको हो। भोलिदेखि टियु मैदानमा हुने खेलको सम्पूर्ण तयारी पूरा भएको क्यानले जनाएको छ।"
