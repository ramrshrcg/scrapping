शीर्षक,विवरण
विकासमा राजनीतिक जिम्मेवारी,"विकासलाई सन्तुलित, उपलब्धिमूलक र दिगो गराउन योजनाबद्ध विकासको थालनी भएको हो। योजनाबद्ध विकास पद्धतिलाई विश्वका अधिकांश मुलुकहरूले आफ्ना देशको सामाजिक एवं आर्थिक विकासको मुख्य आधार बनाएका छन्। नेपालमा योजनाबद्ध विकासको औपचारिक थालनी भएयता हालसम्म १४ वटा योजना सम्पन्न भई १५औं योजना कार्यान्वयनमा छ। राजनीतिक परिवर्तनपश्चात् वृद्धि भएको जनताको महत्वाकांक्षा साथै विकासको प्रतिस्पर्धाले विश्वव्यापी रूपमा ल्याएको परिवर्तनसमेतलाई अंगीकार गरी मुलुकको समग्र विकासका कार्यहरू स्थानीय तहसम्म योजनाबद्ध रूपमा संस्थागत हुँदै आएको छ। यसबाट मुलुकको समग्र विकास अभियान गतिशील हुने तथ्यमा विश्वास गरिएको छ। २१०० सालसम्म नेपाललाई उच्च आय भएको मुलुकमा पुर्याई समृद्ध नेपाल : सुखी नेपाली को राष्ट्रिय आकांक्षा पूरा गर्ने कार्य सबै तहको सरकारका लागि चुनौतीपूर्ण रहेको छ। मुलुकको समग्र आर्थिक तथा सामाजिक विकासलाई मजबुत गराउन मूलतः गरिबी निवारण, शिक्षा, स्वास्थ्य, लैंगिक समानतालगायतका सामाजिक क्षेत्र एवं भौतिक पूर्वाधार तथा ऊर्जा क्षेत्रमा उल्लेख्य उपलव्धि हासिल हुने गरी एकीकृत गर्नु अपरिहार्य भएको छ। यस सन्दर्भमा योजनाबद्ध विकासको करिब सात दशकको अनुभवसमेतका आधारमा स्थानीय तहसम्मका विकास आयोजनाहरूलाई विकासको सिद्धान्त, मूल्य, मान्यता, आवश्यकता र प्राथमिकताका आधारमा योजनाबद्ध गराउनु आवश्यक भएको छ। राष्ट्रिय विकासप्रतिको राजनीतिक संवेदनशीलता र वित्तीय अनुशासन कमजोर भएका कारण मुलुकको विकास अभियान गतिशील हुन नसकेको गुनासाहरू छन्। राजनीतिक एवं प्रशासनिक दृष्टिले स्थानीय तहसम्म योजनाबद्ध विकासको संस्थागत सुदृढीकरण अझै कमजोर अवस्थामा रहेको सन्दर्भमा योजनाबद्ध विकासको संस्थागत सुदृढीकरण अत्यावश्यक भएको तथ्य सर्वस्वीकार्य छ। मूलतः सरकारका नीति, योजना, रणनीति, निर्णयहरूलाई परिवर्तित सन्दर्भ अनुकूल विकासमुखी गराउने साथै यस्ता नीति योजनाको कार्यान्वयनकालागि कार्यान्वयन संयन्त्रलाई निरन्तर चुस्त, दुरुस्त, सक्षम र कामयावी राख्नुपर्ने भएकाले नीतिगत एवं कार्यविधिगत रूपमा नै योजनाबद्ध अवधारणा, कार्यविधी र कार्यसंस्कार आवश्यक भएको छ। परिवर्तित राजनीतिक, सामाजिक, प्रशासनिक एवं प्रविधिगत परिवेश अनुकूलको योजनाबद्ध विकासको पद्धति आवश्यकता भएको छ। मूलतः वाह्य सहयोग, लगानीलाई निरन्तरता दिई विकासमा लगानी वृद्धि गर्न, पिछडिएको क्षेत्र, समूह, वर्ग, लिंगलाई विकासको मूलप्रवाहमा समाहित गर्न, विकास साझेदारहरूको विकासप्रतिको उत्साहलाई उपलब्धिमा परिणत गर्न, विकासका आधारभूत पूर्वाधारहरूको संस्थागत विकास, सुदृढीकरण गर्न वडातहसम्मका सरकारले योजनाबद्ध विकासको अभ्यासमा प्रतिबद्ध र अग्रसर हुनु जरुरी भएको छ। विकासका प्राथमिकताहरू मुलुकको करिब सात दशकको योजनाबद्ध विकासका प्राथमिकतालाई दुई चरणमा विभाजन गरी अध्ययन गर्न सकिन्छ। २०४६ सालको राजनीतिक परिवर्तनभन्दा अगाडिसम्म आवधिक योजनाहरूको विकासका प्राथमिकताहरूको स्वरूप, शैली र संरचना परम्परागत रहेको पाइन्छ।प्रथम पञ्चवर्षीय योजनादेखि सातौं पञ्चवर्षीय योजनासम्मका विकासका प्राथमिकताहरू मूलतः कृषि एवं औद्योगिक उत्पादनमा वृद्धि गर्ने, भूमि सुधारको विकासमा जोड दिने, यातायात, सञ्चार, बिजुली, सिँचाइजस्ता आधारभूत पूर्वाधारहरूको विकासमा जोड दिने छ। यस्तै,शिक्षा स्वास्थ्यजस्ता सामाजिक सेवाको विकासमा जोड दिने, श्रम शक्तिको प्रभावकारी उपयोग तथा जनसंख्याको वृद्धिलाई नियन्त्रण गर्ने, निकाशी व्यापारमा जोड दिनेलगायत विषयमा केन्द्रित थिए। उक्त समयमा विकासका आधारभूत संरचना तयार गर्ने कार्यमा उपलव्धि हासिल भएको स्वीकार गर्न सकिन्छ। २०४६ सालको राजनीतिक परिवर्तनपश्चात अर्थात् आठौं योजनादेखि हालसम्मका आवधिक योजनाहरूका विकास प्राथमिकताहरू मूलतः सुशासन एवं सार्वजनिक सेवा प्रवाहलाई प्रभावकारी गराउने, जलविद्युत् तथा अन्य ऊर्जा विकासमा जोड दिने, कृषि क्षेत्रको उत्पादकत्व वृद्धि गर्ने, विविधीकरण र व्यवसायीकरणमा जोड दिने भनिएको छ। स्थानीय विकास, विकेन्द्रीकरण, क्षेत्रीय सन्तुलनमा जोड दिने, पर्यटन, उद्योग र व्यापार क्षेत्रको विकासमा जोड दिने, रोजगारीको सिर्जना र मानवस्रोत विकासमा जोड दिनेतर्फ उन्मुख छन्। साथै औद्योगिक विकास एवं पर्यटन प्रवद्र्धनमा जोड दिने, निर्यात प्रवद्र्धन र विविधीकरणमा जोड दिने, पुनर्निर्माण एवं पुनस्र्थापना, पछाडि परेको वर्ग, समूह, क्षेत्र, लिंगको समावेशीकरण एवं यस्ता क्षेत्रको लगानीमा वृद्धि गरिने जस्ता क्षेत्रमा केन्द्रित भएकोपाइन्छ। पछिल्ला आवधिक योजनाहरूले निर्धारण र संविधानमा व्यवस्था भएको राज्यका नीतिसँग तादात्म्य रहेका यी विकासका प्राथमिकताहरू मुलुकको समग्र विकासका दृष्टिले उच्च महŒवकाभए तापनि राजनीतिक इमान्दारिता र विकासप्रतिको संवेदनशीलता कम भएका कारण बजेटको प्राथमिकता भोट वैंक मजवुत गराउने र वितरणमुखी कार्यक्रमतर्फ उन्मुख हुने गरेको पाइन्छ। समस्याहरू मुलुकको योजनाबद्ध विकास अभियानले आन्तरिक आवश्यकता, सम्भावना र क्षमता अनुरूपका विकासका आधारहरू तयार गर्न सकेको छैन। हचुवा र महत्वाकांक्षी आयोजनाहरू तर्जुमा गर्ने साथै राष्ट्रियभन्दा राजनीतिक स्वार्थलाई केन्द्रबिन्दु वनाएर कार्यक्रम सञ्चालन गर्ने गराउने प्रवृत्ति भएका कारण विकास अलमलिएको अनुभूति भएको छ। योजनाबद्ध विकासको लामो समयको निरन्तर प्रयास साथै खर्बौं रुपैयाँको लगानीका बाबजुद पनि मुलुकको समग्र आर्थिक एवं सामाजिक विकासका आधारहरू मजबुत हुन नसक्नुले विकास प्रक्रियामा समस्या रहेको स्पष्ट हुन्छ। यसमा मूलतः विकासकतर्फको नयाँ सोच, अवधारणा, शैली, संरचना, पद्धतिमा अन्तरघुलन हुन महत्व नदिएको,आवधिक योजना, दीर्घकालीन नीति, वार्षिक नीति, योजना एवं कार्यक्रम वीचमा तादात्म्यता हुन सकेको देखिँदैन। राम्रा नीति, योजना, रणनीतिहरूलाई निरन्तरता दिन नसकिएको, विकासप्रतिको राजनीतिक प्रतिबद्धता, अग्रसरता र जवाफदेहीता कमजोर भएको पाइन्छ। आयोजनाको कार्यसम्पादन अत्यधिक जटिल, खर्चिलो र ढिलासुस्ती भएको, संकुचित राजनीतिक सोच र व्यवहारका कारण स्वीकृत भएका र कार्यान्वयनमा गएका राष्ट्रिय महत्वका ठूला आयोजनाहरू खारेज गरी टुक्रे आयोजनामा बजेट बाँड्ने प्रवृत्तिले विकासको मूल्य मान्यताको उपहास भएको छ। विकासको सिद्धान्तविपरीत क्षमता नभएका व्यक्ति समूहलाई निहित स्वार्थलाई केन्द्रमा राखी आयोजना दिने प्रवृत्तिका कारण ठूला आयोजनाहरू अवरुद्ध हुनुका साथै विकास निर्माणको गुणस्तर घट्दै गएको छ। संघ, प्रदेश र स्थानीय तहका योजना तथा कार्यक्रमहरूमा सामञ्जस्यता ल्याउन नसकिएको, तीनै तहको विकास प्रयासलाई राष्ट्रिय हित अनुकूल एकीकृत गर्न आवश्यक समन्वय कायम गर्न तहगत समन्वयसम्बन्धी स्पष्ट कानुनी आधार तयार हुन नसकेको, राष्ट्रिय गौरवका आयोजना, रूपान्तरणकारी आयोजना र राष्ट्रिय प्राथमिकता प्राप्त कार्यक्रम तथा आयोजना निर्धारण गर्ने सम्बन्धमा स्पष्ट कानुनी आधार र मापदण्डको अभाव छ। ठूलो संख्यामा रहेका रुग्ण आयोजनाहरूको सम्बन्धित निकाय र तहहरूले उत्तरदायित्व नलिँदा कार्यान्वयनमा अपेक्षित प्रगति हुन नसकेको, राष्ट्रिय योजना आयोग र प्रदेशस्तरीय योजना तर्जुमा गर्ने निकायहरूबीच समन्वय र नीतिगत सामञ्जस्यताको कमी छ।राष्ट्रिय योजना आयोगको कार्य प्रणालीमा राजनीतिक प्रभाववढी देखिएको, राष्ट्रिय प्राथमिकता र दाता प्राथमिकतावीच, दातृ र राष्ट्रिय कार्यप्रणालीवीच समन्वय पनि हुन सकेको छैन। क्षेत्रगत नीति र राष्ट्रिय नीतिबीच समन्वय कायम गराउन नसकिएको अवस्था कायमै छ। चुनौतीहरू आवधिक योजना र वार्षिक योजना एवं कार्यक्रमका बीच तादात्म्यता कायम गरी सघीयतहदेखि स्थानीय तहसम्मका विकास आयोजनाहरूलाई विकासका नयाँ अवधारणा, मूल्य, मान्यता र आचरणमा संचालन गर्ने गराउने कार्य मुख्य चुनौतीका रूपमा रहेको छ। यसका लागि राजनीतिक नेतृत्वको नैतिक जिम्मेवारी र वित्तीय अनुशासनमा विकासप्रतिको स्वच्छ प्रतिबद्धता र जवाफदेहीता कायम गर्नु जरुरी भएको छ। तीनै तहका योजना तथा कार्यक्रमहरूका बीचमा सामञ्जस्यता कायम राख्दै बृहत्तर राष्ट्रिय हितमा एकीकृत गरी विकासका प्रयासहरूलाई समन्वय गर्नुपर्ने, आवधिक योजनासँगको सामञ्जस्यता कायम राख्दै वित्तीय अनुशासन कायम राख्नुपर्ने, सन् २०३० सम्ममा मध्यम आय भएको मुलुकको स्तरमा पुग्न दीर्घकालीन सोच, नीति, योजना र कार्यक्रमलाई सबै तह र क्षेत्रमा सामञ्जस्यता र एकरूपता ल्याई कार्यान्वयनमा केन्द्रित गर्ने कार्य चुनौतीपूर्ण छन्। सार्वजनिक निजी साझेदारी, प्रत्यक्ष वैदेशिक लगानी, विकास सहायता लगायतका आन्तरिक र बाह्य स्रोतहरूको समेत पहिचान गरी आर्थिक वृद्धि र रोजगारी सिर्जना गर्ने लगानीयोग्य परियोजना सहितको लगानी ढाँचा तयार गर्ने विषय पनि चुनौतीपूर्ण छ। संघप्रदेश र संघप्रदेशस्थानीय तहको योजनागत समन्वयलाई प्रभावकारी गराउने र विकास साझेदारीलाई उपलब्धिमूलक गराउनुपर्ने देखिएको छ। देशको सामाजिक आर्थिक विकासमा योगदान पुर्याउन सक्ने आयोजना र परियोजनाहरू छनौट गरी लगानीको सुनिश्चितता प्रदान गर्ने कार्यहरूवर्तमान चुनौतीका रूपमा रहेका छन्। गर्नुपर्ने सुधारहरू आवधिक एवं दीर्घकालीन योजनाका लक्ष्य, नीति, रणनीति, कार्यनीतिलाई पालना नगर्ने एवं राष्ट्रिय योजना आयोगबाट भएका विकासका दिशानिर्देशहरूको अनुसरण नगर्ने प्रवृत्ति वढ्दै गएको छ। राष्ट्रिय विकासका लागिभन्दा पनि राजनीतिक निहित स्वार्थबाट प्रेरित भई विकासका सिद्धान्त, मूल्य, मान्यतालाई बेवास्ता गरी कामगर्ने अस्वस्थ्य प्रतिस्पर्धाका कारण मुलुकको योजनाबद्ध विकास अलमलिएको छ। परिवर्तित आर्थिक सामाजिक स्वरूप एवं विश्व परिवेशबाट आएको विकासको आयामसँग तादात्म्यता कायम गरी विकासलाई समय सान्दर्भिक गराउने कार्यमाराजनीतिक नेतृत्वको एक्यबद्धता एवं अग्रसरता प्राप्त हुन सकेको छैन। यस सन्दर्भमा राजनीतिक नेतृत्वले मुलुकको समग्र विकास अभियानलाई योजनावद्ध विकासको मूल्य, मान्यता र सिद्धान्तअनुरूप दिशानिर्देश गर्न जरुरी भएको छ। विगतका योजनाहरूको कार्यान्वयनको सिकाइ, संविधानमा व्यवस्था भएका राज्यकानीतिहरू साथै आवधिक योजनाले निर्धारण गरेको रणनीति एवं कार्यनीतिहरूकोअनुशरणलाई मुख्य दायित्वका रूपमा लिइनु पर्छ। विकासका नयाँ सोच, अवधारणा, सफल अभ्यासका साथै लोकतान्त्रिक मूल्य, मान्यता, विकासको स्थानीय आवश्यकता र सम्भावनाका आधारमा मुलुकको समग्र योजनाबद्ध विकास अगाडि बढाइनुपर्छ। राष्ट्रिय हित, उन्नति र सम्वृद्धिका दृष्टिले उपयुक्त हुने नीति, योजना, रणनीतिहरूको निरन्तरताका लागि राजनीतिक प्रतिबद्धता कायम गर्नुपर्ने, राष्ट्रिय प्राथमिकता र दाता प्राथमिकतावीच दातृ र राष्ट्यि कार्यप्रणालीवीच समन्वय गर्नु आवश्यक छ। तहगत सरकारका नीतिबीच समन्वय कायम हुनुपर्ने, पुँजीगत खर्च बढाउनका लागि प्रशासनिक संयन्त्रलाई क्षमतावान गराउनुपर्छ। साथै संघ, प्रदेश र स्थानीय तहहरूले विकासको मूल्य, मान्यता, ढाँचा एवं शैलीलाई एकिकृत रूपमा समग्र मुलुकको विकासतर्फ उन्मुख गराउने कार्यलाई प्राथमिकता दिनुपर्छ। निहित स्वार्थका लागि राजनीतिक गलत प्रवृत्तिका कारण विकास आयोजनाहरूमा अनेक समस्या देखिएको छ। अस्थिरता, अलमलाहट, अवरोध, लागत वृद्धिलगायत विकृतिहरूको नियन्त्रण गर्न संघीयतहदेखि स्थानीय तहसम्मका सार्वजनिक जिम्मेवारीमा रहेका राजनीतिक नेतृत्वले जिम्मेवारी लिनु पर्छ। संघ र स्थानीय तहवीचको विकासको समन्वय, स्रोत परिचालन, सहकार्यलाई मजबुत र जवाफदेहीपूर्ण गराउनुपर्छ। बजेट तर्जुमा, श्रोत परिचालन, आयोजना कार्यान्वयन साथै भुक्तानीमा हुनुपर्ने वित्तीय अनुशासन कायम गर्न जरुरी भएको छ। साथै राष्ट्रिय विकास निर्माणमा जिम्मेवारी निर्वाह नगर्ने ठेकेदार, आयोजना प्रमुख, स्थानीय वडातहसम्मका जिम्मेवार पदाधिकारीहरूलाई संरक्षण गर्ने गैरजिम्मेवारीपूर्ण प्रवृत्तिका विरुद्धमा सरोकारवाला र उपभोक्ताहरू जागरुक हुनु आवश्यक भएको छ। न्यौपाने बागमती प्रदेशका सचिव हुन्।"
नैतिकताभित्रको सचेतता,"असल चरित्र मानवको विशिष्ट गुण हो भने नैतिकता सर्वश्रेष्ठ गुण। नैतिकताले व्यक्तिको चरित्रलाई चित्रण गर्र्दै सकारात्मक चिन्तन र अनुशासनको मार्गमा डोहोर्याउँछ। नैतिकताको कुनै सीमा हुँदैन। तर, यसका गुणहरूका आधारमा महसुस र अनुभूतिहरूमा मापन गर्न भने नसकिने होइन। महसुस र प्रभावले सिर्जना गरेका सकारात्मक वा नकारात्मक नतिजाहरूमा खोज्न सकिन्छ। नैतिकताले नै मानिसमा राष्ट्रभक्तिको भावना पैदा गराउँछ। शैक्षिक डिग्री र धनसम्पत्ति हुँदैमा मानिस नैतिकवान हुन्छ भन्ने होइन। नैतिकतामा जोडिएको महŒवपूर्ण विषय हो, मानिसले आफूलाई बिर्सनु हुँदैन। आफूले आफैंलाई पनि हेर्नुपर्छ। अरूतिर मात्र औंला ठड्याउनु, अरूलाई मात्र दोषी देखिरहनु, आत्मसमीक्षा गर्न नसक्नु आदि नैतिक चरित्रवान् व्यक्तिको विशेषता होइन। आफू पनि कति इमानदारी, सदाचारी र जिम्मेवारी छु ? भुल्नु हुँदैन। आफूभित्र के कति देशभक्ति, अनुशासन र परोपकारी भावनाहरू छन् आफूले आफैंलाई जाँच्न सक्नुपर्छ। नैतिक तथा चरित्रवान्ले मात्र सर्वत्र नैतिकताको खबरदारी गर्ने हैसियत राख्छ। मानिसलाई सदाचार र नैतिकताले नै सबल र सफल बनाउँछ। सदाचारको सिद्धान्तले चरित्र निर्माण गर्छ भने चरित्रले नैतिकता। गुणमा आधारित नैतिक प्रणालीमा सद्चरित्रले महŒवपूर्ण स्थान लिएको हुन्छ। एक व्यक्तिको गुण अर्को व्यक्तिका लागि सहयोगी सिद्ध हुँदै कुनै एक परिस्थितिमा पुगेर नतिजा देखाउन सक्छ। आनन्द र गुणले सधंै एकआपसमा संगत गर्छ। मानिस नैतिकवान् बन्न नैतिकताका आधारभूत सिद्धान्तहरू बुझ्न जरुरी हुन्छ। गुणका सिद्धान्तहरूको नैतिक सिद्धान्तहरूसँग तुलना हुँदैन। व्यक्तिको चरित्र र समग्र व्यक्तित्व उसले प्राप्त गरेको शिक्षा तथा पारिवारिक वातावरण एवं सामाजिक संस्कारहरूले निर्दिष्ट गर्छ। समाजमा इज्जत, प्रतिष्ठाको आधार नैतिकता र इमान्दारिताभन्दा पनि व्यक्तिले आर्जन गरेको आर्थिक सम्पन्नता, पहुँच वा शक्तिजस्ता कुरालाई आधार मानिने गरेको छ। एउटा व्यक्ति आर्थिक सम्पन्न वा राजनीतिक तथा प्रशासनिक उच्च ओहोदामा हुँदैमा असल ठान्नु गलत हुन सक्छ। भ्रष्ट र चरित्रहीन व्यक्तिले पनि आर्थिक सम्पन्नता, पहुँच तथा शक्ति प्रदर्शन गर्न सक्छ। शक्ति र दम्भले समाजलाई आफ्नो प्रभावमा राख्न सक्छ। समाजमा असल र खराब, सज्जन र दुर्जन प्रवृत्तिका बीचमा कुनै फरक नछुट्टिने अवस्था रहँदा दण्डहीनताको संस्कारले प्रशय पाउँछ। मानिस विवेक र चेतनाले गर्दा नै सृष्टिमा रहेका प्राणीमध्ये सर्वश्रेष्ठ प्राणी भएको हो। मानवता, नैतिकता, इमान्दारिता, ज्ञान, विवेक आदि मानिसमा हुनुपर्ने अत्यावश्यक गुणहरू हुन्। यी गुणका अभावमा मानिस र अन्य प्राणीबीच तात्विक भिन्नता रहँदैन। व्यक्तिले प्राप्त गरेको शिक्षा वा किताबी ज्ञानले मात्र उसको उत्कृष्टता पुष्टि गर्दैन। न त उसको चलाखीपना र चतुर्यताले असल छ भन्ने कुराको निश्चितता प्रदान गर्छ। आर्जन गरेको ज्ञान र विवेकसँगै सामाजिक, व्यावहारिक र मानवीय गुणले जति युक्त हुन्छ, त्यतिनै असल व्यक्ति ठहरिन्छ। मानव अधिकार, सामाजिक न्याय र प्राकृतिक रूपबाट समेत सबै मानिस जन्मकै आधारमा समान छन्। असमान छन् त ऊभित्रको स्वार्थ, सोच, चरित्र एवं नैतिकता। असल चरित्र र नैतिकता बिनाको मानिस पनि ठूलो कहलिन त सक्छ। समाजलाई भने सकारात्मकभन्दा नकारात्मक कुराहरू नै बढी दिने गरेको इतिहासले देखाएको छ। एक व्यक्तिले अर्को व्यक्तिमाथि लगाउने दृष्टिदोषले कलह निम्त्याउँछ। पारस्परिक सम्मान, सद्भाव, सहयोगजस्ता मानवीय आदर्श सामाजिक जीवनशैलीका अभिन्न आयाम हुन्। व्यक्तिको सामाजिक पहिचान वा प्रतिष्ठा ओहोदाले होइन, उसमा निहित गुणका आधारमा सामाजिक सम्मान कायम हुन आवश्यक छ। समाजमा अहिले मानवता, नैतिकता, इमान्दारिताजस्ता असल मानिसमा हुनुपर्ने गुणहरूमा क्षयीकरण हुँदै गइरहेको छ। पहिले विद्यालयका पाठ्यक्रममा अनिवार्य विषयको रूपमा रहेको नैतिक शिक्षा आज विधिका रूपमा मात्र राखिएका छन्। आधुनिकतासँगै नैतिकताका मूल्य मान्यताहरू स्वार्थमा आधारित बन्न थालेका छन्भन्दा अत्युक्ति नहोला। अनुशासन र सकारात्मक चिन्तन तथा सोचले मानिसको चरित्र विकास हुन्छ। जबसम्म मानिसले मानवीय मूल्यमान्यतामा आफ्नो कर्तव्य र दायित्व बुझ्दैन, उसले समाज बुझ्न सक्दैन। समाज नबुझ्नेले सामूहिक जीवन पद्धति र सामाजिक विविधताबारे बुझ्ने कुरै भएन। मानिसको व्यवहारले उसको चरित्र अध्ययन गर्छ। आजको बानी, व्यवहार र शिक्षाले भोलिको चारित्रिक गुण निर्धारण गर्छ। राष्ट्र, राष्ट्रिय एकता र सामाजिक संस्कारका भावनाहरूले समर्पणको भाव पैदा गर्छ। नैतिकता अनुशासन र स्वालम्बन सिर्जनशीलताजस्ता चारित्रिक गुण तथा आधारभूत सीपहरूले जीवनलाई सार्थक बनाउँछ। जिम्मेवारीपूर्ण आचारणले समावेशी समाजको निर्माणमा सहयोग पुर्याउँछ। असल व्यक्तिले मात्र घरपरिवार तथा समाजमा माया, सद्भाव, सहयोग, पारस्परिक सम्मान, मेलमिलापजस्ता मानवीय संस्कार कायम राख्न सक्छ। सभ्य, कल्याणकारी समाज निर्माणका लागि तथाकथित ठूलो होइन, असल, इमान्दार र चेतनशील व्यक्तिको खाँचो छ। समाजमा ठूलो होइन, असल मानिस हुने वा बन्ने संस्कारको विकास हुनु आजको आवश्यकता हो। आजका बालबालिका नै भविष्यका कर्णधार हुन्। उनीहरूलाई सानैदेखि ठूलोभन्दा असल बन्ने शिक्षा वा प्रेरणा दियौं भने भविष्यमा असल बन्ने र समाज पनि सभ्य हुने अपेक्षा गर्न सकिन्छ।"
"बैंकहरूको नाफा बढ्यो, देशको बढेन","दुई वर्षयता कोरोना महामारीका कारण धेरै सानाठूला व्यवसाय बन्द भए। पर्यटन सम्बद्ध व्यावसायिक संस्थाहरू त धेरै नै धराशाही भए। कोरोनाकै मुख्य असर स्वरूप देशकै अर्थतन्त्रको सबैजसो सूचक ओरालो लाग्यो। आर्थिक वृद्धि चार प्रतिशत नाघ्न सकेको छैन। तर, कोरोना महामारी छिचोलेर बैंकहरूले भने यसै अवधिमा पनि नाफा बढाए। बैंकहरूको नाफामा उछाल भन्ने किसिमका समाचार अहिले बजारमा बिकाउ छन्। गत आर्थिक वर्षमा सबैजसो वाणिज्य बैंक वित्तीय संस्थाहरूले आकर्षक नाफा गर्न सफल भएका छन्। उनीहरूका नाफा मात्रै बढेको छैन, खराब कर्जाको अवस्थामा पनि सुधार आएका छन्। बैंकहरूले कोरोना महामारीमा पनि आकर्षक नाफा आर्जन गर्न सकेको विषयलाई अनेक कोणबाट विश्लेषण गर्न सकिएला। त्योभन्दा पहिला उनीहरूको नाफाको अंक गणितलाई नियालौं। जस्तो कि गएको आर्थिक वर्ष ०७८७९ मा सञ्चालनमा रहेका २६ वाणिज्य बैंकको चौमासिकसम्मको मुनाफामा २३ प्रतिशतले वृद्धि भएको छ। गत वर्ष उनीहरूको कुल नाफा ७४ अर्ब नाघेको छ। वाणिज्य बैंकहरूले प्रकाशित गरेको वित्तीय विवरणअनुसार सो अवधिमा सबैभन्दा बढी राष्ट्रिय वाणिज्य बैंकले ५ अर्ब २१ करोड नाफा आर्जन गरेको छ। राष्ट्रिय वाणिज्य बैंकपछि अधिक नाफा गर्ने बैंकहरूमा क्रमशः ग्लोबल आईएमई बैंकले ५ अर्ब २० करोड, नबिल बैंकले ४ अर्ब ९७ करोड, एनआईसी एसिया बैंकले ४ अर्ब ५२ करोड, नेपाल इन्भेस्टमेन्ट बैंकले ४ अर्ब ८ करोड कमाएका छन्। त्यसैगरी एनएनबी बैंक, प्राइम कमर्सियल बैंक, नेपाल बैंक, सिद्धार्थ बैंक र मेगा बैंक पनि धेरै कमाउने बैंकहरूमा परेका छन्। सबैभन्दा कम मुनाफा गर्ने बैंक बनेको सेञ्चुरी कमर्सियल बैंकले पनि गत आर्थिक वर्षको चौमासिकसम्ममा १ अर्ब ३५ करोड मुनाफा गरेको छ। यसरी बैंकहरूले कोरोना महामारीका बीच पनि गत आर्थिक वर्षमा आकर्षक मुनाफा कमाउन सफल भएका देखिन्छन्। ठूला वाणिज्य बैंकहरू मात्रै हैनन् ख वर्षका विकास बैंक, ग वर्गका वित्त कम्पनीहरू र घ वर्गका लघुवित्तहरूले पनि आफ्ना नाफा बढाएका छन्। हालसम्म प्रकाशित राष्ट्रिय स्तरका ८ विकास बैंकहरूको मुनाफा पनि वाणिज्य बैंकहरूले जस्तै गरी बढाएका छन्। विकास बैंकहरूले गत आर्थिक वर्षको चौमासिकसम्ममा करिब २६ प्रतिशतले आफ्ना नाफा बढाएका विवरण सार्वजनिक भइसकेका छन्। यसरी वाणिज्य बैंक, विकास बैंक, फाइनान्स कम्पनीहरू, लघुवित्तहरू सबैंका मुनाफा बढेका बढ्यै छन्। तर, बैंकवित्तीय संस्थाहरूले ५० खर्बभन्दा बढी ऋण प्रवाह गर्दा पनि किन देशको मुनाफा भने बढिरहेको छैन ? किन देशको आर्थिक सुदृढीकरण हुन सकिरहेको छैन ? प्रश्न त उब्जिएकै छ। पुँजीको बागडोर सम्हालेका वित्तीय संस्थाहरूले नाफा आर्जन गर्नु उनीहरूका लागि, सीमित सेयरधनीहरूका लागि त गज्जबको कुरा हो। तर, बैंकहरूले बजारमा त्यत्रो पुँजीको विस्तार गर्दासम्म पनि झन्डै ३ करोड नेपालीको प्रत्यक्ष सरोकार राख्ने अर्थतन्त्र भने नाफामा जान नसक्नु पक्कै सुखद् होइन। अर्थतन्त्र नाफामा जान नसक्नु, मुलुकको आर्थिक वृद्धि र सुदृढीकरण हुन नसक्नु बैंकहरूको मात्र दोष पक्कै नहोला। तर, अप्रत्यक्ष हिसावले दोष बैंकहरूको पनि हो। त्यसमा पनि राष्ट्र बैंकको झनै हो। राष्ट्र बैंकले किन मुलुकको उत्पादन बढाउने, आर्थिक वृद्धिमा सघाउ पुग्ने, रोजगारी बढाउने र आर्थिक असमानता कम गर्दै लैजाने गरी बैंकहरूलाई नियमन गर्न सकेन। उनीहरूको कर्जा प्रवाहलाई किन प्रगतीशिल बनाउन सकेन ? प्रश्न उठ्छ नै। वास्तबमा भन्ने हो भने राष्ट्र बैंक एउटा स्वायत्त संस्था हो। अझ भनौं पोलिसि निर्माणमा काम गर्ने थिंकट्यांक संस्था भइकन पनि उसले दीर्घकाल सोचेर नीतिहरू ल्याउन नसकेकै हो। त्यसको एउटा उदाहरण मर्जर नीतिलाई लिन सकिन्छ। जस्तो किन २०७२ अघिसम्म राष्ट्र बैंकले विकास बैंकको संख्या करिब ९० वटा हाराहारी पुर्याएको थियो। वाणिज्य बैंक नै ३३ वटा पुगेका थिए। राष्ट्र बैंकले बैंकवित्तीय संस्थाहरूको दर्ता इजाजत क्रमशः बढाइरहेको थियो। तर, त्यसपछि आएका गभर्नरले बैंकहरूको अनिवार्य पँुजीवृद्धि तथा मर्जरको नीति ल्याए। नयाँ इजाजत रोक्नु त ठीकै हुन्थ्यो। तर, भएका संस्थाहरूलाई पनि अनिवार्य रूपमा गाभ्ने तथा गाभिने कुरामा फोर्स गर्नु ठीक थिएन। तर, राष्ट्र बैंकले आफंैले जन्माएका बैंकवित्तीय संस्थाहरूलाई निमोठ्दै गयो। लोकतन्त्रमा कुनै पनि कुराको नियन्त्रण होइन, नियमन जरुरी हो। तर, राष्ट्र बैंकले लोकतन्त्रको मूलभूत विशेषताको नै चिरहरण गर्यो। अहिले ९० वटा विकास बैंक झरेर १८ वटामा आइपुगेको छ। ७५ प्रतिशत विकास बैंकका अस्तित्व समाप्त भएको छ। त्यसले गर्दा रोजगारीको अवसरमा संकुचन आएको छ। वित्तीय पहुँच पनि गिरेको छ। तथ्यांकका रूपमा राष्ट्र बैंकले ६० प्रतिशत मानिसमा वित्तीय पहुँच पुगेको भनेको छ। बैंकहरूमा विभिन्न अल्झनउल्झनका हिसावले खाताहरू खोलेका, खुलाइएकै रमा वित्तीय पहुँचमा बढोत्तरी हुने भए अर्थतन्त्रको यो हालत कसरी हुन्थ्यो होला ? अहिले नेपालको अर्थतन्त्रभन्दा बैंकहरूको ऋणको आकार ठूलो भएको छ। अनौपचारिक अर्थतन्त्रको आकार ठूलो रहेकै कारण त्यो देखिएको हो। राष्ट्र बैंकको पछिल्लो तथ्यांकअनुसार बैंक तथा वित्तीय संस्थाहरूको अहिले ५० खर्ब ४६ अर्ब रुपैयाँ निक्षेप छ भने उनीहरूको ऋण प्रवाह ५० खर्ब ४५ अर्ब प्रवाह भएको छ। त्यसरी कुल निक्षेपभन्दा बढी कुल कर्जा प्रवाह हुँदा पनि बैंक वित्तीय संस्थाहरूबाट २ प्रतिशतले मात्रै ऋण पाएका छन्। ९८ प्रतिशत मानिस ऋण प्राप्त गर्ने अवसरबाट बञ्चित छन्। खासगरी सीमित पुँजीपति वर्गले नै अधिकांश ऋण प्राप्त गरेको अवस्था छ। खासगरी कर्जा र निक्षेपको तालमेल मिलाउन नसकेर बर्सेनि तरलता अभाव झेलिरहेका बैंकहरूले बढाएका नाफा हेर्दा लाग्छ नाफा कमाउनु मात्रै बैंकहरूको दायित्व हुन्। बैंकहरूको नाफा बर्सेनि उच्चदरमा बढिरहनु तर अर्थतन्त्र भने उकासिन नसकिनु गलत लगानी नीतिले नै हो। राष्ट्र बैंकले बैंकहरूलाई उत्पादनमूलक क्षेत्रमा, व्यापारघाटा कम गराउने हिसावले बैंकहरूलाई लगानी गर्ने नीति नल्याउँदा पनि अर्थतन्त्र भासमा पर्दै गएको हो। बैंकहरूले गर्ने लगानीहरू जति दलाल पुँजीपतिको हातमा पुग्ने, घरजग्गा कारोबारी, अटो व्यापारी र आयातमा आधारित सेवा व्यापारमा पुग्ने भएपछि अर्थतन्त्र ओरालो लाग्नु स्वाभाविक हो। त्यस्ता क्षेत्रमा बढेका कर्जा नियमन तथा नियन्त्रण नगरी देशको नाफा अर्थात् देशको आर्थिक वृद्धि अवश्य हुने छैन। अहिले गलत ठाउँहरूमा बैंकहरूको पैसा गएकैले पनि बैंकहरूले केही अर्ब त कमाए, तर देशले गुमाउँदै गएको छ। देशको अर्थतन्त्र चौपट हुँदै गएको छ। त्यसकारण नेपाल राष्ट्र बैंकले सघन रूपमा अध्ययन तथा अनुसन्धानमा जोड दिनुपर्छ। देशको अर्थतन्त्र चौपट हुने हिसावको कर्जा विस्तार योजनालाई नियमन गरिनुपर्छ। बैंकहरूबाट हुने लगानी प्रतिफल दिने क्षेत्रमा, उत्पादन बढाउने क्षेत्रमा, देशको अर्थतन्त्र विस्तार हुने हिसावले गरिनुपर्छ। त्यसमा राष्ट बैंकको भूमिका अहं छ। केवल जनसंख्याको दुई प्रतिशतलाई (त्यो पनि सीमित ठूला ऋणीलाई) ऋण प्रवाह गरेर आर्थिक उन्नयन कदापी हुँदैन। बढीभन्दा बढी मानिसले बैंकको कर्जामा पहुँच पाउनुपर्छ। सानोसानो स्केलमा पनि ऋण प्रवाह गर्न बैंकहरूले झन्झट मान्नु हुँदैन। देशैभरबाट सानोसानो स्केलमा निक्षेप संकलन गरेर पनि सीमित दुई प्रतिशत ऋणीलाई मात्र ऋण प्रवाह गर्ने अवस्थाले देश नाफामा जान सक्दैन।"
आमाले भरिएका वृद्धाश्रम,"कोरोना महाव्याधिका कारण लकडाउन अघि काठमाडौंलगायत देशका विभिन्न वृद्धाश्रममा जाने अवसर मिलेको थियो। वृद्धाश्रमका आमाहरूलाई सरसफाइ प्रवद्र्धनमा सहयोग गर्ने र कोरोना महामारीबाट उनीहरूलाई जोगाउने उद्देश्यले वृद्धाश्रमको भ्रमण गरेका थियौं। केही सामाजिक संस्थाका व्यक्तिहरूसहित काठमाडौंका पाँच, सात वटा आ श्रममा पुग्यौं। हरेक आ श्रममा आमाहरूको संख्या धेरै देखिन्थ्यो। स्वास्थ्य सरसफाइ र त्यससम्बन्धी केही डेमो प्रदर्शन गर्दै जाँदा आमाहरूले मलाई चाखपूर्वक हेर्नुहुन्थ्यो। गहभरि आँसु पार्दै एकजना आमाले भन्नुभयो, नानी, तिमी पनि भोलि बुहारी हुन्छौं। आमा हुन्छौं। त्यसपछि सासू हुन्छौं। तर हामीले जस्तो सास्ती भोग्नु नपरोस् है। यसरी वृद्धाश्रममा आएर बस्नु नपरोस् भनेर ती आमाले भन्दै गर्दा मनमा अलिकति डर लाग्यो। ए हो त, नारीले जति नै धेरै साहसका साथ काम गर्ने आँट गरे पनि, के अन्तिम विकल्प वृद्धाश्रम नै हो त ? छोरी जन्मिन्छिन्, हुर्की बढछन्। दुःख गर्छिन्। अन्तिममा अर्काको घर जान बाध्य नै हुन्छन्। उसले जति नै पढे, लेखे, सीप सिके पनि आर्थिक आयआर्जन गरे पनि, बिहे नै उनको अन्तिम विकल्प हो त ? बिहे गर्दा पनि अर्को ठाउँ जानै पर्ने हो त ? आफ्नो दुःखसुख गरेर जोडेको शिक्षा, सीप, संस्कार, आफन्तको माया बिर्सिएर अर्काको घरमा जानै पर्ने हो त ? छोरीले आप्नो जन्मघर छोडेर, सारा चिज त्यागेर अर्कोको घरमा गएर घरका सारा काम कर्तव्य, साहस बटुलेर अघि बढ्दा पनि किन त्यो नारीलाई डरपोक, काँतर, केही गर्न नसक्ने नै भन्ने गरिन्छ। नारीले जसरी अर्काको परिवारलाई रिझाएर घर सम्हालेर, सँगै आर्थिक आयआर्जन गरेर धान्ने कुरा कुन पुरुषले गर्न सकेका छन् ? र पनि दुनियाँका अगाडि महिलालाई के नै गरेकी छस् र भन्ने प्रश्नको सामना धेरै नारीहरूले गर्दै आएका छन्। समान हक अधिकार खोज्दा महिला पुरुषको तुलनामा निर्बलियो बनाइन्छन्। पुरुषले गर्ने हरेक काम महिलाले पनि सँगसँगै गरेकै छन्। डोजर चलाउने, प्लेन उडाउने, गाडी चलाउने, हलो जोत्नेलगायत अन्य सीपमूलक काम गरेरै अगाडि बढेका उदाहरण प्रशस्तै छन्। र पनि अझै पुरुषको अगाडि महिला कमजोरी नै रहेको देख्न सकिन्छ। त्यसको मुख्य उदाहरण हो। काठमाडौंलगायत अन्य स्थानमा रहेका वृद्धाश्रमले देखाइरहेका छन्। वृद्धाश्रम भनेको आफ्नो छोराछोरीबाट अपहेलित भएर आ श्रम बस्ने स्थान हो। घरमा बुवा अट्ने तर आमा नअटाउने भन्ने परिस्थिति कसरी निर्माण गरिन्छ ? नारी आमा बन्छिन्। आमा बन्न हजारौं कष्ट हुन्छन्। तर त्यही आमालाई वृद्धाश्रममा राख्ने कस्तो नियत हो ? छोरा जन्मिनेबित्तिकै आमाले आफू रोगी भई आफूले कष्ट व्यहोरेर पनि बचाएकी हुन्छिन्। आफू भोकै हुँदा पनि सन्तानले नखाइकन खान सक्दिनन्। छोरालाई कसैले नमीठो शब्दले गाली गर्दा सहन सक्दिनन्। छोराको गालीको भार पनि आफैं लिन अघि सर्छिन्। तिनै आमा नै वृद्धा भएपछि घरमा अटदनन्। ती बाबु जो पुरुष भएकै कारण सानसँग घरमा बस्न सक्छन्। एउटी नारी जो सबैभन्दा ठूलो प्रसव वेदना सहेर जन्माएका आफ्नै सन्तानबाट सडकमा फ्याकिनु, साँच्चै नै दयालाग्दो अवस्था हो। वृद्धाश्रमकी आमा जो, जवानी हँुदा घरका हरेक सदस्यको हेरचाह गरिन्। ती आमा घर बाहिर निस्किँदा पनि घरका सम्पूर्ण काम सँगसँगै हिँडेको भान हुन्छ। तर तिनै आमा अशक्त वा पाको हुँदै गएपछि त्यही घरले समेत घरबाट निकाल्छ। खै कहाँ छ र ? आमाको बाँच्ने आधार ? र पनि आमाले सहेकै हुन्छिन्। एउटी नारीको बाल्यकालदेखिको नियत सम्झन्छु। गर्भवती भएका बेला काम गर्न नसके कस्ती अल्छी रहिछ भनेर अपजश पाउँछिन्। त्यसबेलै यसले त छोरी पाउँछे कि क्या हो भनेर हेप्न सुरु हुन्छ। छोरी जन्माइन् भने वंश नासियो, छोरा चाहिन्छ भन्ने गरिन्छ। छोरा जन्माएर पनि के गर्नु ? अन्तिम बाटो त आमाका लागि उही वृद्धाश्रम त हो नि। वृद्धाश्रम पनि कसैले नखोली दिएको हुन्थ्यो भने यी आमाहरूको बास कहाँ हुन्थ्यो होला ? ती वृद्धा आमाको अन्तिम रोजाइ मृत्यु नै हुन्थ्यो त ? प्रत्येक घरमा काम गर्न सक्ने हुन्जेल, घर कतिपय प्यारो नै हुन्छ जब समय बित्दै जादा शरीरले काम र श्रम गर्न नसक्ने भएपछि ऊ वृद्धाश्रम पुग्छिन्। तर त्यही बा उही घरमा अट्छन्। कसैले संसारको हरेक वस्तु तुलना गर्दा कतिपय छोराले आमा नै देख्छ, चाउरी परून् वा नराम्री हुन संसारको सुन्दर चिज आमा नै देख्छ। संसारका हरेक दुःख कष्ट, सहेर आफ्ना सन्तानका भलाइको लागि हिँडिरहेकी हुन्छिन्। ठूलो बनाउँछिन् तर स्वर्ग जस्तो बनाएको घर वृद्धाश्रम जाँदा कति मन दुख्दो हो ? पछिल्लो समय सरकारले वृद्धभत्ता बढाएसम्म केही हदसम्म अब वृद्धाश्रम जान पर्देन कि। हरेक मान्छेले कसैको हेरचाह गर्न आर्थिक कुरा नै अगाडि चाहिने हुँदा भत्ताको लोभले पनि अबका आमा वृद्धाश्रम जाने मौका पाउँदैन कि ? कठै ! ती वृद्धा आमा यदि जोकोहीले वृद्धाश्रम न खोलिदिएको भए कहाँ जान्थे होलान् आमाहरू? ? केही समयअघि समाजसेवी दिलशोभाको आमाघर पुग्ने मौका पाएकी थिएँ। त्यहाँको अवस्था देख्दा मन भक्कानिएर आयो। आफू केही काम गर्न सक्ने, आफ्नो हेरचाह गर्न सक्ने त सक्छन्। दुई जना वृद्धा हुनुहुन्छ जो आफ्नो शरीर सम्हाल्न नसक्ने त्यो अवस्था ज्यादै नै दयनीय थियो। ओछ्यानमा नै दिसापिसाब हुने, त्यो हेरचाह गर्न साँच्चै नै असहज थियो। कस्ले गर्ने। कठै ती वृद्धा आमा। एक दिन होइन दुई दिन होइन, सधैं ती आमाको सेवा गर्ने वास्तवमै महान् आमाभन्दा पनि माथिको भगवान् हुन्। जस्ले सधैं सेवा गरी रहनुभयो। जस्लाई राज्यले समेत देखेन। कतिपय ती नै वृद्धाश्रमको आमाहरू समाजको बोझ नबनून्। ती आमाहरूलाई पनि राज्यले देख्ने आँखा खुलोस्।"
