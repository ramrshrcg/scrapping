शीर्षक,विवरण
महिला श्रमिकको व्यथा,"एउटा संस्थाको अनौपचारिक कार्यक्रममा उपस्थित महिलामध्ये अधिकांशले परिचय दिने क्रममा भने, केही गर्दिनँ, घरमा बस्छु। चल्तीको भाषामा हाउसवाइफ अर्थात् गृहिणी। यसो भनिरहँदा उनीहरूले कताकता धक मानेजस्तो, लज्जाबोध भए जस्तो हाउभाउ व्यक्त गरेका थिए। त्यस दृश्यले कार्यक्रममा उपस्थित कतिपयलाई अप्ठ्यारो महसुस गरायो। जो महिला बिहान भाले बास्नुअघि उठेर मध्यरातमा चराचुरुंगी गुँडमा पसेर ननिदाउन्जेल सन्तान र घरपरिवारका लागि खटिन्छे। उसैलाई आफूले गरेको काम आत्मसम्मानका साथ बताउन कठिन हुन्छ। लजाएर हिँड्नुपर्ने परिस्थिति आखिर केले निम्त्यायो ? भान्सालगायत घरायसी कामको मात्र जिम्मामा महिलालाई कसले लगायो ? सानैदेखि आमालाई मात्र भान्साका काममा जोतिएको देखेपछि छोराछोरीले बाउलाई त्यहाँ देख्दा छक्क पर्न बेर मान्दैनन्। बाउजस्तै आफू पनि त्यस्ता झिना मसिना ठानिएका कामबाट पन्छिन थाल्छन्। किनने धेरैपटक देख्दै गएपछि हरेक कुरा सामान्य लाग्न थाल्छन्। हामी यस्तो देशका महिला हौं जो सदियौंदेखि घरायासी कामकाजका अभिन्न पक्ष जस्तै पकाउने, सरसफाइ गर्ने, हेरचाह गर्ने र श्रमिकका रूपमा दिनरात खट्छौं। तर, न श्रमको मूल्य दिइन्छ न श्रमिक मानिन्छ। बिनातलब दिनको १८ घन्टाभन्दा बढी घरको काममा खटिने बाध्यता छ। महिलाले गरेको श्रम न राष्ट्रिय सुरक्षा प्रणालीमा गणना हुन्छ न सामाजिक सुरक्षाभित्र सुरक्षित हुन सकिन्छ। विश्वका कतिपय मुलुकले यस्ता घरघरमा गरिने श्रमको सम्मान गर्दै महिलालाई सामाजिक सुरक्षा प्रणालीभित्र समेटेर सेवा प्रदान गर्ने गरेका छन्। नेपाली समाज आजको परिवर्तित समयमा पनि घरको सामान्य पूजापाठदेखि सामाजिक, सांस्कृतिक, आर्थिक, व्यावहारिक हरदायित्वमा निपूर्ण कालीगढी कामदार बुहारीको खोजीमा भौतारिइरहेको छ। अर्कातर्फ शारीरिक, मानसिक रूपमा कुशल, रूपवती, गुणवती, पुण्यवती सतीसावित्रीहरूको भूमिका निर्वाह गर्छन्। हरक्षण अग्निपरीक्षामा होमिन सक्ने ज्यामी माहुरी जस्ती स्वास्नीको जप गरिरहन्छन् एकथरी पुरुषहरू। दिगो विकास लक्ष्यबमोजिम महिलाले ११ घण्टा काम गर्दै आएकोमा सन् २०३० सम्म ६ घण्टा पुर्याउने योजना आएको छ। घरभित्रको काम आफसेआफ कसरी घटछ ? सरकार आफैं भन्छ, अनौपचारिक क्षेत्रमा काम गर्ने ठूलो संख्याका श्रमिक महिलाको व्यवस्थापन गर्ने बाँकी नै छ। हिजोदेखि आजसम्म लगाइने लुगा, ओढ्ने र ओच्छ्याइने गुन्द्री, गलैंचा, राडीपाखी, चकटीदेखि घरघरमा हुने हस्तकलाका सामान आदि हाम्रै आमा, हजुरआमा, दिदीबहिनीहरूले बनाउँदै आएका छन्। उनीहरूले जानेबुझेको स्थानीय सीपहरू क्रमशः हराउँदै जान थालेका छन्। अफसोच ! यस्ता असंख्य सीपहरूलाई बजारीकरण गर्न, उद्यमशीलतामा बदल्न न स्थानीय सरकारले ध्यान दियो न संघीय सरकार र निजी क्षेत्रले नै। चाहे कोदोको रोपाइँ होस् या धानकै बिउबिजन उमार्ने, गोडमेल गर्ने थन्काउनेदेखि खानेकुरा सुकाउने, पकाउने, सञ्चित गरेर राख्ने काम महिलाले नै गर्दै आएका छन्। रोप्ने, जगाउने, सिर्जना गर्नेदेखि भान्सामा मिठा परिकार पकाउने कामको जिम्मा महिलाकै थाप्लोमा हुन्छ। बिहे, ब्रतबन्धमा पाक्ने रोटी, कसार, जन्तीको खानपिन, साइपाटा, श्रृङ्गारका सामग्री, दुबो वा फूलको माला, जग्गेका सामग्री सबैमा महिला अग्रसर हुन्छन्। घर सजाउन होस्, बेहुलाबेहुली सजाउने कार्यमा, महिला नै निपूर्ण हुनुपर्छ। कतिपय सामग्री आफैंले घरमै उत्पादन गर्छन्। केही बजारबाट खरिद गरिन्छन् तर दुःखको कुरा हिजोका परम्परागत सीपलाई उद्यमशीलतामा रूपान्तरण गर्न यद्यपि सकिएको छैन। धर्तीमाथिको दाबी, अधिकारको लडाइँ भन्ने पुस्तकमा बिन्दा पाण्डे लेख्छिन्, महिला हरेक आन्दोलनमा पुरुषसँगै आए तर पदमा पछाडि पारियो। महिलाले आन्दोलनबाट प्राप्त उपलब्धिलाई संविधान सभामार्फत केही प्राप्त गरे। आन्दोलनसँगै सामाजिक तथा आर्थिक आन्दोलन सशक्त हुन सकेन। जीडीपीमा उनीहरूको श्रमको मूल्य गणना हुँदैन। हरेक साँझ बिहान भान्सामा के उमालेर परिवारको पेट भर्ने भन्ने पिरलोमा सबैभन्दा बढी महिलाहरू नै पर्छन् तापनि उनीहरूको श्रमको उचित मूल्यांकन न राज्यले गर्न सक्यो न यो समाज, घर र परिवारले। विश्वमै लाखौंको संख्यामा महिला तथा बालबालिका घरेलु हिंसामा परेका तथ्यांक सार्वजनिक भइरहेका छन्। दिनभर डोको, ठेला र फुटपाथमा व्यवसाय गर्ने महिला छिनछिनमा मानसिक र शारीरिक हिंसा खेप्न बाध्य छन्। आनन्दसँग श्वास फेर्दै मेरो सरकारले बनाएको सार्वजनिक शौचालय भनेर गर्व गर्ने गरी पिसाब फेर्ने धोको कहिले पूरा होला ? संविधानमा समान ज्याला भनेर लेखिए पनि महिलाले पुरुषको बराबरी काम गर्दा समान तलब पाउँदैनन्। कतिपय क्षेत्रमा अन्य श्रमिकले जति महिला श्रमिकले सम्मान, पारिश्रमिक, सुरक्षाको प्रत्याभूति छैन। औपचारिक क्षेत्रको श्रममा तुलनात्मक रूपमा महिलाको हक अधिकार सुरक्षित देखिन्छ। विवाहपछि कतिपय अवस्थामा लैंगिक भूमिका बाधक हुन्छ। बालबच्चा जन्माएपछि झन् महिलाहरूको वृत्ति विकास नै रोकिनेसमेत चुनौती खडा हुन्छ। महिला घरबाट बाहिर थोरै भए पनि चियाउन थालेका छन्। त्यसो त कतिलाई भान्साबाट बाहिर आउन कैयौं समय लाग्नेवाला छ। जबसम्म घरको कामको जिम्मेवारी महिला पुरुष दुवैको मानिँदैन, तबसम्म समानता हाम्रै घरभित्र आउन कैयौं वर्ष लाग्नेछ। आठ घन्टा काम आठ घन्टा आराम र आठ घन्टा मनोरञ्जन आजभन्दा १३० वर्षअघि अमेरिकाको सिकागो सहरका मजदुरहरूको माग थियो। उनीहरूको तीन वर्ष लामो बलिदानीपूर्ण संघर्षपछि १ मे १८८६ मा माग पूरा भएको हो। त्यही दिनलाई अन्तर्राष्ट्रिय श्रमिक दिवसका रूपमा विश्वमा स्मरण गरिन्छ। नेपालमा मे दिवस २०१९ सालदेखि मनाउन थालिएको हो। आज श्रम ऐनको व्यवस्था छ। यद्यपि मजदुरको पारिश्रमिकका विषयमा अनेक समस्या छन्। देशमा समयसमयमा ऐतिहासिक र राजनीतिक परिवर्तन भए। श्रमिकलाई समस्यामुक्त गर्ने उलेख्य अनुभूति कुनै सरकारबाट भएन। योजनाहरू बनाउँदा उनीहरूको मागलाई केन्द्रमा राखेर काम गर्ने र आवश्यकताको पहिचान गर्ने प्रयाससम्म गरिएन। देशमा स्थानीय चुनावको चहलपहल दिनप्रतिदिन बढिरहेको छ। चुनावका नाममा करोडौंको खोलो बगाइन्छ तर मजदुरका मुद्दालाई अघि सार्न खर्च होला कि जस्तो गरिन्छ। आर्थिक रूपमा आत्मनिर्भर नभएका, दलित, उत्पीडित, सीमान्तकृत महिला र पिँधमा परेका वर्गका लागि सचेत नागरिकले के सोच्यौं ? राज्यले पनि अनौपचारिक या औपचारिक क्षेत्रमा काम गर्ने महिलाका समस्यालाई सम्बोधन गरी ठोस योजनाहरू ल्याउन जरुरी छ।"
समाजसेवामा फाउन्डेसनको फड्को,"मानव कल्याण निमित्त आत्मबोध भएर समाज कल्याणका लागि अघि बढ्ने हातहरू साँच्चै नै पवित्र छन्। यो भागदौडको व्यस्त जिन्दगीमा केही समय निकालेर अरूका निम्ति सोच्नु र यथासक्य सहयोग गर्नु नितान्त पृथक अभियान हो। यसरी अघि बढ्ने अभियानको संवाहक बनेको छ, आदित्य जनहित कल्याणकारी कोष। नाफारहित र सेवा भावले मूलमन्त्र मानेर सुरु भएको छ, ॐ आदि फाउन्डेसन। जसले मानव कल्याणका निमित्त कोष नै खडा गरेर सेवा दिँदै आएको छ। २०७१ सालको मंसिरमा बालगुरु आदित्यको नाममा आदित्य संरक्षण प्रतिष्ठानको स्थापना भयो। त्यसको केही समयपछि उक्त प्रतिष्ठान नै ॐ आदित्य फाउन्डेसनको नाममा रूपान्तरित भएको हो। जसले अहिले मानव कल्याणको काम गर्दै आइरहेको छ। स्थापनाको सुरुमा २०७२ सालमा विनाशकारी भूकम्प गयो। भूकम्प गएलगत्तै गुरु आदित्य स्थलगत भ्रमणमा जानुभएको थियो। उहाँले भूकम्पले बढी नै क्षति पुर्याएका काठमाडौं, भक्तपुर, सिन्धुपाल्चोक लगायतका जिल्लाको भ्रमण गर्नुभयो। भूकम्पपछिको विनाशले भताभुंग संरचना र जीवनहरूलाई आदित्य गुरुबाट केही भए पनि सहयोगको प्रयास भयो। त्यतिबेला ॐ आदि फाउन्डेसन निकै नै सानो थियो। प्रधानमन्त्री दैवी प्रकोप राहत कोषमा फाउन्डेसनले केही आर्थिक सहयोग गरेको थियो। त्यो नै पहिलो संस्थागत सामाजिक कल्याणको प्रयास थियो। जति सकिन्छ त्योभन्दा बढी सहयोग गर्नू भन्ने गुरुआदेशलाई मान्दै गुरुशिष्य मिलेर उक्त सहयोग रकम जम्मा गरेका थिए। त्यतिमात्र होइन, भूकम्पले खाना नपाएका र बिजोग भएकाहरूलाई पनि व्यक्तिगत रूपमा पनि आवश्यक सहयोग गरिएको थियो। सहयोग एकपटक गरेर सकिने भन्ने हुँदैन। मुलुकले व्यहोरेका एकपछि अर्का विपद्हरूमा फाउन्डेसन पनि सँगै सहयोगी भएर अघि बढ्दै गएको देखिन्छ। विपद्मा सहयोगी बन्ने उद्देश्यले फाउन्डेसनले आदित्य जनहित कल्याण कोष नै खडा गरी सेवा गर्दै आइरहेको छ। यो कोषमा संस्थाकै आजीवन सदस्य रहेका करिब १२० जना र साधारण सदस्यबाट स्वेच्छाले उठेको सहयोगलाई लिने गरिन्छ। बेलाबेलामा जाने बाढीपहिरो पनि मानव जीवनका लागि कष्टकर बन्ने गर्छ। छिनभरमै सबै गुमाएका मानिसलाई आफूले सक्दो सहयोग गर्नुपर्छ भन्ने मान्यता यो कोषको हो। दान नै सबैभन्दा ठूलो धर्म हो भन्ने मूलनारालाई पालना गर्दै जनहितमा नै यो कोष लागेको छ। स्वच्छ, भयमुक्त, चिन्तारहित शान्ति समाज निर्माण गर्न, प्रेम, शान्ति र सद्भाव कायम गर्न चाहन्छ संस्था। सामाजिक, सांस्कृतिक, आध्यात्मिक रूपान्तरणका लागि यथोचित वातावरण सृजना गरी सम्पन्न र विवेकशील समाजको स्थापना गर्ने पवित्र उद्देश्य छ यसको। साथै मुनाफारहित सामाजिक प्रतिष्ठानको रूपमा यो संस्था स्थापना भएको हो। गत वर्ष कोभिड१९ को संक्रमणको उत्कर्षबाट मुलुक नै आतंकित र भययुक्त भइरहेको अवस्था थियो। अन्य सहायतासँगै संस्थाले जनस्वास्थ्य कायम गर्न ठूलै चुनौति सिर्जना भएको अवस्थामा काम गरेको थियो। यस्तो स्थितिमा फाउन्डेसनका संरक्षक बालयोगी आदित्य गुरुदेवले २०७८ वैशाख २९ गते मुलुकमा आइपरेको संकट निवारणका लागि यथासक्य सहयोग गर्न निर्देशन भएको थियो। हामीले हाम्रो मातृधर्म, मानवधर्म नबिर्सिकन यो विकराल घडीमा दुःखमा परेकाहरूलाई हैसियत र क्षमताले भ्याएसम्म सहयोग गर्न अपिल भएको थियो। जसमा खानपान, औषधि उपचार, अक्सिजन र मृतकको संस्कारका लागि चाहिने दाउराको व्यवस्थाजस्ता सहयोग पर्छन्। यससँगै फाउन्डेसनले सहयोगका क्षेत्रहरू पहिचान गरेको थियो। जसमा खाना वितरण, सरसफाइ, जनस्वास्थ्यका सामग्री, बेवारिसे शवको व्यवस्थापनका लागि एम्बुलेन्सको उपलब्धतालाई प्राथमिकतामा राखिएको थियो। सोही अनुरूप नै कोषमा आर्थिक सहयोग जुटाउने गरी तत्काल राहत सेवा अभियान सञ्चालन गरिएको थियो। यस अभियानमा मूलतः कोभिड१९ बाट संक्रमित व्यक्तिहरूलाई उपचारमा संलग्न चिकित्सक तथा स्वास्थ्यकर्मीहरूलाई र संक्रमणको जोखिमको अग्रपंक्तिमा रहेका सर्वसाधारण व्यक्तिहरूलाई केन्द्रबिन्दुमा राखिएको थियो। विशेषतः कोभिड १९ बाट संक्रमित भई अस्पतालमा उपचार गराइरहेका बिरामीहरू र तिनको उपचारमा संलग्न चिकित्सक र स्वास्थ्यकर्मीहरूलाई खाना उपलब्ध नभइरहेको अवस्थामा प्रतिष्ठानले पौष्टिक तत्वयुक्त खाना उपलब्ध गराएको थियो। त्रिभुवन विश्वविद्यालय शिक्षण अस्पतालका बिरामीहरूलाई यस्तो खाना २०७८ वैशाख ३० देखि असार २० गतेसम्म बिहान र बेलुका खुवाइयो। त्यसबेला १९ हजार ८ सय ९ जनालाई खाना खुवाइएको थियो। त्यसैगरी, त्रिशूली अस्पतालका कोराना संक्रमितहरूलाई जेठ २ देखि असार १४ सम्म बिहान र बेलुका गरी ३ हजार ७ सय ७४ जनालाई खाना खुवाइएको थियो। भेरी अस्पताल नेपालगन्जमा कोरोना संक्रमित बिरामीहरूको रेखदेखमा खटिएका प्रतिदिन ५० सुरक्षाकर्मी तथा स्वास्थ्यकर्मीलाई करिब दुई महिना निःशुल्क दिवा खाजाको व्यवस्था गरियो। शुक्रराज ट्रपिकल सरुवा रोग अस्पताल हाताभित्र २०७८ जेठ १ देखि दैनिक २५ जार खानेपानी वितरणको व्यवस्था मिलाइएको थियो। यसका अतिरिक्त कोरोना संक्रमित आर्थिक रूपले विपन्न व्यक्तिपरिवारका लागि काम गरियो। दाल, चामल, तेल, नुनजस्ता खाद्यान्न र साबुन, मास्क, पन्जा, स्यानिटाइजर जस्ता सरसफाइका सामग्री पनि निःशुल्क वितरण गरिएको थियो। २०७८ जेठ २५ का दिन बारा जिल्लाको सिमरामा चामल २ हजार २ सय ५० केजी, दाल २५० केजी, सोयाबिन तेल २ सय प्याकेट, साबुन ३ सय पिस र नुन ५ सय प्याकेट वितरण गरिएको थियो। यस्तै, बेलबारी नगरपालिमा मास्क, स्यानिटाइजर र पन्जा वितरण गरिएको थियो। कोभिड१९ को संक्रमण नियन्त्रणका लागि सर्वसाधारणमा सचेतना कार्यक्रम सञ्चालन गर्न र पर्याप्त सूचना प्रवाह गर्न विज्ञ चिकित्सकहरूका सेवा, सल्लाह र परामर्शका लागि प्रतिष्ठानले नेपाल मेडिकल एसोसिएसन र अमेरिका नेपाल मेडिकल फाउन्डेसनसँग सहकार्य गरेको थियो। यसअन्तर्गत एनएमए कल सेन्टर स्थापना गरी सोमार्फत तीन हजारभन्दा बढी व्यक्तिहरू लाभान्वित भएका थिए। यस्तै, आफन्तको पहिचान हुन नसकेका बेवारिसे लासहरूको दाहसंस्कार गराउन आवश्यक प्रबन्ध मिलाई २२ मृतकको दाहसंस्कार गराइएको थियो। साथै, समयमै अस्पताल पुग्न नसकी मृत्युवरण गर्न बाध्य भएका व्यक्तिहरूलाई दृष्टिगत गरी काम गरिएको थियो। स्रोतको सीमितताका बाबजुद पनि दुइटा एम्बुलेन्स खरिद गरिएको थियो। पूर्वको झापा जिल्लास्थित कमल गाउँपालिका १ थान र सुदूरपश्चिमको बैतडी जिल्लास्थित रैलेश्वर गाउँपालिकालाई १ थान हस्तान्तरण गरिएको थियो। यस प्रतिष्ठानले स्थापनाकालदेखि समाजसेवालाई केन्द्रमा राखेर गरेको सहयोगका यी केही उदाहरण मात्र हुन्। आदित्य गुरुको सामिप्यता, उदारता र सँगसँगै प्रतिष्ठानले बोकेको जिम्मेवारी मानवसेवाका लागि सराहनीय छ।"
गलत अभ्यासमा गठबन्धन,"आसन्न स्थानीय तहको निर्वाचन नजिकिँदै जाँदा राजनीतिक माहोल गरमागरम हुँदै आएको छ। विभिन्न दल एकअर्कोसँग गुटबन्दीको तयारीमा जुटेका छन्। दलका केही कार्यकर्ता गठबन्धन गर्न नहुँदै भन्दै चर्को विरोध गरिरहेका छन्। तर, चुनावले राजनीतिक माहोल भने तताएको छ। जनतामा पनि छुट्टै किसिमको उत्साह देखिएको छ। चोकचोकका चिया पसलदेखी ठूलाठूला कार्यक्रमहरूमा हिजोआज चुनावकै चर्चा सुनिन्छ। स्वाभाविक पनि हो। कतिपय सत्ता गठबन्धनको पक्षमा बोलिरहेका हुन्छन् भने विपक्षमा। तर, जनताले चुनावलाई बडो चासोको साथ हेरिरहेका छन्। आउँदै गरेको स्थानीय तहको चुनाव दलहरूले ५ वर्षमा गरेको कामको नतिजा सार्वजनिक हुने समय हो। हुन त चुनावमा पैसा र शक्तिले महŒवपूर्ण भूमिका खेल्ने गरेको देखिन्छ। पछिल्लो समय सार्वजनिक भएका उपल्लो तहका नेताहरूका अभिव्यक्तिले पनि चुनावमा कतिसम्म पैसाको चलखेल हुँदो रहेछ भन्ने कुरा सार्वजनिक गरेको छ। तर, सामान्य रूपमा हेर्दा अघिल्लो पटक जनताले विकासका लागि छनोट गरेका प्रतिनिधिहरूले के कस्तो काम गरे ? त्यसको आधारमा अहिलेको चुनावको नतिजा आउने अपेक्षा गर्न सकिन्छ। जनताले नयाँ प्रतिनिधि छनोट गर्छन् वा पुरानोलाई नै निरन्तरता दिन्छन् भन्ने विषय पनि बढो चाखलाग्दो भएका कारण चुनावलाई बडो रोचक रूपमा हेरिएको छ। त्यसमा पनि सत्ता पक्ष र प्रतिपक्ष गरी अहिले दुई गठबन्धन चुनावमा भिड्न लागेका छन्। त्यसैले पनि कुन गठबन्धनले चुनावमा कस्तो मत हाँसिल गर्ला भन्ने अड्कलवाजीले पनि थप रोचक बनाएको छ। चुनाव आउँदै गर्दा हिजोआज चुनावलाई आर्थिक रूपमा विश्लेषण गर्नेहरूको संख्या पनि बढेको देखिन्छ। अहिले बैंक वित्तीय संस्थाहरूमा तरलताको अभाव छ। चुनावमा ठूलो आर्थिक चलखेल हुने भएकाले चुनावपछि तरलताको समस्या समाधान हुन्छ कि भन्ने आकलन गरिएको छ। चुनावमा कानुनी र गैरकानुनी दुवै तरिकाले पैसाको कारोबार हुने गर्छ। कानुनी रूपमा निर्वाचन आयोग, गृह मन्त्रालयलगायत अन्य संयन्त्रबाट पैसा खर्च हुन्छ। दलहरूले पनि निर्वाचन आयोगले तोकेको सीमाभित्र रहेर कानुनी रूपमा नै पैसा खर्च गर्न पाउँछन्। तर, गैरकानुनी रूपमा पनि ठूलो मात्रामा कालो धनको प्रयोग हुन्छ। त्यसो भएकाले चुनावपछि तरलताको समस्या समाधान हुने सम्भावना बढेको छ। दलका नेता तथा कार्यकर्ताहरूले चुनावमा गरेको खर्च आमनागरिकको माध्यम हुँदै बैंकसम्म पुगे तरलता समाधान हुनेछ। त्यस्तै चुनावले व्यापार व्यवसाय पनि प्रवद्र्धन गर्न टेवा पुर्याउने देखिन्छ। चुनावमा भोट हाल्न मानिस एक ठाउँबाट अर्को ठाउँमा यात्रा गर्छन्। त्यसले आन्तरिक पर्यटन प्रवद्र्धनमा समेत योगदान गर्ने अपेक्षा गरिएको छ। यति भन्दै गर्दा चुनावसँग जोडिएका दुःखद् पक्षहरू पनि छन्। पछिल्लो राजनीतिक परिस्थितिलाई हेर्ने हो भने राजनीतिक दलका नेताहरूले देश, जनता र मुलुकका लागि त्याग र बलिदान दिन नसकेको देखिन्छ। उनीहरूको राजनीति आफ्नो र आफ्नो परिवारका लागि मात्र सीमित भएको छ। यसले जनता मात्र नभएर सोही दलका अन्य नेता तथा कार्यकर्तासमेत दुःखी भएका छन्। नेताकै श्रीमती, छोरी र बुहारीलाई मेयर र उपमेयरको पद चाहिन्छ। नेताकै भाञ्जाभाञ्जी र भतिजाभतिजीलाई उपमेयरको पद चाहिन्छ। यसले जो दलमा बसेर निष्ठापूर्वक दलका लागि योगदान गर्दै आएका छन्, उनीहरूलाई अपमान गरेको छ। सहिदहरूको बलिदान र त्यागलाई अवमूल्यन गरेको देखिन्छ। राजनीतिक दलका नेताबाट यस्तो व्यवहार देख्दा अब जनता चुप लागेर बस्ने अवस्था आउँदैन। अवश्य पनि एक दिन जनताले विरोध गर्नेछन्। त्यसले आउने दिनमा राजनीतिक बिचलन ल्याउने देखिन्छ। यी विषयले समस्त जनतामा चिन्ता छाएको छ। जुन एउटा दुःखद् पक्ष पनि हो। त्यस्तै, अर्को दुःखद् पक्ष के हो भने गठबन्धनले तल्लो तहदेखि माथिल्लो तहसम्म सिट तालेमल गर्ने अवस्था बन्यो। पद भागबन्डा गर्ने भनिरहेको छ। त्यसैअनुसार उम्मेदवार छनोटको काम पनि भइरहेको छ। जुन विल्कुलै सही कुरा होइन। पहिलो एक दलको कार्यकर्तालाई अर्को दलको चुनाव चिन्हमा भोट हाल भन्नु नै प्रजातन्त्रविपरीत हो। भोट हालेर गठबन्धनले जितेर नै आयो भने पनि यो गठबन्धन सधैं रहन्छ भन्ने पनि छैन। भोलि गठबन्धनकै नाममा भागबन्डा खोज्नेदेखि ब्ल्याकमेलिङ नहोला भन्न सकिँदैन ? मलाई चाहिएको पद नदिए अर्को पार्टीसँग मिल्छु भन्ने कुरा चुनावपछि पनि देखिन्छ। त्यसैले गठबन्धन गर्नुनै गलत हो। अप्राकृतिक गठबन्धनले देशको भलो गर्नेवाला छैन। उल्टै यसले राजनीतिक दलबीच फुट ल्याउने देखिन्छ। अहिले नेपाली कांग्रेसका नेता कार्यकर्ताहरूले ठाउँठाउँ राजीनामा दिएका छन्। धर्नामा बसेका छन्। जसपाका नेताहरूले गठबन्धनले लाद्न थालेको भन्दै राजीनामा दिएको समाचार आएका छन्। त्यसले गठबन्धन जोगाउन खोज्दा दल नै विभाजन हुन सक्नेसम्मको अवस्था देखिएको छ। नेकपा एमालेबाट चोइटिएर आएको नेकपा एसले अहिले ठूलाठूला दाबी गरिरहेको छ। अर्थात्, जुन नयाँ दल हो, जसका मतदाता कति छन् भन्ने पनि थाहा छैन। त्यस्तो दललाई पनि महानगरमा दिनुपरेको अवस्था छ। त्यसले सो पार्टीलाई त हित गर्ला। तर, अन्य पार्टीहरूलाई हित गर्दैन। एउटा विचार र सिद्धान्त लिएर हिँडेका नेता कार्यकर्ताले अर्को पार्टीमा भोट हाल्नुले प्रणालीलाई नै संकटमा पार्ने देखिन्छ। यो आमजनतामाथि शोषण गर्न र राज्यका स्रोत साधनको दोहन गर्न बनेको गठबन्धन हो। गठबन्धन गरेर यदि सबै चुनाव जितेर आयो भने त्यो झनै खतरनाक हुनेछ। किनभने उनीहरूलाई खबरदारी गर्ने दल नै हुँदैन। जुन अकल्पनीय कुरा हो। त्यसैले यस्तो किसिमको प्रणाली विकास हुँदै गए मुलुक नै संकटमा पर्ने देखिन्छ। सीमित नेताले उनीहरूको स्वार्थ अनुकूल गठबन्धन गर्दा पद भागबन्डा गर्दा त्यसले संकट ल्याउँछ। अहिले प्रमुख प्रतिपक्ष आफैंमा कमजोर छ। किनभने एमाले वैदेशिक मामिलामा चुकेको छ। छिमेकी राष्ट्रहरूबीच सन्तुलन मिलाउन नसक्दा अहिलेको अवस्थामा आइपुगेको छ। त्यसमाथि जति समय सत्ता रह्यो, भ्रष्टाचार बढ्यो। नेकपा एमालेका अध्यक्ष केपी ओलीले जतिसुकै भाषण ठोके पनि उनी पनि भ्रष्टाचारको मामलामा चोखा रहन सकेनन्। त्यसैले अहिलेको राजनीतिले कस्तो मोड लिन्छ भन्ने कुरा रोचक रहन्छ। किनभने एमालेले गरेको काम पनि जनताले बुझेका छन्। गठबन्धनको व्यवहारबाट पनि जनता वाक्क छन्। संविधान मिच्यो भनेर ओली सरकार ढालेर सत्तामा आएको गठबन्धनले पनि संविधान र कानुन संवत् काम गर्न सकेनन्। अहिले चुनावमा पनि सँगै जाने भन्दै बहुदलीय प्रतिपर्धामा समेत अड्न सकेका छैनन्। त्यसले प्रणालीलाई विचलनतिर लगेको छ। अर्कोतिर गठबन्धनको राज्य दोहन गरेको छ। संवैधानिक पदाधिकारीलाई धम्काउने अनि कसैलाई महाअभियोग लगाउँछौं भन्ने। कसैलाई अदालत प्रयोग गरेर खतम पार्छौं भनेर धाक धम्की देखाउने सबै काम भइरहेका छन्। यसले देशमा विधिको शासनको अन्त्य गर्छ। त्यसैले नेताहरूले बेलैमा यसबाट चेत्नुपर्छ। अहिले राम्रो पार्टीलाई भोट हाल्छु भन्ने हो भने हामीसँग गतिलो विकल्प बाँकी छैन। त्यसैले हरेक पार्टीले आत्मसमीक्षा गर्नुपर्ने बेला आएको छ। चुनावमा जनतासामु आफूले गरेका गल्ती स्वीकार गर्नुपर्छ। त्यसलाई सुधारेर लैजाने बाचासहित एउटा भिजन लिएर जानुपर्छ। अब गठबन्धन गरेर होइन, भिजनको आधारमा चुनाव जित्नुपर्छ। राम्रो पार्टीलाई भोट हाल्छु भन्ने हो भने हामीसँग गतिलो विकल्प बाँकी छैन। त्यसैले हरेक पार्टीले आत्मसमीक्षा गर्नुपर्ने बेला आएको छ।"
निम्छरो बन्दै मजदुरका नारा,"जतिबेला श्रमजीवी वर्गले आफ्नो अधिकार के हो ? भनेर भर्खरभर्खर सुसूचित हुन प्रारम्भ गरे। त्यस्तो अवस्थामा उठेको ८ घन्टा काम, ८ घन्टा आराम र आठ घन्टा मनोरञ्जनको नारा मजदुरले बोके। अमेरिकाको सिकागो सहरका श्रमिकहरूले गरेको त्यो मजदुर आन्दोलनमाथि भीषण दमन भयो। तत्पश्चात् प्राप्त सफलताको सम्झनामा विश्वव्यापी रूपमा मजदुर वर्गले मनाउने गरिएको छ मे दिवस। जसले संसारभरिका मजदुरवर्गको जीवनमा ठूलो अर्थ राख्छ। यसर्थ सिकागो मजदुर आन्दोलनभन्दा पहिलाका श्रमिकहरूले दिनमा १८ देखि २० घन्टासम्म काममा लाग्नुपर्ने बाध्यता बेहोरिरहेका थिए। जसविरुद्ध भएको सिकागो आन्दोलन नै त्यस्तो आन्दोलन थियो, जुन आन्दोलनको सफलतापछि अमेरिकाका श्रमजीवी जनताको जीवनमा आमूल परिवर्तन आयो। अमेरिकास्थित सिकागो सहरका मजदुरहरूले देखाएको त्यो वीरतापूर्ण आन्दोलनको सन्देशले विश्वव्यापी रूपमा ठूलो हलचल पैदा गर्यो। फलस्वरूप लेनिनको नेतृत्वमा रुसमा सन् १९१७ को अक्टोबर क्रान्ति सम्पन्न भयो। विश्वकै इतिहासमा पहिलोपटक श्रमजीवीवर्गको समाजवादी राज्य सत्ता स्थापना भयो। हुनतः सन् १८७० मा भएको पेरिस कम्युनको विद्रोहले पनि मजदुर वर्गीय सत्ता हासिल गरे तर त्यो ७२ दिनमै ढल्न पुग्यो। रुसमा लेनिनको नेतृत्वमा भएको क्रान्तिले भने दीर्घकालीन रूप धारणा गर्यो। त्यति मात्र होइन, रुसी क्रान्ति मजदुरवर्गको नेतृत्वमा भएको व्यवस्थित क्रान्ति पनि थियो। अक्टोबर क्रान्तिको प्रेरणाबाट पछि अरू धेरै देशमा कम्युनिस्ट पार्टीको नेतृत्वमा समाजवादी क्रान्तिहरू सम्पन्न भए। हालसम्म आइपुग्दा त्यो एउटा इतिहासमा सीमित भएको छ। यसरी मे दिवसले श्रम क्षेत्रमा एउटा युगान्तकारी परिवर्तन ल्याएको छ। आजको बढ्दो श्रम सहज समाजको श्रेय र परिकल्पनाको खाका यसै दिनबाट सुरु गरिएको हो। यसर्थ, शनिबारको दिन घरमा आरामले बसिरहँदा साताको एक दिनको बिदा अनि कार्यालय समयको निर्धारण गरियो। सोहीअनुसार कार्यालय समय ८ घन्टा गराउन यसै दिन धेरै जना श्रमिकले ज्यान गुमाए। अमुक श्रम सहिदको सम्झना पनि गर्न जरुरी छ। विगत वर्षहरूमा झैं यो वर्ष पनि नेपाली श्रमबजारमा अन्तर्राष्ट्रिय श्रमिक दिवस मे १ को रौनकता देखिएको छ। विश्वभरिका श्रमिकहरूले आफ्नो विजय उत्सवको रूपमा मनाइने यो दिवसले सधैं उत्तिकै महŒव राख्छ। अतः विश्वमा पहिलोपटक आफ्नो वर्गको अधिकार स्थापना गर्न सफल भएकाले यो दिनले विश्वव्यापी महŒव पाएको हो। यो दिवसले १ सय ३५ वर्ष पार गरी १३६औं वर्षमा प्रवेश गर्न लागेको छ। नेपालको सन्दर्भमा कुरा गर्ने हो भने पनि नेपाली श्रमिक दाजुभाइ तथा दिदीबहिनीको साथ नहुने भए २००७, २०४६ र २०६३ सालका आन्दोलन सफल नहुने पक्का थियो। अब त श्रमको परिभाषा नै फराकिलो भएको छ। जसमा धेरै नेपाली अटाउँछौं। विदेशमा गरेको श्रमबाटै आउने विप्रेश्रणले नेपालको अर्थतन्त्रलाई टेवा दिएको छ। यस अर्थमा हामीले लगाएको, खाएको, बोकेका धेरै सामग्री श्रमिक दाजुभाइकै पसिनाको उपज हो। देश चलेका करमध्येको अधिकांश हिस्सा तिनै श्रमिक दाजुभाइको पसिनाको उपज हो। देश स्वयंले श्रम अनि श्रमिकलाई कति सम्मान गर्न खोजेको छ ? भन्ने कुरा एयरपोर्टबाटै सुरु हुने लुटतन्त्रबाट थाहा हुन्छ। अनि वैदेशिक कामदारको बहिर्गमन प्रक्रियामा भएको दलालतन्त्र अनि सरकारी उदासीनताबाट पनि थाहा हुन्छ। विगतमा जस्तो शारीरिक शक्तिले मात्र गरिने उत्पादन पद्धतिमा फरक आई मानसिक शक्तिले ठाउँ ओगट्ने प्रक्रिया बढिरहेको छ। अहिले उत्पादन क्षेत्रमा वैज्ञानिक पद्धति प्रवेश गरिसकेको छ। पहिला धेरै उत्पादनलाई धेरै श्रम शक्ति लगाउनुपर्ने अवस्था थियो। अहिले थोरै श्रमबाट धेरै उत्पादन गर्न सक्ने प्रविधिको विकास भएको छ। अहिले आणविक ऊर्जाको जमाना छ। विद्युतीय सञ्चारजगत्ले विश्वमा व्यापक काम गरेको छ। वर्तमान युग साइबर युग बनेको छ। वर्तमान विश्वमा श्रमिक आन्दोलनभन्दा जातीय, धार्मिक आन्दोलन प्रबल बन्दै गएका छन्। आतंकवादले विश्व हल्लाइरहेको अवस्था छ। नयाँनयाँ आर्थिक शक्ति राष्ट्रहरूको उदय भइरहेको छ। आर्थिक विकासको गति नयाँ क्षेत्रहरूमा सरिरहेको छ भने श्रमिक आन्दोलनको प्रकृति पनि परिवर्तन भएको छ। यस्तो अवस्थामा देशको ट्रेड युनियन आन्दोलनको नेतृत्व पंक्तिले पनि श्रमिक आन्दोलनको ढाँचालाई नयाँ ढंगले रूपान्तरण गर्नुपर्ने जरुरी भएको छ। कोरोना भाइरसको महामारीले विश्वका झन्डै ५० प्रतिशत कामदारको रोजीरोटी खोसेको तथ्य सार्वजनिक भएको छ। महामारीका कारण अधिकांश मुलुक रोजगारीको अवसरमा पूर्ण एवं आंशिक कटौती भएको भएको अनुमान सम्बन्धित क्षेत्रका विज्ञको छ। यसबाट विश्वभर २ अर्ब ७० करोड मजदुर प्रभावित बनेको अनुमान छ। जसमध्ये १ अर्ब ६० करोडको जीविका कोरोनाले खोसेर भोकभोकै बस्नुपर्ने अवस्थामा पुर्याएको छ। कोरोना संक्रमणबाट नेपाल पनि अछुतो रहन सकेन। देशमा पहिले नै ११ प्रतिशत बेरोजगारीको स्थिति थियो। यसले गर्दा झनै बेरोजगारीको संख्या बढ्ने देखिन्छ। जसले स्वदेश तथा विदेशमा रहेका नेपालीको मजदुरीमा झन् जटिल हुने अवस्था देखिन्छ। यसका साथै अहिले विश्वका मजदुर एक होऔं भन्ने नारा निम्छरो बन्दै गएको छ। यो नारा तत्कालीन अवस्थामा कार्लमाक्सले मजदुर वर्गीय चरित्र र मर्मलाई केन्द्रमा राखेर उद्घोष गरेका थिए। तर, अहिले बढ्दो एनजीओकरणका कारण यो नारालाई आत्मसात गर्ने प्रवृित्तमा कमी आएको छ। अहिले विश्वव्यापी रूपमा ट्रेड युनियन आन्दोलनमा देखिनुपर्ने जुझारुपन र प्रतिरोधात्मक चरित्रमा कमी आएको छ। ट्रेड युनियन आन्दोलनमा पनि खुलाबजार अर्थनीतिको प्रभाव परेको छ। श्रमजीवी वर्गको चिन्तन प्रणालीमा पनि अवसरवादी र उपभोक्तावादी प्रवृित्त देखापरेको छ। समाजको अन्य क्षेत्रमा जस्तै यस क्षेत्रमा पनि भ्रष्टाचार मौलाएको छ। अहिले देशको ट्रेड युनियन आन्दोलनमाथि दोहोरो जिम्मेवारी सिर्जना भएको छ। एकातिर आन्तरिक रूपमा आफैंभित्र निरन्तर भ्रष्ट हुँदै गएको चिन्तन प्रणाली र चरित्रलाई शुद्धीकरण गर्नु जरुरी छ। बाह्य रूपमा लामो समयदेखि अस्थिर बनेको राजनीतिक खिचातानी अन्त्य गर्नु आवश्यक छ। श्रमजीवी वर्गको पक्षमा नयाँ संविधानको कार्यान्वयन र स्थानीय स्तरलगायत तीनै तहको सरकार चलाखो हुनुपर्ने बेला आएको छ। यी सबै जिम्मेवारी त्यतिबेला मात्र पूरा गर्न सक्षम हुनेछ। जतिबेला मजदुर आन्दोलनका प्रगतिशील तथा अग्रगामी शक्तिहरू एक जुट भई अघि बढ्नेछ।"
आईपीएल : आज दुई खेल हुँदै,काठमाडौं : इन्डियन प्रिमियर लिग(आईपीएल) अन्तर्गत आज दुई खेल हुँदैछन्। पहिलो खेल लखनऊ सुपर जायन्टस र दिल्ली क्यापिटल्सबीच भइरहेको छ भने अर्को खेल चेन्नई सुपर किंग्स र सनराइजर्स हैदरावादबीच हुनेछ। पहिलो खेल अन्तर्गत ताजा अवस्थामा लखनऊ टस जितेर ब्याटिंङ् रोजेको छ। लखनऊले १२० ओभरमा १ विकेट गुमाउँदै ११७ रन जोडेको छ। यस्तै चेन्नई सुपर किंग्स र सनराइजर्स हैदरावादबीचको दोश्रो खेल साँझ ७:४५ बजेदेखि महाराष्ट्र क्रिकेट स्टेडियमा पुणेमा हुनेछ।
जिम्बावेसँग नेपाल पराजित,काठमाडौं : जिम्बावेसँग टी२० क्रिकेट सिरिज खेलिरहेको नेपाल पराजित भएको छ। आज क्रितिपुरस्थित टियू क्रिकेट खेलमैदानमा भएको खेलमा नेपालले टस हारेर निर्धारित २० ओभरमा ५ विकेट गुमाउँदै १८१ रन जोडेको थियो। नेपालका लागि कुशल भुर्तेल ३१ बलमा ४६ रन जोडे। त्यस्तै रोहित पौडेलले २६ बलमा ३६ रनको पालि खेले। आशिफ शेख १६ बलमा ९ रन बनाउँदै आउट भएभने दिपेन्द्रसिंह ऐरी १३ बलमा २८ रन जोडे। यस्तै मोहम्मद आदीम आलम २७ बलमा ४७ रन जोडे। नेपालले दिएको १८२ रनको लक्ष्य जिम्बावेले १८५ ओभरमा ४ विकेट गुमाउँदै पुरा गरेको हो। आईसीसी पुरुष क्रिकेट विश्वकप लिग टु अन्तर्गत अमेरिकामा हुने त्रिकोणात्मक एकदिवसीय सिरिजको तयारीमा स्वरूप नेपालले जिम्बावे 'ए' सँग सिरिज खेल्न लागेको हो।
नेपालले दियो जिम्बावेलाई १८२ रनको लक्ष्य,काठमाडौं : टस हारेर ब्याटिङ्को निम्तो पाएको नेपालले जिम्बावेलाई १८२ रनको लक्ष्य दिएको छ। टियूस्थित क्रिकेट खेलमैदानमा भइरहेको टी२० प्रतियोगितमा नेपालले निर्धारीत २० ओभरमा ५ विकेट गुमाउँदै १८१ रन जोडेको हो। नेपालका लागि कुशल भुर्तेल ३१ बलमा ४६ रन जोडे। त्यस्तै रोहित पौडेलले २६ बलमा ३६ रनको पालि खेले। आशिफ शेख १६ बलमा ९ रन बनाउँदै आउट भएभने दिपेन्द्रसिंह ऐरी १३ बलमा २८ रन जोडे। यस्तै मोहम्मद आदीम आलम २७ बलमा ४७ रन जोडे। आईसीसी पुरुष क्रिकेट विश्वकप लिग टु अन्तर्गत अमेरिकामा हुने त्रिकोणात्मक एकदिवसीय सिरिजको तयारीमा स्वरूप नेपालले जिम्बावे 'ए' सँग सिरिज खेल्न लागेको हो।
"आईपीएल : लखनऊ विजयी, चेन्नई टस हारेर ब्याटिङ्मा",काठमाडौं : इन्डियन प्रिमियर लिग(आईपीएल) आज भएको लखनऊ सुपर जायन्ट्स र दिल्ली क्यापिटल्सबीचको खेलमा लखनऊ विजयी भएको छ। लखनऊले टस जितेर ब्याटिङ् रोजेको थियो। निर्धारित २० ओभरमा लखनऊले ३ विकेट गुमाउँदै १९५ रन जोडेको थियो। जवाफि ब्याटिङ्मा उत्रेको दिल्लीले निर्धारित २० ओभरमा ७ विकेट गुमाउँदै १८९ रन जोडेको हो। यस्तै अहिले नै हुने दोस्रो सनराइजर्स हैदरावद र चेन्नई सुपर किंग्सबीचको खेलमा चेन्नईले टस हारेर ब्याटिंगको निम्तो पाएको छ।
कप्तानीमा धोनीको 'कमव्याक'सँगै चेन्नई विजयी,हैदरवाद : भारतमा जारी आइपीएलमा चेन्नईले तेस्रो जित दर्ता गरेको छ। महेन्द्र सिंह धोनीले कप्तानीमा 'कमब्याक' गरेसँगै चेन्नईले हैदरवादविरुद्ध १३ रनको जित निकालेको हो। हैदरवाबादसँग टस हारेर ब्याटिङको निम्बो पाएको चेन्नईले निर्धारित ओभरको खेलमा दुई विकेट गुमाएर २०२ रन बनाएको थियो। चेन्नईका लागि रुतुराजले ९९ रन बनाएका थिए। ५७औं बल खेल्ने क्रममा उनी क्याच आउट भएका थिए। त्यस्तै देभोन कोनवेले अविजित ८५ रन बनाए। कप्ता धोनी ७ बल खेलेर ८ रन आउट भएका थिए। रविन्द्र जडेजाले १ बलमा १ रन बनाएका थिए। २०३ रनको विजय लक्ष्य पाएको हैदरवादले निर्धारित ओभरमा ६ विकेट गुमाएर १८९ रनमात्र बनाउन सक्यो। हैदरवादका लागि निकोलसले सर्वाधिक ६४ रन बनाएका थिए। ९ खेलमा ३ खेल विजयी भएको चेन्नई ६ अंकसहित नवौं स्थानमा छ। मुम्बई भने २ अंकसहित पुच्छारमा रहेको छ।
टस हारेर जिम्बावेविरुद्ध नेपाल ब्याटिङमा,काठमाडौं : जिम्बावेविरुद्ध टस हारेर नेपालले ब्याटिङ्को निम्तो पाएको छ। पहिलो टीट्वान्टी अन्तर्गत जिम्बावे 'ए' विरुद्ध नेपालले ब्याटिङ गर्ने भएको हो। जिम्बावे 'ए' बीचको खेल अहिले टियु क्रिकेट मैदानमा भइरहेको छ। आईसीसी पुरुष क्रिकेट विश्वकप लिग टु अन्तर्गत अमेरिकामा हुने त्रिकोणात्मक एकदिवसीय सिरिजको तयारीमा स्वरूप नेपालले जिम्बावे 'ए' सँग सिरिज खेल्न लागेको हो।
