शीर्षक,विवरण
पूर्वपश्चिम राजमार्गमा रेल,"तत्कालीन राजा महेन्द्र शाहले पूर्वपश्चिम राजमार्ग बनाए। त्यसले नेपाललाई पूर्वपश्चिम जोड्यो। तर, त्यो बाटो उनकै नाममा किन राख्नु पर्यो ? पूर्वपश्चिम राजमार्ग मात्र भन्दा हुन्छ। किनभने यो देशको शासन सत्तामा तेस्रो शासक अर्थात् राजा ज्ञानेन्द्रले पनि जनताको नासो नेपाली जनतालाई नै सुम्पिएको अवस्था छ। जनता भनेको सबै नेपाली नागरिक हुन्। यो देश वास्तवमा नेपाली जनताको हो। स्थानीय, क्षेत्रीय र राष्ट्रिय नेतालाई काम गर भन्ने र कराउने काम नेपाली नागरिकको हो। तर, नेताहरूबाट भने जनताको काम गर्ने भन्दा पनि नेता बन्नका लागि मात्रै तँछाडमछाड भइरहेको छ। साना टुक्रे योजना ल्याउने र अलपत्र पार्ने काम मात्र भइरहेको छ। यसैले सानासाना टुक्रे योजनालाई केही समय थाँती राखेर भए पनि थोरै राम्रो काम गरे भइहाल्छ। हाम्रा नेताहरूमा राम्रो काम गरौं भन्ने भावना नभएको पनि होइन। देशभरि नै पूर्वाधार विकासको लहर छ। यही कारण जिल्ला जिल्लामा टुक्रे योजनाहरू अघि सारिन्छ। क्षणिक आफ्नो नाम चल्छ कि भनी नेताहरूले सुरु पनि गर्छन्। ती सुरु भएका योजनाहरू मूल मान्छे अथवा काम थालनी गर्ने मान्छे नभएपछि टुहुरा हुने गर्छन्। स्थानीय नेताहरूलाई पनि यो ठाउँदेखि त्यो ठाउँसम्म काम गर्न पर्यो भनी माग आइरहन्छ। यसैले हाम्रा नेताहरूलाई भ्याइँनभ्याइ छ। यसै बखत दूधमा तर चोर्न पल्केकाहरू साम, दाम, दण्ड, भेदले नेतामै घुसी टोपलेका हुन्छन्। तिनले दूधको तर कुन सडक कुन सडकमा भनेर चोरेर खाइदिन्छन्। तर दूध घटेको अथवा पोखिएको दोष मुख्य जिम्मेवार र सज्जन नेतामा नै लाग्न बेर लाग्दैन। हाम्रो देश नजिकैको बर्माको रंगुनमा सैनिक सरकार सत्तामा छ। त्यहाँकी नेत्री आङसाङ सुकी जेलमा छिन्। यसैबेला उनलाई सैनिक सत्ताले भ्रष्टाचार गरेको आरोपमा थप पाँच वर्ष जेल सजाय सुनाएको छ। सैनिक सत्ताले सुकीका वकिललाई बोल्नसमेत प्रतिबन्ध लगाएको भन्ने समाचार आएको छ। नेपालमा भने जति नै भ्रष्टाचार गरे पनि दण्ड सजायको फितलो व्यवस्थाले गर्दा मौलाएको छ। यसैले नेताहरूलाई सोध्न मन छ कि अझै बाँडीचुँडीमा नै हुनुहुन्छ कि ? किनभने हाम्रो देशमा बाहिर नआएका भ्रष्टाचार पनि धेरै छन्। हैन भने माथि भनिएकै फेरि उही कुरा दोहोर्याउन मन छ, सत्ताको चाकडीमा नै हुनुहुन्छ कि ? आयोजनाका लागि भन्दै लाखौं करोडौंको बजेट छुट्ट्याएका छन््। योजनाहरूमा नेताले थोरै भए पनि काम गराए भने राम्रो हो। आफूले सुरु गराएको काम पछिसम्म स्थिर रहोस् भन्ने कुन नेतालाई लाग्दैन र ? प्रत्येक स्थानीय र क्षेत्रीय तथा राष्ट्रिय नेताहरूलाई यस्तो लाग्छ नै तैपनि यो काम ठूलो, मेरो पालामा भएको भन्न नपाइनु किन ? विडम्बना नै छ, पूर्वपश्चिम राजमार्गले पनि महेन्द्र राजमार्ग भन्न नपाउने भनेर दुःखमा पाएकै छ। टुक्रे बाटोमा पिच गराउनुभन्दा ठूलो कुरा मेची महाकाली अविछिन्न रेल चल्नु हो। नत्र भने पूर्वपश्चिम राजमार्ग अझै टुहुरो नै रहनेछ। नेपालीहरूमा पूर्वराजा महेन्द्रलाई गाली गर्नेको कमी छैन। उनैले पूर्व पश्चिम राजमार्गको अवधारणा ल्याएर २०२८ मा परमधाम भए। उनले ल्याएको अवधारणा अघि बढ्यो र राजमार्ग बन्यो। तर, त्यसपछिका सरकारले पूर्वपश्चिम राजमार्गको विकल्पको रूपमा रेल चलाउन सकेनन्। नेपाल भारतको सीमा नाकासम्म आइपुगे पनि पूरै मुलुकभर रेल चल्न अझै ५० वर्ष लाग्ने देखिन्छ। रेलका कुरा मात्रै सुन्न पाइन्छ। त नेपालीले वास्तवमा रेल कहिले चढ्न पाउने हुन् ? त्यो भने अझै भन्न सकिने अवस्था छैन। नजिकै छिमेकी मुलुक भारतमा अंग्रेजहरूको शासनकालमा रेल सेवा सञ्चालनमा आएको थियो। नेपालमा भने कुनै पनि सरकारले मेची महाकाली रेल चलाउने अवधारणा पनि ल्याउन सकेका छैनन्। सञ्चालनको कुरा त परै जाओस्। मेची महाकाली रेल ५० वर्षमा भए पनि योजनाबद्ध रूपले अघि बढाउन जरुरी छ। खण्डखण्ड गरी भए पनि निर्माणको काम जाँगर लगाएर अघि बढाउन आवश्यक छ। मेची महाकाली रेल चल्दै गरेको जनताले देख्ने अवसर पाउनै पर्दछ, हैन र ? रेलले मात्रै पूर्वपश्चिमका जनताको जीवनस्तर सुधार गर्नेछ। छिटो र सहज यात्रा हुनेछ। रेल भयो भने जनताले सस्तैमा पनि पूर्वपश्चिम यात्रा गर्ने अवसर पाउनेछन्।"
पुराना पुस्तक र नयाँ पुस्ता,"नयाँ शैक्षिक सत्र सुरु भइसकेको छ। कोभिड१९ कारणले यस पटक शैक्षिक सत्र एक महिना पछाडि धकेलियो। नयाँ शैक्षिक सत्रको सुरुवातसँगै पुस्तक पसल, स्टेसनरी, जुत्ता पसल, झोला पसलहरूमा शैक्षिक सामग्री किन्न चहलपहल बढेको छ। अघिल्लो वर्षको तुलनामा सबै शैक्षिक सामग्रीको मूल्य पनि अकासिएको छ। सरकारी र सामुदायिक विद्यालयका पाठ्यसामग्री लगभग एकै प्रकारका हुन्छन्। निजी विद्यालयका पाठ्यसामग्री भने फरकफरक हुन्छन्। फरक पाठ्यसामग्रीका कारण अभिभावकहरूले सास्ती खेप्नुपर्छ। हाम्रो पुस्ता र छोराछोरीको सोचाइमा धेरै परिवर्तन भइसकेको छ। विज्ञान प्रविधि र सञ्चार क्षेत्रले फड्को मारेसँगै हाम्रा छोराछोरी पुस्ताको सोचाइमा धेरै नै भिन्नता छ। अझ कोभिड १९ को बेला सञ्चार र प्रविधिको क्षेत्रमा दोस्रो पुस्ताले प्रत्यक्ष अनुभव गर्न पायो। नयाँनयाँ सीप विकासदेखि आधुनिक प्रविधिसँग साक्षात्कार गर्ने सुअवसर पायो। हाम्रो पालामा अन्तिम परीक्षा (ठूलो जाँच) सकिनुभन्दा अगाडि नै अघिल्लो कक्षाका दाजुदिदीहरूसँग किताब सुरक्षित राखिदिन आग्रह गर्नुपथ्र्यो। एउटाले मात्र पढेको किताब पाइयो भने त ठूलो चिट्ठा परेजस्तो हुन्थ्यो। कहिलेकाहीँ त दुई, तीन ब्याच अगाडिदेखि नै पढिएको पुस्तक हात पथ्र्याे। अझ घरैमा आफूभन्दा अघि पास गर्ने दाजुदिदीको किताब पाए त त्योभन्दा अर्को खुसी हुन्नथ्यो। समय बदलियो, हाम्रा छोराछोरीले पुरानो किताब पढ्ने त के, एउटै कक्षामा दुई पटकसम्म किताब किनिदिनुपर्ने हुन्छ। किताब च्यातचुत पारेर। प्रख्यात अमेरिकी निबन्धकार, कवि तथा दार्शनिक थोरोकोे पुरानो कोट लगाऊ, नयाँ पुस्तक किन भन्ने युुक्ति संसारभर नै प्रख्यात छ। अहिले हाम्रा छोराछोरीहरूले न त पुरानो कोट नै लगाउँछन्, न त पुरानो किताबै नै पढ्छन्। बर्सेनि परिवर्तन हुने शैक्षिक सामग्री र विभिन्न लेखकका पुस्तक तथा प्रकाशन गृहका प्रकाशनले अभिभावकलाई अलमल गराउँछ। रोमन दार्शनिक मार्कस सिसेरोले पुस्तकबिनाको घर, आत्माबिनाको शरीर उस्तै हो भनेका थिए। सिसेरोले भने झै हामीभन्दा अघिल्लो र हाम्रा पुस्तालाई दराजभरि पुस्तकहरू राख्न मन लाग्थ्यो। कसैलाई जन्मदिनमा, विवाहमा वा कुनै प्रयोजनमा उपहार दिनु परेमा पनि पुस्तक उपहार दिने चलन थियो। यात्रा गर्दा पनि साथमा पुस्तक लिएर हिँड्ने अनि समय पाउनासाथ पुस्तकहरू अध्ययन गर्न जागर चल्थ्यो। तर अहिलेका पुस्तालाई पुस्तकमा खासै चासो देखिएन। न त भएका पुस्तकहरू नै अध्ययन गर्न इच्छा देखियो। केही खोज्नुपर्यो भने इन्टरनेटमा सर्च गर्न सजिलो हुन थाल्यो, अबको पुस्तालाई। शैक्षिक सत्र सुरु हुने बेलामा निजी विद्यालयहरूले सिफारिस गरेका पाठ्यसामग्री र अन्य कुरा जुटाउँदा आर्थिक रूपमा अभिभावकलाई धेरै नै भार पर्न जान्छ। त्यसरी नै कक्षाअनुसारका पोसाक र जुत्ताको कुरा अर्को पाटो भयो। यसरी हेर्दा व्यावसायिक रूपमा खुलेका निजी विद्यालयले विभिन्न बहानामा असुल्ने चर्को शुल्क र त्यसैअनुसारका अन्य कुराहरूले अभिभावकहरूलाई आर्थिक व्यवस्थापन गर्न मुस्किलै परेको यथार्थ सर्वविदितै छ। त्यसमा पनि निम्नदेखि उच्च मध्यम वर्गका परिवारका अभिभावकलाई यसले झनै पिरोलेको हुन्छ। एउटा बच्चाले पढिसकेपछि ती पाठ्यसामग्री पुनः प्रयोग गर्न नपाउँदा बाध्य भएर पुराना कागज पत्रिका खोज्दै हिँड्नेलाई दिनु बाध्यता नै बनेको छ। सहरी जीवनशैलीमा स्थानाभावका कारण चाहेर पनि पुराना किताबकापी संग्रह गरेर राख्न व्यावहारिक रूपमा सम्भव देखिँदैन। राखेर पनि के गर्नु अर्को बच्चाले ती काम लाग्ने नै भए पनि पढ्न मान्दैनन्। सबै साथीहरूको नयाँ हुन्छन् मेरो मात्र पुरानो हँुदा साथीहरूले जिस्क्याउँछन् भनेर प्रयोग गर्न मान्दैनन् भने विद्यालयले नै पनि नयाँ नै किन्न जोड दिन्छ।एक शैक्षिक सत्र पढेका किताबहरूलाई विद्यालयले नै व्यवस्थापन गरेर त्यही विद्यालयभित्रै पुनः प्रयोग गर्न व्यवस्था मिलाएको खण्डमा केही मात्रामा भए पनि अभिभावकलाई आर्थिक भार कम हुने थियो। फरक विद्यालयमा फरक लेखक र फरक प्रकाशन गृहका पाठ्यसामग्रीहरू प्रयोग हुने हँुदा व्यवस्थापनमा कठिनाइ हुन जान्छ। विद्यार्थीलाई नै स्वयं परिचालन गरेर पनि यो काम सजिलै गर्न सकिएला कि ! निजी विद्यालयले चलाउने किताबहरू प्रायः विदेशी लेखक र प्रकाशन गृहका नै हुन्छन्। बर्सेनि ठूलो रकम बाहिरिएको अवस्थामा नेपाली लेखकले लेखिएका पाठ्यसामग्री चलाउनु उपयुक्त हुन्छ होला। अबका दिनमा नेपालीले नै विद्यालय तहका सम्पूर्ण सामग्रीहरू तयार पार्न नसक्ने भन्ने अवस्था त नहोला कि ! जिम्मेवार निकायहरूले यस विषयमा गम्भीर भएर सोच्न कतै ढिला त भएको छैन। नेपाली विद्वान लेखकहरूले लेखेका किताबहरू संसारका राम्रा किताबमा चिनिन थालेको अवस्थामा अझै कहिलेसम्म हामी विद्यालय स्तरदेखि नै विदेशी लेखक र प्रकाशन गृहका किताबमा भर पर्ने ? वास्तवमा भन्नुपर्दा अहिलेको पुस्तालाई पुरानो किताब पढ्ने कुरा थाहै छैन। तर गुरुबा, गुरुमाले त पक्कै पनि पुराना किताब पढेको अनुभव हुनुपर्छ। गुरुबा, गुरुमा र विद्यार्थीबीच त अनुभव र सीप आदानप्रदान हुनुपर्ने हैन र ? हाम्रा पालामा बहुसंख्यक विद्यार्थी सरकारी विद्यालय जाने हुँदा मेचीदेखि महाकालीसम्मको पाठ्यसामग्री एउटै हुन्थ्यो। पूर्वी नेपालको विद्यार्थीको मामाघर बर्दिया छ भने ठूलो जाँच सकेर मामाघर जाँदा ल्याएको पुरानो किताब दिल खोलेर पढ्न पाइन्थ्यो। आजकलका अधिकांश बच्चाहरूमा पाठ्यसामग्रीको प्रयोगमा लापरबाहीको कुरा गरी साध्य नै छैन। चाहिनेभन्दा दोब्बर सामग्री दुरुपयोग गर्छन् अचेलका प्रायः बच्चाहरू। विद्यालयमा र घरमा दिनहुँ यस्ता कुराहरू सिकाइरहँदा पनि उनीहरूलाई खासै वास्ता हुँदैन। कतै हाम्रो सिकाइमै कमजोरी त भएको छैन ? बच्चाहरूलाई घरको भन्दा विद्यालयको सिकाइ प्रभावकारी हुने हँुदा विद्यालयमा मितव्ययिताका र अधिकतम सदुपयोगका कुराहरूमा केन्द्रित भएर गराएको सिकाइले अभिभावक र बालबच्चा दुवै पक्षलाई फाइदा हुने देखिन्छ।"
"यसकारण बढाउनुपर्छ, सुर्तीजन्य पदार्थमा कर","सुर्तीजन्य पदार्थमा कर बढाउनुपर्ने विषयवस्तुले कसैकसैको रक्तचाप वृद्धि हुन सक्छ। तर, सुर्र्तीजन्य पदार्थले व्यक्तिसँगै राष्ट्रलाई क्षति पुर्याइरहेको तर्फ कसैले नजरअन्दाज गर्नु हुँदैन। केही दिनपहिले अन्नपूर्ण राष्ट्रिय दैनिकमार्फत मानव स्वास्थ्यका लागि हानिकारक सुर्तीजन्य वस्तुहरूमा अप्रत्यक्ष कर बढाउनुपर्ने विषय उठाएको थिएँ। समाजका धेरै मानिसलाई खुसी पार्न सक्ने आफ्नो विचार प्रकट गरेको थिए। त्यस सम्बन्धमा धेरै सकारात्मक र थोरै नकारात्मक टिप्पणीहरू शुभचिन्तकहरूबाट प्राप्त भएको थियो। मित्रहरूका तिनै टिप्पणीहरूले यी हरफहरू कोर्न थप ऊर्जा प्रदान गरेको हो। सुर्तीजन्य पदार्थमा अप्रत्यक्ष कर बढाएर महँगो बनाउनु पर्ने आवश्यकता छ। न्यून आयआर्जन गर्ने सर्वसाधारणको पहुँचभन्दा अथवा खरिद क्षमताभन्दा बाहिर पुर्याउनुपर्ने महत्त्वपूर्ण कारणहरू छन्। ती कारणहरूलाई यस लेखमा समेटिएको छ। सुर्तीजन्य पदार्थहरूको दीर्घकालसम्म सेवन गर्नेहरू क्यान्सरलगायतका घातक रोग लाग्ने विभिन्न अध्ययनहरूले पुष्टि गरेका छन्। व्यवहारमा पनि देखिएका छन्। चुरोट सेवन गर्नेलाई फोक्सो, श्वासनलीको क्यान्सर र खैनी, सुर्ती, जर्दा, गुट्काजस्ता वस्तुको सेवन गर्नेलाई मुख, घाँटी, आन्द्रालगायत शरीरका विभिन्न अंगहरूमा क्यान्सर हुने गरेको पुष्टि भइसकेको छ। चुरोट उत्पादकहरूले चुरोटको बट्टामा तथा खैनी, सुर्तीजस्ता वस्तुको पाउँचमा स्वास्थ्यका लागि हानिकारक छ भन्ने सन्देश र मनै तर्सिने प्रकृतिका तस्बिर राखेका हुन्छन्। यो नै प्रमाणित तथ्य हो। तर, ती वस्तुको सेवन गर्नु हुँदैन। यी हानिकारक वस्तुहरूमा अप्रत्यक्ष कर बढाएर महँगो पार्नु पर्छ। सामान्य आय भएका जनताले खरिद गर्न हिच्किचाउन पर्ने बनाउनु पर्छ। नेपालमा सुर्तीजन्य पदार्थको उपभोगबाट सिर्जित हुने क्यान्सर र नसर्ने रोगहरूको कारण बर्सेनि ३७ हजार ५ सयभन्दा बढी मानिसको जीवन लीला समाप्त हुने गरेको तथ्यांक छ। असामयिक जीवन समाप्तिको यो दरमा कमी ल्याउनु जरुरी छ। हानि गर्ने वस्तुहरूको उपभोगलाई निरुत्साहित पार्न ती उत्पादनहरूलाई महँगो बनाउनु पर्छ। स्वास्थ्यका लागि हानिकारक र महँगा वस्तुहरू कम खरिद एवं खपत हुन्छन् भन्ने विश्वव्यापी मान्यता अनुरूपको पूर्वानुमान हो। त्यस्ता वस्तुहरूमा कर बढाएर महँगो पार्ने विश्वव्यापी स्वीकृत उपाय पनि हो। अर्थशास्त्रका पिता मानिने एडम स्मिथले सुर्तीजन्य पदार्थलाई मानव जीवनमा कुनै आवश्यकताको वस्तुका रूपमा लिएका छन्। हित नगर्ने भएकोले सुर्र्तीजन्य पदार्थमा कर लगाउनु उपयुक्त छ भनेका छन्। वास्तवमै मानवीय जीवनयापनका लागि सुर्तीलगायत यसबाट बनेका उत्पादनको कुनै औषधीय वा पौष्टिक महत्त्व छैन। काँचो वा सुकेको सुर्ती कुनै पनि जीवजन्तुले नखाने र मानिसको जीवन निर्वाहको लागि आवश्यक नपर्ने ती पदार्थमा सरकारले अप्रत्यक्ष कर बढाउन हच्किनु पर्ने देखिँदैन। नेपाल विश्व स्वास्थ्य संगठन (डब्लूएचओ)को सदस्य राष्ट्र हो। डब्लूएचओले सुर्तीजन्य वस्तुको खुद्रा मूल्यमा ७० देखि ७५ प्रतिशतसम्मको अंश कर हुने गरी दरहरू कायम गर्न सिफारिस गरेको छ। डब्लूएचओका अनुसार, राजस्वको आवश्यकता र जनताको स्वास्थ्यप्रतिको जिम्मेवारीबोध गरेर करका दरहरू तोक्ने सम्बन्धमा सदस्य राष्ट्रहरू सार्वभौम छन्। डब्लूएचओको यो सिफारिस हुँदाहुँदै पनि नेपालमा यस्ता वस्तुहरूको खुद्रा मूल्यमा अप्रत्यक्षकरको अंश ४० प्रतिशत पनि पुगेको छैन। त्यसैले कर बढाउने प्रशस्त सम्भावना रहेको छ। नेपालका छिमेकी र दक्षिण एसियाली क्षेत्रका देशहरूमा चुरोट र सुर्तीजन्य वस्तुहरूमा लाग्ने अप्रत्यक्ष कर नेपालको भन्दा धेरै छ। यस क्षेत्रका मुलुकहरूमा श्रीलंकामा ७७ २ प्रतिशत, बंगलादेशमा ७३ प्रतिशत, पाकिस्तानमा ६०७८ प्रतिशत, भारतमा ५७६० प्रतिशत अप्रत्यक्ष कर रहेको छ। यसै गरी नेपालको उत्तरी छिमेकी मित्रराष्ट्र चीनमा पनि ५५ प्रतिशतभन्दा बढी कर रहेका छ। तर, नेपालमा भने ४० प्रतिशत पनि पुगेको छैन। त्यसैले यी वस्तुहरू सस्ता र सर्वसाधारण नेपालीको खरिद सामथ्र्यभित्र रहेका देखिन्छन्। स्वास्थ्य क्षेत्र सम्बद्ध अर्थशास्त्रीहरूका अनुसार नेपालमा सुर्तीजन्य वस्तुको उपभोगको कारण सिर्जित स्वास्थ्य समस्याका कारण मुलुकको कुल गार्हस्थ उत्पादनको करिब १०४ प्रतिशत आर्थिक नोक्सानी हुने गरेको छ। सुर्तीजन्य वस्तुको उपभोग नगरेमा यो आर्थिक नोक्सानी बचतमा परिणत हुन्छ। मुलुकको पूर्वाधार विकासमा अथवा उत्पादनमूलक कार्यमा प्रयोग गर्न सकिनेछ। सुर्तीजन्य वस्तुमा कर बढाउनुलाई गरिबोन्मुख नीति मानिन्छ। साथै, समाजमा सम्पन्न र विपन्न वर्गबीचको विभेद निराकरण र गरिबी निवारण उन्मुख नीति पनि हो। किनकि विपन्न वर्ग, सुर्तीजन्य पदार्थका सस्ता र तुलनात्मक रूपले बढी हानिकारक एवं गुणस्तरहीन उत्पादनहरूको उपभोग गर्ने कारण स्वास्थ्य जोखिम बढी हुने हुन्छ। महँगो उपचार खर्चले गर्दा झन्झन् गरिबीमा परिणत हुन्छन्। ती पदार्थहरूमा लाग्ने अप्रत्यक्ष कर बढाएर मूल्य बढ्न जाँदा विपन्न वर्गले उपभोग त्याग्ने वा कम गरेर सुस्वास्थ्यको लाभ लिन सक्छन्। त्यसैले यो नीतिलाई गरिबोन्मुख नीति मानिएको छ। डब्लूएचओको सिफारिसअनुसार नेपालमा सुर्र्तीजन्य वस्तुहरूको खुद्रा मूल्यमा अप्रत्यक्ष करको अंश ४० प्रतिशत पनि पुगेको छैन। त्यसैले कर बढाउने प्रशस्त सम्भावना छ। नेपालमा सुर्ती र सुर्तीजन्य उत्पादनमा परिमाणात्मक दरमा अन्तःशुल्क लगाउने प्रचलन रहेको छ। परिमाणमा आधारित राजस्वका दरमा बर्सेनि परिमार्जन गर्नु पर्छ। यदि परिमार्जन नगरिएमा अर्थतन्त्रमा हुने नियमित मूल्यवृद्धि तथा मुद्रास्फीतिको कारण राजस्वको दर घट्ने अवस्थाको सिर्जना हुन्छ। साथै आर्थिक वृद्धिबाट प्रतिव्यक्ति आयमा तथा उपभोक्ताको क्रयशक्तिमा हुने बढोत्तरीले ती वस्तुहरू झन् सस्तोमा परिणत हुन्छन्। तसर्थः त्यस्ता पदार्थहरूमा बर्सेनि अन्तःशुल्कका दरहरूमा नियमित बृद्धि गर्नै पर्छ। यस्तो बृद्धि ती वस्तुका उपभोक्ताले महसुस गर्ने गरी होस् भन्ने चाहना हामी अभियन्ताहरूको हो। मुलुकका विकास देख्न चाहने सहयोगी दाता निकायहरूमा विश्व स्वास्थ्य संगठन, विश्व बैंक र अन्तर्राष्ट्रिय मुद्रा कोषजस्ता वित्तीय संस्थाहरू पर्छन्। साथै, विभिन्न क्षेत्रमा अध्ययन र अनुसन्धान गर्ने सोच केन्द्रहरू पनि हुन्। यी संस्थाहरूले गरेका अध्ययन र अनुसन्धानपश्चात् सुर्तीजन्य पदार्थमा सरकारहरूले कर वृद्धि गर्नु उपयुक्त हुने सुझाव दिएको प्रतिवेदनहरूबाट देखिन्छ। नेपालकै अवस्थाको अध्ययन गरेको नभए तापनि विभिन्न मुलुकमा गरेका अध्ययनबाट दिइएका सुझावहरूको अनुसरण गर्नु मुलुकको लागि पनि लाभदायक हुने देखिन्छ। विश्वमा विकसित मुलुकहरूमा यस्ता वस्तुहरूमा लगाएको करको दर नेपालको भन्दा धेरै बढी रहेको देखिन्छ। आर्थिक रूपले सम्पन्न देशहरूले अन्य वस्तु तथा सेवामा करको दर कम राखेर जनतालाई सहुलियत दिएका छन्। तर सुर्तीजन्य वस्तुले प्रत्यक्ष वा अप्रत्यक्ष रूपमा देशका सबै वर्गका मानव स्वास्थ्यमा र देशकै अर्थतन्त्रमा नकारात्मक असर पारेको हुँदा पार्ने बुझेर नै बढी कर लगाएको पाइन्छ। भन्सार विभागबाट प्रकाशित चालू आर्थिक वर्षको पहिलो नौ महिनाको वैदेशिक व्यापारको तथ्यांकले सुर्ती र सुर्तीजन्य उत्पादनको व्यापार घाटा गत आर्थिक वर्षको सोही अवधिको तुलनामा २०९२ प्रतिशतले बढेको देखिन्छ। उक्त अवधिको आयात १८५३ प्रतिशतले वृद्धि भएको छ। तर निर्यात ४७२२ प्रतिशतले घटेको देखिँदा यस्ता वस्तुहरूको खपत कम गराउने उद्देश्यका साथ कर बढाएर महँगो पारेमा आयात कम हुन्छ। व्यापार घाटालाई कम गराउन मद्दत पुग्ने देखिन्छ। चालू आर्थिक वर्षको प्रथम नौ महिनाको नेपालको पैठारी तथ्यांक हेर्दा २ अर्ब ४२ करोड रुपैयाँभन्दा बढी मूल्यको सुर्ती र सुर्तीजन्य वस्तु विदेशबाट आयात गरिएको देखिन्छ। निर्यात बर्सेनि घट्दै गएर ३ करोड ७८ लाखमा सीमित हुन पुगेको देखिन्छ। यी वस्तुहरूको पैठारीमा जे जति दुर्लभ विदेशी विनिमय खर्च गरिएको छ। त्यसबाट जनस्वास्थ्य र मुलुकको अर्थतन्त्रमै नकारात्मक प्रभाव परेको देखिन्छ। ती वस्तुहरूमा कर वृद्धि गरी खपत कम हुँदा आयात स्वतः कम हुन गई व्यापार सन्तुलन सकारात्मक दिशामा मोडिन्छ। विदेशी विनिमयको सञ्चितिमा ह्रास पनि नहुने अवस्थाको सिर्जना हुने देखिन्छ। कर प्रणाली पुनरावलोकन आयोग, २०७२ अनुसार सुर्तीजन्य पदार्थका मूल्यमा दुई तिहाइ करको अंश हुनुपर्छ भन्दै त्यस्ता पदार्थमा अप्रत्यक्ष कर बढाउनु पर्छ भनेर सिफारिस गरेको छ। मानिसले अकालमा जीवन नगुमाओस् बाँच्न पाउने अधिकार सुरक्षित होस् भन्ने यस लेखको असल अभिप्राय हो। सुर्ती तथा सुर्तीजन्य उत्पादनमा अप्रत्यक्ष कर बढाउन सरकारलाई अनुरोध गरेका गरेको हुँ। यी वस्तुका उत्पादक तथा व्यवसायीलाई लाग्ने प्रत्यक्ष कर बढाउन वकालत गरिएको होइन। सुरुमा यसका उत्पादक तथा पैठारीकर्ताले अप्रत्यक्ष कर तिरे पनि यसको अन्तिम भार उपभोक्तामा सर्दछ। त्यसैले यस्ता वस्तुका उत्पादक, पैठारीकर्ता तथा व्यवसायीले यो कर वृद्धिको विरोध गर्नु तर्क संगत छैन। जनउत्तरदायी सरकारले जनताको स्वास्थ्य र देशको बृहत्तर आर्थिक स्वास्थ्यमा ध्यान दिनु पर्छ। नकारात्मक प्रभाव पार्ने सुर्तीलगायत सुर्तीजन्य उत्पादनहरूका प्रचलित अप्रत्यक्ष करका दरमा वृद्धि गर्नु पर्छ। सुर्र्तीजन्य वस्तुहरू महँगो बनाएर सरकारलाई आवश्यक स्रोत परिचलन गर्ने र बहुजन हिताय कार्य गर्नेछ भन्नेमा आशावादी बन्न सकिन्छ।"
स्थानीय चुनावको राष्ट्रिय सन्देश,"स्थानीय निर्वाचन सम्पन्न भएको छ। मतपरिणाम आइरहेका छन्। यसपटक चुनाव प्रचारप्रसारमा भौतिक, अभौतिक, विद्युतीय माध्यम र सामाजिक सञ्जालको प्रयोग उच्च थियो। निर्वाचन उत्सव पृथक्, रोचक अनि संयमित थियो। लगभग १ करोड ७० लाख मतदाताहरूमध्ये १ करोड १८ लाखभन्दा बढीले मतदान गरेको तथ्यांक छ। छिटफुट घटनाबाहेक निर्वाचन सौहाद्र्र रूपमा सम्पन्न भयो। यसले प्रजातन्त्रको प्राथमिक उपादेयता जनाउँछ। प्राथमिक उपादेयता विख्यात राजनीतिशास्त्री तथा यसका शोधार्थीहरूको एउटा समान तर्क छ। उनीहरूका अनुसार प्रजातन्त्रका तीन विशिष्ट आयामहरू हुन्छन्। राजनीतिक, आर्थिक तथा सामाजिकनैतिक। तीमध्ये निर्वाचनले राजनीतिक आशयलाई पूर्ण परिभाषित र प्रतिविम्बित गर्छ। निर्वाचनकै कारण देशमा राजनीतिक दलको गठन तथा विघटन हुन्छ। प्रचारप्रसार, जुलुस, सभा समारोहलगायतका गतिविधि निरन्तर बन्छन्। दलहरू बीचका आरोपप्रत्यारोप अनि माथापच्चीका कारण देशमा राजनीतिक सक्रियताको आभाष हुन्छ। राजनीतिक सघनता देखिने धर्ना, आमसभा, आन्दोलन, नाराबाजी तथा भाषणहरू नियमित बन्छन्। दलहरूको नेतृत्व परिवर्तन भइरहन्छ। निर्वाचनको सफलता र दलीय नेृतत्वमाथि एकआपसमा तुलनात्मक मूल्यांकन हुन्छ। दलहरूको औचित्य र अस्तित्वसमेत निर्वाचनको परिणाममा आधारित हुन्छ। नेतृत्व र दलमाथिको नागरिक विश्वासको परीक्षणसमेत निर्वाचनमार्फत हुन्छ। तर राजनीतिक गतिविधिको प्रचुरताले मात्र नागरिकका आशा अनि अपेक्षा सार्थक बन्दैनन्। त्यसका लागि आर्थिक अनि सामाजिक तथा नैतिक आयाममाथि विशेष सफलता प्राप्त गर्नुपर्छ। द ग्रेट डिभाइड नामक पुस्तकका लेखक जोसेफ स्टिग्लिज फरक मत राख्छन्। उनी भन्छन्राजनीतिक चरित्रमात्र बोक्ने प्रजातन्त्र एक प्रतिशत नागरिकका लागि एक प्रतिशतको नागरिकको मनोखुसीमा एक प्रतिशतले सञ्चालन गरेको सरकार हुन्छ। बाँकी ९९ प्रतिशत नागरिकलाई खास खोजी हुने चाहिँ अन्य दुई पक्षहरू हुन्। सफल राष्ट्र निर्माणमा कलम चलाउने लेखकहरू फ्रान्सिस् फुकुयामा, स्यामुएल पी हन्टिङ्टनलगायतका अनुसार सफल राष्ट्र निर्माणका दुई चरणहरू हुन्छन्। एउटा सामान्य नियमित राजनीतिक कार्यसम्पादन र दोस्रो अपेक्षित अर्थ सामाजिक तथा नैतिक एवं मनोवैज्ञानिक कार्य सम्पादनका चरण। त्यस्ता अपेक्षित कार्यका लागि चाहिँ स्थानीय निर्वाचन सबैभन्दा सहज र सबल साध्य बन्न सक्छ। स्थानीय निर्वाचनको राष्ट्रिय महत्त्वसमेत बढी हुन्छ। त्यस्तो जिम्मेवारी सम्पादनमा अहिलेका निर्वाचित जनप्रतिनिधि कत्तिको सबल ठहरिएलान् भन्ने हेर्न चाहिँ केही वर्ष कुर्नुपर्छ। सम्पन्न तर स्थानीय निर्वाचनले केही अनुपम राष्ट्रिय सन्देश पनि दिएको छ। ती सन्देशलाई सबै दलहरू एवं अन्य सरोकारवालाहरूले सघन मनन गर्नुपर्छ। अनुपम सन्देश मतदाताहरूमा निर्वाचन मोह घटदो देखिन्छ। स्थानीय तह निर्वाचनमा जम्मा ६५ प्रतिशत मतदान भयो। राजधानीमै केवल ५२ प्रतिशतमा सीमित रह्यो। अघिल्लो निर्वाचनमा झन्डै ७४ प्रतिशत मत खसेको थियो। अस्ट्रेलिया, सिंगापुरजस्ता केही देशमा अनिवार्य मतदानको व्यवस्था छ। विश्वमा सामान्यतयाः ६० प्रतिशत हाराहारीमा मत खस्छ। सन् २००९ मा उरुग्वेमा भएको निर्वाचनमा ९६१ प्रतिशत मत खसेको थियो। सन् २०१५ मा इजिष्टमा २८३ प्रतिशत मात्रै मतदान भएको नजिर छन्। हाम्रा २० लाख आसपास मतदाता विदेशमा छन्। कर्मचारी, प्रहरीलगायत निर्वाचन सम्पादनमा संलग्न थुप्रैले मतदान गर्न पाउंदैनन। पेसा व्यवसायका कारण अन्यत्र भएकाहरु मतदान गर्न जन्मस्थान जान पनि सक्दैनन। अर्ली भोटिंग अथवा इन्टरनेट भोटिंगको सुविधासमेत छैन। त्यसैले यो मतदान प्रतिशत नराम्रो भने होइन। अन्तर्राष्ट्रिय प्रचलनमा ६० प्रतिशत मतदानलाई आधार मानेर निर्वाचन सफलताको व्याख्या गर्ने अघोषित पद्घति देखिन्छ। तर हामीमा निर्वाचनको घट्दो मोहलाई भने राजनीतिक दलले अब अध्ययनको विषय बनाउनुपर्छ। नागरिक मोह वा ममता निर्माणमा नयाँ कदम चाल्नुपर्छ। राजनीतिमाथि उदासीनतालाई रोक्न प्रयास गर्नुपर्छ। निर्वाचन सम्पन्न भएपछि मतगणनाका लागि लागेको समयमाथि आम नागरिकबाट निराशा पोखियो। कतिपय ठाउँमा त चरम आक्रोशसमेत व्यक्त भए। मतगणना सकिँदा अर्को निर्वाचन आउने रहेछ भन्दै व्यंग्य पनि गरिए। युवा नेताहरू मतगणना सकिँदा वृद्घ भइसक्ने भनेर कटाक्ष प्रहार भए। अब दल र निर्वाचन आयोग विद्युतीय मतदानमा जान ढिला गर्नु हुँदैन। थुपै्र देशमा विद्युतीय मतदानको व्यवस्था छ। अग्रिम मतदानको चलन छ। प्रथम पटक अमेरिकामा सन् १९६० मा विद्युतीय भोटिङको व्यवस्था गरियो। त्यसपछि भारतमा सन् १९९८, फिलिपिन्समा २०१०, नामिबिया र मंगोलियामा २०१४ बाट यो प्रणाली अभ्यासमा आयो। इस्टोनेसियाले त इन्टरनेटबाटै भोट दिन मिल्ने अभ्यास विकास गरेको छ। विद्युतीय मतदानले समय तथा खर्चको बचावट हुन्छ। मानव स्रोत साधनसमेत कम प्रयोग हुन्छ। बिना भीडभाडको निर्वाचन सम्भव बन्छ। सहज गणना अनि वातावरणीय हिसाबले पनि न्यून जोखिमका फाइदा हुनेछन्। बदर भोट पनि कम हुन्छ। प्रक्रियागत सहजतासमेत हुन्छ। पार्टीका भन्दा पनि दक्ष उम्मेदवारलाई जिताउनुपर्छ भन्ने भावना मतदातामा देखियो। प्रमुख दलहरूलाई एउटा अमूल्य सन्देश छाडेको छ राजनीतिमा अब युवा, क्षमतावान् अनि काबिल व्यत्तिाहरूको पदार्पण आवश्यक छ। अग्रिम मतदानका कारण निर्वाचनमा अधिक नागरिक सहभागिता हुन सक्छन्। उच्च मतदातामैत्री अभ्यासको अनुसरणका लाभ पाइन्छ। समयभावका कारण मतदानमा सहभागी हुन नपाउने जस्ता समस्याको पनि निराकरण हुन्छ। यस्ता प्रक्रियाले विदेशमा रहेका झन्डै २० लाख नेपाली मतदातालाई समेत न्याय गर्नेछ। त्यसैले निर्वाचनका प्रधान सरोकारवाला राजनीतिक दलहरू र निर्वाचन आयोगले यी पक्षहरूमा यथासम्भव प्रयास गर्नुपर्छ। यो निर्वाचनमा स्वतन्त्र उम्मेदवारको अधिक सघनता देखियो। आम मानिसमा राजनीतिको मुख्य धारप्रति वितृष्णा बढ्दै गरेको सत्य उजागर हुँदैछ। मुख्य दलबाहेक अन्य दलहरूले पनि राम्रै मत प्राप्त गरे। कतिपय स्थानमा दलभन्दा व्यक्तिगत सक्षमताका आधारमा फरकफरक दलका उम्मेदवार विजयी भए। राजधानी काठमाडौं महानगरपालिकाको प्रारम्भिक मत परिणामले त दलहरूलाई एकपटक होइन, पटकपटक आफ्नो अनुहार ऐनामा हेर्नुपर्ने बाध्यता सिर्जना गर्दैछ। विकल्पको बहारको सन्देश दिन खोज्दैछ। एउटै दल वा समूहबाट विजयी भएकामध्ये पनि विजयी प्रतिनिधिबीचको प्राप्त मतमा धेरै बेमेलतासमेत छन्। नागरिकमा दलीय उम्मेदवारभन्दा पनि मिलेसम्म आफ्नो क्षेत्रका अनि दक्ष उम्मेदवारलाई जिताउनु पर्छ भन्ने मान्यता बोकेको देखियो। दलहरूलाई एउटा अमूल्य सन्देश छाडेको छ कि अब राजनीतिमा युवा, क्षमतावान् अनि काबिल व्यक्तिहरूको पर्दापण आवश्यक छ। उम्मेदवार चयन गर्दा नागरिक मतलाई प्रक्षेपण गर्ने पद्घतिको विकास गर्नुपर्छ। ड्यानियल बेलको अनुसन्धान द चाइना मोडलबाट नयाँ पद्घति सिक्न सकिन्छ। यो निर्वाचनले गठबन्धनको संस्कृति नागरिकका लागि सहज, स्वीकार्य र स्वाभाविक नभएको स्पष्ट सन्देश प्रवाह भयो। गठबन्धनका दलहरू समग्र योगमा त अगाडि नै छन्। उनीहरूको दलगत अवस्था भने पूर्वानुमानभन्दा निकै कमजोर रह्यो। निर्वाचन अरूसँग मिलेर होइन, एक्लै लड्नुपर्छ। विभाजन तथा बिखण्डनकारी राजनीतिलाई नागरिकको विश्वास रहँदैन भन्ने पनि प्रस्ट पार्यो। बदर मतको संख्या पनि विगतभन्दा घट्न सकेन। मतदाता शिक्षाको प्रभावकारितामा समेत यसले शंका गर्ने ठाउँ दिएको छ। ३० वर्षमुनिका निकै उम्मेदवार प्रतिस्पर्धामा थिए। स्वतन्त्र मात्र नभएर हरेक मुख्य दलले एक हजारभन्दा बढी संख्यामा विभिन्न पदमा यो उमेर समूहलाई मैदानमा उतारेका थिए। नेपालको राजनीतिले युवा केन्द्रित र युवा नियन्त्रित अवस्थाको माग गरेको प्रस्ट्यायो। केही दलहरूले जसरी सतही विश्लेषण गरेका थिए उनीहरूको बुझाइलाई यो निर्वाचनले आत्मरती र भुलभुलैयामात्र बनाई दिएको छ। अस्वाभाविक आत्मप्रशंसा र स्वजयजयकार पनि राजनीतिमा धेरै टिक्दैन। यदि खोक्रो लोकप्रियताको पछि लागियो भने इजी कम एन्ड इजी गोको राजनीतिक संकटमा फसिन्छ भन्ने सन्देश पनि विचरण गर्यो। नागरिकसँग अनन्त कालसम्म एउटा दललाई कुर्ने धैर्यसमेत हँुदैन। अरूको सत्तोसरापबाट मात्र राजनीतिमा आफूलाई स्थापित गर्न सकिँदैन। लामो समय राजनीतिको मुख्य केन्द्रमा रहेका दलहरूको अकर्मण्यता त नागरिकलाई ज्ञात नै छ। तर अरू दलको पनि हविगतमाथि जनता जानकार नै रहेछन्। नयाँ भन्नेहरू साँच्चै नयाँ हुन खोजेका छन् कि उस्तै हुन् भन्ने मूल्यांकन नागरिकले राम्रै गरेका रहेछन्। अघिल्लो निर्वाचनमा राम्रै मत पाएको विवेकशील साझाको अविवेकीपनामाथि यसपालि नागरिकले गतिलो झापड दिए। वैकल्पिक शक्ति भन्ने दलहरूले यसलाई मनन गर्नुपर्छ। निर्वाचन आयोगले उम्मेदवारले खर्च गर्न पाउने सीमा तोकेको थियो। तर सामान्य गाउँपालिका सदस्यको निर्वाचनको प्रतिस्पर्धामा पनि १० लाखसम्म खर्च भएको अनुमान गर्न सकिन्छ। निर्वाचन कार्यक्रमहरू भड्किला र खर्चिला थिए। प्रमुख वा उपप्रमुखले त ३० लाखमाथि नै खर्च गरेको अनुमान छ। ठूला नगर अथवा महानगरमा त सायद आकलन पनि गर्न सकिँदैन होला। अब कि त निर्वाचन आयोगले खर्चको सीमा बढाउनुपर्यो कि प्रचारप्रचार शैली परिवर्तनको विकल्प तयार गर्नुपर्छ। समाजमा विस्तारै प्रभाव ल्याएको र कोरोनाका कारण सघनता बढाएको अभौतिक संसार मेटार्भसको पद्घतिलाई प्राथमिकता दिनुपर्छ। पछिल्लो पटक भएको गणतान्त्रिक आन्दोलनको सबैभन्दा सशक्त उपलब्धि चाहिँ स्वायत्त स्थानीय तह हो। प्रशान्त झाको पुस्तक ब्याटल अफ न्यु रिपब्लिकमा गणतन्त्र स्थापनाको इच्छाभित्र नागरिकको नजिकै समुन्नत र प्रभावकारी राज्यसंयन्त्रको आशय रहेको विश्लेषण छ। पूरै देशभर क्षेत्राधिकार भएका संघीय स्वरूपका संसद् अनि सरकार निर्माण त हामीले पहिले पनि गरेका थियौं। स्थानीय तहको यो प्रकारको स्वरूप र कल्पना चाहिँ विशुद्घ नयाँ हो। न्यायिक निरूपणको समेत अधिकार प्राप्त स्वायत्त स्थानीय निकायमा निर्वाचन सम्पन्न हुँदा गणतन्त्रको उपलव्धि झन् बढी संस्थागत भएको सन्देशसमेत निर्माण भएको छ। यो निर्वाचन स्थानीय तहको भए पनि थुप्रै राष्ट्रिय सन्देश विचरण गराएको छ। राष्ट्रिय महत्त्व र सौन्दर्य दर्शाएको छ। हरेक सरोकारवाला, राजनीतिका शुभचिन्तक, राजनीतिकशास्त्री, राजनीतिकर्मी सबैलाई धेरै कुरा सिकाएको छ। चुनाव स्थानीय थियो, शिक्षा चाहिँ राष्ट्रिय दिएको छ।"
