शीर्षक,विवरण
"जहाज उडाउँथे, फलको आस गर्दैनथे","वरिष्ठ प्रशिक्षक पाइलट, क्याप्टेन प्रभाकर घिमिरेसँग सन् २०१० मा मेरो पहिलो भेट भएको थियो। उहाँले हामीलाई उडान सञ्चालनका आवश्यकताहरू सम्बन्धमा जानकारी दिनु भएको थियो। यस अर्थमा उहाँ मेरो गुरु हुनुहुन्थ्यो। जहिल्यै मैले गुरुकै रूपमा लिएँ। उहाँमा कहिल्यै बडप्पन रहेन। शालिन स्वभावका धनी क्याप्टेनले जुनसुकै भेटमा पनि मित्रवत् व्यवहार गर्नुहुन्थ्यो। आपसी संगत, आनीबानी अनि कमाइको फरकपनाका कारण जो कोही पाइलट सबैसँग खुल्दैनन् भन्ने गुनासो सुनिन्छ। तर, यस मामिलामा प्रभाकर सर, भिन्न हुनुहुन्थ्यो। परिचितसँग उहाँ निकै सरल व्यवहार गर्नुहुन्थ्यो। एउटै पेसा भएकाले उहाँसँग धेरै पटक भेटघाट भयो। कतिपटक त उहाँकै उडानमा पनि उडियो। तर, सामान्यतया छोटो औपचारिकतामा नै भेट सकिन्थे। एकदिन एउटा सानो पार्टीमा भएको भेटघाटले हामीलाई निकै नजिक बनायो। सम्बन्ध गाढा बन्यो। त्यो पार्टीमा उहाँले भन्नुभयो आजका उडान सकेँ। मेरो धर्म भनेको कर्म गर्ने हो। फल दिने त उसले (भगवान्) हो। उहाँले गीतालाई उद्धृत गर्दै तर्क गरेपछि मैले भिन्न मत राखे। होइन क्याप्टेनसाब, उस (भगवान्)लाई हाम्रो कर्मले केही फरक पार्दैन। हामीले जस्तो कर्म गर्छौ, त्यस्तै भोग्छौ। चाहें राम्रो गरौं या नराम्रो। कर्मको फल त भोग्नैपर्छ। कोही यसबाट उम्कन सक्दैन। अर्को अर्थमा भन्ने हो भने कर्म गर्ने पनि हामी, फल दिने पनि हामी, मैले उहाँको भनाइप्रति थप तर्क गर्दैै भने, तपार्इंको कुरा अलि मिलेन नि, सर। उहाँले तुरुन्तै प्रतिवाद गर्नुभयो र भन्नुभयो कर्म गर्नुपर्छ, फलको आशा गर्नुहुन्न। उहाँको भनाइमा सहमति जनाउँदै मैले पनि थपें। हो, मैले भनेको पनि त्यही हो। कर्म गरेपछि त तपाईंले भोग्नैपर्छ। अनि, फलको चिन्ता किन लिइराख्ने ? त्यो त अवश्य मिल्छ। फरक यत्तिमात्र हो, फल तपाईंले चाहेअनुसारको होइन, गरेअनुसारको मिल्छ। उहाँले भन्नुभयो ओहो सर, एकदम सजिलोसँग भन्नुभयो। गीता अध्ययन गर्नुहुन्छ र ? मैले हाँसेर जवाफ दिए, कोरोनाको कृपा, लकडाउनभरि केही काम पाइएन। गीता नै साथी भयो। मेरो पनि ठ्याक्कै त्यस्तै हो सर, उहाँले पनि जवाफ फर्काउनुभयो। फ्लाइट थिएनन्। घरमा अरू काम थिएन। मैले त थुप्रै किताब जोडेको छु, सरलाई चाहिए भन्नु होला। त्यत्रा किताब पढ्दा बल्लबल्ल एउटा साउथ इन्डियनले बच्चालाई लेखेको किताब पढेर मलाई बुझें जस्तो लाग्यो, उहाँले भन्नुभयो। हो सर, मैले पनि सुनेको। चीनमा बच्चाहरूलाई स्कुलमै माओ तु चिङ पढाउन थालिएको छ रे। अनि भारतमा पनि कताकतै स्कुलको कोर्समै भागबद्गीता राख्न थालिएको छ रे। त्यो उमेरमै बच्चाहरूलाई आध्यात्मिक ज्ञान दिँदा प्रविधिसँग राम्रो तालमेल राख्न सक्छन्। होइन भने हाम्रो प्रविधि यसरी गइरहेको छ कि मान्छे दिनदिनै एक्लिँदै गएको छ। यस्तै भएमा मानवता नै संकटमा पर्न सक्नेछ। नेपालमा पनि कसैले बच्चाले बुझ्ने गरी गीताको किताब लेखेको भए, क्याप्टेनसाबले मुख्य मुद्दा अघि सार्नुभयो। मैले त्यो गर्न खोज्दैछु, मेरो जवाफ थियो। उहाँ निकै खुसी हुनुभयो। ओहो सर, मैले सही मान्छे भेटेछु, प्लिज त्यो काम गर्नुहोला, उहाँले आग्रह गर्नुभयो, अनि मैले पनि सहयोग गर्ने मौका पाउँ। जे जस्तो सहयोग चाहिन्छ त्यो भन्नु होला। म एकदम तयार छु। किताब चाहिए किताब छन्, छपाउन कुनै समस्या भएन। त्यसपछि क्याप्टेन प्रभाकर र मेरो गफ घण्टौंसम्म चल्यो। हामीले गीतामा के बुझ्ेका थियौ, राम्रैसँग चर्चा गर्यौं। अध्यात्मको उचाइमा उडान गर्न लागेको वरिष्ठ पाइलटलाई देखेर मलाई कुनै अचम्म लागेन। पाइलटको पनि मन हुन्छ। कहिले सिसाजस्तो छर्लंग खुलेको आकाशमा उड्दा तिनलाई स्वर्गमा उडेजस्तो महसुस हुन सक्ला। कहिले उदाउँदो सूर्यलाई टक्कर दिने, कहिले अस्ताउँदो सूर्यलाई लखेट्ने। हरिया फाँट, रमाइला डाँडा, अग्ला पर्वत तथा हिमालय खुल्दा पक्कै पनि पाइलटहरूको मन खुल्छ। कति पटक आपत्मा परेका यात्रीले भगवान्लाई पुकार्छन्। त्यस्तो बेला पाइलटबाट उद्धार पाउँदा कृतज्ञले हेर्छन्। जुन दृश्यले संसारको सबैभन्दा ठूलो सन्तुष्टि पाइलटलाई मिल्छ। ती सुखका क्षण यस्ता मीठा र अविस्मरणीय हुन्छन्, जुन रंगीन दुनियाँमा पसेर जति नै पैसाको खोलो बगाए पनि त्यत्ति सन्तुष्टि प्राप्त हुन सक्दैन। जीवनको आनन्द अन्त कतै नभै आफैंभित्र भएको महसुस गर्छन् नै। फरक यत्ति हो कतिले त्यसलाई व्यक्त गर्छन्, कतिले गर्दैनन्। कतिले त्यसको खोजबिन गर्छन्, कतिले गर्दैनन्। हाम्रो उडान उद्योेगले उत्कृष्ट पाइलटहरू पाएको छ। उपरथी क्याप्टेन गुञ्जमान लामा, क्याप्टेन रामेश्वर थापा, क्याप्टेन बीयम अमात्य, क्याप्टेन डीआर निरौलाहरू उत्कृष्ट पाइलट हुन। उहाँहरूको पेसागत जीवन एउटा सिंगो किताब जस्तो लाग्छ। क्याप्टेन दीपककुमार लामा भन्नुहुन्थ्यो एउटा विदेशी पाइलट प्रत्येक वर्ष आफ्नो गुरु भेट्न काठमाडौं आउँछ। त्यसका गुरु यतैका एक गुम्बामा छन्। त्यसो त पाइलट बाबा आफैं ठूला आध्यात्मिक गुरु हुन्, उनी पनि त विमान उडाउने नै पाइलट हुन्। आजका उडान सकेँ। मेरो धर्म भनेको कर्म गर्ने हो। फल दिने त उसले (भगवान्) हो। मैले कोरोना लकडाउनमा एउटा किताब लेख्ने सोच बनाएको थिएँ। सोच त बनाएँ, तर त्यसअनुसारको लेख लेख्दा एकदम सोध गर्नुपर्ने महसुस गरें। किताबको काम तत्कालका लागि रोकियो। तर मेरो मन भागवत् गीतामा गएर अड्िकयो। गीता बुझ्न लगभग तीन महिना लगाएँ। जव बुझें ममा यौटा आनन्दको सञ्चार भयो। जिन्दगीको रहस्य बुझें जस्तो लाग्यो। मैले जुन किताब लेख्न चाहेको थिएँ अब त्यो लेख्न जरुरी सम्झिनँ। मैले धेरै अध्ययन गर्न बाँकी छ, जस्तो लाग्दथ्यो। अब त्यो लागेन। बरू म आपंै सजिलो व्याख्या गरी किताब निकाल्ने सुरमा पुगेको थिएँ। जब क्याप्टेनसाबसँग भेट भयो, विचार बदलियो। मैले कीर्तिपुरमा बस्ने बचपनदेखिका साथी, ऋषि बराललाई एकदिन भनेको थिएँ, तिम्रो नजिकै ट्याङलाफाँटमा एकजना आध्यात्मिक पाइलट हुनुहुन्छ। कुनै दिन फुर्सद मिलाएर कुराकानी गर्नुपर्छ। त्यसबाट उनि एकदम उत्साहित थिए। फोनमा पटकपटक गुनासो गरिरहन्थे खोइ त, भेटघाट भएन ? हो भेट भएन । अब त हुँदै हुँदैन। मैले अहिलेसम्म भनेको छैन, तर भन्ने छु नै। गीताको किताब निकाल्ने सहमतिपछि क्याप्टेनसाबसँग तीन दिन भेट भयो। पहिलो भेटमा उहाँले भन्नुभयो सरले भनेका किताब सबै किनें, भिडियो हेर्न सुरु गर्दैछु। समयाभावका कारण लामो गफ हुन पाएन। तर जति भयो त्यो एकदम महत्त्वपूर्ण थियो। अर्को दिन फेरि चर्चा भयो। उहाँले हाम्रो चर्चा अरूलाई पनि सुनाउनुभयो। अन्तिम, सायद हप्ता दिन अगाडि मात्रै भएको थियो। त्यस दिन उहाँ मेरो कार्यालयमा भेटिनु भएको थियो। तर बोली अलिकति फरक थियो। किताब के भयो सर ? उहाँले सोध्नुभयो। सुरु गरिसकें, मेरो जवाफ थियो। हुन पनि, मैले पहिलो अध्याय पूरा गरेर दोस्रोको लगभग आधाउधी पुर्याइसकेको थिएँ। त्यसबाट अघि बढ्न भने सकेको थिइनँ। लामो समयदेखि रोकिएको थिएँ। म तयार पार्छु, अनि सँगै बसेर छलफल गरौंला भन्ने जवाफ उहाँलाई दिएँ। उहाँले भन्नुभयो सर, मरेर के लानु छ र ? मेरो ज्ञान र किताब अरूको काम आओस् भन्ने चाहना छ। हुन्छ सर, सरले सोचेजस्तो गीता बन्नेछ, मैले जवाफ फर्काएँ। बस, त्यही हाम्रो अन्तिम भेट रह्यो। बच्चाले बुझ्ने गीता नेपाली भाषामा तयार हुँदा सहायता गर्ने उहाँको सपना अधुरै रह्यो। गीता उपर किन यति धेरै आशक्ति त ? मैले मनन गरें, उहाँले साँच्चै नै गीता बुझ्नु भएको रहेछ। गीतमै लिखिएको छ लाखौमा एक गीता बुझ्न खोज्छ र लाखौं बुझ्न खोज्नेमा एउटाले पु्ूरै बुझ्दछ। गीतामै लेखिएको छ, मोक्ष तुरुन्त सम्भव छ, यो प्राप्त भएपछि फेरि जीवन मरणको सञ्जालमा बाँधिनु पर्दैन। धार्मिक व्यक्तिले त्यसैलाई बैकुण्ठधाम भनेका छन्। र, गीतामा अर्को महत्त्वपूर्ण कुरा लेखिएको छ मोक्ष ज्ञानको रूपमा प्राप्त हुन्छ। म विश्वस्त छु। हाम्रा क्याप्टेन त्यस उचाइमा पुगिसकेको हुनुपर्छ। साँच्चै नै क्याप्टेनसाबले आफ्नो धर्म निभाउनु भयो। हजारौ घण्टाको उडान गर्नुभयो। कोही सौखिन त कोही आपत्मा परेका यात्रीहरूलाई तिनको गन्तव्यमा पुर्याउनुभयो। उहाँको उडानमा बच्चा उडे। वयस्क उडे। वृद्ध र नाबालक उडे। नेपाली उडे, विदेशी उडे। राजनेता उडे, ठूला व्यक्तित्व उडे। धनी उडे, अशक्त, रोगी र निर्धन पनि उडे। लाखौं यात्रीलाई उहाँले गन्तव्यमा पुर्याउनु भयो। यति मात्र होइन, उहाँबाट धेरैले शिक्षा लिए, धेरै जना पाइलटले दक्षता प्राप्त गरे। मैले भनिसकें पाइलट नभएता पनि मैले पनि उहाँबाट ज्ञान प्राप्त गरें। उहाँले आफ्नो धर्म निभाउनु भयो। तर त्यसको फल ? उहाँले कहिल्यै पनि त्यसको चिन्ता गर्नु भएन। चिन्ता यति नै रह्यो, उहाँले पछिल्लो समयमा प्राप्त गरेको ज्ञान बाँड्न मौका मिलेन। भगवान्ले यति आशीर्वाद दिऊन कि क्याप्टेन साबको त्यो सपना म पूरा गर्न सकूँ।  पराजुली, एरोनटिकल इन्जिनियर हुन् ।"
सामुदायिक वनको देश भनेर चिनाऔं,"मुलुकमा राजनीतिक अस्थिरता हुंँदा वनलगायत प्राकृतिक स्रोत साधनमा प्रशासनिक, राजनीतिक र अन्य हस्तक्षेप हुने प्रवृत्ति पुरानै हो। यस्तो हस्तक्षेपले सामुदायिक वनलाई निरन्तर प्रभाव पार्दै आएको छ। सामुदायिक वन उपभोक्ता महासंघले वनको अवधारणा, अस्तित्व र हैसियतलाई जीवन्त राख्न उल्लेखनीय भूमिका निर्वाह गर्दै आइरहेको छ। आफ्नो अधिकांश स्रोतसाधन र शक्तिलाई वन अधिकार स्थापनाको लागि खर्चिएको छ। सामुदायिक वन उपभोक्ता महासंघ फेकोफन नेपालको स्थापनासँग वनको विकासक्रमको सम्बन्ध जोडिएको छ। स्थानीय समुदाय परम्परागत रूपमा संगठित भई प्राकृतिक स्रोत साधनको संरक्षणका लागि अभ्यास गर्ने प्रचलनको लामो इतिहास रहेको छ। समुदायका यस्ता प्रचलनलाई राज्यले नियमित मान्यता प्रदान गर्न भने २०३० सालबाट सुरु भएको हो। यद्यपि सामुदायिक वनलाई नियमित रूपमा वन विकास गुरुयोजना २०४६ मा र कानुनी रूपमा २०४९ मा मान्यता प्रदान गरिएको हो। जसलाई वन नीति २०७५ र वन ऐन २०७६ ले महत्त्वपूर्ण रूपमा मान्यता प्रदान गरेको छ। यसरी स्थापित भएका उपभोक्ता समूहहरूले वन माथिको स्थानीय समुदायको अधिकारको वकालत गर्दै सामूहिक जिम्मेवारी निर्वाहका लागि क्षमता विकास, सिकाइ, अनुभव आदानप्रदान र संगठन निर्माणका प्रक्रियाहरूमा जुटेका हुन्। उपभोक्ताहरूलाई बलिया बनाउँदै प्राकृतिक शक्तिको मालिक स्थानीय समुदाय नै हुनुपर्छ भन्ने दृढ लक्ष्यका साथ फेकोफन अगाडि बढेको हो। समृद्ध नेपाल सुखी नेपालीको परिकल्पनालाई साकार तुल्याउन सामुदायिक वन उपभोक्ता महासंघ र समूहहरू एक महत्त्वपूर्ण क्षेत्रका रूपमा रहेका छन्। तर वन ऐनअनुसार नीति नियमावली र निर्देशिका नबन्दा वन क्षेत्रलाई स्थानीय समुदायको रोजगारी र उत्पादनसँग जोड्न सकिएको छैन। सामुदायिक वनको स्रोतलाई उत्पादनसँग जोड्ने र स्थानीय समुदायको रोजगारी सिर्जना गर्ने नीति निर्माण नहुनु, सामुदायिक वनको क्षमता विकासमा वार्षिक बजेट नछुट्याउनु, सामुदायिक वनमा नै निरन्तर रूपमा संरक्षित क्षेत्र निकुञ्ज, आरक्ष, मध्यवर्ती क्षेत्र, वातावरण संरक्षण क्षेत्र, संरक्षित वन आदि विस्तार गर्ने कार्य त झन् नेपालको सन्दर्भमा समुदाय विरोधी अभियान नै हो। समुदायलाई शक्तिबाट टाढा पार्न र वन क्षेत्रलाई संघीय सरकारको नियन्त्रणमा राख्न यस्ता गतिविधिहरू सरकारले निरन्तर अगाडि बढाउँदै आइरहेको छ। तर समुदाय विरोधी सबैखाले गतिविधिविरुद्धमा महासंघले अभियान नै सञ्चालन गरिरहेको छ। यो २७ वर्षमा सामुदायिक वन अधिकारका लागि महासंघले सञ्चालन गरेका मुख्य अभियान महत्त्वपूर्ण उपलब्धिका रूपमा रहेका छन्। सामुदायिक वन, सरकारी वन व्यवस्थाहरू प्रभावविरुद्धको अभियान सन् १९९० ताका फिनल्यान्ड सरकारको आर्थिक तथा प्राविधिक सहयोगमा सरकारले बारालगायत १८ जिल्लाको वन व्यवस्थापन गर्ने बताएको थियो। स्थानीय समुदाय, आदिवासी जनजाति र सरोकारवालाहरूलाई बेवास्ता गरी सरकारले अघि सारेको योजना भने समुदायको अग्राधिकारमाथि गम्भीर असर पर्ने खालका थिए। यो योजनामा तराईको वन क्षेत्र समुदायबाट खोसेर नेपालका केही निजी कम्पनीको साझेदारीमा फिनल्यान्डको निजी कम्पनीको रूपमा रहेको इन्सो इन्तखेरानलाई जिम्मा दिने गरी सम्झौता तयार भएको थियो। यसको व्यापक विरोध भयो र समुदायले संरक्षण गरेको वनको व्यवस्थापन गर्ने निर्णय स्थानीय समुदायको हुनुपर्छ भनेर महासंघको नेतृत्वमा सञ्चालन गरिएको अभियानले सफलता प्राप्त गयो । तराईका सामुदायिक वन अधिकार अभियानहरू तराईको वन व्यवस्थापनबारेका विवादहरू नसुल्झिँदै मन्त्रिपरिषद्ले तराई चुरे र भित्री मधेसको वन व्यवस्थापन सम्बन्धि सातबुँदे नीतिगत निर्णय गयो। उक्त निर्णयमा तराईमा रहेका चक्ला वनहरू सरकारले आफैं व्यवस्थापन गर्ने, तराईमा साझेदारी वन लागू गर्ने, चुरे क्षेत्रलाई संरक्षण क्षेत्र घोषणा गर्ने, सामुदायिक वनलाई ४० प्रतिशत कर लगाउनेजस्ता समुदाय विरोधी निर्णयहरू भएका थिए। सरकारका यस्ता निर्णयले तराईको सामुदायिक वनमा अधिकार कटौती गर्न सुरु गरियो। यसको विरुद्धमा देशभरबाट समुदायको आवाज बुलन्द भयो। सरकारले जबर्जस्ती समुदायलाई वन हस्तान्तरणमा रोक लगाए पनि समुदायको सशक्त आन्दोलनका कारण समुदायलाई वन हस्तान्तरण गर्ने कार्य सुरु भयो। सामुदायिक वनलाई लगाउन प्रस्ताव गरिएको ४० प्रतिशत जस्तो चर्को करको विषयमा कानुनी लडाइँपछि बल्ल १५ प्रतिशतमा झरेको हो। द्वन्द्वको बेला सामुदायिक वन अधिकार अभियान सशस्त्र द्वन्द्वको समयमा सामुदायिक वन उपभोक्ता समूह मात्रै समुदायको सन्दर्भमा निरन्तर खटिरह्यो। त्यतिबेला समुदायले संरक्षण गरेको वन क्षेत्र जोगाउन समुदायलाई सारै कठिन रह्यो। सामुदायिक वन क्षेत्र र समुदायको भौतिक र आर्थिक क्षतिमाथि दुवै पक्षबाट व्यापक हस्तक्षेप भयो। त्यसविरुद्ध फेकोफन र नागरिक समाजले सँगै अभियानहरू सञ्चालन गरे। द्वन्द्वकालमा दुवै पक्षबाट हस्तेक्षप भएका वन क्षेत्र अहिले पनि समुदायले पाउन सकेका छैनन्। सशस्त्र द्वन्द्वकालमा पनि वनको दिगो संरक्षण र समुदायको अधिकार स्थापनाका आन्दोलन रोकिएनन्। ५० प्रतिशत महिला सहभागिता अभ्यासहरू वन संरक्षणमा महिलाको उल्लेखनीय भूमिका रहे पनि निर्णायक तहमा महिला सहभागिता चुनौतीपूर्ण थियो। तर सामुदायिक वन उपभोक्ता महासंघ नेपालले वन विकास गुरुयोजना निर्माण गर्ने समयदेखि नै ५० प्रतिशत महिला नेतृत्वको विषयमा आफ्नो स्पष्ट धारणा राख्दै आयो। महासंघले आफ्नो संरचनाबाट ५० प्रतिशत महिला र निर्णय तथा जिम्मेवारीमा पनि ५० प्रतिशत अनिवार्य गरेर देखायो। त्यस्ता पैरवी, बहस र संवादले सामुदायिक वन विकास मार्गदर्शन २०६५ सम्म आइपुग्दा ५० प्रतिशत महिलाको व्यवस्था गर्ने निर्णय भयो। यो सामुदायिक वनले प्राप्त गरेको ठूलो उपलब्धि हो। अहिले पनि वनको हरेक क्षेत्रमा ५० प्रतिशत महिला नेतृत्व सुनिश्चित हुनुपर्छ भन्ने अभियानमा महासंघ निरन्तर पैरवीमा छ। संविधानमा सामुदायिक सम्पत्तिको अधिकार संविधानसभाबाट संविधान निर्माणको क्रममा सामुदायिक वन उपभोक्ता महासंघ नेपालले निरन्तर प्राकृतिक स्रोत र सामुदायिक सम्पत्तिको संवैधानिक अधिकार सुनिश्चितताका अभियानहरू चलायो। संविधानमा स्थानीय समुदायको प्राथमिकता र अधिकारको व्यवस्था त्यसैको परिणाम हो। करको बोझ विरुद्धको अभियान २०५४ सालदेखि नै सामुदायिक वनलाई कहिले मूल्य अभिवृद्धि कर त कहिले ४० प्रतिशत करको निर्णय गर्दै सरकारले एकतर्र्फी काम गर्दै आएको छ। संघीयताको कार्यान्वयन भइसके पनि सामुदायिक वनलाई संघीयता लागू हुन सकेको छैन। सामुदायिक वनमा सरकारले वार्षिक बजेटसमेत छुट्ट्याउन सकेको छैन। न त तिनै तहको सरकारबीच वन संरक्षण र उपभोक्ता अधिकारबारे समन्वय र सहकार्य नै छ। आफूलाई मन लागेअनुसारको कर लगाउने काम सरकारले गरेका छन्। समुदायको सशक्तीकरणपछि संघीय सरकारले लगाउँदै आएको १५ प्रतिशत कर त हट्यो। तर सामुदायिक वनसँग बढी कर लगाएर कसरी असुल्ने भन्ने होडबाजी चलेको देखिन्छ। वैज्ञानिक वन व्यवस्थापन हस्तक्षेपविरुद्ध अभियान देशभर छरिएर रहेका सामुदायिक वन उपभोक्ता समूहले वन ऐनअनुसार प्राप्त गर्ने स्वायत्त अधिकारलाई प्रयोग गरी वन व्यवस्थापन गर्ने कार्यमा सरकारले नै हस्तक्षेप बढायो। २०७१ सालमा वैज्ञानिक वन व्यवस्थापन कार्यविधि लागू गरिएपछि महासंघले निरन्तर आन्दोलन गरी सरकारलाई पछि हट्न बाध्य पारेको हो। हाल वैज्ञानिक वन कार्ययोजना खारेज भई वनको दिगो व्यवस्थापनको राष्ट्रिय मापदण्ड अगाडि बढेको छ। यो मापदण्डलाई पनि समुदायले काम गर्न सक्ने सरल विधि, प्रक्रियाअनुसार र समुदायको निर्णय सर्वोपरि हुनुपर्नेमा महासंघले पैरवी गरिरहेको छ। चुरे संरक्षण क्षेत्र प्रभावविरुद्धको अभियान ३६ जिल्लाको चुरे क्षेत्रले ओगटेको कुल १२७८ प्रतिशत भूभागलाई वातावरण संरक्षण ऐनअन्र्तगत चुरे वातावरण क्षेत्र घोषणा गरियो। २०७१ असार २ गते सामुदायिक वनको राष्ट्रिय कार्यशाला गोष्ठी भइरहेका बेला चुरेमा बसोबास गर्ने महिला, गरिब, विपन्न, आदिवासी जनजातिलाई उठिबास लगाउने र जनताले संरक्षण गरेको चुरेमा वातावरण संरक्षण ऐन लगाएर जंगलको झारपातसमेत छुन नपाउने गरी सरकारको निर्णयले मानव अधिकारको ठाडो उल्लंघन गरेको छ। सामुदायिक वन उपभोक्ता महासंघ नेपाल र अन्य महासंघहरू निरन्तर रूपमा चुरे क्षेत्रका जनताको अधिकार प्राप्तिको लडाइँमा निरन्तर पैरवीमा छन्। संरक्षित क्षेत्र विस्तारविरुद्धको अभियान संरक्षण क्षेत्रहरू पञ्चायतकालमा तर्जुमा भएका पुरातनवादी कानुन र केन्द्रीकृत प्रशासनबाट नियन्त्रित छन्। त्यसैले संरक्षित क्षेत्रहरूमा प्राकृतिक स्रोतमाथि सामुदायिक अधिकारको मान्यता, लाभको न्यायोचित बाँडफाँटमा असर परेको छ। विभिन्न निकायले गर्ने शोषण, दमन, अत्याचार र मानवअधिकार उल्लंघनको अन्त्य, वन्यजन्तुबाट हुने जनधनको क्षतिको स्रोतभर्ना, मध्यवर्ती क्षेत्रमा सामुदायिक वनको अधिकार र स्वयत्तताको विषयमा महासंघले अहिले पनि पैरवी गरिरहेको छ र गरिरहने छ। कानुनमा सुधारको अभियान सरकारको कार्यशैलीले वन क्षेत्रमा पुनर्संरचना हुन सकेको छैन । केन्द्रीय सरकारको मातहतबाट सामुदायिक वन हटाइयो। प्रदेश र स्थानीयमा नेतृत्वले यसको बारेमा पाँच वर्ष बितिसक्दा पनि परिकल्पना गर्न सकेनन्। यसले वन स्रोतलाई उत्पादन, जनता र समूहहरूसँग जोड्न नचाहनेहरूको जमातमा वन क्षेत्र परेको बुझ्न सकिन्छ। संघीयतासँग वन क्षेत्र पुनर्संरचना भई संघ, प्रदेश र स्थानीय हुँदै समुदायसम्म जोडिनुपर्छ भन्नेमा महासंघ निरन्तर पैरवीमा छ। वनको दिगो व्यवस्थापनको लागि सामुदायिक वनको स्वायत्ततामा सरकारले हस्तक्षेप हैन, सहजीकरण गर्नुपर्छ। सरकारी नीति बाधक हैन,सहयोगी बन्नुपर्छ। सामुदायिक वनमा पाइने जडीबुटी, काठजस्ता वस्तु स्थानीय स्तरमा नै प्रशोधन गरी वृक्षारोपण गर्ने सीप विकासमा सरकारले समुदायमा लगानी गर्नुपर्छ। सामुदायिक उद्यमशीलतामा ध्यान जानुपर्छ। स्थानीय उत्पादनको बजारीकरणमा सरकार र निजी क्षेत्रले जिम्मा लिनुपर्छ। वन क्षेत्रमा सुशासन अभियान वन क्षेत्रलाई सुशासनमुक्त बनाउन सबै पक्षको विशेष ध्यान जानु आवश्यक छ। वन क्षेत्रमा हुने अनियमितता र भ्रष्टाचारविरुद्ध आयोग तथा छानबिन समितिहरूले अध्ययन र प्रतिवेदन तयार गर्ने तर, दोषीलाई कारबाही नहुने प्रवृत्ति छ। अर्कातर्फ उपभोक्ता समूहका सोझासिधा महिला, गरिब, विपन्नमाथि मुद्दा चलाउने गरिएको छ। वास्तविक भ्रष्टाचारीलाई कारबाही गरियोस् र निर्दोष वन उपभोक्ता समूहमाथि झुटा मुद्दा नलागोस् भन्ने अभियान महासंघले चलाएको छ। कानुन निर्माण गर्दा सरोकारवाला पक्ष समूहको सहभागिता गराइयोस्। यसरी मात्रै सुशासनमा प्रगति हुन्छ। समुदायको लामो संघर्ष र मेहनतवाट मरुभूमि हुन लागेको क्षेत्र हरियाली र घना वनमा परिणत हुनुले नेपालको सामुदायिक वन अभियान राष्ट्रिय तथा अन्तर्राष्ट्रियस्तरको सिकाइ केन्द्र वा पाठशाला बनेको छ। नेपाललाई विश्वले सामुदायिक वनको देश भनेर चिन्नु पनि त्यसैको परिणाम हो। त्यसैले सामुदायिक वन अभियानलाई सरकारले सकारात्मक सहयोग गर्दा देश र जनताको हित हुन्छ र आर्थिक समृद्धिमा पनि टेवा पुग्छ।"
जनमत वामपन्थीकै पक्षमा,"बालेन साह, हर्क साम्पाङजस्तालाई मतदान गर्नेहरू कोही पनि पूर्वव्यवस्थाका हिमायती होइनन्। उनीहरूलाई जिताउनेहरू युवा पुस्ताका मतदाता हुन्। उनीहरू यथास्थितिमा परिवर्तन र मुलुकमा सुशासनयुक्त राजनीतिक प्रणाली स्थापना भएको हेर्न चाहनेहरू हुन्। जनताको वास्तविक मुद्दामा केन्द्रित भएर काम गर्ने नेता चाहन्छन्। बहुप्रतीक्षित स्थानीय चुनाव सकिएको छ। संविधान जारी भएपछिको दोस्रो स्थानीय चुनाव। अहिले चुनावको समीक्षा र जितहारका प्रसंगहरूले माहोल तातेकोे छ। राजनीति भन्ने कुरा नै यस्तै, एउटा कोण समात्यो रमायो। अर्को कोण समात्यो दु :खी हुँदै अरूलाई गाली गर्यो। गाली र ताली त राजनीतिका गहना नै रहेछन्। चुनावमा कुन दलले बाजी मार्यो ? ताजा बहसको विषय यही हो। मानिसहरू हिसाब निकाल्नमा व्यस्त छन्। निर्वाचित प्रतिनिधिको संख्याको आधारमा कांग्रेस र जनमतको आधारमा एमाले पहिलो हो रे। अझै भन्छन्, सत्तारूढ गठबन्धन बनाएर कांग्रेसले बढी सिट जित्यो। लोकप्रिय मत एमालेले एक्लै ल्यायो। त्यसो भए को बलियो ? आउनुहोस् समीक्षा गरौं। अब एकछिन्, यस पटकको स्थानीय निर्वाचनको परिणामलाई राजनीतिक अर्थ लगाऔं। नतिजालाई निर्वाचित प्रतिनिधिको आधारमा विश्लेषण गर्दा विगतमा एमालेको ठाउँ कांग्रेसले र कांग्रेसको ठाउँ एमालेले लिएको छ। अर्थात्, यसपटक नेपाली कांग्रेस सबैभन्दा बढी पद हात पार्ने दल बनेको छ। पाँच वर्षअघि एमाले सबैभन्दा बढी पद हात पार्ने पार्टी थियो। माओवादी केन्द्र अघिल्लो पटक र यसपटक पनि तेस्रो छ। तर, विगतको चुनावमा भन्दा पदसंख्या बढाएको छ। जितेको कुल पदसंख्याको आधारमा जनता समाजवादी पार्टी चौथो र एकीकृत समाजवादी पाँचांैै स्थानमा छन्। विगतमा पाँचौं दलका रूपमा दरिएको लोकतान्त्रिक समाजवादी पार्टी यसपटक छैटौं बनेको छ। नयाँ बनेको नेकपा (एकीकृत समाजवादी)ले यसलाई उछिनेको छ। चुनावी गठबन्धनको फाइदा कांग्रेसलाई भएको छ। यसपटकको चुनावमा नेपाली कांग्रेस, माओवादी केन्द्र, एकीकृत समाजवादी र जनता समाजवादी पार्टीहरू गठबन्धन गरेर चुनावमा गएका थिए। परिणामलाई हेर्दा नेपाली कांग्रेसले यसबाट भरपुर फाइदा लिएर पहिलो दल बन्न सफल भएको छ। त्यस्तै भर्खरै बनेको एकीकृत समाजवादीलाई पनि फाइदा भएको छ। कमसेकम पाँचौं ठूलो दलमा पर्न सकेको छ। एकता गरेर बलियो बनेको जनता समाजवादी पार्टीले गठबन्धनबाट खासै फाइदा लिन सकेको देखिएन। उसले विगतमा जितेका स्थानीय तहमा नेपाली कांग्रेसले जितेर जसपालाई अझ खुम्च्याइदिएको छ। चुनावबाट कुनै दलले अर्कोलाई सिध्याउन सकेनन्। निर्वाचन कार्यक्रम चलिरहँदा स्वस्थ प्रतिस्पर्धाभन्दा पनि एकले अर्काेलाई सिध्याउने चुनौती सुनिन्थ्यो भाषणहरूमा। सत्तारूढ गठबन्धन बनाउनुको उद्देश्य एमालेलाई उठ्नै नसक्ने गरी पछार्ने थियो। तर, त्यो सम्भव भएन। बाँकी सबै दलहरू सत्ताशक्तिका साथ एकगठ हुँदा पनि एमाले सिद्धिएन। एमाले सम्पूर्ण प्रतिकूलतालाई चिरेर दोस्रो दलका रूपमा ठिंग उभिन सक्यो। यसले उसलाई निराश होइन अझ धेरै गर्न सकिने हौसला दिएको छ। किनभने एमालेबाट छुट्टिएर बनेको एकीकृत समाजवादीले बढी नै क्षति गर्छ कि भन्ने डर थियो। त्यसलाई चुनावको परिणामले पाँचौं दलको स्थानमा झारिदिएको छ। त्यसबाट एमाले कमजोर नबनेको प्रष्ट देखियो। एमालेले पनि माओवादी केन्द्र र एकीकृत समाजवादीलाई सिध्याइदिने चुनौती दिएको थियो। तिनीहरूले पनि कांग्रेस नामको नाउमा बसेर चुनावरूपी नदी मजाले पार गरे। आफ्नो हैसियतभन्दा निक्कै बढी पदहरू जिते। हर्क साम्पाङ, बालेन साहजस्तालाई मतदान गर्नेहरू कोही पनि पूर्वव्यवस्थाका हिमायती होइनन्। उनीहरू यथास्थितिमा परिवर्तन र मुलुकमा सुशासनयुक्त राजनीतिक प्रणाली स्थापना भएको हेर्न चाहनेहरू हुन्। यसपटक चुनावी प्रतिबद्धता र घोषणापत्रले खासै काम गरेको देखिएन। किनकि चुनाव जनताका मुद्दामा केन्द्रित भएन। चुनावमा गरेको भाषण र र्यालीको पनि अर्थ रहेन। प्रधानमन्त्री शेरबहादुर देउवा आएर भाषण गरेको विराटनगरको वडा नं १ र ३ मा, मोरङको सुन्दरहरैंचामा नेपाली कांग्रेसका उम्मेदवारहरू विगतको विरासत जोगाउन नसकी, पराजित भए। एमालेका अध्यक्ष खड्गप्रसाद ओलीको गृहनगर दमकमा एमालेले आफ्नो विरासत गुमाउन पुग्यो। धरान र इटहरी उपमहानगरपालिकाको नेतृत्व एमालेको हातबाट गुम्यो, वीरगन्ज महानगरपालिकाको नेतृत्व हात पर्न सकेन। यसबाट टाढाबाट मानिस ओसारेर, लाखौंकरोडौं खर्च गरेर आमसभा गर्नु केवल नेताका रमाइलोका लागि मात्र हो भन्ने पुष्टि भएको छ। आमसभाहरू अरू पार्टीका नेतालाई गाली गर्नका लागि मात्र रहेछन् भन्ने पुष्टि भयो। धरान र काठमाडौंमा स्वतन्त्र उम्मेदवारले आमसभा नै नगरी चुनाव जितेकोे दृष्टान्त सबैका सामु छ। ठूलठूला सभा गरेर अरूलाई सत्तोसराप गर्ने दलका उम्मेदवारहरू पराजित भए। जनताको मुद्दा समातेर दलगत प्रणाली र पार्टीगत कमजोरीको विरोध गर्दै प्रचारमा जानेहरूले विजयश्री प्राप्त गरे। त्यसैले घोषणापत्रमा ठूलठूला कबोल गर्नुको पनि कुनै औचित्य देखिएन। घोषणापत्र नै नबनाई अगाडि बढेको माओवादी केन्द्र तेस्रो दल बन्यो। निक्कै चिप्ला आश्वाशन बाँडेर पहिलो दल बन्ने घोषणा गरेको एकीकृत समाजवादी पार्टी मुलुकको पाँचौं दलको हैसियतमा थान्को लाग्योे। जनता समाजवादीभन्दा पनि कमजोर हैसियतमा दरियो। जनताले त दलप्रतिको विश्वास र विगतका कामलाई मुख्य आधार मानेर मतदान गर्दा रहेछन्। तत्कालीन घोषणा, भाषण र प्रतिबद्धतालाई आधार मान्दा रहेनछन् भन्ने शिक्षा दिएको छ चुनावले। वामपन्थीहरूबीच झगडा सिर्जना गरेर आपसमा फुटाउने र सत्ताको बागडोर आफ्नो हातमा पार्ने दाउमा नेपाली कांग्रेस रणनीतिक रूपमा सफल र वामपन्थीहरू असफल भएका छन्। एकले अर्कालाई सिध्याउन लागेर आफैं कमजोर बनेको थाहा पाइरहेका छैनन्। स्वतन्त्र उम्मेदवारहरूले मौकामा चौका हाने। यस पटकको चुनावमा स्वतन्त्र उम्मेदवारहरू काठमाडौं महानगरपालिका, धरान, धनगढी र जनकपुर उपमहानगरपालिकालगायत देशका १३ स्थानीय तहको प्रमुख वा अध्यक्ष बनेका छन्। त्यहाँ अरू दलको उम्मेदवार त के सत्तारूढ गठबन्धनसमेत पराजित भयो। यसबाट देशमा राजनीतिक दलहरू अलोकप्रिय बन्दै गएका हुन् त भन्ने प्रश्न उठेको छ। दलहरू विस्थापित हुने र राजतन्त्र फर्किन सक्ने आधार तयार हुँदै गरेको तर्क पनि कतिपयले गर्न थालेका छन्। तर, हर्क साम्पाङ, बालेन साहजस्तालाई मतदान गर्नेहरू कोही पनि पूर्वव्यवस्थाका हिमायती होइनन्। उनीहरूलाई जिताउनेहरू युवा पुस्ताका मतदाता हुन्। उनीहरू यथास्थितिमा परिवर्तन र मुलुकमा सुशासनयुक्त राजनीतिक प्रणाली स्थापना भएको हेर्न चाहनेहरू हुन्। जनताको वास्तविक मुद्दामा केन्द्रित भएर काम गर्ने नेता चाहन्छन्। नेपालका ठूला राजनीतिक दलहरू कार्यशैली र कार्यपद्धिति विकास गर्नमा लाग्नुको सट्टा भ्रष्टाचार, आपसमा गालीगलौज गर्न र अस्तव्यस्ततामा सिर्जना गर्नमा रमाए। सुधारको संकेतसम्म दिन सकेनन्। बरू सत्ताको लागि जुनसुकै हर्कत गर्न सक्ने र जोसुकैसँग गठबन्धन गर्न सक्ने चरित्र देखाए। सिद्धान्त र आदर्शलाई तिलाञ्जली दिए। खाली सत्ता कसरी हातपार्ने भन्ने ध्याउन्नमा सरकार, संसद् र अदालतलाई समेत भ्रष्ट र निकम्मा बनाए। स्वतन्त्र उम्मेदवारहरूको विजय यी कुरामाथि जनताको विद्रोह हो। स्वतन्त्रले कति काम गर्न सक्छ त्यो हेर्न बाँकी छ। आमसभामा ताली बजाउनेले मत दिँदैन। बरू आवश्यक परे गाली गर्न तयार हुँदा रहेछन् भन्ने कुरा यसपटक पुन : पुष्टि भएको छ। गाली गरेर जनमत बन्छ भन्ने भ्रम नपाल्न स्वतन्त्र उम्मेदवारलाई जिताएर जनताले नेताहरूलाई पाठ पढाएका छन्। पूर्वव्यवस्थाका हिमायतीहरू पनि यो चुनावमा मज्जाले पराजित भए। राजीतिक दलप्रति वितृष्णा भएको र राजा फर्कियोस् भन्ने जनचाहना बढिरहेको भनेर व्याख्या गर्नेहरूलाई यो चुनावले उनीहरूको बुझाइ गलत छ भन्ने प्रमाणित गरिदिएको छ। कतै पनि पूर्वव्यवस्थाका हिमायती दल राप्रापाले हल्ला गरेजस्तो उपलब्धि हासिल गरेको छैन। ठूलो हल्ला भएको केपी ओलीको गृहनगर दमकमा हो। त्यहाँ पनि पाँचदलीय गठबन्धनको साथ पाएर झिनो मतले एमाले उम्मेदवारलाई पराजित गरेको कुरा परिणामले देखाएको छ। होला कि नहोला भन्ने द्विविधाकै बीच मुलुक चुनावमा होमिएको थियो। तर, सानदार ढंगले सम्पन्न भयो। परिणामले दलहरूलाई नै बलियो बनाएको छ। महत्वपूर्ण शिक्षा दिँदै दवाबका रूपमा स्वतन्त्र उम्मेदवारहरूले जितेका छन्। चुनावको परिणामलाई आम रूपमा विश्लेषण गर्ने हो भने वामपन्थी दलहरूकै पक्षमा अहिलेको जनमत देखिएको छ। वाम दलहरूले अधिकांश पदहरू जितेका छन्। अझ एक भएर उठेको भए, अझै बढी उपलब्धि हुने सम्भावना रहेछ। किनकि धेरै ठाउँ निकटतम प्रतिस्पर्धीहरू वाम दलहरू नै छन्। वामपन्थीहरूबीच झगडा सिर्जना गरेर आपसमा फुटाउने र सत्ताको बागडोर आफ्नो हातमा पार्ने दाउमा नेपाली कांग्रेस रणनीतिक रूपमा सफल र वामपन्थीहरू असफल भएका छन्। एकले अर्कालाई सिध्याउन लागेर आफैं कमजोर बनेको थाहा पाइरहेका छैनन्। नेतृत्वको जुँगाको लडाइँ अनि सिद्धान्तका लागि भन्दा सत्ताका लागि मरिमेट्ने प्रवृत्तिले बलियो शक्ति भएर पनि वामपन्थीहरू हार्ने र कमजोर कांग्रेसले जितको माला पहिरिने अवस्था यस चुनावले पनि ल्याइदिएको छ। अर्काको बुईं चढेर आपसमा सिध्याउने खेल खेल्ने र अन्तत : वाम आन्दोलनलाई हानि पुर्याउने प्रवृत्तिलाई नसच्याएसम्म चुनावबाट जनताको पक्षमा परिणाम आउन सक्दैन। नेपालको राजनीति स्थिरता हुन सक्दैन।  शर्मा, नेपाल बुद्धिजीवी परिषद् केन्द्रीय समितिका सचिव हुन्।"
उपत्यकाव्यापी पारा एथलेटिक्समा निशान र चन्द्रमा उत्कृष्ट,"काठमाडौं : निशान थापा र चन्द्रमा थापा क्षत्री पारा राष्ट्रिय खेलकुदअन्तर्गत उपत्यकाव्यापी पारा एथलेटिक्स प्रतियोगिताको होचा पुड्कातर्फ पहिलो भएका छन् । त्रिपुरेश्वरस्थित दशरथ रंगशालामा भएको प्रतियोगितामा निशान पुरुष दुई सय मिटर दौडमा पहिलो भएका हुन् । देवराज घिमिरे दोस्रो र मानबहादुर श्रेष्ठ तेस्रो भए । चन्द्रमाले महिला एक सय मिटर दौडमा शीर्ष स्थान हात पारिन् । सिर्जना सेञ्चुरी दोस्रो र छोरीमाया थापा तेस्रो भए । राष्ट्रिय खेलकुद परिषद्को आयोजनामा सञ्चालित प्रतियोगिताको बहिराको महिला दुई सय मिटर दौडमा जयन्ती विष्टले स्वर्ण, पूजा बास्तोलाले रजत र हीरामाया घलेले कांस्य जिते । सो स्पर्धाको पुरुषमा अजय कर्ण, सौगात पोखरेल र उर्गेन गुरुङ क्रमशः शीर्ष तीन स्थानमा रहे । पुरुष चार सय मिटर दौडमा पनि अजयले स्वर्ण जिते । उर्गेन दोस्रो र अनिश खड्का तेस्रो बने । उक्त स्पर्धाको महिलामा हीरामायाले पहिलो स्थान हात पार्दै व्यक्तिगत दोहोरो स्वर्ण चुमिन् । विनिता थापा दोस्रो र सविता देउला तेस्रो भए । ह्विलचेयरको पुरुष एक सय मिटर दौडमा विराट भट्ट पहिलो, रिले तामाङ दोस्रो र होमनाथ राई तेस्रो भए । सो स्पर्धाको महिलामा नरकुमारी कार्की पहिलो, कुमारी मगर दोस्रो र इश्वरी न्यौपाने तेस्रो भए । ह्विलचेयरकै पुरुष ज्याभ्लिन थ्रोमा श्यामबहादुर रावलले स्वर्ण, रिले तामाङ दोस्रो र गिरीराज थापा तेस्रो भए । त्यसै स्पर्धाको महिलामा विमला खनाल पहिलो, कुमारी मगर दोस्रो र मनमाया भण्डारी तेस्रो भए । आंशिक दृष्टिविहीनको पुरुष दुई सय मिटर दौडमा दयाराम चौधरी पहिलो, हेम थापा दोस्रो र विपिन ओस्ती तेस्रो बने । सो स्पर्धाको महिलामा सरिता घिमिरे पहिलो, कृष्णा ढुंगाना दोस्रो र रचना पराजुली तेस्रो भए । पूर्ण दृष्टिविहीनको पुरुष दुई सय मिटर दौडमा सन्तोष साउद पहिलो, रत्नबहादुर राई दोस्रो र सौगात वगाले तेस्रो भए । महिलातर्फ सुनिता नेपालीले स्वर्ण, संगीता घलेले रजत र रोजनी थापा मगरले कांस्य जिते । विजेतालाई राष्ट्रिय खेलकुद परिषद्का सदस्यसचिव टंकलाल घिसिङलगायतले पुरस्कार प्रदान गरे । हरेक स्पर्धाका विजेतालाई एक हजार, दोस्रोलाई सात सय र तेस्रोलाई पाँच सय नगद पुरस्कार प्रदान गरिएको थियो । एकदिने प्रतियोगितामा ७४ खेलाडी सहभागी भएका थिए । विभिन्न १२ खेल समावेश पारा राष्ट्रिय खेलकुदअन्तर्गत पारा एथलेटिक्ससहित ११ खेल सम्पन्न भइसकेको छ ।"
बीसीसीआईबाट सौरभ गांगुलीको राजीनामा,काठमाडौं : भारतीय क्रिकेट कंट्रोल बोर्ड(बीसीसीआई)का अध्यक्ष सौरभ गांगुलीले राजीनामा दिएका छन्। उनले बुधबार ट्विटरबाट राजीनामा दिएको घोषणा गर्दै अहिलेसम्म सहयोग गर्ने सबैलाई धन्यावाद दिदैं अगामी यात्राका लागि सहयोगको अपेक्षा गरेको लेखेका छन्। उनी भारतको राज्यसभा सदस्यामा मनोनित हुने चर्चा छ।
कैदीबन्दीका लागि फुटबल,काठमाडौं : सेल्टर नेपालको आयोजनमा केन्द्रीय कारागारभित्र रहेका कैदीबन्दीका लागि फुटबलसम्बन्धि कार्यक्रम हुने भएको छ। सेल्टर नेपालद्वारा बुधबार आयोजित पत्रकार सम्मेलनमा प्रिजन फुटबल रिहाबीलिटेसन थु्र फुटबल नामक कार्यक्रम सञ्चालन गरिने जानकारी दिइएको छ। आयोजकका अध्यक्ष खुश्बु ओलीले एसियन फुटबल कन्फेडेरेसन (एएफसी) र अखिल नेपाल फुटबल सङ्घ (एन्फा)सँगको सहकार्यमा उक्त कार्यक्रमको आयोजना गर्न लागिएको जानकारी दिए। कारागारका कैदीबन्दीले सजाय भुक्तान गरिसकेपछि पुन गलत बाटोमा नजाउन र उनीहरुमा सामाजिककार्य तथा देशप्रति योगदान गर्ने भावना जगाउने उद्देश्यले यस किसिमको कार्यक्रमको आयोजना गर्न लागिएको अध्यक्ष ओलीले बताए। उक्त कार्यक्रम यही जेठ २२ गतेदेखि सुरु हुनेछ। यो कार्यक्रम एक वर्षभित्र दुई चरणमा सञ्चालन हुनेछन्। यो कार्यक्रमबाट एक वर्षभित्र कूल ४८ खेलाडी तथा ३२ जना प्रशिक्षक र रेफ्री प्रशिक्षण गर्ने कार्यक्रम छ। पहिलोचरण जुनदेखि नोभेम्बर ३० तारिखसम्म सञ्चालन हुनेछ। यस चरणमा २४ खेलाडी तथा १६ प्रशिक्षक र रेफ्री उत्पादन गर्ने योजना रहेको छ। यो प्रशिक्षणका लागि प्राविधिक सहयोगमा केन्द्रीय कारागार प्रशासनले छनोट गर्नेछ। दोस्रो चरणको प्रशिक्षण डिसेम्बर १ देखि आगामी वर्षको मे १ मा सकिनेछ। रासस
यू१९ महिला टोली मलेसिया जाँदै,"काठमाडौं : आईसीसी यू१९ महिला विश्वकपअन्तर्गत एसियाली छनोटका लागि नेपाली टोली मलेसिया जाने भएको छ। नेपाली टोलीलाई नेपाल क्रिकेट संघ (क्यान) ले मंगलबार बिदाइ गरेको छ। क्यानका अध्यक्ष चतुरबहादुर चन्द, कार्यबहाक सचिव प्रशान्तविक्रम मल्ल, कोषाध्यक्ष रोशनकुमार सिंहलगायतले नेपाली टोलीलाई बिदाइ गरेका हुन्। नेपाली टोली बुधबार मलेसिया प्रस्थान गर्नेछ। नेपालले कीर्तिका मरासिनीको कप्तानीमा १४ सदस्यीय टोलीको घोषणा गरेको छ। स्नेहा महरा उपकप्तान छिन् भने टोलीमा सृष्टि जैशी, मनिषा उपाध्याय, मनिषा रानामगर, अलिशा यादव, साना प्रविन, रञ्जु श्रेष्ठ, आश्मा पुलामी मगर, सानु राजवंशी, किरण कुँवर, अञ्जली बिक, अनु कडायत र सुस्मिता भुसाल छन्। बिदाइपछि नेपाली टोलीकी कप्तान कीर्तिका मरासिनीले छनोट प्रतियोगितामा शीर्ष स्थान हात पार्दै विश्वकपमा स्थान बनाउने लक्ष्य रहेको बताइन्। हामीले राम्रो तयारी गरेका छौं। टिम पनि सेट छ, उनले भनिन्, राम्रो खेलेर विश्वकपमा छनोट हुने लक्ष्य राखेका छौं। एक महिना लामो तयारी गरेकाले टोलीले राम्रो नतिजा निकाल्ने मुख्य प्रशिक्षक महेश रिजालले बताए। प्रतियोगिताका लागि एक महिना तयारी गरेका छौं। मेहनत अनुसार नतिजा पनि राम्रो हुनेमा आशावादी छौं, मुख्य प्रशिक्षक रिजालले भने, शीर्ष स्थानमा रहँदै छनोट हुने लक्ष्य छ। मलेसियामा आयोजना हुने आईसीसी यू१९ महिला विश्वकपअन्तर्गत एसियाली छनोटमा नेपालसहित, मलेसिया, संयुक्त अरब इमिरेट्स (यूएई), थाइल्यान्ड, भुटान र कतार छन्। नेपालले पहिलो खेल कतारसँग जुन ३ मा खेल्नेछ। यस्तै जुन ४ मा यूएई, जुन ६ मा भुटान, जुन ७ मा थाइल्यान्ड र जुन ९ मा मलेसियाविरुद्ध खेल्नेछ। शीर्ष स्थानमा रहने टोलीले सन् २०२३ मा दक्षिण अफ्रिकामा हुने यू१९ टीट्वेन्टी विश्वकपमा प्रतिस्पर्धा गर्नेछ।"
