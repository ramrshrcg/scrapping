शीर्षक,विवरण
रोनाल्डो साउदी अरबको अल नासरमा अनुबन्धित,"रियाद : पोर्चुगिज कप्तान क्रिस्टियानो रोनाल्डोले साउदी अरबको अल नासर क्लबसँग सन् २०२५ सम्मका लागि सम्झौता गरेका छन्। विवादास्पद अन्तर्वार्तापछि रोनाल्डो नोभेम्बरमा म्यानचेस्टर युनाइटेडसँगको सम्झौता तोडेका थिए। रोनाल्डोले विश्व फुटबलकै सर्वाधिक पारिश्रमिक पाउने गरी सम्झौता गरेका छन्। उनले प्रत्येक वर्ष एक सय ७७ मिलियन पाउन्ड कमाउने छन्। नयाँ फुटबल लिगको अनुभव लिन आत्तुर छु,रोनाल्डोले भनेका छन्, मैले युरोपेली फुटबलमा सबै थोक जित्न पाएँ, र त्यो अनुभव एसियामा साट्ने यो सही समय हो जस्तो लाग्छ। साउदी प्रो लिगको ९ पटक च्याम्पियन भइसकेको नासरले रोनाल्डोको अनुबन्धनलाई इतिहास बनिरहेको बताएको छ। रोनाल्डोले सुरुआती दुई खेल गुमाउने छन्। युनाइटेडबाट अन्तिम खेलमा समर्थकको मोबाइल फुटाइदिएका रोनाल्डोमाथि घरेलु लिगका दुई खेलको प्रतिबन्ध छ।"
रियालको जितमा बेन्जिमाको दुई गोल,मड्रिड : करिम बेन्जिमाको दुई गोलप्रेरित रियाल मड्रिडले स्पेनिस ला लिगामा शुक्रबार राति भालाडोलिडलाई २० को नतिजामा पराजित गरेको छ। भालाडोलिडको मैदानमा भएको खेलको निर्धारित ९० मिनेट सकिन सात मिनेट बाँकी रहँदासम्म रियालले गोल गर्न सकेको थिएन। भालाडोलिडका जाभी सान्चेजले १८ यार्ड बक्समा फाउल गरेपछि रियालले पेनाल्टी पाएको थियो। सोही मौकाको फाइदा उठाउँदै बेन्जिमाले रियाललाई अग्रता दिलाए। सोही पेनाल्टीबारे रेफ्रीसँग झोँकिएका सर्जियो लियोनले रातो कार्ड पाएसँगै भालाडोलिड १० खेलाडीमा सीमित बनेको थियो। त्यसको ६ मिनेट नबित्दै एडुवार्डो कामाभिङ्गाले दिएको पासलाई गोलमा परिणत गर्दै बेन्जिमाले रियालको जित सुनिश्चित गरे। जितसँगै १५ खेलमा ३८ अंक जोडेको रियाल अंक तालिकाको शीर्ष स्थानमा उक्लिएको छ। समान खेलबाट १७ अंक जोडेको भालाडोलिड १५औं स्थानमा छ। दोस्रो स्थानको बार्सिलोनाको १४ खेलमा ३७ अंक छ।
रासफोर्डको गोलमा युनाइटेड विजयी,लन्डन : मार्कोस रासफोर्डको निर्णायक गोलप्रेरित म्यानचेस्टर युनाइटेडले इङ्लिस प्रिमियर लिगमा शनिबार राति वुल्भ्सलाई १० को नतिजामा पराजित गरेका छ। वुल्भ्सको मोलिन्योक्स रंगशालामा भएको खेलको पहिलो हाफ गोलरहित बराबरीमा सकिएको थियो। दोस्रो हाफमा मैदान प्रवेश गरेका रासफोर्डले ७६औं मिनेटमा गरेको एकमात्र गोल निर्णायक बन्यो। ब्रुनो फर्नान्डेजले दिएको पासलाई पेनाल्टी एरियाभित्र रिसिभ गरेका रासफोर्डले उत्कृष्ट गोल गरेका थिए। त्यसको आठ मिनेटपछि रासफोर्डले गरेको अर्को गोल ह्यान्ड भएपछि रेफ्रीले रद्द गरिदिएका थिए। जितसँगै १६ खेलबाट ३२ अंक जोडेर युनाइेड लिग तालिकाको चौथो स्थानमा उक्लिएको छ। वुल्भ्स १७ खेलबाट १३ अंक जोडेर १८औं स्थानमा छ।
पेले फुटबलका भगवान्,"भनिन्छ, ब्राजिलियनका नसामा रगत होइन, फुटबल बग्छ। त्यसैले विश्व खेलकुदमा ब्राजिल र फुटबल एकअर्काका पर्याय मानिन्छन्। तर, त्यो पर्याय पेलेबिना अपूरो हुन्छ। अधुरो हुन्छ। ब्राजिल र पेलेबिना आधुनिक फुटबलको चर्चा असम्भव नै हुन्छ। मानिसहरू भन्छन्, पेलेको कुनै धर्म, कुनै वर्ण र कुनै राष्ट्रियता छैन। उनी धर्म, वर्ण र राष्ट्रियताभन्दा माथि छन्। त्यहीकारण उनी सबैको प्रिय छन्। सबैले स्वीकारेका छन्। विश्व फुटबलका उनी सर्वस्वीकार्य आदर्श हुन्। संसारका आँखामा उनी फुटबलका जादुगर हुन्, श्रीपेचबिनाका सम्राट् हुन्। विश्व फुटबलका हरेक प्रतियोगितामा उनको स्मरण हुन्छ। उनको उपलब्धिको चर्चा गरिन्छ। उनका बारेमा अनेकन किंवदन्तीहरूको रचना हुँदै आएको छ। अब त्यो चामत्कारिक जादुगरको किंवदन्ती किंवदन्तीमै सीमित भएको छ। आधुनिक फुटबलका महान् खेलाडी पेले अब सम्झनामा मात्रै रहन पुगेका छन्। मिर्गौला र प्रोस्टेट क्यान्सरबाट पीडित पेलेको ८२ वर्षको उमेरमा शुक्रबार बिहान निधन भएको हो। उनी एक महिनादेखि अस्पतालमा उपचाररत थिए। कोलोन क्यान्सर फैलिएर शरीरका धेरै अंगहरूले काम गर्न छाडेपछि थला परेका उनी उपचारका लागि गत नोभेम्बरमा अस्पतालमा भर्ना भएका थिए। सन् १९३० देखि सुरु भएको विश्वकप फुटबलको हरेक संस्करणमा सहभागिता जनाउँदै आएको ब्राजिलले सन् १९५८ मा पेलेको उदय हुनुभन्दा अघि ६ वटा विश्वकप खेलिसकेको थियो। तर, उपाधि जित्नेको परको कुरा दाबेदार राष्ट्रका रूपमा पनि गनिँदैनथियो। सन् १९५८ मा पेले ब्राजिलको राष्ट्रिय टोलीमा परे, त्यही संस्करणमा ब्राजिल विश्वविजेता बन्यो। यो विश्वकपमा आफ्नो अद्भुत खेल देखाउँदै पेलेले दुई गोल गरेपछि स्विडेनविरुद्ध ब्राजिल ५२ गोलले विजयी भयो। यो विश्वकपमा आफ्नो अद्भुत खेल देखाउँदै पेलेले ६ गोल गरेका थिए। उनले फ्रान्सविरुद्धको सेमिफाइनलमा ह्याट्रिक गरेपछि ब्राजिल ५२ को जित निकाल्दै फाइनलमा प्रवेश गरेको थियो। फाइनलमा पनि पेलले उत्कृष्ट खेल खेले। स्विडेनविरुद्ध फाइनलमा पेलेले दुई गोल गरेका थिए। उक्त खेलमा ब्राजिल ५२ ले विजयी हुँदै पहिलो पटक विश्व च्याम्पियन बन्यो। सन् १९६२ मा चिलीमा आयोजना भएको सातौं संस्करणको विश्वकपमा पनि पेलेको फर्म उस्तै थियो। उनले समूह चरणमा मेक्सिकोविरुद्ध पहिलो खेलमा गोल गरेका थिए। अरू खेलमा गोल गर्न सकेनन्। तर, टिममा उनको प्रभाव भने उस्तै थियो। फाइनलमा चेकोस्लोभाकियालाई ३१ गोलले पराजित गर्दै ब्राजिलले लगातार दोस्रो पटक उपाधि जितेको थियो। सन् १९६२ पछि अहिलेसम्म कुनै पनि देशले लगातार दुई पटक विश्वकपको उपाधि जित्न सकेका छैन। सन् १९६६ मा इङ्ल्यान्डमा आयोजना भएको विश्वकपमा पेले र ब्राजिलको प्रदर्शन राम्रो हुन सकेन। ब्राजिल समूह चरणबाटै बाहिरियो। यो विश्वकपमा बिर्सनलायक प्रदर्शन गरेको ब्राजिल सन् १९७० को विश्वकपलाई यादगार बनाउन चाहन्थ्यो। मेक्सिकोमा आयोजना भएको विश्वकपको पहिलो खेलमा ब्राजिलले चेकोस्लोभाकियालाई ४१ गोलले हराउँदै उत्कृष्ट सुरुवात गरेको थियो। पेलेले पनि गोल गरेका थिए। समूह विजेता बनेको ब्राजिलले क्वार्टरफाइनलमा पेरु र सेमिफाइनलमा उरुग्वेलाई पराजित गर्दै फाइनलमा स्थान बनायो। फाइनलमा इटालीलाई ४१ गोलले हराउँदै ब्राजिल तेस्रो पटक उपाधि जितेको थियो। सन् १९५८, १९६२ र १९७० तीन पटकमा विश्व च्याम्पियन बन्ने टोलीमा सहभागी पेले दुईपटक विश्वकपका सर्वश्रेष्ठ खेलाडी बनेका थिए। विश्वकपका १४ खेलमा उनले १२ गोल गरेका छन्। विश्वकपमा सर्वाधिक गोल गर्ने खेलाडीको सूचीमा उनी अहिले पनि छैटौं स्थानमा छन्। सन् १९५८ को विश्वकपदेखि उनी विश्व फुटबलमा चर्चित भए र कालान्तरमा फुटबलका जादुगर कहलिए। आफ्नो २२ वर्ष लामो सक्रिय व्यावसायिक फुटबल जीवनमा उनले १ हजार ३ सय ६३ खेलमा १ हजार २ सय ८१ गोल गरेका छन्। सन् १९५८, १९६२ र १९७० तीन पटकमा विश्व च्याम्पियन बन्ने टोलीमा सहभागी भएका आजसम्मकै एक मात्र खेलाडी पेले दुई पटक विश्वकपका सर्वश्रेष्ठ खेलाडी घोषित भएका थिए। उनको सन्न्यासपछि ब्राजिलले चौथो पटक विश्वकप विजेता बन्न २४ वर्ष कुर्नु परेको थियो। सन् १९९४ को विश्वकपमा ब्राजिलले चौथो उपाधि जितेको थियो। तीन पटक विश्वकप फुटबलको उपाधिमाथि ह्याट्रिक गर्ने एकमात्रै खेलाडी हुन्, पेले। ब्राजिलले जितेका पाँच विश्वकप ट्रफीमध्ये तीन उपाधि पेलेले आफ्नो नायकत्वमा जिताएका थिए। पेलेको सफलताको यो बराबरी आजसम्म कुनै पनि फुटबलरले गर्न सकेका छैनन्। उनकै प्रेरणामा ब्राजिलले सन् १९५८, १९६२ र सन् १९७० मा विश्वकपको उपाधि जितेको थियो। यससँगै सबैभन्दा कम उमेरमा विश्वकप खेल्ने, गोल गर्ने, ह्याट्रिक गर्ने र फाइनल खेलेको रेकर्ड ६० वर्षसम्म पनि उनकै नाममा छ। उनले १७ वर्ष २ सय ३९ दिनको उमेरमा विश्वकप फुटबलमा पहिलो पटक गोल गरेका थिए। कम उमेरमा विश्वकपमा गोल गर्ने उनी सबैभन्दा कान्छा खेलाडी हुन्। यसैगरी विश्वकप फुटबलमा ह्याट्रिक गर्ने पनि उनी कान्छो खेलाडी हुन्। उनले १७ वर्ष २ सय ४४ दिनको उमेरमा विश्वकप ह्याट्रिक गरेका थिए। उनले सन् १९५८ को विश्वकपमा फ्रान्सविरुद्ध ह्याट्रिक गरेका थिए। यसैगरी १७ वर्ष २ सय ४९ दिनको उमेरमा उनले विश्वकप फाइनलमा गोल गर्दै सबैभन्दा कान्छा खेलाडी बनेका थिए। रहस्यमयी नाम संसारभर फुटबललाई लोकप्रिय बनाउने पेलेको जीवनी जति चाखलाग्दो छ, उति नै उनको नामको पनि छ। संसारभरमा पेलेको नामले कहलिएका उनको नाम न पहिले पेले थियो, न त थर नै। ब्राजिलको सानो सहर मिनास गेराइसमा २३ अक्टोबर, १९४० मा उनको जन्म भएको थियो। उनका पिता क्लब स्तरका खेलाडी थिए। आमा गृहिणी थिइन्। आमा बुवाले उनको नाम राखेका थिए, एडिसन। उनको पूरा नाम भने एडिसन एरेन्टस डो नासिमेन्टो हो। उनी बाल्यकालमा यही नामले चिनिए। जुन बेला म जन्मिएको थिएँ। त्यही बेला हाम्रो सहरमा बिजुलीको बल्ब पुगेको थियो। आमा बुबालाई बल्बको उज्यालोको प्रभाव थियो। त्यसैले बल्ब बनाउने थोमस एल्वा एडिसनको नाममा मेरो नाम एडिसन राखिदिनु भयो, पेलेले आफ्नो नाम कसरी राखियो भनेर अटोबायोग्राफी माई लाइफ एन्ड द ब्युटिफुल गेममा भनेका छन्। वास्तविक नाम एडिसन भए पनि उनलाई परिवारले डिको भनेर बोलाउँथे। उनका बुवा फुटबल खेलाडी थिए। स्थानीय क्लबमा उनको राम्रै प्रभाव पनि थियो। तर, उनले अनाचक चोट बोक्न पुगे। चोटकै कारण उनको फुटबल करियर क्लबभन्दा माथि उठ्न सकेन। त्यसैले उनी छोरालाई फुटबलर बनाउन चाहन्थे। राष्ट्रका लागि फुटबल खेल्ने आफ्नो सपना छोराले पूरा गरोस् भन्ने चाहन्थे। यो सपना पूरा गर्न डिकोको परिवार साओ पाओलो नजिकै बसाइँ सर्यो। नयाँ ठाउँमा उनको परिवारलाई जीविकोपार्जन गर्न धौधौ पर्यो। डिकोका बुवाले रातदिन मजदुरी गर्दा पनि खानलाउन मात्रै पुग्थ्यो। सानोमा डिकोको जीवन अभावमै बित्यो। उनी पुराना कपडाको बल बनाएर खेल्थे। सडकबाटै उनले फुटबलको कला सिकेका थिए। डिको आफ्ना साथीहरूलाई मज्जाले छक्काउँथे। उनको खुट्टाबाट कसैले बल खोस्न सक्दैनथिए। बलमाथि नियन्त्रणसँगै तीव्र गतिमा कुद्न सक्ने भएकाले साथीहरू उनलाई गेसोलिना भनेर जिस्काउँथे। खुला चौर र सडकमा नाङ्गो खुट्टाले फुटबल खेल्दाखेल्दै उनको नाम कति बेला पेले भयो, स्वयंले पनि पत्तै पाएनन्। १६ वर्षको उमेरमा ब्राजिलको चर्चित क्लब सान्टोसमा अनुबन्ध हुँदा उनी पेलेको नामले चर्चित भइसकेका थिए। पेलेले सान्तोसमै आफ्नो अलग पहिचान बनाए। सन् १९५७ जुन ७ मा अर्जेन्टिनाविरुद्धको खेलमा पेले उपनाम गरेका खेलाडीले १६ वर्षको उमेरमा राष्ट्रिय टिममा डेब्यु गरेका थिए। डेब्यु खेलमै गोल गरेपछि पेलेले ब्राजिलियन फुटबलमा आशाको सञ्चार गराइदिए। डेब्यु खेलमै गोल गरेपछि पेलेले मात्र होइन, ब्राजिलले पनि पछाडि फर्केर हेर्नु परेन। ब्राजिललाई विश्व च्याम्पियन बनाउँदै तहल्का मच्चाएका पेले शताब्दीकै महान् फुटबलर बने। सन् १९५८ को विश्वकपपछि त उनी एडिसन रहेनन्, पेलेबाटै चिनिए। एडिसन साओ पाओलो नजिकैको बाउरुबाट आउँदा एक गरिब केटो थियो। डिको युवा अवस्थामै राइजिङ स्टार बनेको थियो। तर, पेलेले संसारकै सबैभन्दा ठूलो फुटबल खेलाडी बन्ने सपना बोकेको थियो, माई लाइफ एन्ड द ब्युटिफुल गेममा पेलेले भनेका छन्, एडिसन एक संकोची केटा थियो। पेले हजारौंको भीडमा र क्यामेराको अघि सहज ढंगले मुस्कुराउन सक्थ्यो। मानिस एकै भए पनि उसको दुई रूप थियो। भिन्न स्वभाव, भिन्नै स्वरूप पनि। एक हजारभन्दा बढी गोल गर्ने एक मात्र खेलाडी पेलेले आजीवनजसो ब्राजिलियन क्लब सान्तोसकै लागि मात्र खेले। पेलेले सन् १९७४ मा सन्न्यासको घोषणा गरे पनि कोस्मोसबाट खेल्न १९७५ मा सन्न्यास फिर्ता लिएका थिए। उनले सन् १९७७ मा करियरको अन्तिम खेल खेलेका थिए। न्युयोर्क र सान्तोसबीच भएको यो खेलमा पेले दुवै टोलीबाट खेलेका थिए। फुटबलबाट सन्न्यास घोषणा गरेपछि पेले सन् १९९५ मा ब्राजिलको खेलकुदमन्त्रीसमेत बनेका थिए। उनी करिब तीन वर्ष खेलकुदमन्त्री बनेका थिए। खेलकुद मन्त्री हुँदा उनले आफ्नै नाममा पेले कानुनसमेत बनाएका थिए। उनले खेलाडीको हितसँगै क्लबहरूले राज्यलाई कर तिरुन् भनेर यो कानुन बनाएका थिए। तीन पटक विवाह पेले आफ्नो व्यक्तिगत जीवनमा खुला स्वभावका थिए। उनले जीवनमा तीन पटक विवाह गरे। उनको पहिलो विवाह रोजमेरी डोस रइस चोल्बीसँग सन् १९६६ मा भएको थियो। उनको पहिलो श्रीमतीबाट दुई छोरी भएका थिए। तर सन् १९८२ मा उनको सम्बन्धविच्छेद भयो। सन् १९८१ देखि सन् १९८६ सम्म पेले असिरिया लेमोस सिक्साससँग बसे। पेलेसँग डेट गर्दा सिक्सास १७ वर्षकी मात्रै थिइन्। लामो डेटपछि उनले सन् १९९४ सिक्साससँग विवाह गरे। सिक्सासले जुम्ल्याहा सन्तान जन्माइन्। उनीहरू सन् २००८ सम्म सँगै बसे। सिक्साससँग सम्बन्धमा दरार आएपछि उनीहरू छुट्टिए। त्यसपछि पेले लामो समय एक्लै बसे। त्यहीबीचमा उनी मार्सिया आओकीसँग नजिकिए। सन् २०१६ मा उनीहरूबीच विवाह भएको थियो। पेलेसँग जोडिएका रोचक प्रसंगब्ल्याक डायमन्डका नामले समेत चिनिने पेलेका थुप्रै रोचक प्रसंग छन्। सन् १९७० को विश्वकपमा घरेलु टोली इङल्यान्डविरुद्धको खेलमा पेलेले निकै शक्तिशाली प्रहार गरेका थिए। जसलाई रोक्न खोज्दा इङ्ल्यान्डका गोलरक्षक गोर्डन ब्याङ्क्सको हात भाँचिएको थियो। सन् १९६३ मा पश्चिम जर्मनीको ह्याम्वर्गमा खेल्दा पेलेलाई जर्मन खेलाडी सुल्जले कभर गरिरहेका थिए। तर, पेलेले बललाई कतिखेर जाली चुमाए, उनले थाहै पाएनन्। रेफ्रीले सिठ्ठी बजाएपछि मात्रै उनले गोल भएको थाहा पाए। सन् १९६१ मा ब्राजिलको रियो दि जेनेरियोमा भएको खेलमा पेलेले विपक्षी नौजना खेलाडीलाई छलाउँदै आकर्षक गोल गरेका थिए। जुन गोलका लागि पेलेले असाधारण प्रदर्शन गरेका थिए। शताब्दी खेलाडी फुटबलमा पेलेले हात पात पारेका उपलब्धि र योगदान अविस्मरणीय छ। त्यही कारण उनलाई ब्राजिलले राष्ट्रिय नायकको रूपमा मान्दै आएको छ। विश्व फुटबलको सर्वोच्च निकाय अन्तर्राष्ट्रिय फुटबल महासंघ (फिफा) ले उनलाई राजदूत नियुक्त गरेको थियो। यसैगरी, अन्तर्राष्ट्रिय ओलिम्पिक कमिटी (आईओसी) ले पेलेलाई शताब्दीखेलाडीको उपाधि दिएको प्रदान गरेको थियो। यसैगरी सन् १९९४ मा युनेस्कोले पनि सद्भावना दूत नियुक्त गरेको थियो। विश्व फुटबलका धेरै अद्वितीय कीर्तिमान बनाएका पेलेले जति खेल खेले, सबैको मन जित्न सफल भए। पेलेले जसरी फुटबल खेले, त्यसले फुटबलको परिभाषालाई नै परिवर्तन गरिदिए। त्यसैले भनिन्छ, विश्व फुटबलमा पेले जत्तिको खेलाडी न थियो, न त रहनेछ। मेसीदेखि एमबाप्पेसम्को श्रद्धाञ्जलि ब्राजिलका महान् खेलाडी पेलेको निधनले सिंगो फुटबलजगत् स्तब्ध बनेको छ। पेलेको निधनमा पछिल्लो पुस्ताका दिग्गज खेलाडीहरूले दुःख व्यक्त गर्दै श्रद्धाञ्जलि अर्पण गरेका छन्। कतार विश्वकप विजेता अर्जेन्टिनाका कप्तान लियोनल मेसीले पेलेसँग खिचेको तस्बिर सामाजिक सञ्जालमा सेयर गर्दै उनीप्रति भावपूर्ण श्रद्धाञ्जलि अर्पण गरेका छन्। यसैगरी पोर्चुगिज स्टार क्रिस्टियानो रोनाल्डोलेले पनि पेलेको निधनमा दुःख व्यक्त गरेका छन्। पेले लाखौं मानिसका प्रेरणा रहेको बताउँदै उनले भनेका छन्, पेलेको उदाहरण हिजो पनि दिइन्थ्यो। आज पनि दिइन्छ र सधैं दिइनेछ। ब्राजिलका स्टार खेलाडी नेमारले पेलेले फुटबललाई कला र मनोरञ्जनमा ढालेको बताउँदै भावपूर्ण श्रद्धाञ्जलि दिएका छन्। पेलेभन्दा अघि फुटबल एक सुस्त खेल थियो। पेलेले फुटबललाई कला र मनोरञ्जनमा ढालिलिए, नेमारले सामाजिक सञ्जाल इन्स्टाग्राममा लेखेका छन्। यसैगरी, फ्रान्सका काइलिन एमबाप्पेले फुटबलका बादशाहले हामी सबैलाई छोडेर गएको बताएका छन्। पेलेसँग खिचेको तस्बिर सेयर गर्दै उनले पेलेको विरासतलाई कहिल्यै भुल्न नसकिने बताए। फुटबलका महान् खेलाडी पेलेको निधन अस्ताए विश्व फुटबलका किङ्ग पेले पेलेको मृत्युपछि एम्बाप्पे लेख्छन् उनको विरासत कहिल्यै बिर्सिइने छैन"
भारतीय क्रिकेटर ऋषभ पन्तले खुलाए दुर्घटनाको कारण,काठमाडौं : भारतीय क्रिकेटर ऋषभ पन्तले दुर्घटना हुनुको कारण खुलाएका छन्। देहरादुनको म्याक्स अस्पतालमा उपचाररत पन्तले दिल्ली क्रिकेट एसोसिएसनको टोलीसँग दुर्घटनाको कारण बताएका हुन्। अस्पताल पुगेका संघका निर्देशक श्याम शर्मासँग उनले सडकमा खाल्डो आएका कारण दुर्घटना भएको खुलाए। यसअघि निन्द्राका कारण दुर्घटना भएको भनिए पनि पन्तले खाल्डोबाट बच्न खोज्दा डिभाइडरमा ठोक्किएको बताएका छन्। रातिको समयमा एक्कासि खाल्डो देखिएको उनले बताएका छन्। पन्तको उपचार देहरादुनमै गर्ने वा एयरलिफ्टबाट दिल्ला वा लण्डन लाने विषयमा छलफल भइरहेको छ। यसको निर्णय भने भारतीय बोर्ड बीसीसीआईले गर्ने बताइएको छ। बीसीसीआईका एक अधिकारीले पन्तको स्वास्थ्य स्थिति राम्रो भएको र हाललाई देहरादुनकै अस्पतालमा उपचार जारी रहने बताइएको छ। थप उपचार गर्नुपर्ने कहाँ लैजाने विषयमा बीसीसीआईको बोर्डले निर्णय गर्ने उनले बताएका छन्।
प्रथम हिसान भक्तपुर टेबलटेनिसमा दिया र रिजेन विजयी,भक्तपुर : प्रथम हिसान भक्तपुर टेबलटेनिस प्रतियोगिता२०७९ मा छात्रातर्फ मोडर्न स्कुलकलेज सृजनानगर भक्तपुरका दिया देउला प्रथम भएकी छिन्। प्रतियोगितामा मोडर्न स्कुलकलेज सृजनानगर भक्तपुरकै रवीना श्रेष्ठ दोस्रो र जनप्रेमी स्कुलकलेज कौशलटारका देविना पौडेल तेस्रो भए। हिसान भक्तपुरको आयोजना र मध्यपुर थिमि कमेरोटारस्थित सुप्रिम एकेडेमीको संयोजनमा सञ्चालित प्रतियोगिताको छात्रतर्फ सुप्रिम एकेडेमी कमेरोटारको रिजेन श्रेष्ठ प्रथम भए। प्रतियोगितामा मोडर्न स्कुलकलेज सृजनानगर भक्तपुरका राज कुवर दोस्रो र मोडर्न स्कुलकलेज सृजनानगर भक्तपुरकै विकेन डिस्ट तेस्रो भए। प्रतियोगितामा सर्वोत्कृष्ट खेलाडी छात्रा र छात्रतर्फ क्रमशः जनप्रेमी स्कुल कलेज कौशलटारका देविना पौडेल र स्वागत थापा भएका छन्।
थ्रिलरमय विश्वकप,"विश्वकप फुटबलको ९२ वर्षको इतिहासमा कुनै पनि फाइनल खेलको पटाक्षेप यसरी होला भनेर सायदै कसैले सोचेका थिए। फुटबलका सबै पारखीलाई अवगतै छ, नियमित समय अनि थप समयपछिको पेनाल्टी सुटआउटका गोललाई व्यक्तिगत गोलका रूपमा गणना गरिँदैन। तथापि विश्वकपको फाइनल जस्तो खेलमा दुवै टोलीका १० नंका जर्सीधारीले पेनाल्टी गोल र अन्य गोल गरी सात गोल दाग्नु भनेको आफैंमा कीर्तिमान भयो। कतार विश्वकपको १२० मिनेट लामो फाइनल खेलको पूर्वाद्र्ध एकदमै निरस देखियो। लाग्थ्यो, फ्रेन्च कोच डिडियर डेस्चाम्प अनि फ्रेन्च टोली मेस्सीमाथि सहानुभूति जनाएर तिनीहरूले नै जितोस् जस्तैगरी केवल प्राक्टिस म्याच मात्रै खेलिरहेको छ। नियमित समयको पहिलो हाफमा अर्जेन्टिनी टोली नै हावी भैरह्यो, फ्रेन्च टोली निकै निरीह देखिरहेको थियो। फाइनल खेलको २३औं मिनेटमा डि मारियालाई डेम्बेलेले डिबक्सभित्र लडाएका कारण पोलिस रेफ्री स्जिमोन मार्सिनियाकले पेनाल्टी दिन कुनै कन्जुस्याईं गरेनन्। जसलाई अर्जेन्टिनी कप्तान लियोनेल मेस्सीले गोलमा परिणत गरिदिए। त्यसको १३ मिनेटपछि नै खेलमैदानको लेफ्ट विङतिरबाट निकै राम्रो खेलिरहेका डि मारियाले म्याक एलिस्टरबाट प्राप्त बललाई बिना कुनै गल्ती गोलपोष्टको दिशा दिए। खासमा म्याक एलिस्टरलाई मेस्सीले नै बल पास दिए। यसरी विश्वकप ट्रफी माथि अर्जेन्टिनाले एक हात ढुक्कले पुर्याए। फाइनल खेलको आधाउधि हुनै लाग्दा धेरै दर्शकको मनमा के यो त्यही साविक विजेता फ्रेन्च टोली हो ? जो यसपटकको विश्वकपको समूह डीको समूह विजेता बन्दै प्रिक्वार्टर फाइनलमा रोबर्ट लेवान्डोवोस्कीको पोल्यान्ड, क्वार्टरफाइनलमा ह्यारी केन प्रेरित युवा ईंल्यान्ड टोली अनि सेमीफाइनलमा अफ्रिकन अन्डरडग मोरक्कोले हराई लगातार फाइनल पुग्ने टोली थियो। खेल मध्यान्तरमा पुग्नै लाग्दा फ्रान्सका लागि सर्वाधिक गोलकर्ता ओलिभर जिरुड (५३ गोल) र आउसमाने डेम्बेलेको ठाउँमा क्रमशः मार्कुस थुराम र रान्डाल कोलोमुआनीलाई मैदानमा पठाउँदा डिडियर डेस्चाम्पको यो निर्णयमा धेरैजना खुसी भएनन्। मध्यान्तर भयो, लगत्तै दोश्रो हाफको खेल पनि सुरु भयो। तर पनि फ्रेन्च टोली शिथिल नै देखिन्थ्यो। मानौं, लगभग हार स्वीकार गरिसकेका थिए। मैदान भित्र र बाहिर सारा विश्वमा सेतो र आकाशे रङको धर्के टिसर्ट लगाइरहेका अर्जेन्टिनी फ्यानहरूले उत्सव मनाउन थालिसकेका थिए। खेलको ६४औं मिनेटमा अर्जेन्टिनाको एन्जेल डि मारियालाई मार्कोस एक्युनाले स्थानापन्न गरेपछि अर्जेन्टिनीहरूको खेलमा पनि सुस्तता आयो। सायदै जितिसक्यौं भने भावले पनि होला। यस्तैमा खेलको ७१औं मिनेटमा यस पटकको फ्रेन्च टोलीका प्लेमेकर एन्टोइन ग्रिजम्यानलाई निकालेर किङस्ले कोम्यानलाई मैदान पठाएपछि १९९८ विश्वकप विजेता टोलीका प्रशिक्षक डेस्चाम्पलाई धेरैले सनकी ठाने। तर डिडियर डेस्चाम्पको दिमागमा के चलिरहेको थियो भन्ने कुरा सारा विश्वले खेलको ८० मिनेटपछि मात्र थाहा पाए। तिनै स्थानापन्न खेलाडीहरू मार्कुस थुराम, कोलो मुआनी र कोम्यानले कतार विश्वकप फाइनलको कहानीमा कसरी ट्विस्ट ल्याए भने सारा फुटबलप्रेमी चित् खाए। अर्जेन्टिनी समर्थकहरू त अवाक् नै भए। यसपछिको फाइनल खेलमा एकाएक परिवर्तन आयो। खेलको ७९औं मिनेटमा कोलो मुआनीलाई अर्जेन्टिनाका ओटामेन्डीले डिबक्सभित्र लडाएका कारण फ्रेन्च टोलीलाई पेनाल्टी किक प्राप्त भयो। यस पेनाल्टी किकमा किलिएन एमबाप्पेले कुनै गल्ती गरेनन्। खेलको ८१औं मिनेटमा मार्कुस थुरामकै असिस्टमा एमबाप्पेले प्रतियोगिताकै व्यक्तिगत छैठौं गोल गरे। केवल दुई मिनेटभित्र के भयो, अर्जेन्टिनी खेलाडीहरूले ठम्याउनै सकेनन्। खेललाई निर्धारित समयसम्म बराबरीमै पुर्याउन सकेकोमा अर्जेन्टिनीहरूले धन्य ठाने जबकि यतिन्जेल फ्रेन्च खेलाडीहरू निकै हौसिइसकेका थिए। फाइनल खेल हेरिरहेका विश्वका करौडौं दर्शकको मुटुको ढुकढुकी निकै तेजले धड्किन थालेको थियो। विशेषतः अर्जेन्टिनी समर्थकहरूको ओठ तालु सुकिसकेको थियो। कतिबेला के हुन्छ कसैले भन्न सक्ने अवस्था थिएन। मेस्सीको मुखैमा आइसकेको उपलब्धि एमबाप्पेले बिस्तारै टाढा खिच्दै लगेकोमा अर्जेन्टिनी समर्थकहरूको निधारमा निराशाका धर्का कोरिन थाले। यस्तै, खेलको १०८औं मिनेटमा लाउतारो मार्टिनेजले पोष्ट ताकेरै हानेको बल फ्रेन्च गोलरक्षक लोरिसले फर्काएको मात्र के थियो, त्यसलाई अर्जेन्टिनी कप्तान मेस्सीले बिजुलीको गतिमा एकाएक गोलमा परिणत गरे। तत्क्षण न मैदान भित्रका दुवै पक्षका खेलाडीलाई हेक्का भयो न लुसेल रंगशालामा फाइनल खेल हेरिरहेका हजारौं दर्शकहरूलाई नै कि त्यो गोल कसरी सम्भव भयो ? रेफ्री लगायत फाइनल खेलाइरहेका अफिसियलहरूलाई पनि शंका लागेर भीएआरचेक गरे, कतै अफ साइड पो थियो कि भनेर तर गोल नै साबित भयो। विश्वकपमा अर्जेन्टिनाका लागि सर्वाधिक गोल गरेका मेस्सीको यो गोलसँगै अर्जेन्टिनी समर्थकहरूको सातो फर्कियो। अब खेल सकिन केवल १२ मिनेट मात्र बाँकी थियो। मेस्सीले जित्न बाँकी ट्रफी भनेको यही विश्वकप मात्र थियो। अब भने विश्वकप ट्रफीमा अर्जेन्टिनाले दुईटै हात पुर्याइसकेको आभास भयो। तर भावीलाई यो कुरा मञ्जुर रहेनछ। फाइनल खेलको थप सकिन केवल दुई मिनेट छँदा रेगुलर समयको ९० मिनेटमा मोलिनालाई विस्थापित गर्दै मैदान छिरेका अर्जेन्टिनाका गोन्जालो मोन्टिएल एकाएक खलनायक साबित भए। एमबाप्पेले हानेको बल छेक्ने क्रममा डिबक्स एरियाको ठिकभित्र रहेका मोन्टिएलको कुईनामा बलले छोएको दृश्य नजिकै रहेको पोलिस रेफ्रीको आँखाबाट ओझेल परेन र फ्रान्सलाई पेनाल्टी किक बक्स भयो। यस पेनाल्टीलाई सही दिशा दिएर एमबाप्पे विश्वकपको इतिहासमा फाइनल खेलमा ह्याट्रिक गर्ने दोस्रो खेलाडी (१९६६ विश्वकपमा पश्चिम जर्मनीविरुद्ध ईंगल्यान्डका जिओफ हस्र्ट) बने। र, कतार विश्वकपकै सर्वाधिक गोलकर्ता (८ गोल) गरी मेस्सीको भाग्यबाट गोल्डेन बुट खोसे। कहानी कहाँ यत्तिकैमा सकियो र ? विश्वकपको इतिहासमा तेस्रो चोटी (१९९४ र २००६ पछि) पेनाल्टी सुटआउटबाट निर्णयार्थ पोलिस रेफ्रीले सिट्टी बजायो। ब्राजिल र क्रोएसियाबीचको क्वार्टर फाइनल खेलमा तिनीहरूका कप्तान गरेको गल्ती एमबाप्पे र मेस्सीले यो फाइनल खेलको पेनाल्टी सुटआउटमा दोहोर्याएन। अर्थात् एमबाप्पे र मेस्सीले सुरुआती पेनाल्टी हान्न आए र गोलमा परिणत गरे। तर त्यसपछि भने फ्रेन्च खेलाडीको दुर्भाग्य सुरु भयो। स्थानापन्न खेलाडी किङस्ले कोम्यानको किक अर्जेन्टिनी गोलरक्षक एमिलियानो मार्टिनेजले सही दिशामा डाइभ दिएर पन्च गरी सेभ गर्यो। अउरेलिइन चाउआमेनीले पोष्ट बाहिर बल हाने। रान्डाल कोलो मुआनीले गोल गरुञ्जेल ढिलो भइसकेको थियो। मेस्सीपछि पेनाल्टी हान्न आएका एकपछि अर्को अर्जेन्टिनी खेलाडी पाउलो डिबाला, लियान्ड्रो परेदेश र गोन्जालो मोन्टिएलले गल्ती गरेनन्। यसरी फाइनल खेलको थप समय पेनाल्टी सुटआउट पुगेको पाप बोकेका गोन्जालो मोन्टिएलको पनि पखालियो। व्यक्तिगत रूपमा विश्वकप जित्ने मेस्सीको एउटै मात्र धोको त पूरा भयो। सन् १९८६ विश्वकपका खेलहरू झ्यारझ्यार हेरेर विश्वकप हेर्न बानी पारेका तथा त्यतिबेलादेखि नै अर्जेन्टिनाका फ्यान बनेका नेपाली दर्शकको मुहारमा पनि खुसी पोतियो। रेकर्डमाथि रेकर्ड यस फाइनल खेलमा निकै रेकर्डहरू स्थापित भए। लियोनेल मेस्सीे विश्वकपमा सर्वाधिक २६ खेल खेल्ने खेलाडी बने। यसअघि जर्मनीका लोथार माथ्युसले २५ खेल खेलेको रेकर्ड थियो। ह्युगो लोरिस सर्वाधिक २० खेल खेल्ने गोलरक्षक बने। अर्जेन्टिनाका मेस्सी समूह चरण, प्रिक्वार्टर फाइनल, क्वार्टर फाइनल, सेमी फाइनल एवं फाइनलमा गोल गर्ने एक मात्र बने। किलिएन एमबाप्पेले लगातार दुई फाइनलमा गोल गर्ने एवं विश्वकप फाइनलमा सर्वाधिक गोल ४ गोल गर्ने खेलाडी बने। अर्जेन्टिनाका इमिलियानो मार्टिनेज र फ्रान्सका ह्युगो लोरिस एकै लिग (ईंगलिश प्रिमियर लिग) मा खेल्ने गोलरक्षकहरूले यस पटक गोलपोष्ट सम्हाले। यसअधघि १९९४ को विश्वकपमा ब्राजिलका क्लाउडियो टाफारेल र इटालीका जियानलुका पाग्लिइयुका त्यसरी एउटै लिग (सिरी ए) खेल्ने गोलरक्षकहरू थिए। १९९० को विश्वकपमा अर्जेन्टिना, १९९८ को विश्वकपमा ब्राजिल पनि लगातार फाइनल पुगे पनि यस पटक फ्रान्सले जस्तै उपाधि रक्षा गर्न सकेका थिएनन्। अर्जेन्टिना पेनाल्टी सुटआउटमा सर्वाधिक सफल हुने टोली बने।"
बार्सिलोना र स्पान्योलको बराबरी,मड्रिड : लिग लिडर बार्सिलोनाले स्पेनिस ला लिगामा शनिबार स्पान्योलसँग ११ गोलको बराबरी खेलेको छ। घरेलु मैदान क्याम्प नोउमा भएको खेलको सातौं मिनेटमा मार्कोस अलोन्सोले गरेको गोलसँगै बार्सिलोनाले अग्रता लिएको थियो। एन्ड्रेस क्रिस्टियन सेनले दिएको पासलाई पेनाल्टी एरिया भित्रबाट हेडरमार्फत अलोन्सोले गोल गरेका थिए। पहिलो हाफमा १० ले पछि परेको स्पान्योलले पेनाल्टीमार्फत बराबरीको मौका पाएको थियो। अलोन्सोले नै ७१औं मिनेटमा होसेलुलाई पेनाल्टी एरियामा फाउल गरेका थिए। सोही पेनाल्टीमार्फत होसेलुले भ्रमणकारी टिमका लागि बराबरी गोल फर्काएका थिए। बार्सिलोनाका डिफेन्डर जोर्डी अल्बा ७८औं मिनेटमा दोहोरो पहेँलो कार्डको सामना गर्दै मैदानबाट बाहिरिएका थिए। त्यसको दुई मिनेट नबित्दै स्पान्योलका भिनिसियस सोजाले पनि दोहोरो पहेँलो कार्ड पाएपछि दुवै टिम १० खेलाडीमा सीमित बनेका थिए। त्यसपछि खेलमा दबाब बनाएको बार्सिलोना फिनिसिङमा चुक्दा दोस्रो स्थानको रियाल मड्रिडसँग दुई अंकको अग्रता कायम राख्न बार्सिलोना असफल रह्यो। बराबरीसँगै १५ खेलबाट ३८ अंक जोडेको बार्सिलोना शीर्ष स्थानमा छ। समान खेलबाट समान अंक जोडेको रियाल दोस्रो स्थानमा छ। स्पान्योल १५ खेलबाट १३ अंक जोडेर १६औं स्थानमा छ।
लेस्टरको दुई आत्मघाती गोलमा लिभरपुल विजयी,"लन्डन : वाउट फिजले गरेको दुई आत्मघाती गोलसँगै लिभरपुलले इङ्लिस प्रिमियर लिगमा शुक्रबार राति लेस्टर सिटीलाई २१ गोलको नतिजामा पराजित गरेको छ। एन्फिल्डमा भएको खेलको चौथो मिनेटमा डजबरी हलको गोलमा लेस्टरले अग्रता लिएको थियो। तर, पहिलो हाफको खेल सकिन सात मिनेट बाँकी रहँदा फिजले गरेको आत्मघाती गोलसँगै लिभरपुलले बराबरी गर्यो। पहिलो हाफको अन्तिम मिनेटमा फेरि फिजले अर्को आत्मघाती गोल गरेपछि लिभरपुलले अग्रता लियो। दोस्रो हाफमा सोही अग्रताको बचाउ गर्दै लिभरपुलले जित सुनिश्चित गर्यो। जितसँगै १६ खेलमा २८ अंक जोडेको लिभरपुल लिग तालिकाको छैटौं स्थानमा उक्लिएको छ। समान खेलबाट १७ खेलमा १७ अंक जोडेको लेस्टर १३औं स्थानमा छ। शुक्रबार राति नै भएको अर्को खेलमा ब्रेन्टफोर्डले वेस्ट ह्याम युनाइटेडलाई २० को नतिजामा पराजित गरेको छ। ब्रेन्टफोर्डका लागि दुवै गोल इभान टोनेले गरेका थिए।"
नेपालले कुन देश र दातृ निकायलाई कति ऋण तिर्न बाँकी ?,"काठमाडौं : चालू आर्थिक वर्ष २०७९८० को पहिलो त्रैमाससम्म कूल सार्वजनिक ऋण २० खर्ब सात अर्ब ८४ करोड पुगेको छ। सार्वजनिक ऋण व्यवस्थापन कार्यालयको पहिलो त्रैमासिक प्रतिवेदनअनुसार गत असार मसान्तको तुलनामा असोज मसान्तसम्ममा सार्वजनिक ऋण शून्य दशमलव २७ प्रतिशतले घटेको हो। गत असार मसान्तसम्ममा नेपालको कूल सार्वजनिक ऋण २० खर्ब १३ अर्ब २९ करोड बराबर थियो। सार्वजनिक ऋण व्यवस्थापन कार्यालयका अनुसार पहिलो त्रैमासिक अवधिसम्ममा नेपालको कूल बाह्य ऋण १० खर्ब ५० अर्ब २३ करोड छ भने आन्तरिक ऋण नौ खर्ब ५७ अर्ब ६१ करोड बराबर छ। यो आँकडा गत असार मसान्तसम्मको ऋणको अवस्थासँग तुलना गर्दा बाह्य ऋण २४ अर्ब ३८ करोडले बढेको र आन्तरिक ऋण २९ अर्ब ८३ करोडले घटेको हो। चालू आवको पहिलो तीन महिनामा सरकारले कूल २४ अर्ब ७० करोड बराबर बाह्य ऋण उठाएको छ। यही अवधिमा आन्तरिक ऋण उठाएको छैन। पहिलो त्रैमासमा पाँच अर्ब ८४ करोड बराबर बाह्य ऋण तिरेको छ। विदेशी मुद्रामा लिएको ऋण विनियमदरमा भएको वृद्धिका कारण थप पाँच अर्ब ५२ करोड तिर्नुपर्ने पनि सार्वजनिक ऋण व्यवस्थापन कार्यालयले जनाएको छ। यही अवधिमा आन्तरिक ऋणको साँवा र ब्याजका रुपमा २९ अर्ब ८३ करोड भुक्तानी गरिएको छ। अहिले नेपालको कूल गार्हस्थ्य उत्पादन (जिडिपी) को आकार ४८ खर्ब ५१ अर्ब ६२ करोड बराबर छ। जिडिपी आकारसँग नेपालको सार्वजनिक ऋणको अवस्था तुलना गर्दा ४१ दशमलव ३८ प्रतिशत पुगेको छ। जसमध्ये बाह्य ऋण २१ दशमलव ६४ प्रतिशत र बाह्य ऋण १९ दशमलव ७३ प्रतिशत बराबर हो। आन्तरिक ऋण व्यवस्थापन बढी सकसपूर्ण अहिले नेपालका लागि बाह्य ऋणको तुलनामा आन्तरिक ऋण भुक्तानी बढी सकसपूर्ण रहेको सार्वजनिक ऋण व्यवस्थापन कार्यालयका सूचना अधिकारी हिरा न्यौपाने बताउँछन्। विभिन्न राष्ट्रिय तथा अन्तर्राष्ट्रिय घटनाक्रमबाट सिर्जित समस्याका कारण ब्याजदर बढ्नु र भुक्तानी गर्नुपर्ने साँवा तथा ब्याजको भार बढेका कारण समस्या रहेको उनको भनाइ छ। नेपालले विभिन्न ऋणपत्र, बचतपत्र तथा ट्रेजरी बिल सार्वजनिक गरेको आन्तरिक ऋण उठाउने गरेको छ। 'ब्याजदर बढेका कारण आन्तरिक ऋणको व्यवस्थापनमा चाप बढेको छ। ऋणपत्र र ट्रेजरी बिलहरू महँगो ब्याजदरमा ल्याउनुपरेको छ। बाह्य ऋण सहुलियत ब्याजदरको र लामो समयका लागि लिइने भएका कारण त्यस्तो ऋण व्यवस्थापनमा समस्या छैन', उनले भने। नेपालले विदेशी दातृ निकायबाट व्यावसायिक ऋण प्रयोग गरेको छैन। सहुलियतपूर्ण कर्जा मात्रै नेपालले लिने गरेको छ। अधिकांश बाह्य ऋण करिब एक प्रतिशत ब्याजदरमै लिइएको न्यौपाने बताउँछन्। तर नेपालले लिएको विदेशी ऋण विदेशी मुद्रामा तिर्नुपर्ने भएकाले विनियय दरमा आउने उतारचढाव भने त्यसमा रहन्छ। 'बाह्य ऋणको चुनौती भनेको विनिमय दरको उतारचढाव हो। न्यून रकम हुने भएकाले त्यसको व्यवस्थापनका लागि हामीलाई धेरै समस्या छैन। बढी समस्या देखिएको आन्तरिक ऋणको व्यवस्थापनमा हो', न्यौपानेले भने। पछिल्लो केही समययता ब्याजदर लगातार बढेपछि सरकारी ऋणपत्र र ट्रेजरी बिलहरू पनि उच्च ब्याजदरमा जारी गर्नुपर्ने अवस्था छ। ब्याजदरकै कारण ट्रेजरी बिल अन्डर सस्क्राइब हुने अर्थात् सरकारले उठाउन खोजेको जति प्रस्ताव नपर्ने जस्ता समस्याहरू पनि देखिने गरेको उनको भनाइ छ। कुन देश र दातृ निकायलाई कति ऋण तिर्न बाँकी ? नेपालको सबैभन्दा ठूलो ऋणदाता विश्व बैंक समूहअन्तर्गत इन्टरनेसनल डेभलपमेन्ट एसोसिएसन (आइडिए) हो। आइडिएसँग नेपालले पाँच खर्ब २६ अर्ब एक करोड १८ लाख बराबर ऋण लिएको छ। त्यस्तै, एसियाली विकास बैंक (एडिबी) नेपालको दोस्रो ठूलो ऋणदाता हो। एडिबीलाई नेपालले तीन खर्ब २३ अर्ब ६४ करोड ९० लाख ऋण तिर्न बाँकी रहेको छ। नेपालले जापान अन्तर्राष्ट्रिय सहयोग नियोग (जाइका) सँग ४८ अर्ब ४१ करोड ३४ लाख र अन्तर्राष्ट्रिय मुद्राकोष (आइएमएफ) सँग ४३ अर्ब ८९ करोड ५३ लाख बराबर ऋण लिएको छ। एक्जिम बैंक लाइन अफ क्रेडिटइन्डियासँग ३७ अर्ब ५६ करोड ६३ लाख, एक्जिम बैंक अफ चाइनासँग ३३ अर्ब ५१ करोड २८ लाख, इन्टरनेसनल फन्ड फर एग्रिकल्चर डेभलपमेन्ट (आइएफएडी) सँग १० अर्ब २५ करोड ४४ लाख र ओपेक फन्ड फर इन्टरनेसनल डेभलपमेन्ट (ओएफआइडी) आठ अर्ब ३८ करोड ३३ लाख बराबर ऋण नेपालले लिएको छ। युरोपियन इन्भेस्टमेन्ट बैंक (इआइबी) को पाँच अर्ब ६१ करोड ५५ लाख, एक्जिम बैंक कोरियासँग पाँच अर्ब ६२ करोड ८५ लाख, साउदी कोषको तीन अर्ब तीन करोड, नर्डिक डेभलपमेन्ट फन्डको एक अर्ब ८१ करोड ८५ लाख, र कुवेतको एक अर्ब ५० करोड ५७ लाख ऋण तिर्न बाँकी छ। त्यसैगरी, नेपालले बेल्जियमसँग ५७ करोड ३६ लाख, युरोपियन इकोनोमिक काउन्सिल (इइसी) सँग १९ करोड ५३ लाख, नाजिक्सिक बैंक फ्रान्स १३ करोड ९५ लाख र एसियन पूर्वाधार लगानी बैंक (एआइआइबी) सँग तीन करोड ७० लाख बराबर ऋण लिएको देखिन्छ। नेपालले अन्तर्राष्ट्रिय मुद्राकोष (आइएमएफ) ले स्पेसल ड्रइङ राइट (एसडिआर) अन्तर्गत मान्यता पाएका विभिन्न पाँचवटा मुद्रा (अमेरिकी डलर, जापानी येन, युरो, पाउन्ड स्टर्लिङ र चिनियाँ येन) मा तिर्नेगरी ऋण लिने गरेको छ। पछिल्लो पाँच वर्षमा दोब्बर भयो सार्वजनिक ऋण प्रतिनिधिसभा सदस्य तथा प्रदेशसभा सदस्यको अघिल्लो निर्वाचनताका नेपालको सार्वजनिक ऋण अहिलेको भन्दा आधा थियो। सार्वजनिक ऋण व्यवस्थापन कार्यालयका अनुसार आर्थिक वर्ष २०७४७५ मा नेपालको सार्वजनिक ऋण नौ खर्ब १७ अर्ब बराबर थियो। यस्तो ऋण आर्थिक वर्ष २०७५७६ मा १० खर्ब ४८ अर्ब पुग्यो। त्यस्तै, सार्वजनिक ऋण आर्थिक वर्ष २०७६७७ मा १४ खर्ब ३३ अर्ब र आर्थिक वर्ष २०७७७८ मा १७ खर्ब ३७ अर्ब पुगेको देखिन्छ। गत आर्थिक वर्ष २०७८७९ मा नेपालको कूल सार्वजनिक ऋण २० खर्ब १३ अर्ब पुगेको देखिन्छ। रासस"
विराटनगरको होलसेल पसलमा छापा,"विराटनगर: अवैध कपडा किनबेच हुने गरेको आशंकामा विराटनगरको एउटा होलसेल पसलमा छापा हानिएको छ। नेपाल प्रहरी र सशस्त्र प्रहरी तथा विराटनगर भन्सार कार्यालयको संयुक्त टोलीले विराटनगर महानगरपालिका७ महावीर रोडमा रहेको जय माँ दुर्गा सेल नामक होलसेल पसलमा छापा हानेको छ। होलसेल पसल व्यापारी अनिल साहले सञ्चालन गर्दै आएका थिए। मुकुन्द बस्नेतको दोस्रो तला पूरै भाडामा लिएर साहले पसल सञ्चालन गरेका छन्। भारतबाट तस्करी गरेर ल्याइएको अवैध कपडा गोदाममा भण्डारण गरेर बिक्री गर्ने गरेको सूचनाका आधारमा छापा हानिएको विराटनगर भन्सार कार्यालयका प्रमुख तारा सापकोटाले जानकारी दिए। उनका अनुसार जिन्स पेन्ट, विनसिटर, भेष्ट, ज्याकेट, कोटलगायत विभिन्न ३७ प्रकारका कपडा बरामद गरिएको छ। बरामद गरिएको कपडा ६० लाख मूल्यभन्दा बढीको रहेको अनुमान गरिएको छ। अनुसन्धानपछि कपडाको मूल्य यकिन हुने सापकोटाको भनाइ छ। २३ दिनअघिदेखि भारतबाट तस्करीको कपडा ल्याएर गोदाममा राखिएको सूचना आएपछि छापा हानिएको हो, उनले भने, त्यस क्रममा ठूलो परिणामको कपडा बरामद गरिएको छ । उनका अनुसार पसल सञ्चालकले बिल देखाउन नसकेका कारण कपडा बरामद गरेर अनुसन्धानको प्रक्रिया अघि बढाइएको छ। भन्सार कार्यालयले उक्त कपडा क्यारिङमार्फत भारतबाट नेपाल ल्याइएको हुनसक्ने आशंका गरेको छ। सुनसरी र मोरङका विभिन्न नाकाबाट क्यारिङ गर्नेहरूलाई प्रयोग गरेर कपडा ल्याउने गरेको अनुमान छ, भन्सार स्रोतले भन्यो, अनुसन्धानपछि यस विषयमा थप प्रष्ट हुन्छ । भन्सार छली गरेर ल्याइएको कपडा साहले होलसेल पसलबाट विराटनगरसहित विभिन्न सहरमा पठाएर बिक्री गर्ने गरेको दाबी भन्सारको छ। भन्सार प्रमुख सापकोटाका अनुसार होलसेल पसलबाट २ गाडी कपडा बरामद भएको छ। बरामद गरिएको कपडाले एउटा बस र एउटा ट्याक्टर भरिएको छ, उनले भने, वास्तविक मूल्य अनुसन्धानपछि खुल्छ। बरामद गरिएको कपडाको गणना भइसकेपनि त्यसको सरकारी मूल्य र बजार मूल्य खुल्न बाँकी रहेको सापकोटाले बताए। भन्सार कार्यालयका अनुसार बरामद भएको सबै कपडा तस्करीको हो कि हैन भन्ने नै यकीन भएको छैन। पछिल्लो समय नेपाल र सशस्त्र प्रहरी तथा भन्सार लगायतका निकाय सम्मिलित संयन्त्र गठन गरेर नेपालभारत सीमा क्षेत्रबाट हुने तस्करी नियन्त्रणको प्रयास भइरहेको छ।"
एकतर्फी रूपमा दूधको मूल्य वृद्धि,"काठमाडौं : केही डेरी व्यवसायीले आफूखुसी दुधको मूल्य बढाएका छन्। किसानबाट खरिद गर्दा महँगो परेको भन्दै उनीहरूले दुधको बजार मूल्य प्रतिलिटर रु १४ सम्म बढाएका हुन्। सीमित व्यवसायीले दुधको मूल्य बढाएको बारे निकायम निकायले कुनै कदम चालिसकेको छैन। डेरी क्षेत्रकै अन्य व्यवसायीलेसमेत यसको विरोध गरिरहेका छन्। राष्ट्रिय दुग्ध विकास नीति २०७८ मा भनिएको छ, 'वार्षिक मूल्य वृद्धि एवं उत्पादन लागतका आधारमा दुधको मूल्यलाई हरेक दुई वर्षमा दुग्ध विकास बोर्डको अध्ययन प्रतिवेदनका आधारमा पुनरावलोकन गर्ने व्यवस्था गरिनेछ।' राष्ट्रिय दुग्ध विकास बोर्ड ऐन २०४८ को दफा ६ (ख) मा दुग्ध विकास बोर्डले दुधको मूल्य निर्धारण गर्ने नीति तर्जुमा गरी नेपाल सरकार समक्ष सिफारिस गर्ने भनिएको छ। यसरी विद्यमान कानुनी व्यवस्थाले दुधको मूल्य हरेक दुई वर्षमा परिमार्जन गरिनुपर्ने व्यवस्था रहेपछि व्यवसायीले भने ११ महिनामै मूल्य बढाएका हुन्। यसअघि बोर्डको सिफारिसमा सरकारले २०७८ माघमा दुधको मूल्य तोकेको थियो। एक वर्ष नपुग्दै व्यवसायीले एकतर्फी रूपमा मूल्य बढाएका हुन्। दुधको उत्पादन लागत बढेको र किसानबाट खरिद गर्ने मूल्य नै महँगो परेपछि मूल्य बढाउनुपरेको डेरी उद्योगीहरूको भनाइ छ। किसानको उत्पादन लागत नै महँगो परेपछि बाध्य भएर मूल्य बढाएको नेपाल डेरी उद्योग संघका अध्यक्ष राजकुमार दाहालले बताए। 'दाना, चोकरको मूल्य बढेका कारण लागत बढ्यो। कर्मचारीको तलबदेखि बैंकको ब्याजसम्म बढेको छ। मूल्य बढाउन किसानले पटकपटक दबाब दिए। महँगोमा नकिने किसान पलायन हुने र दुध नपाउने अवस्था आयो,' उनले भने। सरकारले दुधको न्यूनतम समर्थन मूल्य तोकेको भए पनि अधिकतम मूल्य भने बजार मागअनुसार तोकिने उनको भनाइ छ। 'किसानलाई न्युनतम मूल्य नदिएको भए निकायमले कारबाही गर्नसक्छ। तर बढी मूल्य दिन नपाउने भनेर अहिलेसम्म हामीलाई कुनै पत्र आएको छैन। दिन प्रतिदिन किसानको मूल्य बढ्दै जाने तर हामीले बजारमा सस्तोमा बेच्ने भन्ने पनि सम्भव छैन,' उनले भने। गतवर्ष माघमा सरकारले दुधको न्यूनतम समर्थन मूल्य प्रतिलिटर ५६ रुपैयाँ ९७ पैसा तोकेको थियो। त्यसमध्ये किसानले प्रतिलिटर ५६ रुपैयाँ चार पैसा पाउँछन् भने प्रतिलिटर ९३ पैसा चिस्यानमा राख्ने खर्चका रुपमा रहन्छ। तर पछिल्लो समय किसानले नै प्रतिलिटर रु ७० सम्ममा दुध बेच्न थालेको र किसानबाट खरिद मूल्य बढेपछि बजारमा उपभोक्ता मूल्य पनि बढाइएको उनको भनाइ छ। राष्ट्रिय दुग्ध विकास बोर्डका कार्यकारी निर्देशक राजेन्द्रप्रसाद यादवले सीमित दुग्ध व्यवसायीले मूल्य वृद्धि गर्न नपाउने बताए। 'राष्ट्रिय दुग्ध विकास नीति र दुग्ध विकास ऐनले हरेक दुई वर्षमा मूल्य समायोजन हुन्छ भन्ने प्रावधान राखेको छ। सबै सरोकारवालासँगको छलफलपछि २०७८ माघमा मूल्य निर्धारण भएको थियो। अहिले व्यवसायीले आफैँ मूल्य बढाउनु जायज होइन,' उनले भने। दुग्ध व्यवसायीले एकलौटी मूल्यबारे आइतबार कृषि तथा पशुपन्छी मन्त्रालयका सचिवसँग छलफल राखिएको उनको भनाइ छ। 'उनीहरुले यस्तो गर्न पाउँदैन। समस्या नै परेको भए समन्वय गरेर जानकारी दिएर छलफल गरेको भए हुन्थ्यो। यसबारे भोलि सचिवको नेतृत्वमा छलफलमा बस्दैछौं,' उनले भेन।"
काठ किन्न नपाउने व्यवस्थाप्रति आपत्ति,"काठमाडौं : वन जंगलले बिक्री गर्ने काठ र दाउराको खरिद प्रक्रियामा आफूहरू सहभागी हुन नपाउने नियम सरकारले ल्याएको भन्दै फर्निचर व्यवसायीले सो नियम खारेजीको माग राखेका छन्। सरकारले ल्याएको वन नियमावलीका विभिन्न प्रावधानहरू विभेदपूर्ण रहेको भन्दै नेपाल फर्निचर तथा फर्निसिङ व्यवसायी महासंघले त्यस्तो नीति खारेज गर्न माग गरेको हो। गत असार १६ गते राजपत्रमा प्रकाशित वन नियमावली २०७९ मा स्वदेशी काठको खपत बढाउनुको साटो आयात बढाउने र सीमित पक्षलाई फाइदा पुग्ने किसिमका प्रावधान राखिएको भन्दै महासंघले यस्तो माग गरेको हो। राजपत्रको नियम २५ ले काठ दाउरा लिलाम बिक्री प्रक्रियामा सहभागी हुनबाट फर्निचर व्यवसायीलाई वञ्चित गरेको महासंघको दाबी छ। काठको काम गर्ने मुख्य आधारका रूपमा रहेका फर्निचर उद्योगलाई मिलेमतोमा लिलामी प्रक्रियामा सहभागी हुनबाट वञ्चित गराइएको महासंघले बताएको छ। महासंघका अध्यक्ष सुजिल श्रेष्ठका अनुसार नियमावलीअनुसार काठ दाउरा किन्नका लागि उद्योगीहरू पुस १६ गतेभित्र डिभिजन वन कार्यालयमा सूचीकृत हुनु पर्नेछ। सो समयसीमा आइबार सकिँदैछ। अब हामी स्वेदशमा उपलब्ध काठ किन्न पाउँदैनौं। फर्निचर व्यवसायीलाई निरुत्साहित गर्ने योजनासहित ल्याइएको नियमावलीले स्वदेशी उत्पादनको लागत बढ्ने, धेरै उद्योगहरू बन्द हुने र हजारौंको रोजगारी गुम्ने अवस्था उत्पन्न भएको छ, श्रेष्ठले भने। अहिले नै स्वदेशी काठ प्रतिस्पर्धी बन्न नसकिरहेका बेला गरिएको यो व्यवस्थाले भोलिका दिनमा प्रतिस्पर्धाको बाटो बन्द हुने मात्र नभई धेरै संख्यामा रोजगारी गुम्नेतर्फ महासंघले सरकारको ध्यानाकर्षण गराएको हो।"
सेयर बजारमा बहार,"काठमाडौं : नयाँ सरकार गठनपछि सेयर बजारमा एकाएक बहार छाएको छ। लामो समयदेखि ओरालो लागेको सेयरबजार नेप्से गत साताका ४ दिनमा १ सय ६२ अंकले बढ्यो। गत साता (सेयर कारोबारको अन्तिम दिन बिहीबार) २ हजार २९ दशमलव ०३ को बिन्दुमा पुग्यो। एमाले र माओवादीसमेतको गठबन्धनमा पुस १० गते पुष्पकमल दाहाल प्रचण्ड प्रधानमन्त्री बने। प्रधानमन्त्री नियुक्त भएको भोलिपल्टैदेखि सेयरबजारमा हरियाली छायो। त्यसको प्रमुख कारण थियो खुला अर्थनीति र सेयरबजारप्रति सकारात्मक अर्थमन्त्री आउने आस। नभन्दै एमाले उपाध्यक्ष विष्णु पौडेलले अर्थ मन्त्रालयको नेतृत्व सम्हाले लगत्तैदेखि सेयरबजार उकालो चढेको चढ्यै छ। पौडेलले अर्थ मन्त्रालयको नेतृत्व सम्हालेकै दिनदेखि सेयरबजारका समस्या समाधानमा पहल गरे। उनी मन्त्री बनेकै दिन बसेको मन्त्रिपरिषद् बैठकले पुँजीबजारमा आएको गिरावटलाई सम्बोधन गरी अर्थतन्त्र गतिशील बनाउने निर्णय गर्यो। सेयर लगानीकर्तासँग छलफल गर्दै समस्या समाधानमा पहल गर्ने वचन दिए। यसबाट पनि लगानीकर्ता थप उत्साहित बने। नयाँ सरकार बनेको साताका चार दिन सेयर कारोबार भयो। तीन दिन नेप्से बढ्यो। एकदिन सामान्य करेक्सन भयो। गत आइतबार सार्वजनिक बिदा भएकाले सेयर कारोबार भएन। सोमबार ५६ दशमलव ८६ अंकले बढेको सेयरबजार परिसूचक मंगलबार ५९ दशमलव ८७ अंकले उकालो लागेको थियो। बुधबार भने नेप्सेमा ११ दशमलव ८१ अंकको करेक्सन आयो। भोलिपल्टै ५६ दशमलव ८८ अंकले बढ्यो। पौडेललाई सेयरबजार मैत्री अर्थमन्त्री भनेर चिनिने गरेको छ। उनी तेस्रोपल्ट अर्थमन्त्री बनेका हुन्। उनको पहिलो र दोस्रो कार्यकालमा सेयरबजारले रेकर्ड नै कायम गरेको थियो। पहिलो कार्यकालमा नेप्से १ हजार ८ सय ८१ अंकसम्म पुगेको थियो भने दोस्रो कार्यकालमा सो रेकर्डलाई पनि तोडेर २ हजार ८ सय ७१ को अंकसम्म पुगेको थियो। अर्थमा पौडेल तेहेरिँदा लगानीकर्ताले यस्तै अर्को उच्च बिन्दुको अपेक्षा गरेका छन्। सँगसँगै माघ महिना लाग्दै गर्दा सेयरबजार बढ्ने अनुमान लगानीकर्ताको छ। विगतका वर्षमा माघमा सेयरबजार बढ्ने ट्रेन पनि छ। नेपाल इन्भेस्टर्स फोरमका प्रथम उपाध्यक्ष राजन लम्साल भन्छन्, माघ लागेपछि बजार बढ्ने भन्ने अपेक्षाका साथ लगानीकर्ताले सेयर किनेर राख्ने सोच बनाएको देखिन्छ। सेयरबजारप्रति सकारात्मक धारणा राख्ने व्यक्ति अर्थमन्त्री हुँदा लगानीकर्ता उत्साहित बनेको उनको भनाइ छ। अर्थमन्त्री पौडेललाई सेयर लगानीकर्ता संघ नेपालका उपाध्यक्ष ताराप्रसाद फुल्लेल सेयरबजारले रुचाएको व्यक्ति मान्दछन्। उहाँको यसअघिको दुई वटा कार्यकाल सेयरबजारका लागि सुखद रहेको थियो, फुल्लेलले भने, उहाँ आइसकेपछि बजारमा सकारात्मक लहर छाएको छ। फुल्लेलले अर्थमन्त्रीमा विष्णु पौडेल आएपछि नेपाल राष्ट्र बैंकका गभर्नर महाप्रसाद अधिकारी पनि सेयरबजार उकास्नुपर्ने पक्षमा सकारात्मक देखिएको उनले बताए। मन्त्री पौडेलले फोरम र संघका पदाधिकारीसँग भेट गरी अर्थतन्त्र र सेयरबजार सुधारको सुझाव लिइसकेका छन्। सो क्रममा पौडेलले आर्थिक समृद्धिका लागि सेयरबजार अपरिहार्य रहेको बताउँदै लगानीकर्ताको माग पूरा गर्न सम्बन्धित निकायहरूसँग समन्वय गर्ने प्रतिबद्धता पनि गरेका छन्। लगानीकर्ताहरूको समूहले सेयरबजार सुधार र दिगो विकासको लागि ४ बुँदे मागसहितको सुझाव दिएका थिए। राष्ट्रबैंकले कायम गरेको सेयर धितोकर्जाको १२ करोड रुपैयाँको सीमा हटाउन, मार्जिन कर्जाको जोखिम भारित औसत १५० बाट झारेर १०० प्रतिशत कायम गर्न, ब्रोकर कमिसन घटाउन र बैंकलाई ब्रोकर लाइसेन्स दिन पहल गर्न उनीहरूको माग छ। भेटकै क्रममा पौडेलले आफू अर्थमन्त्री हुँदा सेयरबजार १८ सय ८१ र पुरानो रेकर्ड आफ्नो दोस्रो कार्यकालमा तोडिएको स्मरण गरेका थिए। यस्तो रह्यो साता, लगानीकर्ताले कमाए २ खर्ब ३४ अर्ब रुपैयाँ कुल चार दिन कारोबार भएको सातामा सेयर लगानीकर्ताको कुल सम्पत्ति २ खर्ब ३४ अर्ब रुपैयाँले वृद्धि भएको छ। नेप्सेका अनुसार अघिल्लो साताको समाप्तिसम्म २७ खर्ब २ करोड रुपैयाँ रहेको बजार पुँजीकरण २९ खर्ब ३४ अर्ब ४९ करोड रुपैयाँ कायम भएको छ। साताभर नेप्से परिसूचक १ सय ६१ दशमलव ८२ अंकले बढेर २ हजार २९ दशमलव ०३ अंकमा आइपुगेको छ। बजारमा साताभर १ लाख ८७ हजार कारोबारमार्फत ३ करोड २२ लाख ३७ हजार कित्ता सेयर १० अर्ब ९९ करोड ५३ लाख रुपैयाँमा किनबेच भएका छन्। नेप्सेमा व्यापक सुधार आएको साता सबै समूहगत उपसूचक बढेका छन्। कारोबारमा आएका १३ समूहमध्ये फाइनान्स समूहको उपसूचक सर्वाधिक १७ दशमलव ३९ प्रतिशतले बढेर १ हजार ७ सय १४ दशमलव ९४ अंकमा पुगेको छ। नेप्सेका अनुसार साताभर बैंकिङ उपसूचक ६ दशमलव ९६ प्रतिशत, होटल तथा पर्यटन उपसूचक ७ दशमलव ०२ प्रतिशत, उत्पादन र प्रोसेसिङ समूह ६ दशमलव ३३ प्रतिशत, जलविद्युत् समूह १६ दशमलव २७ प्रतिशत, ट्रेडिङ समूह ७ दशमलव ८१ प्रतिशत, विकास बैंक समूह १० दशमलव ३ प्रतिशत, लघुवित्त समूह ५ दशमलव ७ प्रतिशत, जीवन बिमा समूह ११ दशमलव २३ प्रतिशत, निर्जीवन बिमा समूह १२ दशमलव १६ प्रतिशत, म्युचुअल फन्ड समूह ४ दशमलव १ प्रतिशत, इन्भेस्टमेन्ट समूह १२ दशमलव ८६ प्रतिशत र अन्य समूह २ दशमलव ५५ प्रतिशतले बढेका छन्।"
