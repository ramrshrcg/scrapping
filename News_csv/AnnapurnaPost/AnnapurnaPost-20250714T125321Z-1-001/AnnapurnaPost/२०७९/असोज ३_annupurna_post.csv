शीर्षक,विवरण
कांग्रेसका चुनौती,"मुलुक आमनिर्वाचन महासंग्रामको पूर्वसन्ध्यामा छ। यो निर्वाचनमा दलहरू मूलतः दुई ध्रुवमा केन्द्रित हुदैछन । एउटा ध्रुवको नेतृत्व नेपाली कांग्रेसले गर्दैछ भने अर्को ध्रुवको नेतृत्व नेकपा एमालेले गर्दैछ। कांग्रेसले नेतृत्व गरेको सत्तारूढ गठबन्धन पुनः आम निर्वाचनमा चुनावी एकता गरेर जाने निष्कर्षमा पुगेको छ। गठबन्धन नै गरेर निर्वाचनमा जान कांगे्रस तयार हुनुका पछाडि दुई महत्त्वपूर्ण कारण छन्। पहिलो, नेपाली जनतालाई स्थिर सरकारमार्फत सुशासनको प्रत्याभूति दिने। दोस्रो, संविधानको रक्षासँगै संविधानको कार्यान्वयन। कांग्रेसको केन्द्रीय समितिले केही वामपन्थी र केही मधेसवादी दलसंग गठबन्धन गर्नु पर्नाका कारणसहितको व्याख्या बैठकमार्फत गरिसकेको छ। निर्वाचन भनेको साझा अव्यक्त विचारलाई मतका माध्यमबाट व्यक्त गर्ने उपयुक्त थलो हो। सिंगो देश यतिबेला मंसिर ४ को व्यग्र पर्खाइमा छ। नेपाली जनताले पाँच वर्षका लागि चुनेर पठाएको संसद्को हठात भंग भएपछि कांग्रेससँगै माओवादी र एमाले टुक्र्याएर बनेको माधव नेपालसमेतको दललाई एउटै कित्तामा उभ्याइदियो। तत्कालीन प्रधानमन्त्री केपी शर्मा ओलीको विरुद्ध उभ्याइदियो। यतिमात्र नभई बूढानीलकण्ठमा आराम गरिरहेका कांग्रेस सभापति शेरबहादुर देउवालाई प्रधानमन्त्री बन्नुपर्ने दबाब आयो । कांग्रेस नेतृत्वको सरकारले शान्तिपूर्ण तथा भयरहित वातावरणमा स्थानीय तह निर्वाचन सम्पन्न गरेर स्थानीय तहलाई मजबुद बनाएर जनतालाई लोकतन्त्र र विकासको अनुभूति दिलाउने पहिलो खुडकलो कुशलतापूर्वक सम्पन्न गरिसकेको छ। कांग्रेसको काँधमा आएको दोस्रो जिम्मेवारी भनैकै आमनिर्वाचन सम्पन्न गरेर जनताका प्रतिनिधिलाई संसद् जिम्मा लगाउनु हो। राजनीतिक संकट पारका लागि पनि नेपालले स्थिर सरकार पाउन जरुरी छ। स्थिर सरकारकै लागि आसन्न निर्वाचन अत्यन्त उपयोगी समय हो। मुलुकका हर कुनै संकटको समाधान गर्न र देश विकासको खाका प्रस्तुत गर्ने सन्दर्भमा कांग्रेसबराबर अन्य राजनीतिक दल खरो रूपमा उत्रन सकेनन्। गठबन्धन सामु समृद्ध नेपाल निर्माणको विकल्प छैन। नेपाल विकासको इन्डेक्सका रूपमा मानव विकास सूचकांकलाई लिनुपर्ने हुन्छ। अघिल्लो साता संयुक्त राष्ट्रसंघीय विकास कार्यक्रमको मानव विकास प्रतिवेदनले नेपालको मानव विकास सूचकांक खस्किएको देखाएको छ। हुन त दक्षिण एसियाली मुलुकहरू भारत, भुटानलगायतको पनि सूचकांक ओरालो लागेकै देखाएको छ। तर नेपालले अन्य देशको पनि सूचकांक घटेको छ भनेर उन्मुक्ति पाउने स्थिति छैन। कोभिड र युक्रेन युद्धका कारण मानव जीवनमा प्रभाव परेको बताइए पनि यूएनडीपी भन्छ समस्यासँग जुध्न नसके झन् खराब अवस्था तथा अन्यायको स्थिति आउन सक्छ। यूएनडीपीले मानव विकास सूचकांक गणना गर्न थालेको ३२ वर्षको इतिहासमा पहिलो पटक लगातार सूचकांक घटेको हो। मंसिर ४ को निर्वाचन सम्पन्नलगत्तै निर्माण हुने सरकारले रुस, युक्रेन युद्धदेखि अन्य हिसाबले नेपालको अर्थतन्त्रमा परेको प्रभावको तत्कालै ठोस कदम चाल्न जसरी छ। मुलुकमा ठूला ठूला राजनीतिक क्रान्तिहरू भए। अबको क्रान्ति भनेको आर्थिक क्रान्ति हो। जसरी जननायक बीपी कोइरालाले २०१५ सालमा नेपाल र नेपाली जनता सुहाउँदो आर्थिक कार्यक्रम ल्याउनुभएको थियो, त्यसैगरी आसन्न निर्वाचनपूर्व निजी क्षेत्रलाई समेत समेटेर समृद्धिको निम्ति साझेदार कार्यक्रम ल्याउन जरुरी छ। कांग्रेसले महामन्त्री विश्वप्रकाश शर्माको नेतृत्वमा घोषणापत्र तयारी समिति बनाएको छ । समितिले आगामी ५१० र १५ वर्षमा नेपाली कांग्रेसले जनतालाई दिने विकासका कार्यक्रमसमेत प्रस्तुत गर्न सक्नु पर्छ र गर्नेछ। निजी क्षेत्रलाई विश्वासमा नलिई देशले आर्थिक विकास र समृद्धि हासिल गर्न सक्दैन। सोही कारण नेपाली कांग्रेसको नेतृत्वमा संविधान निर्माण गरिरहदा र राजनीतिक घोषणामा समेत निजी क्षेत्र साझेदारीमा जोड दिएको छ। आसन्न निर्वाचनलगत्तै निर्माण हुने सरकारले युवा लक्षित कार्यक्रम ल्याउनुपर्छ । नेपालको उद्यमशीलतालाई जनसांख्यिक हिसाबले हेर्दा अहिले नेपालमा ५० प्रतिशतभन्दा बढी मानिस २५ वर्षभन्दा कम उमेरका छन्। युवा समाजमै हो विचार जन्मने। युवा समाजले चुनौती सामान गर्ने क्षमता राख्दछ। अबको अढाइ तीन दशकपश्चात् ज्येष्ठ नागरिकको हिस्सा २० प्रतिशतभन्दा माथि पुग्नेछ । युवा विदेश पलायन हुने समस्याले हाम्रो समाज दैनिक बूढोमा रूपान्तरण बन्दैछ। तसर्थ महामन्त्री शर्मा निर्मित संकल्पपत्र तयारी समितिले अहिलेको युवालाई आफ्नो विचार र क्षमताको परीक्षण गर्ने अवसर दिनका निम्ति पनि उद्यमशीलतामा जोड दिने कार्यक्रम ल्याउन जरुरी छ। युवा रोजगारीको ठूलो हिस्सा निजी क्षेत्रले नै प्रदान गर्दै आएको छ। २०१८ को एउटा आर्थिक सर्वेक्षणलाई हेर्ने हो भने करिब ९ लाख २५ हजार उद्योग व्यवसाय छन्। जुन उद्योगहरूले करिब ३५ लाखलाई रोजगारी दिइरहेको छ। साना र मझौला उद्योगको बाहुल्यता छ। उद्यम विकासले नै रोजगारी सिर्जना गर्ने हो। रोजगारीले आय वृद्धि गर्ने हो। दिगो आयले नै गरिबी घटेरै जाँदा मानव विकास सूचकांकमा नेपालले सुधार ल्याउन सक्ने हो । मिसन मंसिर ४ को संकल्पपत्रमा यी कुराहरूलाई मिहीन रूपमा ध्यान पुर्याइने विश्वास लिन सकिन्छ। पछिल्ला वर्षहरूमा हाम्रो राजनीतिक नेतृत्व व्यवस्था परिवतर्नकै उपलब्धिमा रमाइरह्यो। तर समाज भने हाम्रा राजनीतिक दल र सरकारी निकायको पुरानै सोच, संस्कार र शैलीबाट निराश मात्र नभै आजित छ। कांग्रेसले जनताका निराशा चिर्ने उपयुक्त माध्यम मंसिर ४ लाई लिन सक्नुपर्छ र त्यो निराशा चिर्ने पहिचान पत्र भनेको संकल्प पत्र हुनुपर्छ। हिजोका दिनमा ज्यादै बेथिति भए। गठबन्धनले आफ्नो संकल्पपत्रमार्फत बाटो बदल्न जरुरी छ। निराशाका तस्बिरले जनताको मनस्थिति नै खल्बलिएको छ। सुधार सम्भव छ भनेर देखाउने माध्यम बन्न जरुरी छ आसन्न निर्वाचन। आसन्न निर्वाचनपश्चात्को सरकारले शिक्षा, स्वास्थ्य, यातायात, खानेपानीजस्ता मौलिक अधिकारका विषयमा मात्र नभई ठूला र मझौला उद्योगमा समेत जोड दिएर गरे नेपालमा के सम्भव छैन ? भन्ने दरिलो उदाहरण प्रस्तुत गर्न जरुरी छ। गठबन्धन सरकार स्वयं गठबन्धनकै आधारमा निर्वाचनमा दोहोरिने तयारी गर्दैछ। गठबन्धन सरकारले स्थिरता र सुशासन दिन सकेन भने उत्पन्न हुने निराशाले बाँकी रहेको गठतन्त्रको स्थायित्वमा प्रश्नचिह्न खडा हुन समय लाग्ने छैन। तसर्थ गठबन्धन र खासगरी गठबन्धनलाई नेतृत्व प्रदान गर्दै आएको नेपाली कांग्रेससामु आजका मितिमा गहन दायित्व छ। तर कांग्रेसले त्यो दायित्व सम्पन्न गर्नुअघि कांग्रेस पार्टीलाई ठूलो बनाउने दायित्व भने जनताकै हो। त्यसका निम्ति मिसन मंसिर ४ सम्म पर्खनैपर्ने हुन्छ। लेखक नेपाली कांग्रेस बागमती प्रदेश सदस्य हुन् ।"
गैरसैद्धान्तिक गठबन्धन,"सबैलाई थाहा छ, गठबन्धनको आलोचना गर्नेहरूलाई ओलीवादी भनेर सजिलै पन्छाइनेछ। एमाले अध्यक्ष केपी ओलीको विरोधमा एक खालको वातावरण तयार गरिनेछ। अहिलेको सत्य नै त्यही हो। र, यस सत्यको रचना नेकपा गठन हुनुअगावै, सुविचारित ढंगले भइसकेको थियो भन्ने कुराका यथेष्ट उदाहरणहरू नेपाली मिडियाका आर्काइभहरूमा सुरक्षित छन्। प्रमुख दुई कम्युनिस्ट पार्टी मिलेर ०७४ को संसदीय चुनावताका नेकपा गठन गरिनु नेपाली समाजको आवश्यकता थियो कि यसका रचना पछाडि अरू कसैको कुनै खास उद्देश्य थियो भन्ने बारे भविष्यमा गरिने अनुसन्धानले पुष्टि गर्नेछन्। जन्मजात बैरीको मिलन यति सजिलै भएकोमा आश्चर्य मान्नेहरू पनि थिए। तर एकताको पक्षधर भावुक तर मध्यवर्ती मतको उपेक्षा गरियो भने इतिहासले यिनलाई धिक्कार्नेछ भन्नेहरूको पनि गतिलै संख्या थियो। फलस्वरूप, पार्टी एकताका विधि र प्रक्रियालाई वास्तै नगरी ओली र प्रचण्डको अस्वस्थ मिलन भयो, जसको अन्त्य अनिवार्य रूपमा तिक्ततापूर्ण पारपाचुकेमा हुनु थियो। दुवै पक्षका नेताकार्यकर्ताले कुनै बेला यसको जवाफ दिनुपर्ने छ। ओलीविरुद्ध यतिबेला ५ दलीय सत्तागठबन्धन छ। यो गठबन्धन पवित्र होइन भन्नेहरू गठबन्धनकै दलमा पनि छन् र तिनको मधुरो स्वर तिनका नेताले सुनेका छैनन्। गठबन्धनका मिडियामैत्री नेता कार्यकर्ता र कानुन व्यवसायजस्ता विभिन्न पेसा व्यवसायका आवरणमा लुकेका तर मुलुुकको चिन्ता गरेका देखिने वाम, कम्युनिस्ट, लोकतन्त्रवादी, विकासवादी लेबलका ओलीविरोधीहरू एउटै ठाउँमा उभिएर ओलीलाई मुलुकको खलनायक बनाएका छन्। पार्टी विभाजनपछि प्रचण्ड र उनका पाश्र्ववर्ती झैं देखिने झलनाथ तथा माधव नेपाल ओलीबाहेकको एमालेसँग एकता गर्ने एक अनौठो प्रस्ताव सार्वजनिक गरिरहेका छन्। यसका पछाडि ओलीद्रोहभन्दा अर्को कुनै पनि तर्क चित्तबुझ्दो ढंगमा आएको देखिन्न। निश्चय नै दलको अध्यक्ष र प्रधानमन्त्रीका रूपमा केपी ओलीका केही तिता अनुभव र सहकार्यका बुझाइ थिए जसले उनलाई संसद् विघटन गर्ने जस्तो कदम उठाउनुपर्यो। यसो भए तापनि दुईदुई पटक त्यस्तो अलोकप्रिय निर्णय लिएका ओलीलाई गठबन्धनका नेताहरूले अधिनायकवादी, अहंकारी, स्वेच्छाचारीजस्ता पगरी लगाइदिएर आफूलाई जनमुखी, विवेकशील र लोकतन्त्रवादी प्रमाणित गर्न भने सक्ने छैनन्। इतिहासले ओलीका साथसाथै गठबन्धनका नेताहरूको पनि हिसाबकिताब राखेको हुन्छ। उनीहरूले इतिहासका शोधार्थीका अगाडि प्रामाणिक सत्य बक्नुपर्ने दिन पनि आउनेछ। जसरी गद्दार भनिएका पुष्पलाल श्रेष्ठलाई कालान्तरमा गद्दार भन्नेले नै त्यसो भन्नु गल्ती थियो भनी स्वीकार गर्नुपर्यो र कुनैबेला प्रमुख दुश्मन भनी किटिएको दलको नेतालाई आफ्नो नेता स्वीकार गर्न बिन्तीसमेत गर्नुपर्यो। उसो त गठबन्धनभित्रै किचलो सुरु भएको छ। गिरिजाप्रसाद कोइरालाको शेषपछि संघीय लोकतान्त्रिक गणतन्त्रको एक्लो नायकका रूपमा पुष्पकमल दाहालले आफूलाई घोषणा गर्दै हिंडेका छन। तर, माओवादीले सांस्कृतिक राजाको वकालत गरिरहेको बेला आफ्नो नेतृत्वको एमालेले संघीय लोकतान्त्रिक गणतन्त्रको कार्यक्रम ल्याएकाले त्यसको जस आफूले पाउनुपर्ने दावी माधव नेपालले गरेका छन। गठबन्धनमा सिट बाँडफाँटको सन्दर्भमा उनीहरूमा न्यूनतम स्तरमा पनि पारस्परिक सम्मान र सद्भाव रहेनछ तर निहित स्वार्थको रसायनले मात्र गठबन्धनका दलहरूलाई जोडेको रहेछ भन्ने कुरा माधव नेपालले आफ्नो हैसियतभन्दा बढी सिट मागेको ठान्ने कुरा देउवा र प्रचण्डले सार्वजनिक गरेबाटै पुष्टि हुन्छ। विगत संसदीय चुनाव र स्थानीय तहको चुनावमा कुन क्षेत्रमा कसले जितेको थियो र कति मत ल्याएर कोही दोस्रो तेस्रो वा चौथो स्थानमा खुम्चिएका थिए, त्यस आधारमा सिट बाँडफाँट गर्ने र सबै मिलेर एमालेको दोहोलो काढ्ने कांग्रेस माओवादीको दाबीले जित्यो भने माधव नेपाललाई सकस पर्ने देखिन्छ। त्यसैले गणितका खेलाडी भनी उनकै नेता कार्यकर्ताले भन्ने गरेका माधव नेपालले एमालेले पहिले जितेका सिटमा आफूले टिकट पाउनुपर्ने दाबी गरेका छन्। उता आफ्नो दलले उचित सम्मान नपाएमा गठबन्धन भत्कन सक्ने प्रचण्ड उद्घोषलाई पनि गठबन्धनले प्रतिक्रियाविहीन भएर सुनिरहेको देखिन्छ। गठबन्धनभित्र जतिसुकै रडाको मच्चिए पनि जनतालाई केही हुनेवाला छैन। उसलाई इमानदार प्रतिनिधिले सेवाप्रवाह गरेको अनुभव गर्ने रहर छ। यद्यपि नेपालमा पाँचदलीय गठबन्धन छ र प्रचण्ड, झलनाथ, माधव नेपाल र मोहनविक्रम सिंहको आग्रहमा गठबन्धनको नेतृत्व कांग्रेसले गरेको छ। यो स्वाभाविक हो किनभने आमनिर्वाचनमा उसले सरकार बनाउने गरी जनमत प्राप्त गरेको थिएन र सरकारमा जान उसलाई अर्को आमनिर्वाचनसम्म कुर्नु पर्दथ्यो। आरम्भमा उसले यो धैर्य देखाउने प्रयास गरेको देखिएको थियो जसबाट उसको लोकतान्त्रिक छवि बच्ने थियो। उता, कांग्रेसको नेतृत्व स्वीकारेर वामपन्थी सरकार तुहाउनेलाई आम जनता र स्वयं वाम पक्षधरहरूले मतपत्रका माध्यमबाट कस्तो जवाफ दिने हुन्, आसन्न निर्वाचनले देखाइहाल्नेछ। त्यतिन्जेल महँगी र अन्याय अत्याचारका शृंखला र गठबन्धन सरकारको गैरजिम्मेवारीको बोझ जनताले बोक्नुपर्ने पीडादायी अवस्था विद्यमान छ। कांग्रेसको नेतृत्व स्वीकारेर वामपन्थी सरकार तुहाउनेलाई आम जनता र स्वयं वाम पक्षधरहरूले मतपत्रका माध्यमबाट कस्तो जवाफ दिने हुन्, आसन्न निर्वाचनले देखाउनेछ। पाँचदलीय गठबन्धन त्यस्तो मुकुण्डोधारी छेपारो हो, जसले मौसमअनुसार छालाको रंग फेर्छ र आफूलाई मौसमको प्रतिकूलतामा जोगाउन हाइबर्नेसन मा जान्छ। अहिलेको गठबन्धनका प्रमुख नेताहरूको मनोविज्ञानले भन्छ, ओली नेतृत्वको एमालेले आरामदायी बहुमत ल्याउन सकेन भने, अस्थिरता सिर्जना गरिरहन यो गठबन्धन कायमै रहने छ र संसद् फेरि पनि स्थिर सरकार बनाउन असफल भइरहनेछ। त्यसो नहुन कि त गठबन्धनको कुनै एक दलले बहुमत हासिल गर्नुपर्छ, कि त ओलीले एमालेलाई आरामदायी बहुमत ल्याउन सक्ने गरी न्यायोचित रणनीति बनाउनुपर्छ। उसले जनतामाझ आफूले गरेको भनी दाबी गरेका उल्लेखनीय कामहरूको प्रभावकारी मार्केटिङ गर्न सकेको छैन। यस अवस्थामा एमालेले समाज स्वीकार्य अपेक्षाकृत योग्य, इमानदार र समर्पित कार्यकर्तालाई टिकट नदिने परम्परागत भूल दोहोर्यायो भने यसको लाभ गठबन्धनलाई हुनेछ। त्यसो त नेपालका सबै विकृतिहरूको जिम्मा प्रतिपक्षी दललाई दिएर गठबन्धनयुक्त सत्तापक्ष अँध्यारोमा मट्यांग्रा हानिरहेको छ। ती मट्यांग्रा ककसलाई लाग्छन् भन्ने मेसो नपाएरै होला, कहिले गगन, कहिले प्रचण्ड, कहिले आलेहरूले विभिन्न मुद्रामा जनतालाई तर्साइरहेका हुन्छन्। उता प्रमुख प्रतिपक्षी दल भने राष्ट्रिय मुद्दामा कम र आन्तरिक किचलोको व्यवस्थापनमा बढी समय खर्चिरहेको देखिन्छ। परमादेशकै कारणबाट भए पनि संसद् छ। उसको कार्यसम्पादन बिल्कुल प्रभावकारी भएन। कतिपय मामलामा नराम्ररी चुक्यो। पारित गर्नै नहुने कतिपय कुरा पारित भए। पारित हुनैपर्ने विधेयकहरूको गृहकार्य नै भएन। अर्थतन्त्र सुधारोन्मुख नदेखिएको मात्र होइन, संकटाभिमुख छ भनेर अर्थविद्हरूले भनेको भन्यै छन्, कसैले सुनिरहेको छैन। राजनीतिको मुहान नै फोहोर भएपछि प्रशासन सफा रहने प्रश्न भएन। यसरी विगत तीन महिनामा देखिएका खासखास राजनीतिक घटनाक्रमले राजनीतिक दलहरू गैरजिम्मेवार हुँदै गइरहेको अनुभव गरिँदैछ।मन्त्री पदको दुरुपयोग गरी आफ्नो मन्त्रालयमा विभिन्न तहमा कार्यकर्ता नियुक्ति गरियो। तर यस्तो स्वेच्छाचारिता अन्त्य गर्नेतर्फ कसैको सोच छैन। विगत केही महिनामै अर्थमन्त्रीबाट मात्र तीन गम्भीर प्रकृतिका आर्थिकप्रशासनिक नीतिगत अपचलनका काम भए। पहिलो, विदेशबाट अपारदर्शी र नियमविपरीत आएको ४० करोड कालोधनलाई सेतो बनाउन गभर्नरलाई अनुचित दबाब दिए, दोस्रो, गभर्नरले त्यसो गर्ने मन्त्रीको ठाडो तेर्सो आदेश नमानेपछि मुलुकको अर्थतन्त्रको स्वायत्त नियामक निकाय नेपाल राष्ट्र बैंकका गभर्नरलाई हटाए र तेस्रो, बजेट निर्माणको अन्तिम रात अनधिकृत व्यक्तिलाई करको दरमा हेरफेर गर्न लगाए। अर्कोतिर संसद्को शून्य समयलाई कुनै महŒव दिइएन भनेर सांसदहरूले नै असन्तुष्टि जनाए। यस्तो परिस्थितिमा संसद्बाट के अपेक्षा गर्न सकिन्छ ? र, ओलीले यदि यस्तो संसद् विघटन गरी ताजा जनादेश मागे भने त्यस्तो कदमलाई कसरी प्रतिगामी भन्न मिल्छ, र गठबन्धनले संसद्लाई छलेर परमादेशबाट तोकेको सरकार बनाउँदा कसरी संविधान बचाएको भनी दाबी गर्न मिल्छ, आश्चर्यको विषय हो। निर्वाचन घोषणा भइसकेको सन्दर्भमा न्यूनतम राजनीतिक मर्यादासमेत नाघेर सरकारबाट संसद्को आयु लम्ब्याउन जुन प्रयास गरियो, त्यो असफल भएको छ। तैपनि गठबन्धनको नेतृत्व गरेकोमा कांग्रेसलाई फाइदा भएको देउवापन्थको दाबी छ। रणनीतिक रूपमा कांग्रेसलाई फाइदा हुनुमा कसैले चित्त दुखाउनुपर्ने कुरा होइन, तर देश र जनतालाई के फाइदा वा कति हानि भयो त्यसको हिसाबकिताब भने प्रधानमन्त्रीले दिन सक्नुपर्छ। संघीय संसद्समक्ष एमसीसीजस्ता मुलुकको सार्वभौमिकतासँग जोडिएका अहम् मुद्दाहरू पनि आए। गठबन्धनकै एक नेता र प्रचण्डपछिको दोस्रो वरीयतामा रहेका नारायणकाजी र सचेतक देव गुरुङ तथा अर्का नेता लीलामणि पोखरेलले यस सन्दर्भमा जे जे भने, परिणाम ठीक उल्टो आयो। तर पनि उनीहरूले आफ्नो वाचा र वचनलाई घिनलाग्दो गरी बिर्से। तर के सचेत जनताले पनि उनीहरूका वाचा बिर्सिदिए त ? सार्वभौम संसद् यति गम्भीर मुद्दामा समेत प्रमुख नेताहरूको स्वार्थको बन्दी बन्यो। यसरी उसले निर्वाचनका माध्यमबाट पाएको जनताको शक्तिको सम्मान गर्न चुक्यो। यसअघि ओली सरकारका पालामा पनि उसले आफ्नो प्रभावकारिता र गम्भीरता सिद्ध गर्न सकेको थिएन। सांसद सार्वभौम हुन नसकेपछि संसद् पनि सार्वभौम हुन सक्तैन। सम्भवतः यही बुझेर हुनुपर्छ, ओलीले यस संसद्को कुनै काम देखेनन् र भंग गरेर जनतामाझ जाने चेष्टा गरे। संविधानले प्रष्टसँग संसद् भंग गर्न पाउने प्रधानमन्त्रीको अवशिष्ट अधिकार वा अग्राधिकार भनी तोकेको थिएन तै पनि उनले यो साहस गरे। उसो त संविधानमा सर्वोच्च अदालतले परमादेश जारी गरेर व्यक्तिको नामै किटी प्रधानमन्त्री बनाउनेछ भनेर कतै लेखिएको देखिन्न। तर नेपालमा यो भयो र यसो गर्दा हुने रहेछ भन्ने नजिर बस्यो। कुनै एक दल र अझ उसको प्रमुख नेताबाट मात्र भयग्रस्त गठबन्धनले कस्तो राज्य देला, हामी सहजै अनुमान गर्न सक्छौं। यसकै कारणले ६, ६ महिनामा मन्त्रीहरू फेर्ने अनौठो अभ्यास चलेको छ, कतै रुवावासी चलेको हुन्छ, कतै लड्डु खाइरहेको देखिन्छ। यसकै कारणले गम्भीर आरोपमा फसेका अर्थमन्त्रीलाई सुनपानी छर्केर पुनः अर्थ मन्त्रालयको जिम्मेवारी दिइएको छ। यसकै कारणले संसद्को क्षमता खस्केको खस्क्यै छ। यसकै कारणले न्यायपालिकाको साख गिरेको गिर्यै छ। यसकै कारणले राज्य व्यवस्थापनका संवेदनशील अंगहरूमा नातावाद र कृपावादको वनमारा झांगिँदै गएको छ। यसकै कारणले राजनीतिक दलहरूको नैतिक र सांगठनिक क्षयीकरण भएको भयै छ। यसकै कारणले मुलुकको छिमेकी र वैदेशिक नीतिको सन्तुलन बिग्रँदैछ। र, यो स्वयं भने आफ्ना असफलता र अक्षमताको दोष प्रमुख प्रतिपक्षका नेताको टाउकोमा थुपार्ने कोसिसमा छ। यसबाट बुझिन्छ, गठबन्धन केका लागि बनेको हो र किन कम्तीमा पनि चुनावमा पनि उनीहरू सँगै जान चाहन्छन्। के कांग्रेसमा एक जना स्वास्थ्य जीर्ण भएका ओलीसँग एक्लै भिड्ने ताकत सकिएकै हो ? के माओवादीसँग ओलीलाई हराउने नैतिक साहस एकरत्ति पनि बाँकी छैन ? के माधव नेपाल र झलनाथमा अधिनायकवादी, अहंकारी र स्वेच्छाचारी ओली लाई निर्वाचनको मैदानमा हाँक दिएर नामेट पारिदिने सैद्धान्तिक बुटी छैन ? गठबन्धनकै कारणबाट व्यक्तिका रूपमा ओली वर्तमान नेपाली राजनीतिका अभिमन्यु झैं त देखिन्छन् तथापि समकालीनहरू माझ सर्वशक्तिवान् र प्रभावशाली नेताका रूपमा स्थापित भएका छन्। गठबन्धनको उपादेयता यसभन्दा बढी केही पनि देखिँदैन।"
