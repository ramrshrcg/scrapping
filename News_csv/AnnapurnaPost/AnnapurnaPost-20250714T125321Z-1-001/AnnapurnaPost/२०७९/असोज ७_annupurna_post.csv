शीर्षक,विवरण
मिलेमतोमा भ्रष्टाचार,"मुलुकमा सुशासनको मुख्य अवरोधकका रूपमा रहेको भ्रष्टाचार स्थानीय तहसम्म व्यापक भएको छ। भ्रष्टाचार गर्ने, गराउने पुरानो शैली परिवर्तन भई नयाँ ढाँचा एवं शैलीमा मौलाउँदै गएको छ। विगत एक डेढ दशकयता भ्रष्टाचारजन्य कार्यहरू मूलतः मिलेमतोमा बिचौलियाहरूको सहयोगमा प्रत्यक्ष रूपमा नदेखिने गरी संस्थागत हुँदै गएको छ। सार्वजनिक पदमा रहने व्यक्ति, ठेकेदार, सरोकारवालाहरू, उपभोक्ता समिति, बिचौलियाहरूसमेतको सहकार्यका कारण भ्रष्टाचार गर्ने, गराउने कार्य संस्थागत हुँदै गएको हो। भ्रष्टाचारजन्य कार्यका विरुद्धमा सम्बन्धित निकायका प्रशासनिक एवं राजनीतिक नेतृत्व सजग र अग्रसर नहुँदा स्थानीय तहसम्म भ्रष्टाचार गाँजिँदै गएको महसुस गरिएको छ। हाल विकास निर्माणको बजेटको ठूलो अंश स्थानीय तहमा जाने गरेको र मूलतः सडक निर्माणमा बढी उपयोग हुने गरेको छ। स्थानीय विकासको कार्यमा स्थानीय आवश्यकता, प्राथमिकता, औचित्य र मितव्ययितालाई महत्त्व नदिई आएको बजेट खर्च गरेर सक्नुपर्ने मानसिकताले प्रभाव पारेको छ। यसरी गरिने खर्चमा आफ्ना भनिने गरेका व्यक्ति वा समूहलाई कार्यको जिम्मेवारी दिने प्रवृत्ति भएका कारण भ्रष्टाचारजन्य कार्य संस्थागत हुँदै गएको छ। यसबाट स्थानीय विकासका लागि गएको विकास बजेटको अंश कमिसनका माध्यमबाट व्यक्तिको हातमा पुग्न सहज भएको छ। मुलुकमा संघीय शासन पद्धति कार्यान्वयन भएपश्चात् स्थानीय विकासका लागि जनताका महत्त्वाकांक्षा स्वाभाविक रूपमा बढेको छ। सार्वजनिक पदाधिकारीहरूको सोच, कार्य संस्कार एवं प्रवृत्तिमा सुधार हुने अपेक्षा पनि रहेको छ। राजनीतिक नेतृत्व, कर्मचारीतन्त्र, ठेकेदार, अन्य पेसागत व्यक्ति वा समूहबाट स्वच्छ आचरण, जिम्मेवारी र वित्तीय अनुशासनको अपेक्षा पनि गरिएको हो। तर, डेढ दशकभन्दा लामो शासन पद्धतिले शासन प्रक्रियामा रहेका जिम्मेवार पदाधिकारीको आचरण र व्यवहारमा सुधारको महसुस हुन सकेन। स्थानीय विकासका लागि आएको बजेट विकासको आवश्यकता र प्राथमिकताको सिद्धान्तविपरीत खर्च गर्ने प्रवृत्ति झनै बढेको छ। निहित स्वार्थले प्रेरित हुँदा दलगत अस्वस्थ प्रतिस्पर्धा एवं गुटगत प्रवृत्ति बढी विकास बजेटको दुरुपयोग अझ बढ्दै गएको महसुस भएको छ। विकास निर्माणका लागि आएको बजेटको उपयोग गर्दा अनुसरण गर्नुपर्ने कानुनी प्रक्रिया छल्ने, कमिसनको पूर्व योजनासहित आयोजनाको अस्वाभाविक खर्च अनुमान गर्ने, क्षमता नभएका व्यक्ति वा समूहलाई आयोजनाको जिम्मा दिनेजस्ता विकृति बढ्दै गएका छन्। स्थानीय तहको राजनीतिक नेतृत्वको गलत प्रवृत्तिका कारण कर्मचारीतन्त्रसमेत वित्तीय अनुशासनमा कमजोर देखिएका छन्। यसवाट स्थानीय तहको विकास भ्रष्टाचारको जालोमा क्रमशः जकडिँदै गएको स्पष्ट अनुमान गर्न सकिन्छ। स्थानीय सरकारलाई आधारभूत स्वास्थ्य, शिक्षा, स्थानीय स्तरका विकास आयोजना, स्थानीय सडक, ग्रामीण सडकजस्ता पूर्वाधार विकासको जिम्मेवारी दिइएको छ। साथै स्थानीय बजार, कृषि उत्पादनलगायत स्थानीय सेवा व्यवस्थापनसमेतका महत्त्वपूर्ण एकल अधिकारको सुनिश्चितता गरिएको छ। यस्ता कार्य सम्पादनका लागि संघ तथा प्रदेश तहबाट समेत विभिन्न आर्थिक स्रोतको उपलब्धता भएको छ। विकासका लागि आवश्यक साधन, स्रोत र अधिकारले अत्यधिक स्वायत्त भएको स्थानीय तहका जिम्मेवार राजनीतिक वा प्रशासनिक पदाधिकारीहरू विकासप्रति संवेदनशील हुन सकेका छैनन्। उपभोक्ता समिति एवं ठेकेदारहरूवाट स्रोत उपयोगमा वित्तीय अनुशासनको पालना हुन सकेको छैन। आफ्ना व्यक्ति समूहलाई अनुचित लाभ हुने गरी विकास बजेट बाँडफाँट गर्ने, निहित स्वार्थलाई केन्द्रमा राखी आयोजनाको जिम्मा दिने, अनियमित कार्यको संरक्षण एवं ढाकछोप गर्ने प्रवृत्ति कायमै छ। विकास निर्माणको कामसँग सम्बन्धित सिफारिस बनाइदिएबापत अतिरिक्त रकम लिने, निर्धारित गुणस्तर नभएका आयोजनामा गुणस्तर कायम भएको भनी जाँचपास फरफारक गरिदिने र सोबापत रकम लिने प्रवृत्ति घट्न सकेको छैन। नक्कली भरपाई र किर्ते सहीछाप बनाई नभएको कामको रकम भुक्तानी लिने दिने कार्यहरू हुने गरेका गुनासा छन्। साथै पेस्की रकम लामो समयसम्म फस्र्योट नगर्ने, अवकाश वा सरुवा हुँदा यस्ता कागजात एवं प्रमाण नबुझाउने, विनियोजन बजेटभन्दा बढी खर्च गर्ने गराउनेजस्ता कार्यहरूका कारण विकास बजेटको दुरुपयोग बढेको छ। राजनीतिक नेतृत्व, कर्मचारीतन्त्र, उपभोक्ता समितिको मिलेमतोमा यस्ता अनियमित कार्यहरू संस्थागत हुँदै गएका हुन्। यसको नियन्त्रणका लागि स्थानीय सरकारका प्रमुख, राजनीतिक दलका स्थानीय जिम्मेवार पदाधिकारी, सञ्चारकर्मी, उपभोक्ता समिति वा सरोकारवाला र सामाजिक संघसंस्थाहरूले स्थानीय विकास कार्यको चासो र निगरानी गर्नु जरुरी भएको छ। सार्वजनिक सेवा जनताको घरदैलो नजिकवाट दिने उद्देश्यसहित स्थानीय तहलाई पर्याप्त अधिकार एवं स्रोतसाधन उपलब्ध गराइएको तथ्य सर्वस्वीकार्य छ। जनतासँग निकट सम्पर्कमा रही आवश्यकता र औचित्यका आधारमा विकास निर्माणलगायतका दैनिक सेवा प्रवाहमा स्थानीय निकाय सक्षम भइरहनुपर्नेमा पनि द्विविधा छैन। यस सन्दर्भमा जनताको अपेक्षाअनुरूप गुणस्तरीय सेवा प्रवाह गर्ने साथै विवादरहित विकास निर्माणको कार्यको संस्कार विकास गर्नु अपरिहार्य भएको छ। यसमा स्थानीय तहका सबै कार्यकारिणी प्रमुखहरूको मुख्य जिम्मेवारी रहेको हुन्छ। मूलतः पूर्वाधार विकासलगायतका सार्वजनिक खरिद गर्दा आयोजनाको खुद लागतभन्दा उच्च मूल्यांकन गरी इस्टिमेट गर्ने, गराउने गलत संस्कार छ। यस्तै ठूला आयोजनाहरूलाई कानुनबमोजिम गर्नुपर्ने टेन्डर नगरी आयोजना टुक्र्याएर आफ्ना विश्वासिला व्यक्तिलाई जिम्मा दिने कार्य तुरुन्त नियन्त्रण गर्नु आवश्यक भएको छ। स्थानीय तहका जिम्मेवार राजनीतिक एवं प्रशासनिक पदाधिकारी साथै आयोजनाको जिम्मा पाएको ठेकेदारलगायत उपभोक्ता समितिका पदाधिकारीहरूसमेतको मिलेमतो हुने गरेको अनियमित कार्यको निगरानी बढाउनु पर्दछ। भ्रष्टाचार निवारण ऐनले कमिसनको रकमलाई भ्रष्टाचारको कसुर मानेको छ। यस्ता कसुरमा सजायसमेत तोकिएको छ। स्थानीय विकास आयोजनाहरू सञ्चालन गर्ने गराउने कार्यमा कमिसनले प्रत्यक्ष प्रभाव पार्ने गरेको छ। आयोजना सञ्चालनको प्रारम्भदेखि अन्त्यसम्मका आर्थिक कारोबारमा कमिसनको रकम छुट्ट्याई लेनदेन गर्ने कार्य हुने गरेको छ। यसविरुद्ध आवाज उठाउने वा कारबाही गर्ने संस्कार विकास हुन सकेको छैन। मूलतः यसमा अप्रत्यक्ष रूपमा राजनीतिक नेतृत्व र प्रत्यक्ष रूपमा आयोजना प्रमुख, ठेकेदार, उपभोक्ता समितिसमेतको मिलेमतो बलियो आधारका रूपमा छ। मिलेमतोबाट स्थानीय विकासमा गएको बजेटका ठूलो रकम कमिसनमार्फत व्यक्तिको घरमा पुर्याउने गलत संस्कार नियन्त्रण गर्न जरुरी छ। कमिसनविरुद्धको कार्यलाई सशक्त गराउन सम्बन्धित तालुक निकाय, भ्रष्टाचारविरुद्धको कार्य जिम्मेवारीमा रहेका निकाय, नागरिक समाज, कार्यकारिणीको विपक्षीमा रहेका जनप्रतिनिधि, संसदीय समितिका पदाधिकारी, स्थानीय सञ्चार माध्यमहरूको सचेतना एवं कार्य अग्रसरता आवश्यक देखिन्छ। स्थानीय तहमा उपलब्ध विकास बजेटको अधिकांश रकम स्थानीय पूर्वाधार विकास वाटो, पुल, पर्खाल निर्माणजस्ता क्षेत्रमा उपयोग हुने गरेको छ। यस्ता क्षेत्रको बजेटको उचित उपयोगका लागि स्थानीय सरकार प्रमुख, ठेकेदार, सरोकारवाला र प्राविधिक कर्मचारीहरूको इमान्दारिताले महत्त्वपूर्ण भूमिका निर्वाह गरेको हुन्छ। ठूला आयोजनामा पदस्थापना हुन कर्मचारीहरूको दौडधुप, राम्रा आयोजना पाउन ठेकेदारहरूको राजनीतिक दलसँगको लेनदेनको प्रवृति बढ्दै गएको छ। भ्रष्टाचारलाई न्यूनीकरण गर्ने उद्देश्यले ल्याइएको विकास कार्यमा उपभोक्ता समितिको अवधारणा असफल देखिएको छ। आयोजना कार्यान्वयनको जिम्मा लिई कमिसन पाउने आशामा रहेका उपभोक्ता समितिका पदाधिकारीको गलत सोच र व्यवहारका कारण भ्रष्टाचार संस्थागत रूपमा गाँजिँदै गएको छ। यस्ता कार्यका विरुद्धमा सार्वजनिक पदमा रहेका राजनीतिक नेतृत्व साथै स्थानीय तहका अन्य राजनीतिक जिम्मेवार पदाधिकारी मौन बस्ने गरेका कारण राज्यका जिम्मेवार संयन्त्रको मिलेमतोमा भ्रष्टाचार गर्ने गराउने कार्य फस्टाउँदै गएको महसुस गर्न सकिन्छ। यस सन्दर्भमा स्थानीय तहको विकास निर्माणको कार्य क्षेत्रलाई भ्रष्टाचारको जोखिमयुक्त क्षेत्रमा उल्लेख गरिनु आवश्यक छ। यस्ता जोखिमयुक्त क्षेत्रहरूमा भ्रष्टाचारजन्य कार्यहरू नियमित रूपमा हुन सक्ने भएकाले मूलतः सम्बन्धित निकाय, विषयगत संसदीय समितिहरू, नागरिक समाज एवं सञ्चारकर्मी, सरोकारवालाहरूकोे निगरानी बढ्नु पर्छ। यस्ता कार्यको निगरानीको मुख्य जिम्मेवारी भएका सार्वजनिक खरिद अनुगमन कार्यालय एवं राष्ट्रिय सतर्कता केन्द्रसमेतको स्थानीय तहसम्म संगठन संरचना खडा गरी अनुगमन साथै आवश्यकताअनुसार कारबाहीको कार्य बढाउन आवश्यक भएको छ। स्थानीय तहको पूर्वाधार विकास एवं समग्र सार्वजनिक खरिद कार्यमा अपेक्षित रूपमा वित्तीय अनुशासन कायम हुन सकेको छैन। यस सन्दर्भमा प्रदेश सरकारका साथै स्थानीय सरकार प्रमुखहरूसमेत होसियार र जिम्मेवार हुनु आवश्यक भएको छ। स्थानीय विकास कार्यमा मूलतः कानुनद्वारा निर्धारित सर्त एवं मापदण्डविपरीत काम गराई वा कामै नगराई झुटा बिल भरपाई बनाई भुक्तानी दिने, आर्थिक वर्षको अन्त्यमा बाँकी भएको बजेट जेजस्तो अवस्थामा भए पनि खर्च गरेर सक्ने उद्देश्य लिई काम गर्ने प्रवृत्ति अझै कायमै छ। बजेट उपलव्ध गराउने अर्थ मन्त्रालयलगायतका निकायहरूले खर्चलाई नै मुख्य प्रगति मान्ने प्रवृत्तिका कारण पनि अनियमित खर्च गर्ने गराउने कार्यले प्रोत्साहन पाएको छ। पर्याप्त कारण र औचित्य नहुँदासमेत कमिसनको लोभमा परियोजनाको लागत र समय बढाई स्रोतसाधनको दुरुपयोग गर्ने गराउने कार्य नियन्त्रण हुन सकेको छैन। यसतर्फ अर्थ मन्त्रालय, महालेखा परीक्षकको कार्यालय र विषयगत मन्त्रालयहरूको ध्यान जानु जरुरी भएको छ। मौजुदा कानुनविपरीत विकास आयोजनाहरूको भुक्तानीबाट कमिसन छुटाई सहजरूपमा लिनेदिने गर्ने कार्य संस्थागत भएकाले यसको नियन्त्रण गर्नु वर्तमान प्रमुख चुनौती भएको छ। यसमा मूलतः संघीय तहदेखि स्थानीय तहसम्मका कार्यकारिणी प्रमुख साथै भुक्तानीको जिम्मेवारीमा रहेका प्रशासनिक प्रमुखहरू सचेत र जिम्मेवार हुनु आवश्यक छ। सार्वजनिक खरिदको कार्यमा हुन सक्ने मिलेमतोलाई नियन्त्रण गर्न सम्बन्धित आयोजना प्रमुख वा निकाय प्रमुखलाई जिम्मेवार गराइनु पर्छ। साथै भ्रष्टाचारजन्य गतिविधिका कार्यमा संलग्न जोसुकै व्यक्ति वा पदाधिकारीलाई कारबाही गर्न गराउन उच्च राजनीतिक एवं प्रशासनिक पदाधिकारीहरूको प्रतिबद्धता र अग्रसरतालाई कार्यान्वयनमा ल्याउन जरुरी भएको छ। अनियमित कार्यका सम्बन्धमा रहेको सहनशीलताको पुरानो सोच र व्यवहारमा परिवर्तन गरी भ्रष्टाचारीका विरुद्धमा शून्य सहनशीलताको नयाँ सोच र व्यवहार देखाउन जरुरी भएको छ। यसका लागि मूलतः संघीय तहदेखि स्थानीय तहसम्मका सरकार प्रमुख र प्रशासनिक नेतृत्व, सरोकारवाला र सञ्चारकर्मी अझ बढी प्रतिबद्ध र अग्रसर हुनु आवश्यक छ। यसबाट स्थानीय तहमा संस्थागत हुँदै गएको भ्रष्टाचार नियन्त्रणमा टेवा पुगी सुशासन वृद्धि गराउन सकिनेतर्फ आशामुखी हुन सकिन्छ।"
जलवायु अशान्ति,"मानव इतिहासमा राष्ट्र वा राज्य इकाइको अवधारणा जति प्राचीन छ, त्यति नै राज्यहरूबीच द्वन्द्वको इतिहास छ। लगभग सबैजसो महत्त्वपूर्ण सभ्यता र संस्कृतिका कथाहरू वा दन्त्यकथाहरूमा राज्यराज्यबीचको युद्धलाई महिमापूर्ण ढंगले व्याख्या गरिएको पाइन्छ। पश्चिमी सभ्यताको जग मानिएको प्राचीन ग्रिसको संस्कृति र मूल्यहरू जीवित रहन र फस्टाउन सक्षम हुनुमा निर्विवाद रूपमा युद्धहरूको विशेष भूमिका रह्यो। म्याराथनको युद्ध जितेको समाचार सन्देशवाहकले एथेन्ससम्म दौडेर पुर्याएकाले लामो दूरीको दौडलाई म्याराथन भन्ने प्रचलन सुरु भएको मानिन्छ। युद्धको इतिहास नबुझी मानव सभ्यताको इतिहासलाई बुझ्न सकिन्न पनि भनिन्छ। युद्ध छेडेर आफ्नो प्रभुत्व फैलाउने र भूगोल कब्जा गर्दै राजनीतिक वर्चस्व कायम राख्ने असंख्य घटनाहरूले प्राचीन सभ्यतालाई आकार दियो। साम्राज्यहरूको निर्माणमा अहम् भूमिका खेलेका युद्धहरू अन्ततः साम्राज्यहरूको पतनका कारण भएका छन्। यद्यपि, प्रागैतिहासिक ढुंगेयुगदेखि आजपर्यन्त मानव जाति कुनै न कुनै र कतै न कतै युद्धमा संलग्न छ। तर के युद्धबिनाको संसार सम्भव छ त ? मानवयात्रामा आफ्नै अहंकार युद्धमा विजय हासिल गर्नुभन्दा महत्त्वपूर्ण शान्तिको व्यवस्थापन हुन्छ भनिन्छ। प्राचीन ग्रिसका प्रसिद्ध दार्शनिक अरस्तुको यो कालजयी भनाइ युद्धपश्चात् शान्तिको आकांक्षा राख्ने प्रत्येक समाजमा उत्तिकै सान्दर्भिक छ। विश्व इतिहास आफैं प्रायः सबै कालखण्डमा मानव जातिले बेहोरेको युद्धहरूको साक्षी छ। पश्चिमी दर्शनका प्रणेता सुकरात र अरस्तु जन्माएको र मानवतालाई लोकतन्त्रको विचार दिएको ग्रिक सभ्यता आफैं आन्तरिक द्वन्द्व र राज्यराज्यबीचको युद्धहरूका कारण अन्ततः पतन भयो। लोककल्याणकारी राज्यको अवधारणा र सार्वजनिक विषयहरूमा जनतालाई सुसूचित गर्ने परम्पराको प्रवर्तक रोम साम्राज्य आफैं उत्कट सैन्य महत्त्वाकांक्षा र युद्धहरूका कारण अन्त्य भयो। संसारका करिब सबैजसो धार्मिक परम्पराले शान्तिपूर्ण सहअस्तित्वलाई जोड दिँदै युद्ध, हिंसा र आक्रामकताको निन्दा त गर्छन्। मान्छे स्वभावैले शक्ति सञ्चय गर्न र प्रभाव विस्तार गर्न चाहने हुनाले महत्त्वाकांक्षाकै कारण युद्धमा होमिन चाहने विचारका आधारमा युद्ध र द्वन्द्वको औचित्य प्रमाणित गर्न चाहन्छ। उसो त, पूर्वीय संस्कृति, साहित्य, कला, धर्म, राजनीतिक व्यवस्था, नैतिक मूल्यमान्यता, कानुन, दर्शन आदि बहुआयाममा गहिरो प्रभाव राख्ने रामायण र महाभारत युद्धकै कथामा आधारित महाकाव्य भइहाले। प्राचीनकालदेखि युरोपेली ज्ञानोदय हुँदै विज्ञान र तर्कको युगसम्म आइपुगेको मानवयात्रा आफ्नै अहंकारका कारण हिरोसिमा र नागासाकीको नरसंहारमा टुंगियो। युद्धहरूले निम्त्याउने हिंसाप्रतिहिंसाको दुष्चक्र, अन्तहीन पीडा र विध्वंसका बारेमा जान्दाजान्दै पनि सभ्य कहलिएको मानवजाति किन युद्धमा होमिन चाहन्छ त ? गान्धी र बुद्ध प्रकृतिप्रेमी बेलायती उपनिवेशविरुद्ध भारतमा अहिंसात्मक आन्दोलनलाई सफलतापूर्वक प्रयोग गरेका महात्मा गान्धीको एउटा उद्धरण यहाँ सान्दर्भिक ठानेको छु। पृथ्वीमा रहेका सबैको आवश्यकता पूरा गर्न यस धर्तीमा पर्याप्त स्रोत छ तर सबैको लोभ तृप्त गर्न छैन। दोस्रो विश्वयुद्धताकाको गान्धीको यो कथन यतामात्रै स्रोतमा हालिमुहाली र आफ्नो वर्चस्व बिस्तार गर्न शक्तिराष्ट्रहरू दर्जनौंपटक युद्धमा होमिएका छन्। अस्पष्ट र गुप्त कार्यसूची लिएर लोक रिझाउने यद्यपि प्राकृतिक स्रोतमाथि नियन्त्रण गर्ने अभिप्रायले शक्ति राष्ट्रहरूले कमजोर राष्ट्रहरूमाथि आक्रमण गरिरहे र गर्दैछन्। आधुनिक जीवनशैलीका मागहरू पूर्ति गर्ने क्रममा सीमित हुँदै गएका स्रोत र साधनमाथि बलियाहरूको यही प्रवृत्तिप्रति गान्धीले इंगित गरेका हुन्। जुन जलवायु संकटको बढ्दो चिन्ताजनक समयमा अझै सान्दर्भिक हुँदै गएको पाइन्छ। औपनिवेशिक शक्तिहरूले कमजोर मुलुकको स्रोत र साधनमाथिको दोहनलाई नजिकबाट नियालेका गान्धीले पृथ्वीको सीमित संशाधनलाई हिंसात्मक द्वन्द्वको जडका रूपमा व्याख्या गरेका छन्। गान्धीले २५ सय वर्षअघि बुद्धले जस्तै प्राकृतिक संशाधनमाथि मान्छेको लेनदेनका विषयमा न्यायसंगत दृष्टिकोण राख्थे। गान्धी उपनिवेशका आलोचक मात्र थिएनन्, आफ्नो समयका पर्यावरण अभियन्ता पनि थिए। युवा उमेरमा गान्धीमा अमेरिकी कवि र पर्यावरण अभियन्ता हेनरी डेभिड थोरोको गहिरो प्रभावले उनमा पर्यावरणलाई हेर्ने दृष्टिकोणमा परिवर्तन ल्यायो। शक्तिको रजगजमा रमाइरहेकाहरूको सधैंं तारो बनेका विद्रोही स्वभावका थोरो जीवनको अधिकांश समय प्रकृति नजिकै बिताए। पूर्वीय आध्यात्मिक परम्परा र बुद्धप्रति आकर्षित थोरो भद्रअवज्ञा विचारका प्रणेता हुन्। थोरो र उनको पर्यावरण अभियानबारे अमेरिकाको पाठ्यक्रमहरूमा अनिवार्य पढाइन्छ। रोहिणीको पानी र मध्यस्थकर्ता बुद्ध बौद्ध धर्मग्रन्थहरूमा लेखिएअनुसार रोहिणी नदी बौद्ध परम्परामा पवित्र र श्रद्धा गरिने नदीमध्येको एक हो। बुद्धका समयमा शाक्यहरूको राज्य कपिलवस्तु र कोलियाहरूको राज्यलाई यही रोहिणी नदीले छुट्ट्याएको थियो। कपिलवस्तु र कोलिया दुवै राज्यले रोहिणी नदीको पानी उपयोग गरेर सिँचाइ र खेती गर्थे। लामो खडेरीका कारण कुनै वर्ष रोहिणी नदीमा पानीको अभावले संकट आई परेपछी खोलानजिकै निर्माण गरिएको बाँधको पानी बाँडफाँटलाई लिएर दुई राज्यबीच विवाद सुरु भयो। विवाद चर्किंदै गएपछि कपिलवस्तु र कोलिया राज्य रोहिणीको पानीका लागि युद्धको तयारीमा पुगे। रोहिणी विवादमा कपिलवस्तु अधिराज्यका शक्तिशाली राजकुमार सिद्धार्थ गौतमले युद्धको साटो रोहिणी नदीको पानीलाई दुवै पक्ष राजी हुने गरी मध्यस्थकर्ताको भूमिका खेले। राजकुमार सिद्धार्थले रक्तपातपूर्ण युद्धले केवल पीडा मात्रै निम्त्याउने हुँदा कपिलवस्तु र कोलियालाई अहिंसात्मक मार्ग पहिल्याइदिए। सिद्धार्थको त्यो अद्भुत द्वन्द्वव्यवस्थापन शैलीले उनीमा बुद्धत्व प्राप्त गर्न सहज भएको मानिन्छ। सीमित प्राकृतिक स्रोतको न्यायोचित मध्यमार्गी बाटो थियो, रोहिणीको घटना। कालिङको युद्ध र रक्तपिपासु सम्राट्को अहिंसावादी यात्रा ऐतिहासिक तथ्यहरूका आधारमा युद्धका कारण कुनै एक व्यक्तिको हृदय परिवर्तनले मानव सभ्यताले नै नयाँ मार्ग पहिल्याएको उदाहरण कालिङको युद्ध नै हुनुपर्छ। प्राचीन भारतको इतिहासमा सबैभन्दा रक्तपातपूर्ण युद्ध सम्राट् अशोकका पालामा उनको अधिनमा रहेको मौर्य साम्राज्य र कालिङ राज्यबीचको भएको मानिन्छ। भारतको मौर्य वंशका अन्तिम ऐतिहासिक सम्राट् अशोक भारतीय उपमहाद्विपका शक्तिशाली शासकमध्येका एक थिए। स्रोतले भरिपूर्ण दक्षिणपूर्वी एसियासँगको व्यापारिक मार्गहरू नियन्त्रण गर्ने कालिङ राज्यको स्रोतमाथि नियन्त्रण गर्न सम्राट अशोकले आफ्नो विशाल सेना युद्ध छेडे। सम्राट् अशोकको अर्जुनदृष्टि कालिङको सैन्यशक्ति र भौतिक समृद्धिमा थियो र उनी मौर्य साम्राज्यलाई फैलाउन चाहन्थे। सम्राट् अशोकको विस्तारवादी नीति र कालिङको स्रोतपूर्ण र रणनीतिक अवस्थिति माथिको धावाले लाखौंंको ज्यान लिएको थियो भने थप लाखौंं अंगभंग भएका थिए। स्रोत र प्रभाव विस्तारको अभिप्रायले लडिएको कालिङको युद्धले जन्मिएको पीडाले विचलित सम्राट् अशोकमा पारेको प्रभावले अन्तत्वोगत्वा उनलाई आफ्नो तरबार त्याग्न र अहिंसा र धर्मको मार्ग अनुसरण गर्ने मार्गमा पुर्यायो। कालिङको युद्धमा विजय प्राप्त गरेका शक्तिशाली सम्राट् अशोकले अन्ततः बौद्ध धर्म अँगाले। आफ्ना प्रजाहरूलाई मात्र मानवीय व्यवहार गरेनन् कि जनावरहरूलाई समेत करुणा दर्शाए। बुद्धको सन्देशलाई पुनर्जागरण गरी संसारभर विस्तार गर्ने काम पनि उनै सम्राट्ले गरे। वाटर वारको भय र जित्न सकिने युद्ध बुद्धकालीन समयमा रोहिणी नदीको पानीको विषयलाई लिएर शाक्य र कोलिया अधिराज्यबीचको झन्डै रक्तपातपूर्ण युद्धमा अघि बढेको द्वन्द्वबाट हामी बाँचिरहेको समयलाई नियालौं। जैविक संरचनाको अत्यन्त महत्त्वपूर्ण पक्ष पानी र यसको अभावले निकट भविष्यमा निम्त्याउने गम्भीर समस्याहरूबारे वैज्ञानिकले चेतावनी दिँदै आएका छन्। जलवायु संकटले निम्त्याउने विश्वव्यापी खतरामध्येको एक पानीको नियन्त्रण माथिको द्वन्द्व र अशान्तिले निकट भविष्यमै विनाशकारी परिणामहरू ल्याउने निश्चित छ भनेर स्रोतविद्हरूले भनेका छन्। विभिन्न मुलुकमा बाँध विवाददेखि अनिकाल र खडेरीले पानीको स्रोतमाथि नियन्त्रणले जलवायु संकटलाई तीव्रता दिने निश्चित प्रायः छ।"
प्रदोष व्रतकथा माहात्म्य,"संसारमा शिव स्मरण नै सार स्वरूप हो भन्नेमा दुई मत छैन। केवल विभिन्न समुदायमा सनातन (पूर्वज)देखि चलिआएको धार्मिक दृष्टिकोणबाट शिवतत्त्व प्राप्तिको बाटो मात्र अलग हो। सांसारिक समय चक्रमा भोग्नुपर्ने प्रत्येक घटनाक्रम र त्यसको निराकरणको एक मात्र स्रोत शिवतत्त्व नै हो। दिवासमापन र रात्रिसमापनबीचको समय अर्थात् साँझ परेपछि रात पर्नुअघिको समयलाई प्रदोष काल मानिन्छ। प्रत्येक महिनाको दुईपटक आउने त्रयोदशी तिथिको प्रदोष काललाई भगवान् श्री सदाशिवको कृपा प्राप्त गर्न गरिने व्रत, उपासना, आराधना र पूजनको निमित्त परम पवित्र र उत्तम मानिएको छ। प्रदोषो रजनीमुखम् यो प्रदोषकालीन व्रत अनुष्ठान भएकाले यस व्रतको नाम नै प्रदोष व्रत हो। अप्रतिम (अद्वितीय, अनुपम), मंगलमूर्ति, आशुतोष शंकरको व्रतमध्ये उच्च वर्गमा महाशिवरात्रि र प्रदोष व्रतको महिमा वर्णन गरिएको छ। रामनवमी, कृष्णजन्माष्टमी र एकादशी व्रतजस्तै यस प्रदोष व्रतको नेपाली समाजमा व्यापकता छ। धर्मशास्त्रहरूमा यस व्रतको महिमा उल्लेख छ भने जनमानसमा यस व्रतप्रति दृढ आस्था र विश्वास पाइन्छ। जसले प्रदोषकालमा अनन्य भक्तिपूर्वक भगवान् सदाशिवको व्रत, उपासना, आराधना र पूजन सम्पन्न गर्छ, उसलाई धनधान्य, पुत्रपौत्र, शान्ति, सुख, सौभाग्य प्राप्ति मानित्य वृद्धि हुने कुरा स्कन्द पुराणमा उल्लेख छ। प्रत्येक त्रयोदशीको प्रदोष कालमा भगवान् शंकरको पूजनका निमित्त कैलाश शिवलोकमा समस्त देवगण एकत्रित भई भगवती सरस्वती वीणा बजाएर, इन्द्रवंशी धारण गरेर हुन्छ। ब्रह्माले ताल दिएर, महालक्ष्मीले सुन्दर गाना गाएर, विष्णुमृदंग बजाएर, सूर्य, यक्ष, गन्धर्व, किन्नर, नाग, सिद्ध, साध्य, विद्याधर, अप्सरा र भक्तगणसमेत भई भगवान् श्री सदाशिवको सेवामा प्रदोष उत्सव मनाउन उपस्थित हुने गरेको धार्मिक मान्यता छ। कुनै समय सर्वकल्याणहितार्थ परम पावन भागीरथीको तटमा ऋषिगणको समूहले विशाल गोष्ठीको आयोजना गरेको थियो। विज्ञ महर्षिहरूको एकत्रित सभामा व्यासजीका परम शिष्य पुराणवेत्ता महाराज श्रीसुतजी हरिकीर्तनमा व्यस्त हुनुहुन्थ्यो। त्यही सभामा भाग लिन आएका शौनकादी ८८ हजार ऋषिमुनिको समूहले गरेको अभिवादन स्वीकार गर्दै सूतजीले आशीर्वचन दिइबस्न आग्रह गरे। आआफ्नो आसन ग्रहण गर्दै ऋषिगणहरू विनीत भावमा प्रश्न गर्छन् हे परम दयालु सूतजी ! यस कलियुगमा सबै प्राणी पाप कर्ममा रत छन्। वेद शास्त्रबाट विमुख दीन जनसंकटबाट झन्झन् त्रस्त, सत्कर्मबाट विमुख भई पुण्य कर्मबाट क्षीण भएका मानिसको वुद्धि असत् कर्ममा प्रेरित भएका आदि कारणले मनुष्य वंश नै समाप्त हुने सम्भावना भयो। सूतजी भन्नुहुन्छ हे मुनिवर ! हे शौनकजी ! धन वृद्धिकारक, दुःख विनाशक, सुख शान्ति र मनोवाञ्छित फल दिने व्रतबारे बताउँछु। शंकर प्रसन्न भई सम्पूर्ण पापनाशक, मनोवाञ्छित पुण्यफल दिने उत्तम व्रत त्रयोदशी तिथिको प्रदोष व्रत हो। प्रदोष व्रतको अनुष्ठान गर्न त्रयोदशीको दिन निराहार रही साँझ सूर्यास्तभन्दा तीन घडीपूर्व स्नान गरी श्वेत वस्त्र धारण गर्नुपर्छ। पूजनस्थलमा स्वच्छ जल र गोबरले लिपेर मण्डप बनाउनु पर्छ। शंकरको मूर्ति वा तस्बिर उत्तर वा पूर्वतर्फ स्थापना गरी सामुन्नेमा पञ्चरंगी पुष्प र अबिरले पद्मपुष्प आकारका आसन बनाई त्यसमाथि कुशको आसन ओछ्याउनु पर्छ। भगवान्को मूर्ति वा तस्बिरतर्फ फर्किएर बसी ओम उमामहेश्वरायभ्यां नमः मन्त्र वाचन गरी शिवपार्वतीलाई आह्वान गरी विधिपूर्वक पूजन, मन्त्र जप, ध्यान, हवन गर्नुपर्छ। यसरी त्रयोदशीको दिन शंकरको प्रदोष व्रत विधिपूर्वक सम्पन्न गरेमा सर्व कार्य सिद्ध भई मनोवाञ्छित पुण्य फल प्राप्ति हुन्छ। जुन त्रयोदशी जुन बारमा पर्छ, त्यही बारको प्रदोष व्रत कथा सुन्ने गर्नुपर्छ। एघार त्रयोदशी वा वर्षभरको पूरै त्रयोदशीको प्रदोष व्रत सम्पन्न गरेर प्रदोष व्रत समापन गर्नुपर्छ। प्रदोष व्रत गर्दा निम्नअनुसार व्रत सम्पन्न गर्नुपर्छ। दीर्घायु र आरोग्यताका लागि आइतबार रवि त्रयोदशी प्रदोष व्रत, ग्रह दशा निवारणका लागि सोमबार सोम त्रयोदशी प्रदोष व्रत लिइन्छ। रोग मुक्त र सुस्वास्थ्यका लागि मंगलबार मंगल त्रयोदशी प्रदोष व्रत, सबै कामना सिद्धिका लागि बुधबार बुध त्रयोदशी प्रदोष व्रत बस्ने चलन छ। शत्रु विनाशका लागि बिहीबार वृहस्पति त्रयोदशी प्रदोश व्रत, सौभाग्य तथा स्त्रीको समृद्धिका लागि शुक्रबार शुक्र त्रयोदशी प्रदोष व्रत र गुमेको धन, मान, पद प्राप्तिका लागि शनिबार शनि त्रयोदशी प्रदोष व्रत बस्ने गरिन्छ। एउटा गाउँमा अति दीन, हीन ब्राह्मण परिवार बस्थे। उक्त परिवारमा श्रीमती र पुत्रमात्र थिए। ब्राह्मणी प्रदोष व्रत गर्दै थिइन्। एकपटक ब्राह्मणपुत्र गंगामा स्नान गर्न जाँदै थिए। बाटोमा अचानक चोरहरूले घेरा हाली तेरो पिताको गुप्त धन कहाँ छ ? नभने मार्छौं भनी शरीर खोतल्न लागे। तब ब्राह्मणपुत्रले पनि निःसंकोच यो आमाले खाजाका लागि रोटी बनाएर दिएको हो, हामी ज्यादै दीनहीन (गरिब) छौं हामीसँग कुनै धन छैन भने। उनको कुरा विश्वास गरी चोरले छाडिदिए। ब्राह्मणपुत्र त्यहाँबाट गए। नगरस्थितवरको छहारीमुनि आराम गर्न लागे। अधिक थकाइका कारण उनी मस्तले निदाए। नगरका सिपाहीले उनलाई चोर भनी नगर राजासमक्ष बुझाए। राजाले पनि चोर नै हो भन्ने सम्झी जेलमा जाकिदिए। त्यस समयउता ब्राह्मणी शंकरको श्रद्धा भक्तिपूर्वक प्रदोष व्रत गर्दै रहेकी थिइन्। त्यसै रात राजालाई सपनामा यो बालक चोर होइन, भोलि सबेरै छाडिदिनू अन्यथा तिम्रो राज र वैभव सबै नष्ट हुनेछ भन्ने किसिमको संकेत मिल्यो। भोलिपल्ट सबेरै राजाले ब्राह्मणपुत्रलाई जेलबाट झिकाई सारा वृत्तान्त जानकारी लिए। सिपाहीद्वारा ब्राह्मण, ब्राह्मणीलाई पनि आफूसमक्ष झिकाए। राजा भन्छन् हे ब्राह्मण, ब्राह्मणी ! तिमीहरूको छोरा निर्दोष छ, तिमीहरू कुनै सन्देह नगर भनी पाँच गाउँ दान दिए र त्यहाँको मालिक बनाइदिए। यसरी प्रदोष व्रतको प्रभावले भगवान् श्री शंकर प्रसन्न भई ब्राह्मण परिवारको दीन हीनता हट्यो। प्रदोष व्रतको पुण्य फलशंकरको कृपाले ब्राह्मण परिवार आनन्दपूर्वक जीवनयापन गर्न लागे।"
२४ घण्टाभित्र बजेटबाहिरका योजना र कार्यक्रममा रकमान्तर निकासाको विवरण बुझाउन अर्थसचिवलाई आयोगको निर्देशन,"काठमाडौं : निर्वाचन आयोगले आर्थिक वर्ष २०७९८० मा समावेश बाहेकका बजेट रकमान्तर निकासा र स्रोत सुनिश्चितताको विवरण २४ घन्टाभित्र बुझाउन अर्थ सचिव कृष्णहरी पुष्करलाई निर्देशन दिएको छ। आयोगले शुक्रबार एक विज्ञप्ति जारी गर्दै आगामी मंसिर ४ मा हुने निर्वाचनको मिति घोषणा भएपछि बजेट रकमानान्तर र श्रोत सुनिश्चितता गरिएको छ वा छैन भन्ने बारेमा २४ घन्टाभित्र स्पष्ट पार्न र विवरण बुझाउन भनेको हो। 'नेपाल सररकाबाट मिति २०७९४१९ मा प्रतिनिधि सभा तथा प्रदेशसभा सदस्य निर्वाचनको मिति तोकिए पश्चात व्यवस्थापिका संसदबाट आर्थिक वर्ष २०७९८० का लागि स्वीकृत वार्षिक बजेटभन्दा पृथक हुनेगरी अर्थ मन्त्रालयबाट कुन कुन मन्त्रालय र निकायहरुमा के कति रकम कुन योजना तथा कार्यक्रमहरुमा रकमान्तर निकासा र स्रोत सुनिश्चितता गरिएको छ वा छैन भन्ने विषयमा नेपाल सरकारका अर्थ असचिवबाट २४ घन्टाभित्र निर्वाचन आयोग नेपाललाई प्राप्त हुनेगरी विवरण पेश गर्न निर्देशन दिएको छ,' विज्ञप्तिमा भनिएको छ।"
दातृ निकायलाई खुसी पार्न निर्देशिका,"काठमाडौं : सरकारले वैदेशिक रोजगारीबाट फर्केकालाई रोजगार दिन र उद्यमी बनाउन प्राथमिकता दिएको छैन। तर, दातृ निकाय र गैरसरकारी संस्थालाई खुसी पार्न निर्देशिका स्वीकृत गरेको छ। श्रम, रोजगार तथा सामाजिक सुरक्षा मन्त्रालयले हालै स्वीकृत गरेको वैदेशिक रोजगारीबाट फर्केेका व्यक्तिहरूका लागि पुनर्एकीकरण कार्यक्रम (सञ्चालन तथा व्यवस्थापन) निर्देशिकामा दातृ निकाय र गैरसरकारी संस्थालाई सहज हुने गरी निर्देशिका ल्याएको छ। निर्देशिकामा सामाजिक एकीकरण, रोजगारी सिर्जना, उद्यमशीलता र वित्तीय पहुँच समेटिएका छन्। तर, सरकारको प्राथमिकता सामाजिक एकीकरणमै देखिएको छ। मनोसामाजिक परामर्श तथा सामाजिक एकीकरणकै लागि दातृ निकाय तथा गैरसरकारी संस्थालाई सहजीकरण गर्न निर्देशिका ल्याइएको जानकारहरू बताउँछन्। अधिवक्ता सोम लुइँटेलले श्रमिकलाई भन्दा स्थानीय तह लक्षित कार्यक्रम सञ्चालन गर्न निर्देशिका ल्याइएको बताए। निर्देशिकामा पुनर्एकीकरणको परिभाषा नै उल्लेख छैन, उनले भने। केन्द्रीकृत समन्वय समितिको प्रावधानले कार्यान्वयन कठिनाइ हुने लुइँटेलले बताए। यो कार्यान्वयन गर्न बोर्डको क्षमताले पुग्दैन, उनले भने, समन्वय समिति भने पनि सम्पूर्ण अधिकार बोर्डमा निहित हुनु संघीयता विपरीत छ। यो निर्देशकाले विदेशबाट फर्केका चारपाँचलाई मात्र समेट्न सक्ने लुइँटेलले शंका गरे। हेल्भाटासको सहयोगमा सञ्चालित सामी परियोजना पैरवीमै केन्द्रित छ। अब हेल्भाटासकै सहयोगमा रेमी परियोजना आउन थालेको छ। त्यसैलाई सहयोग पुग्नेगरी वैदेशिक रोजगार बोर्डले निर्देशिका बनाएको पाइएको छ। श्रम रोजगार तथा सामाजिक सुरक्षा मन्त्रालयको अध्ययनअनुसार वैदेशिक रोजगारीबाट फर्केकाहरू ५५ प्रतिशत बेरोजगार हुने गरेका छन्। विदेशबाट फर्किंदा ज्ञान, सीप र थोरै पुँजी ल्याए पनि स्वदेशमा उद्यम गर्ने वातावरण नबन्दा वैदेशिक रोजगारीमा दशक बिताएका पनि बेरोजगार बस्न बाध्य छन्। श्रमसम्बन्धी अनुसन्धानकर्ता जीवन बानियाँले सरकारले श्रमबजारबारे अध्ययन नगरी निर्देशिका ल्याएको बताउँछन्। निर्देशिकाले सामाजिक अन्तरघुलन, रोजगारी सिर्जना, उद्यमशीलता र वित्तीय पहुँचको चर्चा गरे पनि अधिकांशको प्राथमिकता सामाजिक अन्तरघुलनमै रहेको बताए। बोर्डले कस्तो सहयोग गर्ने हो यकिन छैन, बानियाँले भने, नीति प्रोत्साहन गर्ने हुनुपर्छ। बोर्डले केही वर्षअघि उद्यमी बन्नका लागि आवेदन माग्दा १८ हजारले ऋण लिन फारम भरेका थिए। तर, हालसम्म मुस्किलले बैंक तथा वित्तीय संस्थाबाट दुई हजारले पनि ऋण पाउन सकेका छैनन्। रोजगारी, उद्यमशीलता तथा वित्तीय पहुँच पुयाउनेभन्दा पनि निर्देशिकामा सामाजिकीकरणलाई नै प्राथमिकता दिइएको छ। गैरसरकारी संस्थाहरूले बहस, पैरव, सचेतना भन्दै वैदेशिक रोजगारीका क्षेत्रमा करोडौं खर्च गर्ने गरेका छन्। त्यसबाट खासै उपलब्धि हुन सकेको छैन। सुरक्षित आप्रवासानका लागि राष्ट्रिय सञ्जालका अध्यक्ष हरि थापाले बोर्डले परियोजना सञ्चालन गर्न निर्देशिका ल्याएको बताए। सीप विकास तालिमका परियोजना, सहुलियत कर्जालगायत विविध कार्यक्रम सञ्चालन गरे पनि प्रभावकारी हुन नसकेको थापाले बताए। रोजगारसम्बन्धी कुनै पनि कार्यक्रम प्रभावकारी नभएकाले एकीकृत कार्यक्रम ल्याउनुपर्छ थापा भन्छन्, पुनर्एकीकरण बृहत् हुनुपर्छ।"
किसानलाई दुई वर्षदेखि भुक्तानी गर्न अटेर गर्दै बिमा कम्पनी,"काभ्रे : जिल्लामा पशु र बाली बिमा गर्दै आएको हिमालयन एभरेष्ट इन्सुरेन्सले बिमा बापतको भुक्तानी नदिएको किसानले आरोप लगाएका छन्। पशु बिमा कम्पनीले समयमै बिमित बापतको क्षतिपुर्ती रकम भुक्तानी नगर्दा अभिकर्ता, पशुप्राविधिक र किसानहरू मारमा परेका पीडित किसान राजेन्द्र उप्रेतीले बताए। जिल्लामा दुई वर्षदेखि पशु तथा बालीहरुको बिमाको दावी गरिएको रकम कम्पनीले दिन नसक्दा फिल्डमा काम गर्ने प्राविधिक र कृषि तथा पशुपालक किसानहरु समस्यमा परेका उप्रेतीले बताए। जिल्लाको बनेपामा उपशाखा रहेको हिमालयन एभरेष्ट इन्सुरेन्स लिमिटेड मार्फत दर्जनभन्दा बढी अभिकर्ताहरूले गरेको १ सय ६८ जना किसानका बिमा रकम भुक्तानी हुन बाँकी रहेको जनाएको छ। उक्त इन्सुरेन्स कम्पनीले किसानको बिमा बापतको क्षतिपुर्ती रकम करिब १५ लाखभन्दा बढी भुक्तानी गर्न बाँकी रहेको पशु प्राविधिक कान्ता तोलङगेले बताइन्। कम्पनीले जिल्लाको किसानहरुका क्षति बापतको १५ लाख भुक्क्तानी गर्नु पर्नेमा दुई वर्षदेखि दावी रकम भुक्तानी नगरेको पशु प्राविधिक तथा अभिकर्ता दिपनारायण मेहताले बताए। उनीसहित १३ जनाले १ महिनाअघि नै कम्पनीलाई ध्यानाकर्षण गर्न चेतावनी युक्त पत्र लेखेको भए पनि हालसम्म जिल्लामा रहेको शाखाले सुनुवाई नगरेको मेहताले बताए। आफूले ६ महिना अगाडिदेखि पशु बिमा गर्दै आएमकोमा आफूले पाउने १० प्रतिशत कमिशन र २ जना किसानले दावी गरेको क्षति बिमा रकम पनि नदिएको मेहताले जानकारी दिए। छ महिना अगाडिदेखि किसानहरूको पशुको बिमा गर्न थालेको हुँ। त्यति बेलादेखिको मेरो कमिशन र दुई जना किसानले दावी गरेको बिमा रकम अझै भुक्तानी गरेको छैन।, उनले भने, बिमा रकम दावी गरेर कागजात पुर्याएको ३५ दिनभित्र बिमा रकम भुक्तानी हुनु पर्ने प्रावधान रहे पनि २ वर्ष अगाडिसम्मको रकम भुक्तानी नगरेको पाएका छौँ। पनौती नगरपालिका वडा नं १० खोपासीमा रहेको जय हारती माँ च्याउ उद्योगले करिब ७८ महिना अगाडि बिमा रकम दावी गरेको तर अहिलेसम्म भुक्तानी नदिएको उद्योगगका सञ्चालक अरुण उलकले बताए। च्याउ खेती रोगले सखाप भएपछि बिमा दावी गरेको तर ७८ महिनासम्म भुक्तानी नहुँदा मारमा परेको उलकले बताएका छन्। मैले कम्पनी दर्ता गरी च्याउ खेती गरेको थिएँ। खोतीको बिमा बनेपामा रहेको हिमालयन एभरेष्ट इन्सुरेन्स लिमिटेडमा गरेको थिएँ । खेती बिग्रियो तर बिमा रकम पाइनँ , उलकले भने, लिमिटेडको बनेपा उपशाखामा धेरै पटक धाएँ। हुन्छ, हुन्छ मात्र भन्छन् कहिल्यै रकम आएन। नआउने भए आउदैन भन्दे हुन्थ्यो नि। हामी गरीबलाई आश हुन्छ आश गर्दा गर्दा बनबास हुने बेला भइसक्यो। उनीहरूले बिमा कम्पनीमा बुधबार ध्यानाकार्षण पत्र बुझाएका छन्। 'गत वर्षदेखि सो कम्पनी मार्फत बिमा गर्दै आएका छौँ । कम्पनीले हामीले बिमा गरे बापत दिनुपर्ने अभिकर्ताको १० प्रतिशत र प्राविधिकको ५ प्रतिशत रकम दिनुपर्नेमा बारम्बार ताकेता गर्दा कुनै जानकारी समेत नदिई प्राविधिक चार्जसमेत नदिएकोले अबका दिनमा पत्रकार सम्मेलन गरि ताला लगाउनेसम्मको आन्दोलन गर्न बाध्य हुने छौं', पत्रमा उल्लेख छ। पत्रमा पासाङ तामाङ, शुबदेव दाहाल, अनिल तामाङ, कान्ता शार्की, सहदेव श्रेष्ठ, साकार मैनाली , गोकुल मैनाली, टंक चौलागाँई, बिजय कुमार थापा, राजबहादुर लामा, संगिता श्रेष्ठ, कमल नारायण श्रेष्ठ, सागर दाहालले हस्ताक्षर गरेका छन्। आफूले लिनुपर्नै करिब ४ लाख बराबरको अभिकर्ता र प्राविधिक सेवा बापतको कमिशन रकमसमेत नआएको प्राविधिकहरुले जनाएका छन्। यस विषयमा बिमा कम्पनी इन्सुरेन्सका बनेपा उपशाखाका प्रमुख उमेश प्रधानले थापाथलीमा रहेको केन्द्रीय कार्यालयलाई यस बारम्बार जानकारी गरेको तर भुक्तानी रकम नपठाएको बताए। केन्द्रीय कार्यालयमा पनि नेपाल सरकारले दिने अनुदान समयमा नै नआउँदा ढिला भएको केन्द्रले जानकारी पठाएको बनेपा उपशाखा प्रधानले बताए। हिमालयन एभरेष्ट इन्सुरेन्स कम्पनीमा काभ्रेबाट वार्षिक ४ हजारको संख्यामा किसानले पशु तथा बाली बिमा गर्दै आएका छन्। एक सय ६८ किसानको विमित रकम भुक्तानी गर्न बाँकी रहेको उपशाखा प्रमुख प्रधानले जानकारी दिए।"
व्यावसायिक तरकारी खेतीबाट आम्दानी गर्दै किसान,"दिपायल : दिपायलडोटीको जोरायल गाउँपालिका१ तिलाचौरका खड्क मल्ल आधुनिक तरिकाले तरकारी खेतीमा संलग्न छन्। बाइस वर्षदेखि उनले व्यावसायिक रूपमा तरकारी खेतीबाट आम्दानी गर्न सफल भएका छन्। बारीमा उत्पादित तरकारी बेचेर उनले वार्षिक रूपमा तीन लाखदेखि चार लाख रुपैयाँ आम्दानी गर्दै आएका छन्। 'परम्परागत तरिकाले विगतमा तरकारी खेती गर्दा मुस्किलले वर्षमा १० हजारदेखि १५ हजार मात्रै आम्दानी हुन्थ्यो', उनले भने, 'आधुनिक तरिकाले तरकारी खेती गरी बढी उत्पादन लिनका लागि तालिम पाएँ। तालिममा सिकेका कुरा व्यवहारमा उतार्न थालेँ। उत्पादन बढेसँगै आम्दानी पनि विगतको तुलनामा दुई गुणाले बढेको छ।' साथै उनले तालिमसँगै अनुदानमा थोपा सिँचाइसहितको प्लाष्टिक टनेल, पावर टिलर, सिँचाइका लागि पम्पसेटलगायतका सामग्री पनि बनाएको बताए। उनले सुदूरपश्चिम प्रदेश सरकार र कृषि ज्ञान केन्द्र डोटी जिल्लाबाट छनोट भई उत्कृष्ट भीमदत्त कृषक पुरस्कार पनि प्राप्त गरेका थिए। तरकारी खेतीमै संलग्न डोटी जोरायल गाउँपालिका२ का दिलबहादुर बैजालिमगरको वार्षिक कमाइ सात लाख जति हुने गरेको छ। तरकारी बजारमा बेचेर उनले आम्दानी गर्दै आएका छन्। 'व्यावसायिक तरकारी खेतीमा संलग्न भएपछि अनुभव बटुल्दै जाँदा आम्दानी पनि चाहेअनुरूप हुँदै गएको छ। तरकारी खेतीबाट आएको पैसाले घर खर्चसँगै छोराछोरीको खर्च चलाउन सहज भएको छ', उनले भने। पहिलो वर्षमै दुई रोपनी जग्गाबाट मुला खेती सुरु गर्दा राम्रोसँग उत्पादन हुन थालेपछि यसलाई व्यावसायिक रूपमा लैजानुपर्छ भन्ने आफूमा आँट आएको उनले बताए। उनले भने, 'त्यही दुई रोपनी जग्गामा व्यावसायिक रूपमा मुला खेती सुरु भएको तरकारी खेती अहिले सिद्धेश्वर कृषि तथा पशुपन्छी फर्म दर्ता गरी पाँच वर्षका लागि कुमारी बैंकबाट सात लाख कर्जा लिई १८ रोपनी जग्गामा गरेको छु। अहिले बेमौसमी तरकारी उत्पादनमा जोड दिएको छु।' दिलबहादुरले अझै व्यवसायलाई विस्तार गर्न चाहेको बताए। बारीमा अहिले टमाटर, खुर्सानी, घिरौंला, काँक्रा, बन्दागोभी, आलु फलेका छन्। तरकारी खेतीबाट राम्रो आम्दानी गर्नुका साथै अहिले कुमारी बैंकको चार लाख ऋण तिरी बाँकी तीन लाखको ब्याज तिरिरहेको र कैलालीको अत्तरियामा आधा कठ्ठा जग्गा जोड्न सफल उनले सुनाए। बारीमा लगाइएको तरकारी बेच्नका लागि तयार भएपछि किसानले फोनमार्फत व्यापारीलाई बोलाएपछि व्यवसायीले चलनचल्तीको मूल्यमै बारीबाट तरकारी खरिद गरी लैजाने गरेका छन्। केही तरकारी स्थानीय बजारमा बिक्री हुने गरेको छ। जोरायल गाउँपालिकालाई डोटी जिल्लाकै तरकारी खेतीका लागि उर्वर भूमि मानिन्छ। यस क्षेत्रका किसानले करेला, टमाटर खुर्सानी, लौका, काँक्रा, काउली, बोडी, बन्दागोभी, भण्टा, भेँडे खुर्सानीलगायत लगाउने गरेका छन् । कृषि पूर्वाधार, बीउबिजन, सिँचाइ, कृषि उपज सङ्कलन केन्द्र र बजार प्रवद्र्धनलगायतका कार्य सहज बनाउनाका साथै किसानको क्षमता विकास, उत्पादन सामग्रीसँगै साना सिँचाइ निर्माण तथा मर्मतसम्भारमा सहयोग गरिरहेको कृषि ज्ञान केन्द्र डोटीका प्रमुख नरेन्द्र पनेरुले बताए। उनले जिल्लामा फलफूल तथा तरकारी खेतीका लागि जोरायल गाउँपालिका, शिखर नगरपालिका र दिपायल सिलगढी नगरपालिका, फलफूल खेतीका लागि बडीकेदार गाउँपालिका र बोगटान फुड्शील गाउँपालिका, बीउ उत्पादनका लागि जोरायल गाउँपालिका तथा अदुवा बेसारका लागि बडीकेदार गाउँपालिका र बोगटान फुड्शील गाउँपालिकालाई पकेट क्षेत्र निर्धारण गरिएको जानकारी दिए। रासस"
तातोपानी बन्दरगाह निजीले चलाउने,काठमाडौं : तातोपानी सुक्खा बन्दरगाह सञ्चालन तथा व्यवस्थापनको जिम्मा निजी कम्पनीले पाएको छ। चीन सरकारको आर्थिक तथा प्राविधिक सहयोगमा सिन्धुपाल्चोकको लार्चामा निर्माण भएको बन्दरगाह आउँदो सोमबारदेखि निजी कम्पनीले सञ्चालन गर्नेछ। चिनियाँ पक्षले निर्माण सम्पन्न गरेर २०७६ असार १३ गते नेपाल इन्टरमोडल यातायात विकास समितिलाई औपचारिक रूपमा हस्तान्तरण गरेको थियो। हस्तान्तरण भएपश्चात् केही समय समितिबाट सञ्चालन तथा व्यवस्थापन भयो। २०७६ पुस १६ गतेदेखि भने नेपाल सरकारको स्वामित्व भएको नेपाल पारवहन तथा गोदाम व्यवस्था कम्पनी लिमिटेडले सञ्चालन तथा व्यवस्थापन गर्दै आएको थियो। समितिका कार्यकारी निर्देशक आशिष गजुरेलले विराटनगरको ट्रान्स सिल्क टर्मिनल प्रालिलाई पाँच वर्षका लागि व्यवस्थापनको जिम्मेवारी प्रदान गरिएको बताए। समितिले ११ करोड ७० लाख रुपैयाँमा उक्त कम्पनीलाई व्यवस्थापनको जिम्मा दिएको हो। समिति र कम्पनीबीच २०७९ भदौ २९ गते करार सम्झौता भएको हो। कम्पनीले सुक्खा बन्दरगाह सञ्चालन तथा व्यवस्थापनको काम गर्ने र समितिले अनुगमन र नियमन गर्ने उनले बताए। उक्त बन्दरगाह निजी क्षेत्रबाट सञ्चालन तथा व्यवस्थापनका लागि टर्मिनल मेनेजमेन्ट कम्पनी छनोट गर्न समितिले अन्तर्राष्ट्रिय बोलपत्र आह्वान गरेको थियो। जसमा तीन कम्पनीले सहभागिता जनाएका थिए। कम्पनीले करार सम्झौतामा तोकिएका मापदण्डअनुसार व्यवस्थित तवरमा सञ्चालन गर्ने समितिले जनाएको छ। निजी क्षेत्रको विज्ञता प्रयोग गरी सुक्खा बन्दरगाह एकीकृत जाँच चौकीको सञ्चालन तथा व्यवस्थापन सार्वजनिक निजी क्षेत्रको सहकार्यमा हुने गरेको छ।
