शीर्षक,विवरण
दलहरूमा दार्शनिक विचलन,"प्रश्न नगर, औंलो नठड्याऊ। नेतृत्वका सामु धेरै योग्यता नदेखाऊ। नेतृत्वलाई अर्ती उपदेश नदेऊ। खुरुखुरु आदेशको पालना गर। बाठो हुन नखोज, बल्ड्याङ खानुपर्ला। ज्यादा दार्शनिकता प्रदर्शन गर्ने चेष्टा नगर। केही पाउने आशा छ भने आज्ञाकारी बन। गुमाउन र गुमनाम हुन तयार छौ भने मात्र शिर ठाडो पार। यो दर्दले ओतप्रोत हार्दिक उद्गार एकजना मझौला कांग्रेस नेताको हो। उनी ३५ वर्षदेखि अनवरतरूपमा रूपमा नैतिकवान् बनेरै काम गर्दै आएका छन्। जस्तोसुकै अन्याय सहनु परे पनि उनी कांग्रेस छाड्ने विचारमा छैनन्। बरु सानो तलबितल पर्यो भने उनलाई नै कांग्रेसले छाडिदिन सक्छ। स्वर्गीय प्रदीप गिरिको शब्दमा हरेक पार्टी र हरेक आन्दोलनमा पुजारी वर्ग छ। त्यसले कुनै सम्यक आलोचना गर्दैन। अहिले राजनीतिक दलहरूमा एउटै स्वतन्त्रता बाँकी छ, त्यो हो बोल्ने स्वतन्त्रता। कुनै पद र लाभको आशा नगर्ने हो भने जति बोले पनि हुन्छ। कांग्रेसले समयसमयमा निष्ठावान् मानिसलाई रुवाउँदै आएको छ। उहिल्यै पनि कृष्णप्रसाद भट्टराई र गणेशमान सिंहजस्ता अग्रज स्वतन्त्रता सेनानीहरूको दिल रुवाउने काम भएको थियो। अहिले त झन् ज्ञातअज्ञात असंख्य मानिसको मन दुःखेको छ। कांग्रेसको नेतृत्वले पार्टीको दार्शनिक आधार र विचारधारालाई बिर्सेको प्रतीत हुन्छ। यति हुँदा पनि यो पार्टी आश्चर्यजनक रूपमा टिकाउ र स्थिर छ। कसैले प्रशिक्षण दिएर होइन, कुनै सांगठनिक प्रयत्नले पनि होइन, उच्च पदस्थ नेताबीच नीति र सिद्धान्तबारे छलफल, विमर्श र त्यसको प्रवाह भएर पनि होइन। कुनै सैद्धान्तिक, रणनीतिक या आवधिक योजनाबिना नै यो पार्टीको साथमा कम्तीमा ३० प्रतिशत जनमत छ। यो जनमत वर्तमान नेतृत्वका लागि वरदानसिद्ध भएको छ। पार्टीको दार्शनिक र वैचारिक जीवनबारे नितान्त निश्चिन्त र निष्फिक्री नेतृत्वका लागि यो बडो आनन्ददायी अंकगणित हो। अन्तरकलह, उपहास र आपसी मनमुटावपछि नेकपा एमाले फुट्यो। केही वरिष्ठ नेताहरूले पार्टी परित्याग गर्दा पनि एमालेको प्रभावमा खासै अवनति भएको छैन। एमाले समर्थक जनमत नेपाली कांग्रेसकै हाराहारीमा छ। परन्तु त्यहाँ पनि घनश्याम भुसाल र भीम रावलहरू अपमानित भएको आरोप लागेको छ। राजनीतिक मैदानको खेल एक व्यक्ति या अवधिमा सीमित हुने विषय होइन। पार्टीको प्राथमिक कर्तव्य आफ्नो दर्शन र विचारधारालाई जगेर्ना गरेर राख्नु हो। सिद्धान्ततः लोकतान्त्रिक पार्टीको नेतृत्वले भिन्न मतलाई जोगाएर राख्छ। पार्टीको आधारभूत विचारधारा र दार्शनिक पक्षलाई अक्षुष्ण र पवित्र धरोहरका रूपमा सम्मान गरिन्छ। तानाशाहीले भिन्न विचारलाई निमिट्यान्न पार्छ भने लोकतन्त्रले सम्मान गर्छ, सुन्छ र ध्यान दिन्छ। लोकतन्त्रमा पार्टीको नेतृत्वले सहयोगीहरूलाई व्यक्तिगत कृतज्ञताको भारी बोकाउने काम गर्दैन। आसन्न चुनावका लागि अनेकौं योग्य व्यक्ति नेतृत्वकै पूर्वाग्रहका कारण टिकटबाट वञ्चित भए भन्ने चर्चा सुनिन्छ। हुन त योग्य व्यक्ति नै विजयी भएर आए पनि आजको वातावरणमा खासै केही गर्न सक्ने देखिँंदैन। त्यसमाथि केही बुझेका, लेख्न जान्ने, बोल्न जान्ने र किञ्चित निडर व्यक्तिहरूलाई टिकटबाट वञ्चित गरेपछि भोलिको संसद्को अनुहार आजै देखिएको छ। नेपाली कांग्रेसको तर्फबाट खासै जागरुक र गरिमामय उपस्थितिको आशा छैन। चुनावअघि नै गठबन्धन गरेर सिंहासन सजाउने प्रवृत्ति हाबी भयो। पार्टीको नीति, सिद्धान्त र दार्शनिक भावधाराका आधारमा सरकार बनाउने कबुल गर्दै जनतासामु जाने कुरालाई बिर्सने काम भयो। यी सबै कुराबाट लोकतन्त्रको मर्ममाथि कुठाराघात भएको छ। नैतिकता र सदाचारले लोकतान्त्रिक आचरण खोज्छ भने शक्तिको मोहले जुनसुकै सर्तमा सत्तारोहण। सिद्धान्तप्रतिको अविचलित निष्ठा, सुदृढ विचारधारा र जगैबाट उठेको अटल दार्शनिक पक्ष नै पार्टीलाई जीवन्त र सक्रिय राख्ने आयामहरू हुन्। कांग्रेसको दार्शनिक पक्ष लोकतन्त्र, उदारवाद, मौलिक हक एवं मानवअधिकार, समानता, समता, सामाजिक न्याय र सर्वोपरि कुरा वैयक्तिक स्वतन्त्रता हो। नेकपा एमालेको दार्शनिक पक्ष पनि केही प्रगतिशील जलपमा लगभग उस्तै हो। त्यही दार्शनिक र सैद्धान्तिक पुँजीलाई अक्षुष्ण राख्दै सोहीअन्तर्गत बनेको नीतिका आधारमा निर्वाचनमा जनताको अभिमत माग्नुपर्ने हो। अरूको निर्बल पक्ष देखाएर होइन, आफ्नो सबल पक्षलाई प्रस्तुत गरेर मत माग्नुपर्ने हो। लोकतन्त्रमा राजनीतिक व्यक्तित्वको ठूलो महŒव हुन्छ। किन्तु त्यो व्यक्तित्व पार्टीको दार्शनिक भावधाराभित्रबाट उत्थान भएको हुनुपर्छ। सिद्धान्तहीन सत्तारोहणले केही व्यक्तिलाई त फाइदा होला, तर पार्टी, देश र जनताको कुनै भलो हुँदैन। विचार शृंखलामा विचलन आएको पार्टीमा रैथानेभन्दा आगन्तुकलाई मजा हुन्छ। स्वाभिमानभन्दा स्वामीभक्तिको महŒव ज्यादा हुन्छ। यो प्रवृत्ति नेपाली कांग्रेस, नेकपा एमाले, नेकपा माओवादी र राजावादी राप्रपा सबैमा देखिएको छ। कांग्रेसले कहिलेसम्म अर्को पार्टीबाट पलायन भएर आएका वामपन्थी नेताहरूको सिसोबासोको जिम्मा लिने ? आफ्नो घरको जस्केलाबाट निस्केर आएका र अमुक व्यक्तिसँग रिसले चुर भएका मानिसलाई कति दिन बोकिरहने ? उनीहरू कांग्रेसलाई मन पराएर र माया लागेर आएका होइनन्। सिद्धान्त र दर्शन मिलेर आएका पनि हुँदै होइनन्। ती अटल हितैषी र मित्रवत् शक्ति पनि होइनन्। उनीहरू पनि कहिलेसम्म कांग्रेसको बैसाखी टेकेर उभिने ? सत्य कसैलाई तिक्त र अपाच्य त लाग्ला, परन्तु साँचो कुरा के हो भने आज कांग्रेस ससाना दलसँग गठबन्धन गरेर सत्ताको सौदागर गरिरहेको छ। पार्टीको नेतृत्व र केही व्यक्तिको गलामा यो माला सुहाउँदो नै देखिएको होला। किन्तु यस प्रवृत्तिले पार्टीको समग्र जीवनलाई शोभायमान बनाउन सक्दैन। आफ्नो प्यारो परम्परागत चुनाव चिह्नलाई परित्याग गरेर अमुक चिह्नमा भोट हाल्ने निर्देशन कार्यकर्ताको दासत्वकरण र मतदाताको अपमान हो। पार्टीको इतिहास, दर्शन, सुन्दरता, सौष्ठव र क्षमता सबै सत्ताप्राप्तिका लागि परित्याग गर्ने काम भयो। मौलिक र विशिष्ट पहिचानलाई बेवास्ता गर्दै विभिन्न दलका नेताहरूले पार्टीलाई जता पनि लरक्क पर्ने हर्फनमौला बनाइदिए। पार्टीहरू छन्, नेताहरू छन्। सत्ता छ, भोज छ, मोज छ र ध्वज पनि छ। परन्तु जीवन्तता छैन। लोकतान्त्रिक शासन व्यवस्थाको सबैभन्दा महत्त्वपूर्ण पक्ष नै व्यक्तिगत स्वतन्त्रता एवं चुस्त र दुरुस्त प्रशासनबीचको समन्वय हो। लोकतन्त्रले सधैं थप लोकतन्त्रको माग गर्छ। राजनीतिक नेतृत्वले त्यस्तो मागसँग समन्वय कायम गर्न सकेन भने माग र आपूर्तिबीचको सन्तुलन बिग्रन जान्छ। पार्टी ठूलो हुनु र नेतृत्व अनुभवी हुनुले मात्र सुशासन र लोकतान्त्रिक चरित्रको प्रत्याभूति दिन सक्दैन। अनुभवी र भरोसा गरिएको नेता नै लोकनायकबाट प्रतिनायकमा परिणत हुन सक्छ। सामयिक निर्वाचन र मतदाताको प्रचुर सहभागिता मात्र पनि लोकतन्त्रको जगेर्ना गर्ने सच्चा माध्यम हुन सक्दैन। निर्वाचनले जनतामा स्वविवेकपूर्ण राजनीतिक सहभागिताको विकास गराउन सक्यो कि सकेन ? जनतामा उचित र अनुचितबीच तुलना गर्ने छ्यानविवेकको विकास भयो कि भएन ? प्रत्येक मतदातामा आफूले दान गरेको मतबारे विश्लेषण गर्ने क्षमताको सशक्तीकरण भयो कि भएन ? यी प्रश्नबारे नेपालका राजनीतिक दलहरूले गम्भीर विमर्श गर्नु आवश्यक छ। देशका दूरवर्ती गाउँहरूसम्म लोकतन्त्रसम्बन्धी ज्ञान नभए तापनि पार्टीहरूबारे जानकारी छ। कमसेकम तीनओटा राष्ट्रिय स्तरका पार्टीलाई उमेर पुगेका सबैले चिन्दछन्। बहुदलीय पद्धति समाजका विभिन्न विचारबीचको शालीन, सभ्य र स्वीकार्य विभाजन हो। प्रत्येक राजनीतिक दलको उद्देश्य सत्ताका लागि संघर्ष गर्नु र सत्ता प्राप्त भएको अवस्थामा देशमा आफ्नो सिद्धान्त र नीति अनुकूलका कार्यक्रम लागू गर्नु हो। बीपी, सुवर्ण, गणेशमान र कृष्णप्रसादजस्ता व्यक्तिहरू जागरुक नभएको भए आज कांग्रेस नेताहरूले सत्तासुख भोग गर्न पाउने थिएनन्। शैलजा र प्रदीपजस्ता निष्ठाको राजनीति गर्ने उस बखतका अराष्ट्रिय तŒवहरू नभएको भए पनि कांग्रेसको जरोकिलो यो हदमा मजबुत हुनु सम्भव थिएन। वामपन्थी नेताहरू पुष्पलाल, मनमोहन अधिकारी, मदन भण्डारी, तुलसीलाल र निर्मल लामाहरूले जीवनको बाजी थापेर संघर्ष नगरेको भए एमाले र माओवादी आजको अवस्थामा पुग्न सक्ने थिएनन्। वर्तमान नेताहरूको पनि आआफ्ना पार्टीहरूको उन्नयनमा कमोबेस योगदान अवश्य छ। परन्तु त्यसको ब्याज कहिलेसम्म असुल गरिरहने ? यस विषयको निर्मम समीक्षा कहिले र कसले गर्ने हो ? अहिले निष्ठावान् व्यक्तिहरूका लागि साह्रै कठोर समय चलिरहेको छ। उद्योग, व्यापार, पत्रकारिता, वकालत, निर्माण व्यवसाय, निजामती सेवा, प्रहरी र इन्जिनियरिङलगायत प्राविधिक क्षेत्रमा समेत प्रायः उस्तै परिस्थिति छ। राजनीतिलाई जीवन निर्वाहको जरिया बनाइएको हुँदा त्यहाँ झनै सकस छ। पूर्वसचिव तथा परराष्ट्रविद् मधुरमण आचार्यले ट्विट गर्दै लेख्नुभएको छ, जागिरमा हुँदा लाग्थ्यो, नोकरीमा आफ्नो स्वतन्त्रता हुन्न। बरु राजनीतिमा लागेका साथीहरू स्वच्छन्द हुन्छन् र मन लागेको गर्न पाउँछन्। बुझ्दै जाँदा राजनीतिमा झन् दास बन्नुपर्ने रहेछ। नेताको निगाह र दयामाया नरहे करियर नै चट ! कि त छाडेर हिँड्न सक्नु पर्यो ! आज राजनीतिक पार्टीका सच्चा कार्यकर्ताको अवस्था पनि करिब त्यस्तै छ। तथापि यस्तो समय सधैं चल्दैन। पार्टीको जीवनमा पनि मनुष्यको जीवनमा जस्तै कठिन घडीहरू आइरहन्छन्। नेपाली कांग्रेसका प्राज्ञिक व्यक्तित्व मीनेन्द्र रिजालको भनाइ छ, आई एम डाउनबाट नट आउट अर्थात् म कमजोर भएको छु, तर समाप्त भएको छैन। खराब समयलाई बुद्धिमानीपूर्वक सक्षम तवरले पार गर्नु नै सम्बन्धित सबैको परम कर्तव्य हो। अन्त्यमा, ब्रिटेनका पूर्वप्रधानमन्त्री दिवंगत विन्स्टन चर्चिलले भनेका थिए, यदि तपाईं नरकको बाटो हुँदै यात्रा गरिरहनु भएको छ भने लगातार अघि बढिरहनुहोस्। कतै पनि नरोकिनुहोस्। उनको भनाइको तात्पर्य हो, नराम्रो समयको दुष्चक्रमा परिएको छ भने त्यो यात्राभित्रको वास्तविकता मात्र हो। यात्रीको कर्तव्य फटाफट हिँडेर त्यसको सीमाबाट बाहिर निस्कनु हो। राजनीतिक दलहरू भविष्यमा यो अनपेक्षित मुकामबाट बाहिर निस्कने प्रयत्न गर्लान् कि यस्तै वातावरणमा नै रामाइरहलान् ? सबैको जिज्ञासा यही हो। परिणाम त समयले नै बताउला। राजनीतिक दलहरू भविष्यमा यो अनपेक्षित मुकामबाट बाहिर निस्कने प्रयत्न गर्लान् कि यस्तै वातावरणमा नै रामाइरहलान् ? सबैको जिज्ञासा यही हो। परिणाम त समयले नै बताउला।"
"सकियो नवौं, कर्णालीमा भेट्ने बाचा","पोखरा : नेपाली खेलकुदको कुम्भमेला मानिने नवौं राष्ट्रिय खेलकुद प्रतियोगिता सम्पन्न भएको छ। दुई वर्षपछि कर्णाली प्रदेशमा भेट्ने बाचासहित गण्डकी प्रदेशमा आयोजित नवौं राष्ट्रिय खेलकुद सम्पन्न भएको हो। प्रधानमन्त्री शेरबहादुर देउवाले कर्णाली प्रदेशका सामाजिक विकासमन्त्री यज्ञबहादुर बिसीलाई १०औं संस्करणको राष्ट्रिय खेलकुद आयोजनाका लागि झन्डा हस्तान्तरण गरेका थिए। राष्ट्रिय खेलकुद परिषद्का सदस्यसचिव टंकलाल घिसिङले आठौं राष्ट्रिय खेलकुद प्रतियोगिताकै दौरान भएको सहमति अनुरुप १०औं राष्ट्रिय खेलकुदको जिम्मेवारी कर्णाली प्रदेशलाई दिएको बताए। हरेक दुई वर्षको अन्तरालमा हुने राष्ट्रिय खेलकुदको १०औं संस्करण अब २०८१ मंसिर २ देखि ९ गतेसम्म कर्णाल्ी प्रदेशमा हुनेछ। कर्णालीले आठौं राष्ट्रिय खेलकुद प्रतियोगिताको समापनकै दौरान १०औं राष्ट्रिय खेलकुद आयोजनाको दाबी गरेको थियो। कर्णाली प्रदेश खेलकुद परिषद्का सदस्यसचिव विश्वमित्र सञ्ज्यालले राष्ट्रिय खेलकुदको १०औं संस्करण आयोजनाका लागि आफूहरूले विगत चार वर्ष अघिदेखि नै पूर्वाधार निर्माणको कामलाई तीब्रता दिँदै आएको बताए। अहिलेसम्म कर्णाली प्रदेशले राष्ट्रिय खेलकुदको आयोजना गर्न पाएको छैन। त्यसैले १०औं राष्ट्रिय खेलकुदलाई विशेष र अविष्मरणीय बनाउन कुनै कसर बाँकी राख्ने छैनौं, कर्णाली प्रदेश खेलकुद परिषद्का सदस्यसचिव सञ्ज्यालले भने, हाम्रो मुख्य चुनौती पूर्वाधार हो। यसका लागि हामीले विगत चार वर्षदेखि नै काम सुरु गरिसकेका छौं। समापन समारोहमा बोल्दै प्रधानमन्त्री शेरबहादुर देउवाले राष्ट्रिय प्रतियोगिता नेपाली खेलकुदको महोत्सव भएको बताउँदै यसले हजारौं खेलाडीको भविष्य निर्धारण गर्ने बताए। उनले अब १०औं राष्ट्रिय खेलकुदको तयारीमा जुट्न आग्रह गरे। हरेक दुई वर्षमा आयोजना हुने राष्ट्रिय खेलकुद कोरोना महामारीलगायत विभिन्न कारण करिब चार वर्षपछि आयोजना भएको हो। गण्डकी प्रदेशमा भने ३९ वर्षपछि राष्ट्रिय खेलकुद फर्किएको हो। यसअघि २०४० सालमा गण्डकीमा दोस्रो राष्ट्रिय खेलकुद प्रतियोगिता आयोजना भएको थियो। नवौं राष्ट्रिय खेलकुदमा ११ टोलीका ६ हजार १ सय २७ खेलाडीले प्रतिस्पर्धा गरेका थिए। जसमा ३४१४ पुरुष र २७१३ महिला खेलाडीले प्रतिस्पर्धा गरेका थिए। नवौं राष्ट्रिय खेलकुदमा ३ सय ९७ स्वर्ण पदकका लागि प्रतिस्पर्धा भएको थियो। नवौं राष्ट्रिय खेलकुदमा विभागीय टोली नेपाल पुलिस, एपीएफ र त्रिभुवन आर्मी क्लबसहित सात प्रदेश र गैरआवासीय नेपाली संघ (एनआरएनए) गरी ११ टोलीका खेलाडीले प्रतिस्पर्धा गरेका थिए। प्रतियोगितामा ३६ खेलका ४ सय ४ इभेन्ट समावेश गरिएको थियो। नवौं राष्ट्रिय खेलकुदमा सुदूरपश्चिमकी रितिका बुमी कान्छी खेलाडी बनिन्। पौडी खेलाडी रितिकाले ७ वर्ष २२ दिनको उमेरमा नवौं राष्ट्रिय खेलकुदमा प्रतिस्पर्धा गरेकी थिइन्। यस्तै स्क्वास खेलाडी धनबहादुर घलेले ६१ वर्ष ४ महिनाको उमेरमा राष्ट्रिय प्रतियोगितामा उत्रिएका थिए। पदक तालिकामा आर्मीको दबदबा नवौं राष्ट्रिय खेलकुदको पदक तालिकामा विभागीय टोली त्रिभुवन आर्मी क्लबले दबदबा कायम राखेको छ। ४०४ स्वर्णमध्ये आर्मीले १७२ स्वर्ण जित्दै तालिकामा पहिलो स्थान कब्जा गर्यो। आर्मीले ११० रजत र ८९ कांस्य पदक आफ्नो नाममा लेखायो। पदक तालिकाको शीर्ष तीनमा विभागीय टोलीले वर्चश्व जमाउँदा सशस्त्र प्रहरीको एपीएफ क्लबले दोस्रो र नेपाल पुलिस क्लबले तेस्रो स्थान हात पार्यो। एपीएफले ६५ स्वर्ण ७३ रजत र ८१ कांस्य जित्यो। यस्तै पुलिसले ६१ स्वर्ण ६१ रजत र ७३ कांस्य जित्न सफल भयो। पूर्वाञ्चलमा भएको सातौं राष्ट्रिय खेलकुददेखि विभागीय टोलीले शीर्ष तीन स्थान कब्जा गर्दै आएका हुन्। त्यसअघि मध्यमाञ्चल विकास क्षेत्रले वर्चश्व जमाउँदै आएको थियो। नवौं राष्ट्रिय खेलकुदमा आर्मीकी दुवाना लामाले सर्वाधिक नौ पदक जितिन्। जलपरी दुवानाले नौ स्वर्ण र एक रजत पदक जित्न सफल भइन्। विभागीय टोलीपछि चौथो स्थानमा गण्डकी प्रदेश रह्यो। यस्तै पाँचौं स्थानमा रहेको आयोजक गण्डकीले ३२ स्वर्ण, ३१ रजत र ५७ कांस्य जित्यो। पाँचौं स्थानमा रहेको बागमती प्रदेशले २४ स्वर्ण ४७ रजत र ७४ कांस्य जित्यो। यसैगरी प्रदेश १ ले १० स्वर्ण, २३ रजत र ५० कांस्य, सुदूरपश्चिम प्रदेशले १० स्वर्ण, १० रजत र ४३ कांस्य जित्यो। गैर आवासीय नेपाली संघ (एनआरएनए) ले १० स्वर्ण, ९ रजत र ७, लुम्बिनी प्रदेशले ६ स्वर्ण २२ रजत र ४० कांस्य जित्यो। मधेस प्रदेशले ५ स्वर्ण, ८ रजत र २६ कांस्य तथा कर्णाली प्रदेशले २ स्वर्ण, ४ रजत र १२ कांस्य जित्यो। विवादै विवादको शृंखला नवौं राष्ट्रिय खेलकुदमा विभिन्न विवादमा पनि फस्न पुग्यो। गैर आवाससीय नेपाली संघ (एनआरएनए) का खेलाडी सहभागिता, खेल सामग्री, खेलाडीको आवास, खाना र पोसाकदेखि प्रतियोगिताको समग्र व्यवस्थापनका विषयमा विवाद उब्जिएको थियो। प्रतियोगिताको पहिलो दिनको उद्घाटन नै निरस देखिएको थियो। पोखरा रंगशालामा स्थानीयको उपस्थिति नहुँदा खाली रंगशालामा उद्घाटन गरिएको थियो। समारोह उपसमितिले पहिलेका संस्करणभन्दा नवौं राष्ट्रिय खेलकुदको उद्घाटन र समापन विशेष हुने दाबी गरे पनि आतिसबाजीमा मात्रै ध्यान दिँदा अन्य कार्यक्रम निरस बनेको थियो। साउन्ड सिष्टम गतिलो नहुँदा वक्ताहरूले के बोलिरहेका छन् भन्ने नै सुनिँदै थियो। साउन्ड सिष्टमको समस्या उद्घाटनमा मात्रै होइन, समापन समारोहमा पनि दोहोरिएको थियो।"
छत्रदेवमा अध्यक्षकप भलिबल प्रतियोगिता शुरु,"सन्धिखर्क : अर्घाखाँचीको छत्रदेव गाउँपालिकाको रातापोखरा खेल मैदानमा अध्यक्ष कप रनिङ्ग शिल्ड भलिबल प्रतियोगिता शुरु भएको छ । प्रतियोगिताको उद्धाटन समारोहमा मन्तब्य राख्दै गाउँ पालिकाका अध्यक्ष चन्द्रमान श्रेष्ठले 'राष्ट्रको लागि खेलकुद, स्वास्थ्य लागि खेलकुद' भन्ने नारालाई ध्यानमा राखेर खेल क्षेत्रमा गाउँपालिकाले काम गर्ने बताए । प्रतियोगितामा ८ वडाका ८ टीमको सहभागिता छ । खेलमा प्रथम हुनेलाई ५० हजार, द्वितीय हुनेलाई ३० हजार ,तृतीय हुनेलाई २० हजार ट्रफी, मेडल र प्रमाणपत्र प्रदान गरिने गाउँपालिकाका प्रमुख प्रशासकीय अधिकृत भेषराज पन्थले जानकारी दिए।"
सरकारको चालु खातामा ३७ अर्ब १८ करोड घाटा,"काठमाडौं: चालु आर्थिक वर्ष २०७९८० को पहिलो दुई महिना अवधिमा सरकारको चालु खाता घाटा ३७ अर्ब १८ करोड रुपैयाँ पुगेको छ । नेपाल राष्ट्र बैंकले आज सार्वजनिक गरेको देशको वर्तमान आर्थिक तथा वित्तीय स्थिति प्रतिवेदनअनुसार भदौ मसान्तसम्ममा चालु खाता २९ करोड १७ लाख अमेरिकी डलरले घाटामा रहेको देखिएको हो । गत आर्थिक वर्ष २०७८७९ को सोही अवधिमा चालु खाता घाटा एक खर्ब ६ अर्ब आठ करोड रुपैयाँ बराबर थियो । त्यस्तै भदौ मसान्तसम्ममा शोधनान्तर स्थिति २३ अर्ब ६८ करोड रुपैयाँले घाटामा छ । अघिल्लो वर्षको सोही अवधिमा शोधनान्तर स्थिति ९४ अर्ब ८० करोड रुपैयाँले घाटामा थियो । चालु आर्थिक वर्षको पहिलो दुई महिना अवधिमा विदेशी विनिमय सञ्चितिमा पनि कमी आएको छ । गत असार मसान्तमा १२ खर्ब १५ अर्ब ८० करोड रुपैयाँ बराबर रहेको कूल विदेशी विनिमय सञ्चितिमा दुई दशमलव दुई प्रतिशतले कमी आई भदौ मसान्तमा ११ खर्ब ८९ अर्ब १६ करोड रुपैयाँ कायम भएको छ । कूल विदेशी विनिमय सञ्चितिमध्ये नेपाल राष्ट्र बैंकसँग १० खर्ब ५१ अर्ब ५३ करोड रुपैयाँ र बैंक तथा वित्तीय संस्थासँग एक खर्ब ३७ अर्ब ६३ करोड रुपैयाँ छ । भदौ मसान्तको कूल विदेशी विनिमय सञ्चितिमा भारतीय मुद्राको अंश २४ दशमलव तीन प्रतिशत छ । चालु आर्थिक वर्षको पहिलो दुई महिनाको आयातलाई आधार मान्दा बैंकिङ क्षेत्रसँग रहेको विदेशी विनिमय सञ्चितिले नौ महिनाको वस्तु आयात र सात दशमलव सात महिनाको वस्तु तथा सेवा आयात धान्न सक्ने देखिएको छ । यही अवधिमा विदेशी विनिमय सञ्चितिको कूल गार्हस्थ्य उत्पादन, कूल आयात र विस्तृत मुद्रा प्रदायसँगका अनुपात क्रमशः २४ दशमलव पाँच प्रतिशत, ६४ दशमलव छ प्रतिशत र २१ दशमलव आठ प्रतिशत छ ।"
"सुन भाउ घट्यो, चाँदीको स्थिर",काठमाडौं : शुक्रबार सुनको भाउ घटेको छ। चाँदीको भाउ भने स्थिर छ। सुनको भाउ प्रतितोला ६०० रुपैयाँले घटेको हो। नेपाल सुन चाँदी व्यवसायी महासंघका अनुसार छापावाल सुनको भाउ प्रतितोला ९२ हजार ५०० रुपैयाँ र तेजावी सुनको मूल्य तोलाको ९२ हजार रुपैयाँ निर्धारण भएको छ। सोमबार छापावाल सुनको भाउ तोलाको ९३ हजार १०० र तेजावी सुनको मूल्य ९२ हजार ६०० रुपैयाँ रहेको थियो। सोमबार चाँदीको भाउ प्रतितोला ११ सय ७० रुपैयाँमा कारोबार भइरहेको छ।
तराईमा बढ्यो महँगी,"काठमाडौं: तराईमधेसमा मूल्यवृद्धि अपेक्षित अङ्कभन्दा माथि रहेको पाइएको छ । केन्द्रीय बैंकले आज सार्वजनिक गरेको चालू आवको पहिलो दोस्रो महिनाको अन्त्यसम्ममा तराईमा उपभोक्ता मुद्रास्फीति नौ दशमलव ३३ प्रतिशत बराबर छ। केन्द्रीय बैंकका अनुसार २०७८ भदौमा तराईको उपभोक्ता मुद्रास्फीति तीन दशमलव ६५ प्रतिशत बराबर थियो । गत भदौ महिनामा काठमाडौँ उपत्यकामा सात दशमलव ६२ प्रतिशत पहाडमा आठ दशमलव ८२ प्रतिशत र हिमालमा छ दशमलव ६८ प्रतिशत मुद्रास्फीति छ। बैंकका अनुसार २०७८ भदौ महिनामा काठमाडौँ उपत्यकामा तीन दशमलव २३ प्रतिशत, पहाडमा तीन दशमलव ९६ प्रतिशत र हिमाली क्षेत्रमा तीन दशमलव ५१ प्रतिशत बराबरको मुद्रास्फीति थियो । यस्तै भदौ महिनामा वार्षिक बिन्दुगत उपभोक्ता मुद्रास्फीति आठ दशमलव ६४ प्रतिशत छ। अघिल्लो वर्षको सोही महिनामा यस्तो मुद्रास्फीति तीन दशमलव ४९ प्रतिशत थियो । समीक्षा महिनामा खाद्य तथा पेयपदार्थ समूहको मुद्रास्फीति आठ दशमलव १७ प्रतिशत र गैरखाद्य तथा सेवा समूहको मुद्रास्फीति नौ दशमलव शून्य दुई प्रतिशत छ। विसं २०७८ भदौको तुलनामा २०७९ भदौमा खाद्य तथा पेयपदार्थ समूहअन्तर्गत फलफूल, घ्यू तथा तेल, रेष्टुरेन्ट तथा होटल, मदिराजन्य पेयपदार्थ र तरकारी उपसमूहको मूल्यवृद्धि क्रमशः १७ दशमलव २९ प्रतिशत, १४ दशमलव ५३ प्रतिशत, १२ दशमलव ३० प्रतिशत, १० दशमलव २४ प्रतिशत र नौ दशमलव ९४ प्रतिशत छ। समीक्षा महिनामा गैरखाद्य तथा सेवा समूहअन्तर्गत यातायात, स्वास्थ्य, फर्निसिङ तथा घरायसी उपकरण, शिक्षा र घरायसी उपयोगका वस्तु उपसमूहको मुद्रास्फीति क्रमशः २३ दशमलव ४१ प्रतिशत, १० दशमलव ५४ प्रतिशत, नौ दशमलव २५ प्रतिशत, आठ दशमलव ११ प्रतिशत र सात दशमलव ६९ प्रतिशत छ।"
बाराही हाइड्रोपावरको प्रभावितका लागि आईपीओ खुला,काठमाडौं : बाराही हाइड्रोपावर पब्लिक लिमिटेडले आयोजना प्रभावित (बागलुङ) वासीका लागि शुक्रबारदेखि सेयर निष्कासन सुरु गरेको छ। कम्पनीले आयोजना प्रभावितका लागि दुई लाख ५० हजार कित्ता सेयर निष्कासन गरेको हो। स्थानीयले न्यूनतम १० कित्तादेखि अधिकतम १० हजार कित्तासम्म आवेदन दिन सक्नेछन्। प्रतिसेयर मूल्य एक सय रुपैयाँ कायम गरिएको छ। कात्तिक १८ गतेसम्म आवेदन दिन सकिने कम्पनीले जनाएको छ। सो अवधिमा सबै सेयर बिक्री नभएमा मंसिर ४ गतेसम्म आवेदन दिन सकिने व्यवस्था गरिएको छ। यसको बिक्री प्रबन्धकमा एनआइबिएल एस क्यापिटल तोकिएको छ।
ब्याजदर घटाउन आवश्यक पहल गरिदिन अनुरोध,"भक्तपुर : उद्यमी व्यवसायीका लागि बैंक तथा वित्तीय संस्थाले लगाउँदै आएको चर्को ब्याजदर हाल सबैभन्दा चासो र चिन्ताको विषय बनेको भन्दै व्यवसायीहरूले ब्याजदर घटाउनका लागि आवश्यक पहल गरिदिन अनुरोध गरेका छन्। भक्तपुर चेम्बर अफ कमर्सको अगुवाइमा पुगेका व्यवसायीहरूले शुक्रबार प्रमुख जिल्ला अधिकारी रद्रादेवी शर्मासमक्ष ज्ञापन पत्र बुझाउँदै यस्तो अनुरोध गरेका हुन्। उनीहरूले यसका लागि चारबुँदे सुझाव पेस गरेका छन्। बैंक तथा वित्तीय संस्थाले निक्षेपमा ब्याजदर बढाएर पनि निक्षेप बढ्न नसकेको यथार्थ तर कर्जाको ब्याज बढेर यसबाट बजारमा नकारात्मक असर परिरहेको मौजुदा वास्तविकता र विगतको अनुभव समेतलाई मनन गर्दै ब्याजदरलाई वान्छित सीमाभित्र राख्नुपर्ने नीति अवलम्बनका लागि जोडदार माग गरेको छ। बैंक तथा वित्तीय संस्थाहरूले हाल विद्यमान स्प्रेडदरलाई घटाउने एवं कर्जाको आधार दरमा समेत न्यूनतम् प्रतिशत मात्रै प्रिमियम थप गर्ने व्यवस्था लागू हुनुपर्ने र बैंक तथा वित्तीय संस्थाहरूले गर्ने गरेको खर्चमा नियन्त्रण गरी आधार दर समेत घटाउन सकिने अवस्था रहेकोतर्फ पनि ध्यानाकर्षण गराइएको छ। नेपाल राष्ट्र बैंकले वाणिज्य बैंकहरूलाई ऋण प्रवाह गर्दा विगतमा भन्दा हाल ब्याजदरमा वृद्धि भएको हुँदा विगतकै प्रतिशतमा ऋण प्रवाह हुनुपर्ने र हाल मुलुकको असहज परिस्थितिका कारण ऋणको सावाब्याज भुक्तानी अवधिमा थप समय उपलब्ध गराउने व्यवस्थाका लागि केन्द्रीय बैकबाट पहल हुनुपर्ने तर्फबाट पनि जोडदार माग गरिएको छ। ज्ञापन पत्रमा मौजुदा परिवेशबाट सिर्जित चरम मूल्य वृद्धि र उद्योग व्यवसायहरू धमाधम धरासायी बन्दै गरेको चुनौतीपूर्ण अवस्थाबाट मुलुकलाई बचाउन केन्द्रीय बैंक र सरकार दुवैबाट भरमग्दुर प्रयास हुनुपर्ने तर्फ पनि ध्यानाकर्षण गराउन गराइएको छ। कोभिड१९ महामारीका कारण मुलुकको अर्थतन्त्र अत्यन्तै प्रभावित भएको, हाल पुनः डेंगुले आक्रान्त पार्न थालेको साथै विश्वव्यापी प्रभावबाट समेत अर्थतन्त्रमा समस्या देखिरहेको विद्यमान परिप्रेक्षमा बैंक तथा वित्तीय संस्थाले चर्को ब्याज असुल्नाले उद्योग व्यवसाय धरासायी हुने अवस्थामा पुगेको उनीहरूले गुनासो गरे। मुलतः बजारमा ब्याजदर निरन्तर बढिरहनु र कच्चा पदार्थ इन्धन लगायतको मुल्य समेत बढेकाले पुँजीको लागत अत्यधिक बढेको र यसबाट प्रत्यक्ष परोक्ष मार उद्यमी व्यवसायी एवं उपभोक्तालाई परेको उनीहरूको भनाइ थियो। अर्थतन्त्रलाई चलायमान बनाउन ब्याजदर एकल विन्दुमा राख्नुपर्ने उद्यमी व्यवसायीको पटक पटकको माग रहँदै आएको र विषम परिस्थितिमा आर्थिक गतिविधि सामान्य अवस्थामा फर्किन अहिलेको उच्च व्याजदरले सम्भव नदेखिने व्यवसायीहरूले बताए। ज्ञापनपत्रमा भक्तपुर चेम्बर अफ कमर्सका उपाध्यक्ष कविदास श्रेष्ठसहित १० वटा व्यासायिक संघ संस्थाका अध्यक्षहरूले हस्ताक्षर रहेको छ।"
"रेमिट्यान्स १९ प्रतिशतले वृद्धि, दुई महिनामा १ खर्ब ८७ अर्ब भित्रियो",काठमाडौं : दुई महिनामा एक खर्ब ८७ अर्ब रुपैयाँ बराबरको रेमिट्यान्स नेपाल भित्रिएको छ । चालू आर्थिक वर्षको दुई महिना साउन र भदौ अन्त्यसम्म एक खर्ब ८७ अर्ब चार करोड रुपैयाँ बराबरको विप्रेषण भित्रिएको नेपाल राष्ट्र बैंकले आज सार्वजनिक गरेको चालू आर्थिक वर्षको दोस्रो महिनासम्मको विवरणमा उल्लेख छ । राष्ट्र बैंकका अनुसार अघिल्लो महिना अनुसार रेमिट्यान्स आप्रवाह १९ दशमलव आठ प्रतिशतले बढेको छ । अघिल्लो वर्षको सोही अवधिमा विप्रेषण आप्रवाह पाँच दशमवल आठ प्रतिशतले घटेको थियो । अमेरिकी डलरमा रेमिट्यान्स आप्रवाह ११ दशमलव तीन प्रतिशतले वृद्धि भई एक अर्ब ४७ करोड रुपैयाँ पुगेको छ । अघिल्लो वर्ष यस्तो आप्रवाह पाँच दशमलव तीन प्रतिशतले घटेको थियो । समीक्षा अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको सङ्ख्या एक सय ७० प्रतिशतले वृद्धि भई एक लाख तीन हजार आठ सय ९८ पुगेको छ । त्यसैगरी वैदेशिक रोजगारीका लागि पुनःश्रम स्वीकृति लिने नेपालीको सङ्ख्या समीक्षा अवधिमा ७० दशमलव ६ प्रतिशतले वृद्धि भएर ३९ हजार एक ८९ पुगेको छ । अघिल्लो वर्षको सोही अवधिमा यस्तो सङ्ख्या चार सय २९ दशमलव पाँच प्रतिशतले बढेको थियो । समीक्षा अवधिमा खुद ट्रान्सफर १९ दशमलव पाँच प्रतिशतले वृद्धि भई दुई खर्ब ६ अर्ब ४६ करोड पुगेको छ । अघिल्लो वर्षको सोही अवधिमा यस्तो ट्रान्सफर ६ प्रतिशतले घटेको थियो ।
"खुम्बु क्षेत्रमा पर्यटक बढे, एकै महिना १२ हजार भित्रिए","सोलुखुम्बु : विश्वको सर्वोच्च शिखर सगरमाथा क्षेत्र स्वदेशी तथा विदेशी पर्यटकले खचाखच हुन थालेको छ । पछिल्लो एक महिना असोजमा मात्रै १२ हजार ४ सय ५१ जना पर्यटक खुम्बु पुगेको सगरमाथा राष्ट्रिय निकुञ्जको तथ्यांक छ । सगरमाथा क्षेत्रमा प्रवेश गर्ने पर्यटकको जोरसल्ले प्रवेशद्वारमा अनिवार्य दर्ता गर्ने व्यवस्था छ । सगरमाथा लगायतका हिमाली दृश्यको अवलोकन गर्ने पर्यटकको संख्या बढेसँगै यस क्षेत्रका व्यवसायी उत्साहित छन् । यतिबेला जिल्लाको खुम्बु क्षेत्र पुग्ने पर्यटक दिनप्रतिदिन बढिरहेका छन् । ट्रेकिङको सिजन शुरु भएसँगै पर्यटन व्यवसायी पनि लुक्ला पुगेका छन् । पर्यटन मार्गमा पर्ने लुक्ला, जोरसल्ले, फाक्दिङ, नाम्चे, खुम्जुङ, तेङ्बोचेलगायत ठाउँका होटल व्यवसायी पर्यटकको स्वागतमा व्यस्त छन् । नाम्चेका होटल व्यवसायी लामाकाजी शेर्पाका अनु्सार होटल व्यवसायी व्यवसायमा निक्कै व्यस्त छन् भने सो क्षेत्रको बाटो, चौतारा तथा होटल लज पर्यटकले नै भरिभराउ बनेका छन् । दशैँको बेला खराब मौसमका कारण उडान नहुँदा पर्यटक आउन सकेका थिएनन् । मौसममा सुधार भएसँगै पर्यटकको लर्को लाग्न थालेको हो । लुक्लामा अहिले दैनिक ३२ वटा भन्दा बढी उडान हुने गरेको छ । उडानसँगै व्यस्ता बढेको नागरिक उड्ययन प्राधिकरण लुक्लाका प्रमुख द्वारीका अछामीले बताए । खुम्बुमा वर्षको दुई पटक वैशाख, जेठ, असार र असोज कात्तिक, मंसिरलाई मुख्य पर्यटकीय सिजन मानिन्छ । जोरसल्ले चेकपोष्टका कर्मचारीमा पनि व्यस्तता बढेको सगरमाथा राष्ट्रिय निकुञ्जका प्रमुख संरक्षण अधिकृत भूमिराज उपाध्यायको भनाइ छ । उनले भने, व्यस्तताको त कुरै नगरौँ न, टूरिष्टहरू धमाधम खुम्बु भित्रिदै छन् निकुञ्जका चेकपोष्टका कर्मचारीमा पनि अत्यन्त व्यस्तता बढेको छ । कुनै दिन त उनीहरूलाई खान फुर्सद समेत नभई इन्ट्रि गर्नमा जुटेका छन् । लामो समय कोरोना कहरको चपेटामा परेको खुम्बुको पर्यटन व्यवसाय विस्तारै लयमा फर्किएसँगै होटल सञ्चालक तथा पर्यटन व्यवसायी उत्साही छन् । मौसममा सुधार भएकाले पर्यटकहरू पनि मनमोहक दृष्य अवलोकनमा रमाईरहेका छन् ।"
७५६ मेगावाटको तमोर वर्षौं अलपत्र,"काठमाडौं : सरकारले साढे दुई वर्षअघि ७ सय ५६ मेगावाटको तमोर जलविद्युत् आयोजना निर्माणको जिम्मा चिनियाँ कम्पनीलाई दियो। सरकारले सोकेसमा राखेको उक्त आयोजना जलविद्युत् लगानी तथा विकास कम्पनी (एचआईडीसीएल) र चिनियाँ कम्पनी पावर कन्स्ट्रक्सन कर्पोरेसन अफ चाइना लिमिटेड (पावर चाइना)लाई जिम्मा लगाइयो। तर, यो अवधिसम्म कुनै प्रगति भएन। देशकै गौरवको यो आयोजना अलपत्र छ। लगानी बोर्डले चिनियाँ राष्ट्रपति सी चिनफिङको नेपाल भ्रमणका बेला २०७६ माघमा पावर चाइना र एचआइडीसीएलको ज्वाइन्ट भेन्चरमा निर्माण गर्ने गरी सम्झौता गरेको थियो। पावर चाइना चीन सरकारको कम्पनी हो। दुई वर्षभित्र आयोजनाको विस्तृत सम्भाव्यता अध्ययन सक्नुपर्ने सम्झौतामा उल्लेख थियो। तर, साढे दुई वर्ष बित्दा पनि काम अघि बढेको छैन। सम्झौताको ६ महिनाभित्र दुवै कम्पनीले के कति सेयर लिने भन्ने सेयर होल्डिङ सम्झौता गरिसक्नुपथ्र्यो। अर्थात्, ज्वाइन्ट भेन्चर कम्पनी स्थापना गरी कम्पनी रजिस्ट्रार कार्यालयमा दर्ता भइसक्नुपथ्र्यो। ६ महिनाभित्रै आयोजना अध्ययन गर्न बोर्डसमक्ष अनुमति माग्ने, बाँकी १८ महिनामा विस्तृत सम्भाव्यता अध्ययन सकेर निर्माण चरणमा जानुपर्ने सम्झौता थियो। तर, त्यसतर्फ कुनै पहल भएको छैन। बोर्डले ०७६ मा भएको लगानी सम्मेलनमा ७५६ मेगावाटको तमोरलाई सोकेसका रूपमा प्रस्तुत गरेको थियो। चिनियाँ राष्ट्रपतिको भ्रमणका बेला पावर चाइना र एचआइडिसियलको जोयन्ट भेन्चर (जेभी) हुने गरी तमोर बनाउन प्रस्ताव गरे। दुवै सरकारी निकाय भएको र जीटुजी सहकार्यका कारण उक्त जेभीलाई तमोर दिने निर्णय बोर्डले गरेको थियो। २०७६ माघमा दुवै कम्पनीसँग बोर्डले सम्झौता गरेको थियो। आयोजना कार्यान्वयनका लागि दुवै संस्थाबीच सम्झौता भए पनि अध्ययन, निर्माण, ऋण लगानी, सञ्चालन तथा अनुगमन भने पावर चाइनाले गर्ने सहमति भएको एचआइडिसियलका प्रमुख कार्यकारी अधिकृत अर्जुनकुमार गौतम बताउँछन्। हामी स्थानीय साझेदार मात्रै भएर इक्विटी फाइनान्स गर्ने गरी सम्झौता भएको हो, गौतम भन्छन्, सेयर होल्डिङ सम्झौताको तयारीमा छौं। ३ देखि ४ महिनामा उक्त सम्झौता सम्पन्न हुने विश्वास लिएका छौं। बोर्डसँग सम्झौता हुँदा चिनियाँ कम्पनीको ५१ र नेपाली कम्पनीको २६ प्रतिशत वा चिनियाँको २० र नेपाली कम्पनीको ५१ प्रतिशत सेयर रहने भन्ने थियो। एचआइडिसियलले दोस्रो विकल्पअनुसार सेयर सम्झौता प्रक्रिया अघि बढाएको छ। जसअनुसार एचआइडिसियलको ५१ र पावर चाइनाको २० प्रतिशत सेयर स्वामित्व रहने सम्भावना रहेको प्रमुख कार्यकारी गौतम बताउँछन्। सेयर इक्विटीमा मेजोरिटी लिन पावर चाइनाको नै आग्रहमा हो। पावर चाइनाले इक्विटी पनि धेरै हुँदा लगानी ल्याउन गाह्रो हुने भएकाले आग्रह गरेको हो, उनी भन्छन्। तत्कालका लागि आयोजनामा कुनै विकास नभए पनि बोर्डले दुवै जेभी कम्पनीलाई निरन्तर छलफल गरिरहेको बोर्डका प्रवक्ता अमृत लम्साल बताउँछन्। मुख्य सेयर लगानीकर्ता हुने एचआइडिसियलसँग छलफल भइरहेको बोर्ड बताउँछ। कावेली ए र तल्लो हेवा जलविद्युत् क्षेत्र डुबान ताप्लेजुङ, तेह्रथुम र पाँचथर जिल्ला छुने तमोर जलाशययुक्त आयोजना निर्माण गर्दा यसले ३७६ मेगावाटको निर्माणाधीन कावेली ए र सञ्चालनमा आएको २२३४ मेगावाटको तल्लो हेवा जलविद्युत् आयोजना डुबानमा पार्नेछ। कावेली ए ताप्लेजुङमा निर्माणाधीन आयोजना हो। तल्लो हेवा पाँचथरमा सञ्चालित आयोजना हो। तमोर बनाउँदा यी आयोजनाको क्षतिपूर्ति व्यवस्थापन कसरी गर्ने भन्नेमा लगानी र जेभी कम्पनीले कुनै निर्णय गर्न सकेका छैनन्। ऊर्जा मन्त्रालयका सहसचिवको संयोजकत्वमा गठित समितिले स्थलगत अध्ययन गरी ०७७ फागुनमा लगानी बोर्डलाई प्रतिवेदन बुझाइसकेको बोर्डका प्रवक्ता लम्साल बताउँछन्। उक्त प्रतिवेदनमा क्षतिपूर्ति दिएर मात्रै सर्भे लाइसेन्स दिनुपर्ने सुझाव दिइएको छ। अर्को विकल्प भनेको अहिले सर्भे लाइसेन्स दिने र आयोजना विकास सम्झौता (पीडीए) हुनुभन्दा अघि यी विषय सल्टाउने भन्ने छ। २ आयोजना डुवानमा पर्ने भए पनि विद्युत् नियमावली २०५० को नियम ११ ले पनि तमोरलाई सर्भे अनुमति दिने आधार दिँदैन। नियमावलीको नियम ११ ले दोहोरो पर्ने गरी सर्वेक्षण अनुमति दिन नहुने भनेको छ। यसका लागि २०७८ असारको ४७ औं बोर्ड बैठकले नियमावली संशोधनका लागि ऊर्जा मन्त्रालयलाई पत्र पठाएको थियो। ऊर्जाले कानुन मन्त्रालयसँग राय लिदा संशोधन आवश्यक नभएको राय दिएको बोर्ड स्रोत बताउँछ। अहिलेलाई सर्वेक्षण अनुमति दिने मिल्ने तथा पीडीए गर्नुअघि आयोजना विकासकर्ताले आवश्यक क्षतिपूर्ति दिएर सल्टाउन भनेको छ। यी कारणले गर्दा तमोरका लागि लाइसेन्स माग्न आए पनि दिइ हाल्न सक्ने अवस्थामा लगानी बोर्ड पनि देखिँदैन। एचआइडीसीयलको संस्थागत क्षमता एचआइडिसियल ठूला जलविद्युत् आयोजना निर्माणका लागि लगानी जुटाउने संस्थाका रूपमा स्थापना भएको सरकारी संस्था हो। तमोर जलविद्युत् आयोजना विकासका लागि कम्पनीले ५१ प्रतिशत सेयर स्वामित्व लिने तयारी गरिरहेको छ। वित्तीय लगानीको प्रकृति भएको यस संस्थालाई आयोजना विकासकर्ता रूपमा अघि ल्याउँदा कसरी अघि बढ्छ भन्ने सबैमा परेको छ। कम्पनीले एउटै आयोजनामा ठूलौ लगानी गर्न सक्ने क्षमता नभएको प्रमुख कार्यकारी अर्जुन गौतम स्वीकार्छन्। ३ खर्बको आयोजनामा चिनियाँलाई ७० प्रतिशत दिएर ३० प्रतिशत सेयर कम्पनीले लिँदा पनि ९ देखि १० अर्बको बजेट व्यवस्थापन गर्नुपर्छ, उनी भन्छन्। बूढीगण्डकी राज्यको लगानीमा गर्न सकिएको छैन भने ५१ प्रतिशत सेयर स्वामित्व लिएर एचआइडिसियलले उक्त आयोजना कसरी अघि बढाउन सक्छ भन्नेहरूको जमात पनि कम्पनीको बोर्डभित्र नै देखिन्छ।"
दुई महिनामा व्यापार घाटा दुई खर्ब ४४ करोड,"काठमाडौं : आर्थिक वर्ष २०७९८० को पहिलो दुई महिनामा वैदेशिक व्यापार घाटा रु दुई खर्ब ४४ अर्ब ९३ करोड पुगेको छ। नेपाल राष्ट्र बैंकको तथ्यांकअनुसार सो अवधिमा नेपालले कुल रु दुई खर्ब ७३ अर्ब ६० करोड बराबरको सामान आयात गरेको छ भने रु २८ अर्ब ६८ करोड बराबरको सामान निर्यात गरेको छ। राष्ट्र बैंकका अनुसार गत आर्थिक वर्षको पहिलो दुई महिनाको तुलनामा चालु आर्थिक वर्षको सोही अवधिमा सामान निर्यात ३४ दशमलव नौ प्रतिशतले घटेको छ भने आयात पनि १३ प्रतिशतले घटेको छ। गन्तव्यका आधारमा भारत र चीनतर्फ भएको निर्यातमा क्रमशः ४५ दशमलव दुई प्रतिशत र २१ दशमलव छ प्रतिशतले कमी आएको छ भने अन्य मुलुकतर्फको निर्यात १३ दशमलव दुई प्रतिशतले बढेको छ। जिंक शिट, ऊनी गलैँचा, पार्टिकल बोर्ड, तयारी पोसाक, आयुर्वेदिक औषधिलगायत वस्तुको निर्यात बढेको छ भने सोयाबिन तेल, पाम तेल, पिना, अलैँची, दन्त मञ्जनलगायत वस्तुको निर्यात घटेको छ। त्यसैगरी पेट्रोलियम पदार्थ, रासायनिक मल, स्पंज आइरन, औषधि, हवाइजहाज तथा स्पेयर पार्टपुर्जालगायत वस्तुको आयात बढेको छ भने सवारी साधन तथा स्पेयर पार्टपुर्जा, चाँदी, कच्चा सोयाविन तेल, हट रोल्ड शिट इन क्वाइल, एमएसब्लेटलगायत वस्तुको आयात घटेको छ। निर्याततर्फ सुख्खा बन्दरगाह, जलेश्वर, कैलाली, कृष्णनगर, मेची र त्रिभुवन विमानस्थल भन्सार कार्यालयबाहेक प्रमुख नाकाबाट गरिएको निर्यात घटेको छ। आयाततर्फ सुख्खा बन्दरगाह, जलेश्वर, कृष्णनगर र तातोपानी बाहेक अन्य प्रमुख नाकाबाट भएको आयातमा कमी आएको छ।"
