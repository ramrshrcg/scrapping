शीर्षक,विवरण
"प्रतिपक्षबिनाको संसद्, बलमिच्याइँको डर","नेपालीमा एउटा उखान छ हात्ती लडदा पनि बारीकै नास, हात्ती प्रेम गरे पनि बारीकै नास। यो उखान नेपाली राजनीतिमा ठ्याक्कै मेल खान्छ। दलहरू जतिबेला मिल्छन्, विधिविधान कुल्चने गरिन्छ। दलहरू झगडा गर्दा पनि विधिविधान नै मिच्ने गरिन्छ। यसको पछिल्लो संकेतका रूपमा देखा पर्दैछ प्रतिपक्षबिनाको संसद्। अर्थात्, अब सबै सत्तापक्ष। जनताले कुनै एक दललाई बहुमत नदिएपछि कोही पनि प्रतिपक्षमा बस्न तयार भएनन्। एकएक सिटे नेमकिपा र राष्ट्रिय जनमोर्चाले विपक्षीमा बस्ने निर्णय त गरेका छन्। तर कानुनअनुसार उनीहरूले प्रमुख प्रतिपक्षको हैसियत पाउँदैनन्। प्रमुख प्रतिपक्ष हुन प्रतिनिधिसभामा १० प्रतिशत सांसदहरू हुन जरुरी छ। यसैले संसद् प्रमुख प्रतिपक्ष बिनाको हुने निश्चित छ। प्रतिपक्षको मैदान खालि हुने देखिएको छ। यसैले अब कोही डन्डासहित झन्डा हल्लाउँदै हिँड्लान्। कोही भित्रभित्रै सत्ताको स्वाद लिने होलान्। तर, सबैको एउटै उद्देश्य र लक्ष्य देखियो सरकारभन्दा बाहिर नबस्ने। यसो हुँदा अब जननिर्वाचित थलोमा जनताका पीर, मर्का, दुःख, वेदनाभन्दा सत्ताका गुणगान र स्तुतिमात्रै गाइने हुन् कि ? जनताका आवाज थुनिने, नसुनिने र नबोलिने हुन् कि ? किनकि संसदीय प्रणालीको मान्यता हो बहुमतको सरकार, अल्पमतको प्रतिपक्ष। अर्को पनि मान्यता छ संसद् प्रतिपक्षको। तर, नवनिर्वाचित संसद् प्रतिपक्षबिनाको हुँदा कतै सातो गएको बच्चाजस्तो संसद् हुने त होइन ? २०६३ बाटै सुरु तत्कालीन राजाद्वारा २०५८ जेठ ८ गते विघटन गरिएको प्रतिनिधिसभा जनआन्दोलनको बलमा २०६३ वैशाख ११ मा पुनस्र्थापना भयो। प्रतिनिधिसभाले जेठ ४ गते ऐतिहासिक घोषणापत्र जारी गर्यो र सात दलको सहमतिअनुसार अघि बढ्ने संवैधानिक व्यवस्था गर्यो। २०६३ पुस १ गते (अन्तरिम संविधान) जारी नहुँदासम्म घोषणापत्रकै आधारमा मुलुक चल्यो। पुरानो संविधान निलम्बन गरिएको र नयाँ नबनिसकेको झन्डै ७ महिनाको अवधि मुलुक प्रतिनिधिसभा घोषणापत्रअनुसार चल्यो। त्यतिबेला सात दलको सहमतिअनुसार मात्रै सरकार गठन हुने व्यवस्था गरियो। त्यसयता दलहरू मिल्दा बेलाबेला संविधान, कानुन र ऐन मिचिने गरेका छन्। दलहरू नमिल्दा पनि सबैले संविधान, कानुन कुल्चने प्रवृत्ति छ। यसको उदाहरण हो तत्कालीन नेकपाका प्रधानमन्त्री केपी ओलीले दुईदुई पटक संसद् विघटन गर्न गरेको सिफारिस। संसद् सार्वभौमसत्ताको प्रयोग गर्ने उच्चतम थलो हो। जनताले आफ्ना लागि आफू शासित हुन आफ्ना प्रतिनिधि संसद्मा पठाउँछन्। जनताका आवाज प्रतिनिधिमार्फत व्यक्त हुन्छन् भन्ने मान्यता संसदीय व्यवस्थामा राखिन्छ। आफ्ना लागि कस्तो सरकार बनाउने ? को बाट शासित हुने ? कस्तो ऐन कानुन बनाउने भन्ने कुरा जनताले आफ्ना प्रतिनिधिमार्फत व्यक्त गर्छन्। तर जनताले विश्वास गरेका सबै प्रतिनिधिहरू केवल सत्ता र शक्तिका भोका मात्रै भए भने जनतामा निराशा छाउन सक्छ। प्रचण्डको नगदी कारोबार माओवादी केन्द्रका अध्यक्ष प्रचण्डको एउटै गुनासो हुन्थ्यो मैले एमालेका नेताहरूलाई लाइन लगाएर प्रधानमन्त्री बनाए। तर कसैले पनि मेरो गुन तिरेनन्। हुन पनि २०६४ मा चुनाव हारेपछि माधव नेपाललाई संविधानसभामा ल्याउन प्रचण्डले नै भूमिका खेलेका थिए। जबकि त्यसबेला संसद्मा सबैभन्दा ठूलो दल माओवादी थियो। चुनाव हारेपछि पार्टी महासचिव त्यागेर बसेका नेपाललाई संविधानसभामा (ल्याउन प्रचण्डले नै भूमिका खेलेका थिए। नेपाल संविधानसभा सांसद बने, प्रचण्डको सरकार ढलेपछि प्रधानमन्त्री बने। नेपालपछि एमाले अध्यक्ष झलनाथ खनाल प्रधानमन्त्री बने। खनालका प्रस्तावक प्रचण्ड नै थिए। दोस्रो संविधानसभामा माओवादीको साइज निकै घट्यो, तेस्रो स्थानमा झर्यो। पहिलो र दोस्रो पार्टी कांग्रेस र एमाले मिलेर सरकार बनाए, संविधान बनाउने सर्तमा। कांग्रेसका तत्कालीन सभापति सुशील कोइराला प्रधानमन्त्री बने। दुई दलबीच सहमति थियो संविधान जारी गरेपछि एमाले अध्यक्ष केपी ओलीलाई प्रधानमन्त्री बनाउने। माओवादीसमेतको समर्थनमा २०७२ मा संविधान त जारी भयो, तर कांग्रेस नेतृत्व एमाले अध्यक्ष केपी ओलीलाई प्रधानमन्त्री बनाउन तयार भएन। नयाँ संविधानअनुसार त्यसबेला नयाँ प्रधानमन्त्री चयन गर्नुपर्ने थियो। एमाले अध्यक्ष ओलीलाई प्रधानमन्त्री बनाउन तयार भए, माओवादी अध्यक्ष प्रचण्ड। संसदीय प्रणालीको मान्यता हो बहुमतको सरकार, अल्पमतको प्रतिपक्ष। तर, सबै दल सत्तापक्ष भएकाले संसदमा जनताका आवाज थुनिने, नसुनिने र नबोलिने हुन् कि ? प्रचण्डको प्रस्तावमा ओली प्रधानमन्त्री बने। तर प्रचण्डसँगको सहमतिअनुसार सत्ता छोड्न ओली तयार भएनन्। कांग्रेसको समर्थनमा प्रचण्ड प्रधानमन्त्री बने। प्रचण्डले छोडेपछि कांग्रेस सभापति देउवा प्रधानमन्त्री बने। देउवाका प्रस्तावक पनि ओली नै थिए। देउवा नेतृत्वको सरकारलाई समर्थन गरेकै अवस्थामा प्रचण्डले एमालेसँग २०७४ को आम निर्वाचनमा वाम गठबन्धन गरे। एमाले र माओवादी मिलेर बनेको वाम गठबन्धनलाई झन्डै दुई तिहाइ बहुमत आयो। प्रधानमन्त्रीमा अघि सरे, ओली। ओलीका प्रस्तावक बसे, फेरि पनि प्रचण्ड। लगत्तै पार्टी एकता भयो। ओली र प्रचण्डबीच आलोपालो प्रधानमन्त्री बन्ने सहमति थियो। पार्टी एकतामा दुई अध्यक्षको व्यवस्था गरियो। तर तत्कालीन नेकपामा विवाद चक्र्यो। प्रचण्ड र नेपाल एकातिर, ओली अर्को पक्षमा उभिए। पार्टीभित्र विवाद उत्कर्षमा पुगेकै बेला सहमतिको प्रयास गरियो। प्रचण्डलाई पार्टी सञ्चालनको जिम्मा र ओलीले पाँचै वर्ष सरकारको नेतृत्व गर्ने सहमति बन्यो। उक्त सहमतिपछि ओलीको प्रस्तावमा प्रधानमन्त्री बन्ने प्रचण्डको सपना पूरा भएन। ओलीले पाँच वर्ष एकलौटी सरकारको नेतृत्व गर्ने सहमतिले पनि नेकपाभित्रको विवाद साम्य हुन सकेन। ओलीले प्रचण्डलाई एकलौटी रूपमा पार्टी नेतृत्व दिन नसक्ने अडान राखे। विवादकै बीच ओलीलाई पार्टीबाट हटाउनेसम्मका पहल भए। विवाद चरम उत्कर्षमै पुगेका बेला ओलीले संसद् विघटन गरे। त्यहीबेला सर्वोच्चले एमाले र माओवादी केन्द्रबीचको एकता भंग गरिदियो। एमाले र माओवादी आआफ्नो बाटो लागेपछि प्रचण्ड देउवातिर लागे। देउवालाई प्रधानमन्त्री नियुक्तिको माग गर्दै प्रचण्डहरू सर्वोच्च पुगे। सर्वोच्चको आदेशले देउवा प्रधानमन्त्रीमा नियुक्तिको परमादेश जारी भयो। २०७९ को चुनावपछि देउवाले प्रचण्डलाई प्रधानमन्त्री बनाउने सहमति पालना गरेनन्। जसले पनि सहमति कार्यान्वयन नगर्ने र जसबाट पनि धोखा मात्रै खाएपछि प्रचण्डले यसपटक कांग्रेससँग सर्त राखे नगदमा प्रधानमन्त्री। किनकि प्रचण्डलाई उधारो कारोबार कहिल्यै फापेन। यहीबेला नगदमा प्रधानमन्त्री बनाउन तयार भए, एमाले अध्यक्ष केपी ओली। त्यसैकारण प्रचण्डले चुनावमा भएको गठबन्धन त्यागेर एमालेसँगको सहकार्यको हात अघि बढाए। राष्ट्रपतिबाट प्रधानमन्त्रीमा नियुक्त भए। एमालेसँगको सहकार्यले सबै गुम्ने स्थितिमा पुगेपछि कांग्रेसले पनि प्रचण्डलाई समर्थन जनायो। प्रतिपक्षीविहीन संसद् र संसद्को झन्डै ९८ प्रतिशत विश्वाससहित प्रधानमन्त्री बन्ने सुनौलो अवसर पाए, प्रचण्डले। प्रचण्डलाई अन्तिम मौका प्रतिपक्षबिनाको संसद्, प्रचण्डका लागि अवसर र चुनौती दुवै हो। सिंगो संसद्को विश्वास पाएकाले जनताका पक्षमा काम गर्न सरकारलाई कुनै अप्ठ्यारो हुँदैन। किनकि, झिनामसिना वा प्राविधिक कमजोरीलाई देखाएर विपक्षीको धर्म निर्वाह गर्न सायदै कुनै सांसद वा दल तयार होलान्। तर सँगसँगै चुनौतीका चाङ पनि छन्। सबै दलले विश्वासको मत दिएका कारण प्रचण्डलाई राष्ट्रपतिसभामुखलगायतका अन्य राजकीय पद बाँडफाँटमा समस्या आउने निश्चित छ। किनकि कांग्रेस र एकीकृत समाजवादीले प्रचण्डलाई विश्वासको मत दिनुको राजनीतिक अर्थ छ। उनीहरूले प्रचण्डको दया र मायाभन्दा पनि एमालेको बार्गेनिङ पावर कमजोर बनाउने उद्देश्यले प्रचण्डलाई समर्थन दिएका हुन्। यसकारण, एमालेसँग मात्रै गरिएको शक्ति बाँडफाँटको सहमति कार्यान्वयनमा प्रचण्डलाई अप्ठ्यारो आउन सक्छ। राष्ट्रपति र सभामुखमा कुरा नमिले समर्थन फिर्ता लिन्छु भनेर कांग्रेस र एमाले दुवैको धम्की को सामना प्रचण्डले गर्नु पर्ने हुन सक्छ। यो चुनौतीलाई समन्वयकारी भूमिकामार्फत पार लगाउन सके मात्रै प्रचण्डलाई सहज होला।"
अर्थ भूगोलको दृष्टिमा छिमेक नीति,"विश्व इतिहास केलाउँदा बेलाबखत सैन्य, कूटनैतिक तथा आर्थिक शक्ति र समीकरणहरू परिवर्तन भइरहेको पाइन्छ। कुनै बेला मेसेडोनिया शक्तिशाली बनेर अलेक्जेन्डर द ग्रेट (सिकन्दर) संसार विजय गर्न निस्किए। कुनै बेला मंगोलिया शक्तिशाली भएर चंगिज खान आधा भूगोल राज गरे। बेलायतीहरूले लगभग पूरै संसार राज गरे। यस्ता कैयौं प्रमाणको साक्षी विश्व इतिहास छ। समीकरण परिवर्तन भइरहने क्रममा बलिया तथा शक्तिशाली मुलुकहरूले साना तथा आफूभन्दा कमजोर मुलुकलाई वशभित्र पारिरहेको तथ्य लुकेको छैन। कैयन विश्वशक्ति राष्ट्रहरूका ससाना कमजोर छिमेकी मुलुकहरू पनि परापूर्वकालबाट स्वतन्त्र अस्तित्व बोकेर निरन्तर हिँडिरहेका छन्। निकट छिमेकी र शक्तिशाली राष्ट्रहरूसँग सन्तुलित सम्बन्ध कायम राख्न सफल मुलुकको स्थायित्व र उन्नतिमा दीर्घकालसम्म कमै नकारात्मक असर परेको पाइन्छ। कुनै पनि मुलुकको सार्वभौमसत्ता ठूलो वा सानो हुँदैन। चाहे गोपाल वंशबाट या त शाहवंशबाट नै होस् नेपाल आजसम्म सार्वभौम मुलुकको रूपमा रहिआएको सर्वविदितै छ। कुनै पनि शक्ति राष्ट्रको बशमा पर्नु नपरेको तथ्य छ। नेपालको रोटी र बेटीको सम्बन्ध पृथ्वीको कुनै कुनामा स्थापित गर्न सम्भव भएको छ। सामान्यतया नेपाल र नेपालीलाई कुनै पनि देश तथा नागरिकसँग पारिवारिक, कूटनीतिक र व्यापारिक सम्बन्ध स्थापना गर्न असम्भव छैन भन्दा फरक नपर्ला। छिमेकी मुलुकको भूराजनीति परिस्थितिलाई बेवास्ता गरेर कुनै पनि मुलुकको परराष्ट्र नीति दिगो हुन सक्दैन। परिपक्व परराष्ट्र नीतिका लागि आफ्नो देशको साथै निकट छिमेकी मुलुकहरूको विद्यमान परराष्ट्र नीति, भौगोलिक, जनसांख्यिकीय, सामाजिक, आर्थिक, राजनीतिक र भूराजनीतिक अवस्थालाई पनि ध्यानमा राख्नुपर्छ। कूटनैतिक कौशलता, दक्षता, नैतिकता, निष्पक्षता र इमान्दारिता कुनै पनि देशको परराष्ट्र नीतिको मेरुदण्ड हो। नेपालले आफ्ना निकटतम छिमेकी राष्ट्रहरू भारत र चीनसँग लामो इतिहास र विशिष्ट सम्बन्ध कायम गर्दै आएको छ। अबका दिनहरूमा थप कौशलतापूर्वक अब्बल र सन्तुलित कूटनैतिक सम्बन्ध स्थापना तथा बढोत्तरी गर्नु जरुरी देखिएको छ। आजको २१औं शताब्दीमा सञ्चारले संसारलाई एउटा गाउँजस्तै बनाएको छ। तराई क्षेत्रमा सनातनी वैदिक संस्कृतिसँग भारतको सांस्कृतिक सद्भाव प्रबल छ। हिमाली क्षेत्रमा तिब्बती सांस्कृतिक सद्भाव र बोनबौद्ध संस्कृति प्रबल छ। भौगोलिक विकटताका कारण उत्तरतर्फको सम्बन्ध अलि कमजोर जस्तो देखिन्छ। आजको वैज्ञानिक युगमा भौगोलिक सिमानाले वैदेशिक सम्बन्धमा बाधा पुर्याउँदैन, यद्यपि भूगोलले विशेष महत्त्व राख्छ नै। राणाकालअघि उत्तर र दक्षिण दुवै मुलुकहरूसँग सन्तुलित सम्बन्ध थियो। हाम्रा यी दुई निकटतम छिमेकी राष्ट्रहरूसँग सन्तुलित सम्बन्ध पुनः स्थापना गर्नु हाम्रा लागि महत्त्वपूर्ण र अत्यावश्यक देखिन्छ। नेपालले आफ्ना निकट छिमेकी मुलुकहरू भारत र चीनका सम्बन्धमा कुनै पनि रणनीतिलाई एक अर्को देशसँग सौदा गर्ने औजारको रूपमा प्रयोग गर्नु हुँदैन। अर्को महत्त्वपूर्ण पक्ष नेपाल र भारत वा नेपाल र चीनबीचको सम्बन्धलाई तुलना पनि कहिल्यै गर्नु हुँदैन। दुवै छिमेकीहरूसँग उपयुक्त सन्तुलित, न्यानो र पारस्परिक सम्बन्ध कायम राख्नु आजको आवश्यकता हो। एक अर्काबीच तुलना तथा एकतर्फी सौदाबाजी औजार को रूपमा प्रयोग भएमा अन्ततः नेपाल, भारत र चीनलाई नै हानि पुर्याउँछ। अन्यथा, यसको परिणाम दीर्घकालीन रूपमा नेपालको स्वाधीनता र सार्वभौमसत्तामा मौलिक रूपमा प्रतिकूल हुनेछ । भारत तथा चीनलगायत समस्त एसियाकै शान्ति र उन्नतिमा बाधा पैदा गर्दछ। नेपाल, भारत र चीन मिलेर क्षेत्रीय सुरक्षा, शान्ति र समृद्धिका लागि नियमित संवादमा आधारित नाइस र नाइस्ड मोडल लागू गर्न प्रतिबद्ध हुनुपर्छ। अहिले नेपाल र भारतबीच खुला सिमाना र पूरक सुरक्षा तथा प्रत्यक्ष, अप्रत्यक्ष रूपमा धेरै सूचना संयन्त्रहरू स्थापित छन्। नेपाल र चीनबीच त्यस्तो बलियो सूचना संयन्त्र र सुरक्षा बलले द्विपक्षीय सम्बन्ध स्थापित हुन सकेको छैन। पछिल्लो समय नेपाल र चीनबीचको सम्बन्ध नयाँ उचाइबाट अगाडि बढिरहेको छ। यस सन्दर्भमा नेपालले भारत र चीनसँग सन्तुलित सम्बन्ध कायम गर्न जतिसक्दो चाँडो उच्चस्तरीय संयन्त्रको विकास गरी आफ्नो कूटनीतिक सीप प्रयोग गर्न आवश्यक छ। नेपालले व्यवहारतः भारत वा चीनमाथिको अनावश्यक निर्भरताको भारलाई समेत कम गर्दै जानुपर्छ। दिगो निकट छिमेकी सम्बन्ध स्थापना र अभिवृद्धि गर्न नेपाल, भारत र चीनका लागि दुई चरणको मोडल प्रस्ताव गर्न चाहन्छु। एउटा नेपालभारतचीन समतामूलक मोडेल (नाइस मोडलः नेपाल इन्डिया चाइना इक्विटेबल मोडल) हो। जसले कूटनीतिक सम्बन्धलाई बलियो बनाउँछ। यी निकटतम छिमेकी राष्ट्रहरूको आर्थिक समृद्धिलाई सम्बोधन गर्ने नेपालभारतचीन आर्थिक विकास मोडल (नाइस्ड मोडलः नेपाल इन्डिया चाइना इकोनोमिक डेभलपमेन्ट मोडल) हो। नाइस (नेपालइन्डियाचाइना इक्विटेवल मोडेल) नेपाल, भारत र चीन भौगोलिक रूपमा सहअस्तित्वका लागि बाध्य भएकाले छिमेकी राष्ट्रलाई परिवर्तन गर्न सम्भव छैन। भारत र चीनबीचको चिसो सम्बन्धले सबैभन्दा ठूलो हानि यिनै निकट छिमेकीलाई हुने कुरामा संवेदनशील हुन जरुरी देखिन्छ। बुद्धिमानी कार्य भनेको एकअर्कासँग सबैभन्दा बलियो समतामूलक भाइचारा सम्बन्ध विकास गर्नु हो। जसरी संयुक्त राष्ट्र संघको समतामूलक अस्तित्व छ। त्यसरी नै व्यवहारमा तीन राष्ट्रको समानतावादी अस्तित्व हुनुपर्छ। समान कूटनीतिक सम्बन्ध स्थापनाका लागि तीनै देशका कूटनीतिक अधिकारीहरूलाई नियमित रूपमा एउटै टेबलमा (नाइस टक) ल्याइनुपर्छ। विशेष र अपरिहार्य सम्बन्ध स्थापनार्थ कम्तीमा मासिक वा कुनै निर्धारित आधारमा नियमित संवाद चलोस्। जस्ले त्रिपक्षीय समातामूलक मजबुद सम्बन्ध स्थापन, विकास, र विस्तार भई विनविन अवसर सिर्जना गरोस्। त्रिपक्षीय समातामूलक कूटनीतिक सम्बन्धले तेस्रो मुलुकको अनावश्यक उपस्थिति र चलखेललाई रोक्नु पर्छ। संयुक्त रूपमा राजनीतिक, आर्थिक, रक्षा, शान्ति, अध्यागमन, सुरक्षा, सामाजिक, वातावरणीय, संशाधन गतिशीलता, व्यापार गतिशीलता, सीमापार गतिशीलता, प्राविधिकलगायत बहुआयामिक विकासका पक्षमा कूटनैतिक सहयात्रा बलियो बनाउनु पर्छ। नेपालले आफ्ना निकट छिमेकीहरूसँग न्यानो समतामूलक सम्बन्ध विस्तार गर्न पुलको रूपमा अग्रणी भूमिका खेल्नुपर्छ। कमजोर राष्ट्रहरू सधैं बाह्य शक्तिहरूबाट प्रयोग हुने जोखिममा हुन्छन्। त्यसको असर निकट छिमेकीलाई पहिले पर्नेमा भारत र चीन अनभिज्ञ नहोलान्। दुई शक्तिशाली राष्ट्रको केन्द्रमा रहेको देश पछाडि परेमा छिमेकी राष्ट्रलाई नै नोक्सान हुन्छ। साथै अन्तर्राष्ट्रिय क्षेत्रमा राम्रो सन्देश जाने निश्चित छ। तसर्थ हाम्रा निकट छिमेकी राष्ट्रहरूबीच नाइस मोडेलका रूपमा समतामूलक कूटनीतिक सम्बन्ध अत्यावश्यक देखिन्छ। नाइस्ड (नेपालइन्डियाचाइना इकोनोमिक डेभेलपमेन्ट मोडेल) नेपाल, भारत र चीन भौगोलिक रूपमा अनिवार्य सहअस्तित्व छ। त्यसैले निकट छिमेकी मुलुकबीच आर्थिक समृद्धिका लागि सामूहिक प्रयासको साझा आर्थिक रूपरेखा विकास गर्नु बुद्धिमानी हुन्छ। नाइस्ड (नेपालभारतचीन आर्थिक विकास) मोडलले निकट छिमेकी मुलुकहरूबीच सामूहिक रूपमा विन विनको अवस्था सिर्जना गर्छ। पूर्वाधार विकास, वित्तीय बजार विकास, पर्यटन विकास, प्राविधिक विकास, उत्पादनबजार विकास, र मानव संशाधन (श्रमबजार) सम्बन्धी आर्थिक मामिलाहरूको विकास, विस्तार र स्तरोन्नति गरी यसलाई जित जितको अवस्था सिर्जना गर्न वकालत गर्छ। नाइस्ड मोडेलले वस्तु र सेवाहरूको स्वतन्त्र आवतजावतका साथै सीप, प्रविधि र पुँजी (एसटीसी) सजिलो स्थानान्तरणलाई लक्षित गर्नुपर्छ। नेपालले सर्वप्रथम त्रिपक्षीय फ्युज जडानका लागि आर्थिक अवसर खोजेर समन्वय गर्नुपर्छ। दुई ठूला विश्व आर्थिक शक्तिबीचको सानो छिमेकी देश अभाव र गरिबीको चपेटामा परेको खण्डमा त्यसको नकारात्मक असर छिमेकी राष्ट्रहरूमा पर्छ। यस पक्षमा भारत र चीन पनि समयमै सचेत हुनुपर्छ। पहिलो चरणमा नाइस्ड मोडेल तीनवटा पक्षबाट अगाडि बढ्न सक्छ। पहिलो पक्षः रेलमार्ग, हवाई मार्ग, विद्युतीय केबल वे र एक्सप्रेस वेजस्ता यातायात सञ्जालको विकासमार्फत तीन छिमेकी राष्ट्रहरूले उचित आर्थिक सम्बन्ध स्थापना गरी साझा बजारको विकास गर्न सक्छन्। उपयुक्त प्रविधिको विकास र नेपाल हुँदै भारतचीनबीचको विशाल पूर्वाधार निर्माणले सीमापार व्यापारिक सम्पर्क खोल्न सहज हुन्छ। नेपाललाई बलियो बनाउनका लागि औद्योगिक तथा व्यापारिक सम्बन्धको विकास र विस्तार गर्नु तीनै देशका लागि फाइदाजनक हुनेछ। नेपालमा पनि उद्यमशीलता अभियानको गुणात्मक विकासका लागि यी छिमेकी राष्ट्रहरूले आवश्यक सहकार्य गर्नु जरुरी छ। दोस्रो पक्ष ः तीन अर्ब जनसंख्यालाई लक्षित गरी त्रिपक्षीय पर्यटन प्रवद्र्धन यस त्रिपक्षीय सम्बन्धको अर्को महत्त्वपूर्ण आर्थिक रणनीति हुन सक्छ। भारतबाट जनकपुर, पशुपतिनाथ, गोसाइँकुण्ड, मुक्तिनाथलगायत धेरै तीर्थस्थल तथा चीनबाट आएका बौद्धनाथ, स्वयम्भू, लुम्बिनीलगायतका तीर्थस्थलमा हिन्दू वा वैदिक तीर्थयात्री भएकाले नेपालले ठूलो संख्यामा पर्यटक भित्र्याउन सकेको छैन। उपयुक्त पूर्वाधार र पर्यटकीय स्थलहरूको निर्माण गरेर नेपालले देशलाई व्यापार सम्मेलन केन्द्र, मनोरञ्जनात्मक बिदाको गन्तव्य र मनोरञ्जनात्मक पर्यटकीय गन्तव्यको रूपमा विकास गर्न सक्छ। तीन देशबीचको न्यानो धार्मिक सम्बन्ध र ल्हासाकाठमाडौं, लुम्बिनीगया, अयोध्याजनकपुर र काशीपशुपतिनाथमुक्तिनाथकैलाश पर्यटन सञ्जालको उचित विकासले छिमेकीहरूबीच ठूलो आर्थिक अवसर सिर्जना गर्न बेर लाग्दैन। तेस्रो पक्ष ः नेपालले नेपाल र सामुद्रिक सम्पर्कको सीधा पारवहन मार्गको विकास गर्ने सम्बन्धमा तीन देशबीचको आर्थिक र कूटनीतिक सम्बन्धलाई अगाडि बढाउनुपर्छ। छिमेकीसँग विशेष सम्बन्ध कायम गरी द्रुत यातायात वा समुद्री तथा तेस्रो मुलुकसँग सीधा सञ्जाल निर्माण नगरी नेपाल समृद्ध हुन सक्दैन। यदि हामीले नाइस र नाइस्ड मोडल स्थापना र अभ्यास गर्न सक्छौं। तीनै साझेदार देशहरूले धेरै फाइदाहरू लिन सक्छन्। यस क्षेत्रमा शान्ति र सुरक्षा कायम गर्न तथा कुनै पनि पुराना र अव्यावहारिक सन्धि वा सम्झौताहरू सधैं निश्चित समीक्षा र सुधारका विषयहरू हुन्। समसामयिक अवस्थाका लागि बनाइएका पुराना सन्धिसम्झौताहरू समयसँगै परिवर्तन भएको हुन सक्छ। अहिले अव्यावहारिक देखिएमा सुधार गर्न पछि पर्नु हुँदैन। परराष्ट्र नीति र कूटनीतिक विज्ञहरूको सहयोगमा नियमित वार्ता (नाइस टक)का खुला राख्नुपर्छ। सामान्य अवस्थामा आफ्नो देशको आर्थिक, सामाजिक, राजनीतिक, प्रशासनिक वा अन्य कुनै मामिलाको नाममा अर्को देशको सहयोग लिनु सधैं प्रतिकूल हुन्छ। बाह्य मुलुकको सहयोग लिइरहनु भनेको आफ्नो देशको बारेमा गोप्य जानकारी (कन्फिडेन्सियलिटी) दिनु हो। आफ्नै देशको कमजोरीलाई प्रहार गर्ने तथा चलखेल गर्ने मौका दिनु पनि हो; जुन सार्वभौम मुलुकको हितमा हुँदैन। बारम्बार विदेशीसँग सहयोग मागिरहनुभन्दा निकट छिमेकी मुलुकहरूसँगको सहकार्यलाई नेपालले प्राथमिकतामा राख्नुपर्छ। छिमेकी राष्ट्रहरू र उनीहरूका नागरिकको शान्ति, सुरक्षा तथा गोपनीयतालाई खतरामा पार्ने खराब काम तथा गतिविधिलाई रोक्न हामी सधैं चनाखो र इमान्दार हुनुपर्छ। नेपाललाई प्रयोग गरी तेस्रो राष्ट्रले कुनै छिमेकी देशको हानि हुन सक्ने अवस्थामा शून्य सहनशीलता अपनाउन सक्नु पर्छ। नजिकका छिमेकी राष्ट्रहरू बीचमा सुमधुर सम्बन्धको लागि तेस्रो देशको अनावश्यक उपस्थिति सधैं घातक हुन्छ। प्रत्येक देशले आफ्नो हितका लागि मात्रै कूटनीतिक अभ्यास गर्छ। तेस्रो मुलुकले पहिलो र दोस्रो नजिकका छिमेकी मुलुकलाई जस्तो प्रभाव परे पनि आफ्नो फाइदाको लागि मात्र अभ्यास गर्छन्। नजिकका छिमेकीहरूबीचको सम्मानजनक र शान्तिपूर्ण सम्बन्ध कायम राख्ने जिम्मेवारीहरू पनि निकट छिमेकी देशहरूकै हो। दुई देशबीचको तनाव, द्वन्द्व र युद्ध भएमा पहिलो पीडित विनाश हुने सीधा आफ्नै नागरिकहरू र निकट छिमेकीहरू हुन् र फाइदा तेस्रो मुलुकले लिने हो। रूसयुक्रेन युद्धको हालैको घटनालाई लिने हो भने सबैभन्दा बढी पीडित युक्रेन, रूस र नजिकका छिमेकी मुलुकमा परेका छन्। सम्पूर्ण युरोप पनि ऊर्जा संकट, मुद्रास्फीति तथा नकारात्मक परिणाम र खतराबाट ग्रस्त छन्। फाइदाहरू टाढाबाट हतियार र ऊर्जा आपूर्तिकर्ताहरूमा गएको छ। यदि हामीले इतिहासलाई फर्केर हेर्यौं भने, यस्ता प्रमाणका धेरै घटनाहरू भेट्ने छौं। तसर्थ सरकारले निकटका छिमेकी राष्ट्रहरू नेपाल, भारत र चीन मिलेर क्षेत्रीय सुरक्षा, शान्ति र समृद्धिका लागि नियमित संवादमा आधारित नाइस र नाइस्ड मोडल लागू गर्न गम्भीर रूपमा प्रतिबद्ध हुनुपर्छ। अझ गम्भीरताका साथ, नाइस साझेदारहरूले क्षेत्रीय शान्ति र सुरक्षा, क्षेत्रीय विकास र समृद्धि, बसाइँसराइ र श्रम गतिशीलता, संयुक्त बजार र व्यावसायिक लाभ तथा स्थिरता र स्वाभिमानप्रति समर्पण र संवेदनशील बन्नुपर्छ। अन्तर्राष्ट्रिय बजारको हतियार उद्योग, विनाशकारी युद्ध, विभाजन र शासकको लागि ढोका बन्द गर्नु पर्छ। उदीयमान छिमेकी शक्ति राष्ट्रहरूले हतियार र बमको आधारमा विनाशबाट युद्ध जित्न लगानी होइन। विश्व शान्ति र समृद्धिका लागि लगानी गर्न नेतृत्व लिनु पर्छ। काफ्ले, फिनल्यान्डको तुर्कु युनिभर्सिटीमा आर्थिक भूगोलमा विद्यावारिधि शोधकर्ता हुन्।"
राष्ट्रनिर्माताको सम्मान,"५२ वर्षको उमेरमा नै बितेका रहेछन् पृथ्वीनारायण शाह त ! मुखबाट अनायास निस्कियो। केही दिनअघिदेखि नै पृथ्वीनारायणको जीवनीमा घोत्लिरहेको थिएँ। पेसाले मनोचिकित्सक अर्थात् मानवमनको अध्येताम। मनमा केही भावना या मस्तिष्कमा केही विचार नभइकन जिभ्रो चिप्लिँदैन भन्ने दर्शन हो मनोविज्ञानको। त्यसैले अनायास नै त फुत्किएको हैन होला त्यो वाक्य। ४० काटेको म। अवचेतन मनभित्र रहेको युवा उमेर अनि त्यस समयमा हासिल गर्न सक्नुपर्ने लक्ष्य, त्यो बेलामा देश अनि समाजप्रतिको कर्तव्य आदि विषयप्रतिको द्वन्द्वभाव। हृदयभित्र रहेको राष्ट्रनिर्माता पृथ्वीनारायण शाहप्रतिको सम्मानभावको संयुक्त अभिव्यक्ति थिए सायद ती शब्द। हुन पनि हो, १७७९ मा जन्मिएका पृथ्वीले १८३१ सालमै धर्तीबाट बिदा लिइसके। २० वर्षको उमेरमा राजा बनेका उनले ३२ वर्षको छोटो शासनकालमा हासिल गरेका उपलब्धि अनि गरेका योगदानलाई कदापि नजरअन्दाज गर्न मिल्दैन। स्वास्थ्य विज्ञानले ठूल्ठूला उपलब्धि अनि प्रगति हासिल गरिसकेको आजको समयमा ५२ वर्ष भनौं या आधा शताब्दीको आयु त निक्कै नै छोटो हो। तर त्यत्ति छोटो जीवनकालमा उनले लिएको शत्संकल्प अनि सुरुआत गरेर आधाभन्दा बढी नै पूर्णतामा पुर्याइसकेको अभियानलाई कम आँक्न मिल्दैन। अहिले हामीले पाएको नेपालरूपी राष्ट्र नै त्यही आधा शताब्दी जीवनको तपस्याको प्रतिफल नै हो। हुन त कतिपय क्रान्तिकारी विद्वान्हरू उनलाई राष्ट्रनिर्माता मान्न अझै तयार छैनन्। उनलाई राज्यविस्तारक, क्रूरशासक या आततायीका रूपमा अवतरित गर्न खोज्नेहरू पनि नभएका होइनन्। तर त्यस समयको ऐतिहासिक परिस्थितिको वस्तुगत यथार्थतर्फ आँखा चिम्लिएर कुनै निचोडमा पुग्न सकिँंदैन। अनि खालि त्यो बेलाका राजाहरूले अवलम्बन गर्ने प्रक्रियामा रुमल्लिएर त्यो संघर्षबाट आजको समयमा प्राप्त यो महान् प्रतिफल बेवास्ता गर्न पनि त मिल्दैन। विश्वको इतिहासलाई हेर्दा नै कुनै पनि राष्ट्रको निर्माण युद्ध नभइकन अनि बिनारक्तपात भएको उदाहरण नै छैन भने पनि हुन्छ। फेरि, तीन सय वर्षअघिको परिवेशलाई आजको समयसँग तुलना गर्न खोज्दा कत्तिको वस्तुपरक होला ? आज पनि आफ्नो राष्ट्र बनाउने या जोगाउने भनेर युद्ध नै त भइरहेका छन्। युक्रेन, प्यालेस्टाइन आदिको उदाहरण हाम्रै आँखाअगाडि नै छैनन् र ? दैनिक टेलिभिजन अनि पलप्रतिपल अनलाइनमा तिनै दृश्य झुल्किने गरेका छैनन् र ? ती युद्ध सफल भएर राष्ट्र बन्न सके भने ती देशका इतिहासहरूले ती युद्धवीरलाई सम्मान गर्न कञ्जुस्याइँ गर्लान् त ? अनि हामी नेपालीमात्र किन यति बिघ्न कृतघ्न बन्ने ? पृथ्वीनारायणलाई उनको भागको सम्मान किन नदिने ? उनकै शब्दमा साना दुःखले आर्जेको मुलुक होइन यो। पिता नरभूपालले हार खाएको नुवाकोट दोस्रो प्रयासमामात्र गाभ्न सके उनले गोरखामा। उनले तीनपटकको कठिन प्रयासमा कीर्तिपुर, थुप्रै कूटनीतिक अभियान चालेपछि मात्र मकवानपुर, सामदामदण्डभेद सबै लगाए। चौकोट, पनौती, बनेपा, नाला, खड्पु, साँगा आदि काठमाडौं वरिपरिका ससाना राज्य जिते उनले। पृथ्वीनारायणले थालेका एकीकरणको महाअभियानको आधारमा उनलाई राष्ट्रनिर्माताको रूपमा सम्मान गर्नु नेपालीको परम कर्तव्य हो। भादगाउँ, पाटन, कान्तिपुरजस्ता मल्ल राजाको भाइभाइमा बाँडिएका काठमाडौंका राज्य अन्ततोगत्वा एउटै देशमा जोडे उनले। १८२५ सालमा ४६ वर्षको उमेरमा काठमाडौंलाई बृहत् देशको राजधानीका रूपमा स्थापित गरे उनले। जन्मभूमि भनौं या साबिक देशभन्दा आफूले कष्टसाथ युद्धमा जितेको राज्यलाई राजधानी मानेर त्यहीँको नेवा संस्कृतिलाई बिना हिच्किचाहट अंगीकार गर्ने पृथ्वीलाई विस्तारवादी या सामन्ती भन्न कसरी मिल्ला ? अलिकति चिन्तन गर्नुपर्ने विषय होइन र ? पृथ्वीनारायणले त्यो एकीकरण अभियान नचालेका भए के हुन सक्थ्यो त ? तत्कालीन क्षेत्रीय परिवेशका आधारमा सम्भावित परिदृश्यहरूको आकलन गरौं त। इस्ट इन्डिया कम्पनी खोलेर भारत छिरेका बेलायती साम्राज्यवादी भारतलाई आफ्नो उपनिवेश बनाउन तम्तयार थिए। तिनले नेपालका बाइसे, चौबिसे आदिका रूपमा छरिएका करिब ५४ राज्यलाई एकएक गरी निल्ने नै थिए। इसाई, इस्लामी धार्मिक कट्टरपन्थीहरू धर्मप्रचार भनौं या जबर्जस्ती धर्मान्तरणको अभियानमा लागिरहेको समय थियो त्यो। सनातन धर्मावलम्बी हिमवत्खण्डको प्राचीनभूमि नेपाल पृथ्वीनारायणको अभियानमा एउटै देशरूपी मालाका रूपमा उनिन सकेको भए हाम्रो प्राचीन सभ्यता, सनातन संस्कृति अनि हिन्दू राष्ट्रको परिचय उहिले नै खोसिइसकेको हुने थियो। पृथ्वीनारायणले थालेका एकीकरणको महाअभियानको आधारमा उनलाई राष्ट्रनिर्माताको रूपमा सम्मान गर्नु नेपालीको परम कर्तव्य हो। उनलाई त्यस कार्यका लागि प्रोत्साहित गर्ने गुरु गोरखनाथ, त्यस अभियानमा उनलाई साथ दिने कालु पाँडेजस्ता सेनापति, बिसे नगर्चीजस्ता नागरिक पनि सम्मानका बराबर हकदार हुन्। उनले दिएका दिव्योपदेशको संग्रह त आजपर्यन्त सान्दर्भिक नै छ। अतः उनको ५२ वर्षे जीवनचरित्र नेतायुवाका लागि अवश्य नै प्रेरणादायी हुनेछ।"
आफ्नो सहर आफैं बनाऊँ,"अचानक मेरो मोबाइलको घण्टी बज्यो। फोन एसिया मानव अधिकार तथा सांस्कृतिक विकास मञ्चका केन्द्रीय उपाध्यक्षको रहेछ। उहाँले कोरियाबाट आउनुभएका राष्ट्रियसभा सांसद ली स्याङघियोन र व्यापारीहरूलाई स्वागत गर्न एयरपोर्ट जानुपर्छ है भन्नुभयो। साथमा संस्थाका संस्थापक अध्यक्ष सिद्धिचन्द्र बराल पनि आउनु हुने खबर पाइयो। कोरियाबाट आउने पाहुनालाई अंग्रेजी बोल्न नआउने हुँदा सिद्धि सरले कोरियाली भाषामा उहाँहरूलाई सहजीकरण गर्नुहुने कार्यक्रम तय भएको रहेछ। हामी पाहुनालाई लिन एयरपोर्ट गयौं। करिब एक घण्टा प्लेन डिले भएपछि उहाँहरू आइपुग्नुभयो। स्वागत पछि हामीहरू आआफ्नो घर फक्र्यौं। उहाँहरू भने नगरपालिका र उद्योग वाणिज्य संघमा पनि बैठकका लागि जानुभयो। बेलुकी पाहुनासँग डिनरको कार्यक्रम रहेकाले हामी एसिएन फोरमका सबै सदस्य पोखराको डुंगा रेस्टुरेन्टमा पुग्यौं। त्यहाँ जाने क्रममा बाटैभरि म सोच्दै गएँ कि यति ठूलो देशका सांसद र व्यापारीहरू हामीसँग बोल्ने हुन् कि होइनन्। तर त्यहाँ पुगेपछिको अवस्था आफ्नो सोचभन्दा नितान्त फरक पाएँ। उमेरले झन्डै ६५ नाघेका र कपाल सेतै फुलेका भए पनि जोस जाँगर र बोली भने मानौं २५, २६ वर्षको युवाको जस्तो रहेछ। उहाँले कोरियाली भाषामा भन्दै बोल्दै जानुभयो, सिद्धिचन्द्र बराल सरले हामीलाई नेपालीमा बुझाउँदै लग्नुभयो। उहाँले भन्नुभएका कुराले साह्रै नै मन छोयो। हेर्नुस् म तीन पटक नेपाल आइसकें। तर यहाँ केही परिर्वतन भएको पाइनँ। न बाटोको विकास भएको छ। केवल हिमाल छोपिने गरी बनेका घरहरू र जथाभावी फालिएका फोहोर र प्लास्टिकहरू यत्रतत्र देख्न पाइन्छ। हेर्नुस् तपाईंहरू साहै्र भाग्यमानी हुनुहुन्छ। मानौं स्वर्गको एक टुक्रा भगवान्ले नेपालमा ल्याएर राखेको जस्तो लाग्छ। त्यसमाथि पनि पोखरा त झनै सुन्दर ठाउँ छ। यो सुन्दरतालाई तपाईंहरूले नै जोगाउनु पर्छ। वातावरण जोगाउनु भनेको ठूलो करा हो। अहिले जलवायु परिवर्तन र अन्य विभिन्न कारणले गर्दा विश्वकै वातावरण बिगिँ्रदै गएको छ। यसै कारण वातावरण संरक्षण विश्वकै लागि एउटा ठूलो चुनौती बनेको छ। विश्वका वातावरणविद्हरू वातावरण जोगाउने अभियानमा लागिपरेका छन्। त्यसैले नेपालीले पनि आफ्नो देशको वातावरण संरक्षणमा आफूले नै चासो दिनुपर्छ। नेपालमा धेरै नदीहरू छन्। त्यसमा बग्ने पानीमा ढल मिसाएर दूषित बनेका छन्। यसलाई प्राकृतिक स्रोतहरूलाई सबै मिलेर जोगाउनुपर्छ। तपाईंहरूले नगरे अब कसले गर्ने ? तपाईंहरूले नसके अबका पिँढीले सिक्न पाउने छैनन्। आफ्नो सहरलाई सफा र सुन्दर बनाउने कुरा आफ्नै हातमा भर पर्छ, उहाँले भन्नु भएका यी कुरा साह्रै चित्त बुझ्यो। हाम्रो नेपाल साँच्चै प्रकृतिको खानी हो। यहाँको प्राकृतिक सुन्दरता र राम्रो वातावरणले विदेशी पर्यटकलाई पनि लोभ्याउने गर्छ। पानी पृथ्वीमा रहेका प्राणी र वनस्पति जगत्का लागि अति आवश्यक तŒव हो। यस बिना जीवनको कल्पनासमेत गर्न सकिन्न। पानीको सदुपयोगले समुदायको खानेपानीको आवश्यकता मात्र पूरा नगरी आयआर्जनलगायत जीवनका अन्य पक्षमा पनि योगदान गर्छ। त्यसैले पानीका स्रोतहरूलाई दूषित हुनबाट जोगाएर यसको संरक्षण गर्दै उपलब्य पानीको यथाशक्य सदुपयोग गर्दै जानुपर्छ। वातावरण संरक्षण हामी सबैको दायित्व हो। आफू बस्ने ठाउँ वरपर सधैं सफासुग्घर राख्ने बाने बसाल्नुपर्छ। हरेकले यही आचरण लिएमा टोल, गाउँ, सहर हुँदै सम्पूर्ण देशको वातावरण स्वच्छ हुँदै जान्छ। त्यसैले हामी सबै मिलेर आफ्नो गाउँसहरलाई आफैं सुन्दर र स्वच्छ बनाउँ। कुनै पनि कामका लागि सरकारको मात्र मुख ताक्ने प्रवृत्ति हटाएर सबैले आफ्नो कर्तव्यबोध गरेमा मात्र देशले विकास र समृद्धिको गति लिनेछ।"
गजेन्द्र राई बने म्यान अफ द गोरखा,"गोरखा : नेपाली सेनाका गजेन्द्र राई यस वर्षको म्यान अफ द गोरखा घोषित भएका छन्। दौडेर राजा बन्ने परम्पराको सम्झनामा पृथ्वीजयन्तीका दिन गोरखामा आयोजित दौड जितेर राई म्यान अफ द गोरखा बन्न सफल भएका हुन्। द्रव्यशाहले राज्यभिषेक गरेको पस्लाङ चौतारादेखि पृथ्वीनारायण शाहले राज्यभिषेक गरेको गोरखा दरबारसम्मको आठ किलोमिटर दौड ३० मिनेट ६ सेकेण्डमा पूरा गरी राई म्यान अफ द गोरखा बन्न सफल भएका हुन्। उनलाई जिल्ला समन्वय समिति गोरखाका प्रमुख मोहनबहादुर थापाले द्रव्यशाहको पगरीसहित उनको समयको पोशाक पहिर्याएर सम्मान गरिएको थियो। उनलाई द्रव्यशाहको पोशाकमा गोरखा महोत्सव मूल आयोजक समितिले झाँकी, र्यालीसहित बजार परिक्रमा गराउने कार्यक्रम रहेको दौडका आयोजक गोरखा उद्योग वाणिज्य संघका महासचिव प्रकाशचन्द्र श्रेष्ठले जानकारी दिए। त्यस्तै म्यान अफ द गोरखा दौड ३० मिनेट ५७ सेकेण्डमा पूरा गरी नेपाली सेनाकै मोहनदेव जोशी द्वितीय भएका छन्। नेपाली सेनाकै टंक कार्कीले ३१ मिनेट १३ सेकेण्डमा सो दौड पूरा गरी तेस्रो स्थान हासिल गर्न सफल भएका म्यान अफ द गोरखा दौडका संयोजक चन्दनबाबु खत्रीले जानकारी दिए। सशस्त्र प्रहरी क्लवका राजेन्द्र तामाले ३१ मिनेट ३५ सेकेण्डमा र गोरखा नगरपालिकाका नवराज गुरुङले ३३ मिनेटमा दौड पूरा गरी सान्त्वना स्थान हासिल गर्न सफल भएका खत्रीले बताए। दौडमा १६ जना सहभागी थिए। म्यान अफ द गोरखा हुने राईलाई गोरखा महोत्सव मूल समारोहमा प्रधानमन्त्री पुष्पकमल दाहालबाट ३० हजार नगद, मेडल र प्रमाणपत्रसहित पुरस्कृत गरिने उनले बताए। त्यस्तै दोस्रो हुनेलाई नगद २० हजार, मेडल र प्रमाणपत्र, तेस्रो हुनेलाई १० हजार नगद, मेडल र प्रमाणपत्र र सान्त्वनालाई नगद पाँचहजार मेडल र प्रमाणपत्रले पुरस्कृत गरिने उनले बताए।"
हुसेन तलत सर्वोत्कृष्ट खेलाडी,"काठमाडौंः विराटनगर सुपर किङ्ग्सका हुसेन तलत नेपाल टी २० लिगका सर्वोत्कृष्ट खेलाडी घोषित भएका छन्। पाकिस्तानी क्रिकेटर तलतको अल राउन्ड प्रदर्शनमा विराटनगर फाइनलसम्म पुगेको थियो। तलतले बलिङतर्फ १० विकेट र ब्याटिङमा तीन सय ६७ रन बनाएका थिए। उनले पाँच लाख रुपैयाँ प्राप्त गर्नेछन्। नाइट्सका अविनाश बोहरा बलर घोषित भएका छन्। काठमाडौं प्ले अफसम्म पुग्दा अविनाशले १९ विकेट लिएका थिए। यस्तै, फार वेस्टर्न युनाइटेडका कप्तान हस्मतुल्लाह शाहिदी उत्कृष्ट ब्याटर घोषित भएका छन्। उनले चार सय रन बनाएका थिए। विधागत उत्कृष्ट शाहिदी र अविनाशले जनही दुई लाख ५० हजार प्राप्त गर्नेछन्। विराटनगरका सूर्य तामाङ इमर्जिङ खेलाडी बनेका छन्। उनले नेपाल टी २० लिगको पहिलो संस्करणमा १२ विकेट लिएका थिए। सूर्यले एक लाख ८० हजार रुपैयाँ प्राप्त गर्नेछन्।"
लप्सीफेदीको सबस्टेसन सार्न सकिँदैन,"काठमाडौं : नेपाल विद्युत् प्राधिकरणले काठमाडौंको शंखरापुर नगरपालिका३ स्थित बोजिनीमा स्थानीय प्रभावितहरूको जायज मागलाई सम्बोधन गरी लप्सीफेदी सबस्टेसनको निर्माण अगाडि बढाइएको प्रस्ट पारेको छ। निर्माणस्थलको जग्गा अधिग्रहणमा जग्गाधनीले मुआब्जा तथा क्षतिपूर्ति बुझेको, सम्पूर्ण कानुनी प्रक्रिया पूरा गरिएको छ। हाल छनोट गरिएको स्थान नै सबैभन्दा उत्तम रहेको प्राधिकरणले जनाएको छ। सोहीअनुसार प्रसारण लाइन र सबस्टेसन निर्माणका लागि बोलपत्र स्वीकृत भई ठेक्का सम्झौता गरी काम भइरहेकाले अहिले आएर सबस्टेसन अन्यत्र सार्न नसकिने प्राधिकरणले प्रस्ट पारेको छ। तामाकोसी तथा सुनकोसीका सहायक खोलाहरूमा निर्माण भएका तथा हुने आयोजनाको विद्युत् काठमाडौं उपत्यकामा ल्याउन र स्थानीय रूपमा आपूर्ति लप्सीफेदीमा ४००२२०१३२११ केभी सबस्टेसन निर्माण गर्न लागिएको हो।"
साटिएन भारु नोट,"काठमाडौं : प्रतिबन्धित भारु पाँच सय र एक हजार दरका सटही नभएका ८ करोड १० लाख नेपाली रुपैयाँ थन्किएको आधा दशक बितिसक्यो। तर अझै सटही हुन सकेको छैन। यता भारतीय सुप्रिम कोर्टले गत पुस १८ गते ५ सय र हजार दरका भारु नोट अमौद्रिकीकरण गर्ने तत्कालीन सरकारले गरेको निर्णय सही भएको फैसला सुनायो। नोटबन्दीविरुद्ध सर्वोच्च अदालतमा दायर भएका ५४ वटा रिटमाथि पाँच न्यायाधीशको इजलासले फैसला सुनाएको थियो। उक्त फैसलापछि नेपालमा भएको भारु नोट सटही नहुने आम बुझाइ छ। तर नेपाल राष्ट्र बैंकले भने प्रणालीमा रहेको भारु नोटबारे भारतलाई जानकारी गराइसकेको र पटकपटक पहल गरेकाले उक्त नोट सटही हुने दाबी गरेको छ। यस्तै, अमौद्रिकीकरण भएका सटहीका लागि डेडलाइन कटिसकेपछि पनि सटही भएको उदाहरण दिँदै नेपाल राष्ट्र बैंकका सहप्रवक्ता नारायणप्रसाद पोखरेलले भने, सुप्रिम कोर्टले भारत सरकारको निर्णय ठीक भनेको हो। तर राष्ट्र बैंकसँग भएका अमौद्रिकीकरण भएका नोट भारतले छापेको उनीहरूकै सम्पत्ति हुन्। उनीहरूले साट्नै पर्ने हो।, सरकार, केन्द्रीय बैंक, परराष्ट्र स्तरबाट, मन्त्रीदेखि प्रधानमन्त्री, गभर्नर स्तरबाट पहल भइरहेको र आगामी दिनमा पनि पहल गरेर ती नोट जसरी पनि सटही हुने उनले विश्वास दिलाए। करिब डेढ वर्षअघि कतारी केन्द्रीय बैंकले चौथो र पाँचौं संस्करणमा प्रिन्ट भएका मुद्रालाई हटाएको थियो। कतारमा वैदेशिक रोजगारमा गएका नेपालीहरूले उक्त नोट नेपालमा रेमिट्यान्स पठाउने गर्छन्। यसैले पनि यस्ता खालका नोट नेपालको रिजर्भमा थिए। सोही क्रममा उताबाट पठाएको र राष्ट्र बैंकको रिजर्भमा उक्त संस्करणका नोट ३५ मिलियन कतारी रियल स्टक रहेको थियो तर यसको अवधि कटे पनि राष्ट्र बैंकले सटही गरेको सहप्रवक्ता पोखरेलले जानकारी दिए। जबकि उनीहरूले चलनचल्तीबाट हट्छ भनेर उद्घोष गरेको थियो। तर यस्तो उद्घोष गरेपछिको मितिमा पनि हामीले साट्न सफल भयौं, उनले भने। त्यसकारण भारतको सुप्रिम कोर्डले मुद्रा अमौद्रिकीकरणको निर्णय सही भनेर फैसला गरे पनि हामीसँग भएका ८ करोड १० लाख रुपैयाँबराबरको नोट सटही गर्नेमा ढुक्क हुन अनुरोध गरे। उक्त नोट सटहीका लागि राष्ट्र बैंकको गभर्नरले रिजर्भ बैंक अफ इन्डिया (आरबीआई) को गभर्नरलाई भन्नदेखि भारत भ्रमणमा गत पुसमा गएका प्रधानमन्त्री शेरबहादुर देउवालाई समेत अनुरोध गर्न भनिएको थियो। यसरी केन्द्रीय बैंकले सटही गर्न प्रयास गरेको छ। भारतीय अदालतले नोट सटही नै नगर्ने भनेको छैन। नोट छाप्ने आरबीआईले छापेको नोट नेपालसँग छ। यो जसरी पनि साटिन्छ। हामी माग गरिरहन्छौं। साटिँदैन भनेर हामी ब्रिकेट बनाउँदैनौं। केन्द्रीय बैंकसँग भारु ५ सय दरको नोट ३ करोड ४० लाख ७३ हजार ५ सय भारतीय रुपैयाँ केन्द्रीय बैंकको स्टोरमा छ। यस्तै, हजार दरका नोट १ करोड ६५ लाख ५२ हजार भारतीय रुपैयाँ छ। उक्त दुवै दरका नोट गरेर नेपालसँग ५ करोड ६ लाख २५ हजार ५ सय भारु रहेको नेपाल राष्ट्र बैंकका सहप्रवक्ता पोखरेलले जानकारी दिए। उक्त भारु नोटको इक्विभ्यालेन्ट नेपाली रुपैयाँमा ८ करोड १० लाख ८ सय हुन्छ। उक्त रकमबराबरको भुक्तानी केन्द्रीय बैंकले गरिसक्यो। यसकारण सो रकमको सटही नपाए मुलुकलाई घाटा हुन्छ। भारत सरकारले विसं २०७३ कात्तिक २३ गते मंगलबार मध्यरातदेखि लागू हुने गरी भारतीय रुपैयाँ पाँच सय र एक हजार दरका नोट प्रयोगमा प्रतिबन्ध लगाएको थियो। भारतका प्रधानमन्त्री नरेन्द्र मोदीले कालोधन, भ्रष्टाचार र नक्कली नोटका कारण उत्पन्न समस्या हल गर्न यस्तो प्रतिबन्ध लगाएका थिए। भारतले आफ्नो मुलुकका नागरिककदेखि छिमेकी मुलुक भुटानका नागरिकसँग भएको यस्तो नोटलाई तोकिएको समयभित्र सटही गर्यो। तर नेपालको भने आधा दशक हुदाँसम्म पनि कुनै चासो दिइएको छैन।"
मानसरोवर माउन्टेन फ्लाइटको तयारी,"नेपालगन्ज :माउन्टेन फ्लाइटमा रमाउनेहरूका लागि खुसीको खबर छ। कैलाश मानसरोवरको यात्रा गर्न चाहनेका लागि नेपालगन्जकैलाश मानसरोवर माउन्टेन फ्लाइटको रूपमा नयाँ पर्यटकीय गन्तव्य थप्ने प्रयास भइरहेको छ। आगामी माघ १५१७ गतेसम्म नेपालगन्जमा आयोजना हुने वेस्टर्न ट्राभल मार्टको दोस्रो संस्करणको अवसर पारेर चीनको कैलाश मानसरोवर हवाई उडानको तयारी गरिरहेको नाट्टा बाँकेका अध्यक्ष श्रीराम सिग्देलले बताए। मार्ट व्यवस्थापन समितिका संयोजक सिग्देलले भने, मार्टमा सहभागी भारतीय टुर अपरेटर र नेपालका पर्यटन व्यवसायीलाई सहभागी गराई कैलाश मानसरोवर दूरदर्शनका लागि प्रयासरत छौं। नागरिक उड्डयन प्राधिकरण (क्यान)को सहमति हुनासाथ यसले सार्थकता पाउनेमा हामी विश्वस्त छौं। नेपालगन्जबाट मानसरोवरका लागि माउन्टेन फ्लाइट हुँदा हुम्लाका दूधेदह, लडेदह, चाङला हिमाल, चुवाखोला, रल्लिङ गुम्बा, पञ्चमुखी, यालवाङ गुम्बा, लिमी भ्याली, लाप्चाबाट मानसरोवर र कैलाशको दृश्यावलोकन गर्न सकिनेछ। यो रुटमा यसअघि पनि परीक्षणको रूपमा माउन्टेन फ्लाइट भइसकेको छ। मानसरोवरसँगै हामी त रारा, फोक्सुन्डोका साथै कर्णालीको काञ्जिरोवा हिमाल, सिस्ने हिमाल, चंखेली हिमाललगायतको क्षेत्रको पनि अवलोकन गराउन खोजिरहेका छौं, अध्यक्ष सिग्देलले भने, क्यानले अनुमति दिएमा हामी उडान भर्ने तयारीमै छौं। भारतीय पर्यटकलाई लक्षित गरेर मार्टकै अवसरमा यो सेवा सुरु हुन्छ। बुद्ध एयर पनि मानसरोवर माउन्टेन फ्लाइट गर्न इच्छुक देखिएको छ। हामीसँग भएको ७० सिटे जहाजमा उडान भर्न तयार छौं। अनुमतिको प्रक्रिया पूरा भयो र चार्टर्डबापत लाग्ने शुल्क पाउनेबित्तिकै बुद्ध एयरले उडान भर्छ, बुद्ध एयरका नेपालगन्ज स्टेसन प्रमुख विनित शाहले अन्नपूर्ण पोस्ट्सँग भने, अनुमति लिएर बुद्ध एयर सबै प्रक्रिया पूरा गरी उडान भर्न तयार छ। मानसरोवरमा माउन्टेन फ्लाइटको विषयमा धेरै पटक नेपाली र चिनियाँ पक्षबीच छलफल भए पनि चीनले प्राविधिक समस्या देखाउँदै नेपाली प्रस्ताव अस्वीकार गरेको थियो। हुम्लाको लिमी क्षेत्रबाट मानसरोवरको अवलोकन गर्ने भएकाले चीनको अनुमति नै लिन नपर्ने नाट्टा बाँकेका अध्यक्ष सिग्देलको दाबी छ। यसअघि पनि हुम्ला क्षेत्रबाट उडान भइसकेको छ। चीनको अनुमति लिने भन्दा पनि उडानबारे सामान्य जानकारी गराए पुग्छ भन्ने हामीले प्रारम्भिक जानकारी पाएका छौं। हामी क्यानको अनुमति पर्खिरहेका छौं। भारतीय पर्यटकहरू हवाईजहाज चढेर काठमाडौंबाट नेपालगन्ज, नेपालगन्जबाट फेरि हवाईजहाजको यात्रा गर्दै हुम्लाको बाटो हुँदै कैलाश मानसरोवरको यात्रामा जाँदा धेरै खर्चिलो हुने गरेको छ। नेपालगन्जबाट मानसरोवर माउन्टेन फ्लाइट हुँदा नेपालमा धेरै भारतीय पर्यटकलाई आकर्षित गर्न सकिन्छ। नेपाल पर्यटन बोर्डका प्रमुख कार्यकारी अधिकृत डा धनञ्जय रेग्मी भारतीय पर्यटकलाई मात्र नेपालमा आकर्षित गर्न सके यहाँको पर्यटकीय क्षेत्रबाट आर्थिक समृद्धि हुने दाबी गर्छन्। रेग्मीले भने, हरेक वर्ष कम्तीमा पनि १४ लाख भारतीय पर्यटक नेपाल आउँछन्। प्रतिभारतीय पर्यटकले १७ हजार ८ सय रुपैयाँ खर्च गरेको देखिन्छ। भारतीय पर्यटकले गर्ने खर्च विदेशी पर्यटकको बराबर हुन्छ। अहिलेसम्म काठमाडौं र पोखराबाट मात्र माउन्टेन फ्लाइट हुन्छ। पश्चिम नेपालमा माउन्टेन फ्लाइट हुँदा यस क्षेत्रको पर्यटकीय क्षेत्रको विकास ह्वात्तै हुने पर्यटन व्यवसायीको दाबी छ।"
यो वर्ष नेपालको आर्थिक वृद्धिदर ५१ प्रतिशत रहने विश्व बैंकको प्रक्षेपण,"काठमाडौं: नेपालको आर्थिक वृद्धिदर आर्थिक वर्ष सन् २०२२०२३ मा पाँच दशमलव एक र २०२३०२४ मा चार दशमलव नौ प्रतिशत रहने प्रक्षेपण सार्वजनिक भएको छ। विश्व बैंकले मङ्गलबार ग्लोबल इकोनोमिक प्रस्पेक्ट प्रतिवेदन सार्वजनिक गर्दै यस्तो प्रक्षेपण गरेको हो। आव २०२१०२२ मा नेपालले पाँच दशमलव आठ प्रतिशतको आर्थिक वृद्धिदर हासिल गर्ने अनुमान रहेको पनि विश्व बैंकले जनाएको छ। विश्व बैंकको अघिल्लो प्रक्षेपणको तुलनामा नयाँ प्रक्षेपणले नेपालको मात्र नभई विश्व आर्थिक वृद्धिदरमा समेत सङ्कुचन आउने देखाएको छ। नयाँ प्रक्षेपणअनुसार सन् २०२३ मा विश्व आर्थिक वृद्धिदर एक दशमलव सात प्रतिशतमा खुम्चने छ। जुन अघिल्लो अनुमानभन्दा एक दशमलव तीन प्रतिशत विन्दुले न्यून हो। विश्व बैंकले छ महिनाअघि अर्थात् गत जुन महिनामा मात्र विश्व आर्थिक वृद्धिदर तीन प्रतिशत रहने अनुमान सार्वजनिक गरेको थियो। सन् २०२४ मा भने विश्व आर्थिक वृद्धिदर दुई दशमलव सात प्रतिशत रहने प्रक्षेपण छ। ग्लोबल इकोनोमिक प्रस्पेक्ट प्रतिवेदनअनुसार रुसयुक्रेन युद्ध र कोभिड महामारीको प्रभावलाई न्यून आर्थिक वृद्धिदरको मुख्य कारणका रूपमा हेरिएको छ। त्यस्तै, उच्च मूल्यवृद्धि, उच्च ब्याजदर, न्यून लगानी, आपूर्ति शृङ्खलामा देखिएको अवरोधलगायतका कारणले पनि आर्थिक वृद्धिदरमा गिरावट आएको विश्व बैंकले जनाएको छ। सन् २००९ को विश्व आर्थिकमन्दी र २०२० मा महामारीका कारण न्यून देखिएको आर्थिक वृद्धिदरपछि यस वर्ष सबैभन्दा कम आर्थिक वृद्धिदर रहेको पनि विश्व बैंकको प्रतिवेदनमा उल्लेख छ। 'सन् २०२३ को आर्थिक वृद्धिदरको अनुमान पछिल्लो तीन दशक अवधिमा देखिएको तेस्रो ठूलो गिरावट हो। विश्व आर्थिक वृद्धिदर सन् २००९ र २०२२ यताकै यस वर्ष सबैभन्दा कम हो', प्रतिवेदनमा भनिएको छ। विश्व बैंकको प्रक्षेपणअनुसार भारतमा सन् २०२३ मा छ दशमलव छ प्रतिशत र सन् २०२४ मा छ दशमलव एक प्रतिशत आर्थिक वृद्धिदर रहने छ। त्यस्तै, पाकिस्तानमा सन् २०२३ मा दुई प्रतिशत र सन् २०२४ मा तीन दशमलव दुई प्रतिशत वृद्धिदर रहने अनुमान गरिएको छ। त्यस्तै, बङ्गलादेशमा सन् २०२३ मा पाँच दशमलव दुई र सन् २०२४ मा छ दशमलव दुई प्रतिशत आर्थिक वृद्धिदर रहने विश्व बैंकको प्रक्षेपण छ।"
मेलम्चीको मुख्य बाँध सार्नुपर्ने,"काठमाडौं : मेलम्ची खानेपानी आयोजनाको मुख्य बाँध (हेडवर्क्स) सार्नुपर्ने देखिको छ। आयोजनामा २०७८ असार १ गतेको बाढीले ठूलो क्षति पुर्याएको थियो। क्षतिको विस्तृत अध्ययन गरेको क्यानडेली टोलीले हेडवर्क्सबाट स्थायी रूपमा पानी पठाउन नसकिने प्रारम्भिक निष्कर्ष निकालेको हो। प्रारम्भिक अध्ययनले हेडवर्क्स सार्नुुपर्ने निष्कर्ष निकालेको पुनर्गठित मेलम्ची खानीपानी आयोजना विकास समितिका कार्यकारी निर्देशक कमल श्रेष्ठले बताए। उक्त टोली नोभेम्बर ८ मुख्य बाँधस्थल पुगेको थियो। टोलीले करिब १० दिन लगाएर स्थलगत अध्ययन गरेको श्रेष्ठले सुनाए। हेलम्बु गाउँपालिकास्थित अम्बाथानमा करिब १ अर्ब रुपैयाँमा निर्माणाधीन मुख्य बाँध बाढीले प्रभावित भएपछि त्यसको भूअवस्थाको अध्ययन थालिएको हो। बाढीले क्षति पुर्याएको मुख्य बाँध चलाउन सकिन्छ कि सकिँदैन भनेर अध्ययन गर्दा स्थायी पानी पठाउन सम्भव नदेखाएको श्रेष्ठले बताए। आयोजनाको मुख्य ऋण लगानीकर्ता एसियाली विकास बैंक (एडीबी)ले स्थलगत अध्ययन गराएको हो। यसअघि गत असारमा गरिएको अध्ययनले मेलम्चीमा बाढी आउनुको कारण सहायक नदी पेमदानमा बाढी आउनुलाई देखाएको छ। भूबनोट कमजोर हुनु र २०७२ सालमा गएको भूकम्पले थप कमजोर बनाउनु नै बाढीको कारण हो, उक्त प्रतिवेदनमा लेखिएको छ। हेडवर्क्स भएको अम्बाथानभन्दा माथि जोखिम कायमै छ। माथिल्लो भागमा भइरहेको परिवर्तन र मनसुनमा आउने बाढीको जोखिम कायमै रहेको भनिएको थियो। क्यानडेली टोलीले अध्ययन प्रतिवेदन बनाउँदै गरेकाले आगामी मार्चसम्म पूर्ण प्रतिवेदन बुझाउने श्रेष्ठले बताए। उक्त टोलीले अहिले तीन उपायसहित प्रतिवेदन बुझाउनेछ। अल्पकालीन, मध्यकालीन र दीर्घकालीन गरी अध्ययन प्रतिवेदन दिन लागिएको छ, उनले अन्नपूर्ण पोस्ट्सित भने। अल्पकालीन अवस्थामा भइरहेको अस्थायी संरचनाबाट १२ महिना नै पानी कसरी ल्याउने सम्बन्धमा छलफल भइरहेको छ। अस्थायी संरचनाबाट वर्षायाममा बन्द गर्ने र हिउँदमा मात्र काठमाडौंमा पानी पठाउने गरिएको छ। अर्को स्थानमा स्थायी संरचना नबनाउन्जेल त्यही संरचनाबाट बाह्रै महिना पानी कसरी पठाउन सकिन्छ भनेर छलफल भइरहेको श्रेष्ठले बताए। हेडवर्क्सबाट स्थायी रूपमा पानी पठाउन नसकिने प्रारम्भिक निष्कर्ष अहिले दैनिक १७ करोड लिटर पानी काठमाडौं आइरहेको छ अस्थायी संरचनाको डाइभर्सन टनेल इन्टेकमा ढुंगा तथा गिट्टीलाई छान्न सक्ने खालको एउटा गेट बनाउने भन्ने छ, उनले भने, त्यसका लागि करिब १० करोड रुपैयाँ खर्च लाग्छ सक्छ। सो सम्बन्धमा समितिमा निष्कर्षमा पुग्न लागेको पनि उनले बताए। मध्यकालीन उपाय भनेको मुख्य बाँध भएको अम्बाथानमै साइड इन्टेक बनाएर पानी पठाउन सकिन्छ भन्ने हो। नयाँ बाँध नबनुन्जेल केही लगानीमा ५ देखि ७ वर्ष धान्न सक्ने गरी संरचना बनाउने भन्ने रहेको उनले बताए। दीर्घकालीन उपाय भनेको मेलम्चीको मुहान नै सार्ने हो। अम्बाथानबाट करिब ४ सय मिटरमाथि सर्कसथलीमा नयाँ बाँध बनाउने भन्ने प्रारम्भिक अध्ययनले देखाएको उनको भनाइ छ। उनका अनुसार ४ देखि ५ सय मिटर थप टनेल बनाएर नयाँ बाँध बनाउने भन्ने छ। मेलम्चीको पानी बाह्रै महिना १७ करोड लिटर काठमाडौं पठाउन सकिए करिब ३ करोड ४० लाख रुपैयाँ दैनिक प्रत्यक्ष आर्थिक लाभ हुने श्रेष्ठको भनाइ छ। अहिले करिब १० हजार लिटरलाई कम्तीमा २५ सय तिर्न काठमाडौंवासी बाध्य छन्। मेलम्चीको पानी आए दैनिक ३ करोडभन्दा बढी रकम अन्य आर्थिक लाभमा खर्च गर्न सकिन्छ, उनले भने। वर्षायाममा बन्द भएको मेलम्चीको पानी मंसिर अन्तिम सातादेखि पुनः वितरण गरिएको छ। अहिले दैनिक १७ करोड लिटर पानी काठमाडौं आउने गरेको छ। मुहान क्षेत्रमा ४ हजार लिटर प्रतिसेकेन्ड पानी जम्मा हुने गरेको छ। सुक्खायाममा करिब २५ सय लिटर प्रतिसेकेन्ड पानी जम्मा हुने बताइएको छ। यस्तो छ अघिल्लो प्रतिवेदनको निष्कर्ष जलग्रहणको माथिल्लो भागमा ग्लेसियर ताल छन्। १० हिमनदी ताल र दुई सक्रिय हिमनदी छन्। तिनीहरू मेलम्ची नदीको पानी डाइभर्सन उपयोजनाका लागि खतरा हुन सक्छन्। भेम्राथान तलछट (फोहोर) निक्षेप क्षय जारी रहनेछ। र, धेरै वर्षसम्म तलछटको स्रोत हुनेछ। क्याचमेन्ट क्षेत्रमा पहिरो जानु सामान्य भएको र यसलाई नोक्सान गर्ने काम भएको छ। भविष्यमा पहिरोको संवेदनशीलता कस्तो छ भनेर हेर्नेका लागि विभिन्न विधिहरूद्वारा अनुसन्धान गरिएको छ। ती अनुसन्धानले भविष्यमा पहिरोको संवेदनशीलता सामान्यतया धेरै उच्च रहेको देखाएको छ। १५ महत्त्वपूर्ण पहिरो स्थल पहिचान गरिएको छ, जसमध्ये दुई पहिरोलाई बढी प्राथमिकतामा राखिएको छ। किनभने हेडवर्क्सनजिकै हुनु र त्यसको क्षेत्र तथा आकारले बढी जोखिमयुक्त पहिरोको रूपमा हेरिएको छ। ती हुन्ः हेडवर्क्स क्षेत्रको बायाँ किनारमा पहिरो र मेलम्ची ग्याङमा पहिरो। माथिल्लो भागमा १० हिमनदी ताल र दुई सक्रिय हिमनदी छन्। तिनीहरू मेलम्ची नदीको पानी डाइभर्सन उपयोजनाका लागि खतरा हुन सक्छन्। स्लोप स्टेबिलिटी मोडलिङका आधारमा आगामी मनसुनमा हेडवर्क्स बायाँ किनारमा पहिरोे थप जोखिम उच्च छ। एडीबीको नेतृत्वमा सुरु भएको उक्त अध्ययन चरण एक मूल्यांकन १८ नोभेम्बर २०२१ मा सुरु भएको हो। र, यस चरणका लागि दृष्टिकोण र कार्य योजनाको विवरण दिने एक प्रारम्भिक प्रतिवेदन डिसेम्बर २०२१ मा पेस गरिएको थियो। पछि सञ्चालन गरिएका विभिन्न क्षेत्र सर्वेक्षण र अध्ययनहरूको नतिजाको आधारमा, हालको प्रतिवेदनले विपत्तिका कारणहरूको निदान गरेको छ। उक्त मस्यौदा प्रतिवेदन अप्रिल २०२२ मा बुझाइएको थियो। दोस्रो चरणअन्तर्गतको क्यानेडियन टोलीको पूर्ण प्रतिवेदन आगामी मार्चमा तयार हुने बताइएको छ। मेलम्ची खोलादेखि काठमाडौंको घरको धारासम्म पानी ल्याउनका लागि ३५ वर्षमा ७० अर्ब रुपैयाँभन्दा बढी खर्च भइसकेको छ। ७० अर्बमा ६० अर्ब खर्च भइसकेको हो भने करिब १० अर्ब दोस्रो चरणको काम सुरु गर्नका लागि विनियोजित रकम हो। मेलम्ची आयोजनालाई दुुई भागमा बाँडिएको छ। अम्बाथानदेखि सुुन्दरीजलसम्म पानी ल्याउने एउटा र अर्को सुन्दरीजलदेखि काठमाडौंवासीको घरको धारासम्म पानी पुर्याउने। अम्बाथानबाट २७५ किलोमिटर सुरुङमार्ग हुँदै सुन्दरीजलसम्म पानी ल्याउन ३० अर्ब १५ करोड रुपैयाँ खर्च भएको छ। आयोजनास्थलको मुुख्य खर्चमा सुरुङ मार्गका लागि करिब १० अर्ब ४० करोड र हेडवर्क्स बनाउन अनुमानित १ अर्ब रुपैयाँ खर्च भएको देखिन्छ। बाढी आउनुअघि हेडवर्क्स बनाउन हालसम्म करिब ८० करोड रुपैयाँ खर्च भइसकेको छ।"
"सुनको मूल्य ३ सयले घट्यो,कतिमा हुँदैछ कारोबार ?",काठमाडौं :छापावाल सुनको मूल्य प्रतितोला ३ सय रुपैयाँले घटेको छ। मूल्य घटेसँगै प्रतितोला सुनको मूल्य १ लाख ३ हजार २ सय कायम गरिएको छ। अघिल्लो कारोबार दिन मंगलबार प्रतितोला १ लाख ३ हजार ५ सयमा कारोबार भएको थियो। नेपाल सुनचाँदी व्यवसायी महासंघका अनुसार आज तेजाबी सुनको मूल्य प्रतितोला १ लाख २ हजार ७ सय पुगेको छ । त्यस्तै आज चाँदीको मूल्य प्रतितोला १ हजार ३ सय ६५ रुपैयाँमा किनबेच भइरहेको महासंघले जनाएको छ।
स्वचालित प्रणाली कार्यान्वयन गर्न सकिएन,"काठमाडौं : वाणिज्य तथा आपूर्ति सचिव मधुकुमार मरासिनीले धेरै प्रयास गरे पनि स्वतः सञ्चालित मूल्य प्रणाली कार्यान्वयन गर्न नसकिएको बताएका छन्। नेपाल आयल निगमको ५३ औं वार्षिकोत्सवको अवसरमा निगगमको सञ्चालक समितिका अध्यक्षसमेत रहेका मरासिनीले चाहेर पनि स्वचालित बनाउन नसकिएको बताए। निगमले मासिक रुपमा अर्बौं रुपैयाँ नोक्सानी बेहोरिरहँदा म भिन्न भूमिकामा थिएँ, सचिव मरासिनीले भने, लागतअनुसार मूल्य समायोजन गरौं भनेको हो। सबै कुरा हाम्रो हातमा हुँदैन र अटो प्राइसिङ पूर्ण कार्यान्वयन गर्न सकिएन। अन्तर्राष्ट्रिय बजारमा कच्चा तेलको मूल्य घटिरहेको जिकिर गर्दै उनले केही अवधिमा निगम पूर्ववत्ः अवस्थामा फर्किने अपेक्षा गरे। निगम अध्यक्ष मरासिनीले ५२ वर्षदेखि पेट्रोलियम पदार्थमा एकाधिकार पाएको संस्थाले आफ्नो वित्तीय उन्नति गर्न चुकेको बताए। निगम बलियो भएमात्र जनताको दैनिक उपभोग्य अत्यावश्यक वस्तुको आपूर्ति व्यवस्था चुस्त हुने उनको दाबी छ। मरासिनीले पेट्रोल पम्पलाई विदेशकोझैं रिफ्रेस सेन्टर बनाउनु पर्ने आवश्यकता औंल्याए। विकसित देशमा पेट्रोल पुग्दा रिफ्रेस सेन्टर झैं लाग्छ, नेपालका पम्प हेर्नुस् त, उनले भने, पेट्रोल पम्पलाई पूर्ण अटोमेटेड र व्यवस्थित बनाएर अन्तर्राष्ट्रियस्तरको सेवा दिनु पर्यो। सो अवसरमा पेट्रोलियम व्यवसायीले इन्धनलाई राजनीतिक वस्तु नभएर आर्थिक वस्तुमात्र बनाइनुपर्ने तर्क गरे।"
शंकास्पद ४५ करोड छानबिनमा डगमगाउँदै सम्पत्ति शुद्धीकरण,"काठमाडौं : जगदम्बा स्टिल्स प्रालिबाट व्यवसायी दीपक भट्टको व्यक्तिगत खातामा पुगेको करोडौं शंकास्पद नगदले छानबिन गर्ने निकायलाई नै हल्लाएको छ। एक वर्ष ६ महिना १५ दिन पहिला सुरु भएर विभिन्न पटक गरी ठूलो परिमाणमा एकतर्फी ट्रान्जेक्सन भएको यो प्रकरण सम्पत्ति शुद्धीकरण अनुसन्धान विभागमा छानबिनमा छ। तर, त्यसलाई सकेसम्म गुपचुप पार्ने दबाबमा जगदम्बा र भट्टका तर्फबाट राजनीतिक शक्तिकेन्द्रहरू लागिपरेका छन्। अन्नपूर्ण पोस्ट्लाई प्राप्त स्टेटमेन्टअनुसार २०२१ जुन २७ मा नेपाल इन्भेस्टमेन्ट बैंक लिमिटेडको ट्रान्जेक्सन रेफर नम्बर ००१०डब्लूएनडी२११७६००१९ बाट भट्टको खातामा जगदम्बा स्टिल्स प्रालिबाट १५ करोड रुपैयाँ भुक्तानी भएको पाइएको छ। भोलिपल्ट जुन २८ मा ट्रान्जेक्सन रेफर नम्बर ००१०डब्लूएसडी २११७९०००३ बाट भट्टको सोही खातामा जम्मा गरिएको जगदम्बाको १४ करोड रुपैयाँ भने तुरुन्त फिर्ता भएको देखिन्छ। (सम्भवतः चेक बाउन्स भयो)। पुनः जुन २९ तारिकमा ट्रान्जेक्सन रेफर नम्बर ००१०डब्लूएसडी२११८०००१८ बाट अर्को कारोबार भयो। अर्थात् जगदम्बा स्टिलको अघिल्लो दिन जम्मा हुन नसकेको १४ करोड रुपैयाँ त्यसदिन भट्टको खातामा दाखिला भएको पाइएको छ। त्यसको भोलिपल्ट जुन ३० मा जगदम्बाबाट भट्टको खातामा १६ करोड रुपैयाँको पुनः कारोबार भयो। नेपाल इन्भेस्टमेन्ट बैंककै ट्रान्जेक्सन रेफर नम्बर ००१०डब्लूएसडी२११८१००३५ थियो त्यसमा। दैनिक गरेर चार दिनमा ४५ करोड रुपैयाँ एउटा व्यापारिक घरानाले व्यक्तिका नाममा किन उपलब्ध गरायो ? छानबिनको केन्द्रबिन्दु यही रहेको पाइएको छ। विभाग उच्च स्रोतले भने जगदम्बाबाट भट्टका नामको खातामा ८५ करोड रुपैयाँ पुगेकामा छानबिन भइरहेको जानकारी दियो। त्यसमध्ये अन्नपूर्ण पोस्ट्लाई ४५ करोड रुपैयाँ कारोबारको स्टेटमेन्ट भने प्राप्त भएको हो। थप ४० करोड त्यसभन्दा पछाडिको हो, विभाग स्रोत भन्छ, त्यो सबै रकम भुक्तानीको औचित्य पुष्टि हुन सकेको छैन। न यसमा कुनै बिल भर्पाइ छ, न त पत्यारिलो आम्दानी देखाइ कर तिरिएको छ। भट्ट राजनीतिक शक्ति अभ्यास गर्ने व्यवसायी हुन्। ठूला राजनीतिक दल, फेरिइरहने प्रधानमन्त्री, अर्थसहित सरोकारवाला मन्त्रीसम्म उनको सहज पहुँच हुन्छ। जगदम्बा स्टिल्स व्यापारिक घराना शंकर ग्रुपबाट सञ्चालित कम्पनी हो। शंकर ग्रुपका अध्यक्ष शंकरलाल अग्रवाल छन्। त्यसका उपाध्यक्षमा सुलभ अग्रवाल र प्रबन्ध निर्देशकमा साहिल अग्रवाल छन्। शंकर ग्रुपले भट्टकै राजनीतिक पहुँच उपयोग गर्दै उक्त शक्ति केन्द्रबाट व्यापारिक लाभ लिने गरेको स्रोतले बतायो। कतिपय कम्पनीमा भट्ट शंकर ग्रुपका अग्रवाल परिवारका साझेदारसमेत हुन्। यसरी गरियो खोजी अन्नपूर्ण पोस्ट्लाई ३ महिनाअघि सम्पत्ति शुद्धीकरण अनुसन्धान विभाग उच्च स्रोतले जानकारी दियो, व्यवसायी भट्टको खातामा जगदम्बा स्टिल्स प्रालिका नामबाट पटकपटक गरी ८५ करोड रुपैयाँ ट्रान्सफर भएको रहेछ। विभागमा त्यसको उजुरी पर्यो र त्यसमाथि छानबिन भइरहेको छ। स्रोतले यो पनि थप्यो, त्यो मुद्दा ढिसमिस गर्न विभागमा सरकारी मात्र होइन, विभिन्न दलका उच्च नेताले दबाब दिइरहेका छन्। विभागलाई त्यसको भार थेग्न गाह्रो भइरहेको छ। हामीले त्यसको तथ्यप्रमाण जुटाउने जमर्को गर्यौं। तर, सहज उपलब्ध भएन। अर्थ मन्त्रालय, सम्बद्ध बैंकदेखि विभागकै अन्य अधिकारीमाझ आग्रह गर्यौं। यो विषयको चुहावट भएको सुईको पाउनासाथ यसका प्रमाणमा थप चुकुल मात्र होइन, चाबी नै लाग्यो। उच्च स्रोतका अनुसार सम्पत्ति शुद्धीकरण अनुसन्धान विभागमै पनि कागजातको सुरक्षामा थप सतर्कता अपनाउन निर्देशन पुग्यो। आन्तरिक ढंगमा यसलाई अझ बलियो पारियो। हामीले खोजपत्रकारिताको चुनौती त्यहीँ देख्यौं मात्र होइन, त्यसैबीचबाट कागजात पाउने अठोट बनायौं। अन्ततः लामो मेहनतपछि विभाग स्रोतबाटै ४५ करोड रुपैयाँको ट्रान्जेक्सन भएको बैंक स्टेटमेन्ट विभाग स्रोतबाटै हिजो मंगलबार पाउन सफल भयौं। २०७८ असार दोस्रो साताबाट लगातार ४ दिनमा उक्त रकम जगदम्बा स्टिल्सबाट दीपक भट्टका नाममा पठाइएको उक्त कागजातले देखाउँछ। भट्टलाई किन दिइयो यति धेरै पैसा ? निकटस्थ एक स्रोतका अनुसार हिमालयन रिइन्स्योरेन्स कम्पनी निर्माणमा भट्टले मिलाउने काममा भूमिका निर्वाह गरेका थिए। त्यसवापत उनका दुइटा कम्पनी इन्फिनिटी होल्डिङ्स र त्यसअन्तर्गतको एलाइड कन्टिनेन्टलले आकर्षक सेयर पाएका छन्। ती कम्पनीलाई सेयर उपलब्ध गराउन बाँकी सदस्य कम्पनीका सञ्चालक राजी भएका थिए। त्यसबापत उनलाई लगानी गर्ने रकम अन्य घरानाबाट उठाइएको थियो। त्यसको संकलन शंकर ग्रुपले गरेको थियो। त्यही रकम भट्टको खातामा पठाएको हुनुपर्छ भन्ने हामीलाई लागेको छ। त्यही कोणबाट अनुसन्धान पनि भइरहेको छ, विभागका एक अधिकारी भन्छन्, यो गैरकानुनी हर्कत हो। हामी निचोडको नजिक पुगेका छौं। तर, विभागको नेतृत्व छानबिनमा खुट्टा टेकिरहन सक्छ कि सक्दैन, जोखिममै छ। हिमालयन रिइन्स्योरेन्समा शेखर गोल्छा अध्यक्ष छन्। जगदम्बाका साहिल अग्रवाल निर्देशक छन्। अन्य निर्देशकमा अमित मोर, साक्षी गुप्ता र सुवास झुनझुनवाला छन्। संस्था सञ्चालक रहेको यो कम्पनीमा गोल्छा ग्रुप, शंकर ग्रुप, इन्फिनिटी होल्डिङ्स (जसका सञ्चालक हुन् भट्ट), लक्की ग्रुप, रमेश कर्प, शिवशक्ति ग्रुप, हिमालयन इन्फ्रास्टक्चर फन्ड लिमिटेड, सालिमार इन्भेस्टमेन्ट, साफ्रोन सीके इन्भेस्टमेन्टस्, वैशानव इन्टरप्राइजेज छन्। अन्य सञ्चालकमा मुरारका ग्रुप, केएल दुगड ग्रुप, एमभी दुगड ग्रुप, आरएच ग्रुप, एमएस कर्प, आईएमई ग्रुप, प्रेम गुरुङ एन्ड ग्रुप, अश्लेशा इन्टरप्राइजेज, एलाइड कन्टिनेन्टल (भट्टको कम्पनी) र बालाजी मार्बल्र्स छन्। यसको प्रवद्र्धकमा नेपाल सरकारको स्वामित्वमा रहेका शीर्ष वाणिज्य बैंकहरूमध्ये नेपाल बैंक लिमिटेड र राष्ट्रिय वाणिज्य बैंक लिमिटेड छन्। हिमालयन रिमा शाहिलका नामका उज्जीवन मर्चेन्ट प्रालिको नाउँमा १० लाख कित्ता, एकार्ड क्यापफिन प्रालिको नाउँमा १३ लाख ५० हजार कित्ता, कालिका फिनकोर्प प्रालिको नाउँमा १३ लाख ५० हजार कित्ता, जगदम्बा स्टिल प्रालिको नाउँमा २२ लाख कित्ता र जगदम्बा मोटर्स प्रालिको नाउँमा ३२ लाख कित्तासमेत गरी कुल ९१ लाख कित्ता सेयर लगानी छ। जगदम्बा स्टिल्सबाट दीपक भट्टको खातामा शंकास्पद करोडौं रकम थप ४० करोडसहित ८५ करोड रुपैयाँ पठाएको उजुरी मुद्दा ढिसमिस पार्न सम्पत्तिा शुद्धीकरणलाई उच्च राजनीतिक दबाब यसैगरी सुलभका एमवर प्रोभेप्टमेन्ट प्रालिको नाउँमा ३० लाख ६० हजार कित्ता र कामाख्या फिनकोर्ष प्रालिको नाउँमा ९ लाख कित्तासमेत गरी कुुल ३९ लाख ६० हजार कित्ता सेयर लगानीे छ। भट्टको इन्फिनिटी होल्डिङ प्रालिको नाउँमा पनि ४५ लाख कित्ता संस्थापक सेयर लगानी छ । १ सय ५ व्यक्ति तथा कम्पनीहरूको नाउँमा मात्र हिमालयन रिमा ७ करोड १८ लाख कित्ता संस्थापक सेयर छ। भट्टको कम्पनी एलाइड कन्टिनेन्टलका नाममा भएको सेयर संख्या भने खुल्न सकेन। हिमालयनको २०७८०७९ को चौथो त्रैमासिक प्रतिवेदनअनुसार यसको खुद नाफा २७८ करोड पुगेको छ । कम्पनीको चुक्ता पुँजी ७ अर्ब छ। यसको रिजर्भ र बचत १२५ करोड छ । हिमालयन रि नेपालमा गणतन्त्र स्थापनापछि खुलेको पहिलो निजी पुनर्बिमा कम्पनी हो। यसले देशविदेशका लाइफ र जनरल इन्स्योरेन्स कम्पनीलाई पुनर्बिमा सेवा दिन्छ। भट्टको राजनीतिक तागत र पहुँच अघिल्ला अर्थमन्त्री जनार्दन शर्माका पालामा नायब सुब्बा रघुनाथ घिमिरेको मन्त्रालयमा अनावश्यक प्रवेशमा भट्टकै मुख्य हात रहेको स्रोतले बतायो। घिमिरे हाल पनि भट्टकहाँ काम गर्छन्। भट्टले चाहेबमोजिम शंकरलगायत केही व्यापारिक घरानाका लाभका लागि उनी अर्थमन्त्री शर्मालाई प्रभावित गर्न सक्थे। त्यही कारण बजेट तयारीका क्रममा मध्यराति मन्त्रालयमा छिरेर राजस्व र करका दर उनकै अनुकूल फेरबदल गराएका थिए। मध्यराति बजेट चलाएको प्रकरणमा घिमिरेसँग देखिएर पहिचान नखुलेका अर्का व्यक्ति भट्टकै कम्पनीका सिनियर कर्मचारी रहेको पनि स्रोतले जनायो। ती व्यक्ति भारतीय नागरिक हुन्। भट्ट सरकारी किनमेलका ठूलाठूला ठेक्का हत्याउन माहिर मानिन्छन्। उच्च राजनीतिक पहुँच रहेकाले उनलाई त्यसमा सहजता हुन्छ। स्रोतका अनुसार उनले आफ्ना नजिकका कर्मचारीका नाममा विभिन्न कम्पनी खोलेका छन्। ती कम्पनी ठेक्कापट्टाका प्रतिस्पर्धामा उपयोग गराइन्छन्। भिड्ने कम्पनी सबै भट्टकै हुन्छन्। जुनलाई परे पनि उनकैलाई पर्छ, स्रोतले भन्यो, महँगो मूल्य हालेर सरकारी खरिदका काम कब्जामा लिन उनी सिपालु छन्। इन्फिनिटी स्रोतका अनुसार उनले कर्मचारीहरू उपेन्द्र हिरावत, अभिषेक आनन्द, प्रजुनी बज्राचार्य, दीपक बोहरा, मनोज अग्रवाल, शैलेश अग्रवाल, रचित अग्रवाल, छत्र ओझा, रमण श्रेष्ठ आदिका नाममा विभिन्न कम्पनी बनाएका छन्। ती कम्पनीको काम खरिदमा च्याँखे थाप्नेरहेको उनकै एक कर्मचारीले बताए। सुरक्षा सामानदेखि बिमा लाइसेन्ससम्ममा मनोमानी भट्ट नेपाल प्रहरीदेखि नेपाली सेनाका सामग्री खरिदसम्बन्धी ठेक्कामा संलग्न हुँदै आएका छन्। नेपाल प्रहरीले भीड नियन्त्रण गर्न प्रयोग गरिरहेको पानीको फोहोरा उनैले थाइल्यान्डबाट खरिद गरेका थिए। नेपाली सेनाको हेलिकप्टर खरिदमा पनि उनी संलग्न थिए। सशस्त्र प्रहरीको ठेक्कामा पनि उनैको हात छ। प्रहरीको हतियार खरिदमा उनले पहुँचवाला बिचौलिया को भूमिका निर्वाह गरेको भिडियो कान्तिपुर टेलिभिजनले सार्वजनिक गरेको थियो। त्यसलाई कान्तिपुर दैनिकले समाचार बनाएको थियो। उक्त भिडियोमा उनले आफूले प्रतिपक्षी पार्टीदेखि संसद्को लेखासमिति तथा राज्य व्यवस्था समिति सबैतिर मिलाउने बताएका थिए। त्यस्तै, उनले परेको खण्डमा चीन र भारतलाई समेत मिलाउने उद्घोष गरेका थिए। त्यस्तै, अघिल्लो सरकारले जाँदाजाँदै बिमा समितिको प्रयोग गराई ७ वटा लघुबिमा कम्पनीलाई बिनाप्रतिस्पर्धा सञ्चालन अनुमति दिएको थियो। मंसिर ११ मा प्राधिकरणले जीवन बिमातर्फ ३ र निर्जीवन बिमातर्फ ४ वटालाई लाइसेन्स दिएको छ। ती सबै लघुबिमा ठूला औद्योगिक घरानाका हुन्। भट्टकै सेटिङमा, उनलै छानेका लघुबिमा सोझै छनोटमा परेका छन्। तत्कालीन अर्थमन्त्री जनार्दन शर्मालाई प्रभावमा पारेर उनले यो निर्णय गराउन सफल भएको स्रोतले जनायो। कान्तिपुरको त्यो समाचार  हतियार किन्न बिचौलिया भट्टको डिल विदेशी विनिमय सञ्चिति अभाव भई मुलुक आर्थिक रूपमा संकटोन्मुख भइरहेको अवस्थामा ८४ करोड रुपैयाँको हतियार खरिदका पछाडि एक शक्तिशाली बिचौलियाको हात रहेको खुल्न आएको छ। राजनीतिक दलका प्रमुख नेताहरूलाई प्रभावमा पार्दै आएका बिचौलिया छविका दीपक भट्टले हतियार खरिद गर्न सरकारी अधिकारीसमक्ष डिल गरेको भिडियो सार्वजनिक भएको छ। कान्तिपुर टेलिभिजनबाट प्रसारित उक्त भिडियोमा भट्टले हतियार खरिद गराउन सरकार, संसद्, विपक्षी दलका नेता, छिमेकी देश र आवश्यक परे अरू जोकोहीलाई मिलाउने जिम्मा लिएका छन्। मेरो त्यो हैसियत छ, म त्यो गर्न सक्छु, भन्दै उनले हतियार खरिदको प्रक्रिया अघि बढाउन सरकारी अधिकारीसँग लबिइङ गरिरहेको भिडियोमा देखिन्छ। सरकारले अहिले उनकै प्रभावमा इटालीको बेरेटा कम्पनीका एजेन्टमार्फत १ हजार १ सय ५० थान सटगन, हजार थान पेस्तोल, २५ हजार थान ग्यास सेलसहित गोलीगट्ठा किन्ने गृहकार्य अगाडि बढाइरहेको छ। त्यसका निम्ति तत्कालीन अर्थमन्त्री जनार्दन शर्माले ८४ करोड रुपैयाँ बजेट रकमान्तर गरिदिएका थिए। ०७१ सालबाट सुरु भएको हतियार खरिदको उक्त डिल अहिले पुनः ब्युँताइएको छ। भट्टले तत्कालीन समयमा गरेको वार्तालापको भिडियो कान्तिपुर टेलिभिजनमार्फत सार्वजनिक भएको हो। नेपाल प्रहरीका पूर्वएआईजी राजेन्द्रसिंह भण्डारीका अनुसार, बिचौलिया र शक्ति केन्द्रको आर्थिक लाभका निम्ति यो हतियार खरिद प्रक्रिया अघि बढाइएको हो। उनका अनुसार ०७१ सालमा अख्तियारका तत्कालीन प्रमुख आयुक्त लोकमानसिंह कार्की, सरकारका उच्चपदस्थ अधिकारीदेखि एजेन्टसम्मले जसरी पनि डेढ अर्ब रुपैयाँ बराबरका हतियार किन्न जोडबल गरेका थिए। अख्तियारका प्रमुख आयुक्त कार्कीदेखि विदेशी कम्पनीका एजेन्ट दीपक भट्टसम्मले प्रहरीलाई जसरी पनि हतियार भिराउन गरेका षड्यन्त्रको साक्षी म आफैं छु, भण्डारीले भनेका छन्। भण्डारीले किटान गरेका भट्टले नै यो हतियार खरिदका लागि सरकारी अधिकारीसमक्ष डिल गरेको भिडियो सार्वजनिक भएको हो। कुरा त्यतिमा मात्रै सीमित छैन, उनले भिडियोमा पैसा दिनुपर्ने बाहेकका अरू कसैलाई घुमाउन टिकट काट्नुपर्ने, कसैका छोराछोरीको भर्ना गरिदिनुपर्ने भन्दै शक्ति केन्द्रलाई प्रभावमा पार्ने योजनासमेत सुनाएका छन्। निवर्तमान अर्थमन्त्री शर्मासँग निकट सम्पर्कमा रहेका र प्रधानमन्त्री निवास बालुवाटारमा समेत सहज सम्बन्ध बनाएका भट्टकै जोडबलमा अर्को साढे चार अर्ब खर्च गरी दुई हेलिकप्टर खरिद गर्ने प्रयास पनि जारी छ। रूसबाट एमआई१७ भी५का ती दुई हेलिकप्टर किन्न लागिए पनि विरोध भएपछि तत्काललाई रोकिएको छ। राज्य संयन्त्रसँगको मिलेमतोमा ठेक्कापट्टा र राज्य ढुकुटीको दोहनमा भट्टको संलग्नता हेलिकप्टर र हतियार खरिदमा मात्रै सीमित छैन, निवर्तमान अर्थमन्त्री शर्माले निर्माण गरेको बजेटमा समेत भट्टको संलग्नता रहेको सरकारी अधिकारीहरूको दाबी छ। शर्माले जुन कारणले अर्थमन्त्रीबाट राजीनामा दिए, भट्टलाई सेवा गर्नुको परिणाम थियो त्यो, यसबारे जानकार एक मन्त्रीले भने, बजेट निर्माणमा प्रवेश गर्ने अनधिकृत व्यक्ति भट्टले नै पठाएका थिए। ती व्यक्तिको संलग्नतामा करका दरहरू परिवर्तन गरिएको थियो। यही घटना बाहिरिएपछि शर्मा अर्थमन्त्रीबाट राजीनामा दिन बाध्य भएका थिए। (असार ३०, २०७९ मा प्रकाशित)"
