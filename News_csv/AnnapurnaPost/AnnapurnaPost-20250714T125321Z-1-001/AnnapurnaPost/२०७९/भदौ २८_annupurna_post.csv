शीर्षक,विवरण
थिंक ट्यांक अर्थात् भिल्लका मणि !,"संसारमा हरकोही मानिस आफैंमा पूर्ण हुँदैन। अपूर्णता र खोट नै मानिस हुनुको पर्याय हो। तर एकको अपूर्णता अर्कोले पूर्ण गर्ने अवस्था सिर्जना गर्दा पूर्णताको छेउछाउ अवश्य पुग्न सकिन्छ। जीवनको यो सत्य धेरैले थाहा पाएका होलान्। तर बिरलै यस्ता मानिसहरू पनि होलान् जसले यसको गहिराइलाई समेत महसुस गर्न सकेका छन्। सार्वजनिक पदमा बसेको मानिस, विशेष गरेर हाम्रा राष्ट्र सञ्चालकहरूले यो सत्यलाई आत्मसात् गरी सोहीअनुरूप मुलुकको शासन व्यवस्था उत्कृष्ट ढंगबाट सञ्चालन गर्नु वाञ्छनीय हुन्छ। यसका लागि एउटा नवीन, प्रभावकारी अनि वास्तविक थिंक ट्यांकको निर्माण गर्न अत्यावश्यक छ। इतिहासको कुनै कालखण्डमा धर्तीको पूर्वी गोलाद्र्धमा एउटा शक्तिशाली र प्रसिद्ध राज्य थियो, अयोध्या। रघु वंशीको रूपमा समेत चिनिने सूर्य वंशीहरूको उक्त राज्यमा दशरथ नाम गरेका एक चक्रवर्ती राजा थिए। दशरथ आफ्ना राजगुरु ऋषि वशिष्ठको सल्लाह र निर्देशनमा मात्र राज्य सञ्चालन गर्दथे। जसले गर्दा अयोध्याको कीर्ति र प्रताप टाढाटाढासम्म फैलिएको थियो। त्यसैताका अयोध्याझै शक्तिशाली र ओजपूर्ण अर्काे राज्यथियो, जनकपुर। मिथिला भनेर पनि चिनिने जनकपुरका राजा जनक त बेलाबेलामा विद्वान र विदुषीहरूको भेला गराएर विचार मन्थन गरिरहन्थे। राजा आफ्ना गुरु अष्टाबक्रको प्रत्यक्ष सल्लाह लिएर मात्र राजकाज चलाउँदथे फलस्वरूप जनकपुर एक सभ्य र आदर्श राज्यको रूपमा स्थापित थियो। त्यहाँका जनता राजा र राज्यव्यवस्थाप्रति पूर्णरूपमा नतमस्तक थिए। यसको धेरै वर्षपछि धर्तीमा अर्को एउटा शक्तिशाली, समृद्ध र प्रसिद्ध साम्राज्य खडा भयो जस्लाई युनान साम्राज्यको नामले चिनिन्छ। यसको सम्पूर्ण श्रेय दार्शनिक अरस्तुलाई जाने गर्दछ किनकि अरस्तुले नै देखाएको बाटोमा युनान साम्राज्यका सम्राट् सिकन्दर महान् हिँडेका थिए। भारतीय उपमहाद्वीपको मौर्य वंशमा यस्तै अर्को शक्तिशाली र प्रतापी शासक थिए जसलाई इतिहासले सम्राट् अशोकको नामले चिन्दछ। सानैदेखि आफ्ना गुरु चाणक्यद्वारा पाएको ज्ञानको प्रयोग गरी अशोक पूरा भारत वर्षमा एक शक्तिशाली र चक्रवर्ती सम्राट् बन्न सफल भएका थिए। आचार्य चाणक्यकै नीतिअनुसार मौर्य साम्राज्यले जनहित, राष्ट्रिय सुरक्षा, न्यायमूलक शासन व्यवस्था आदि विषयमा कुनै सम्झौता गरेको थिएन। यसरी ऋषि वशिष्ठदेखि अष्टाबक्र, अरस्तु हँुदै चाणक्यसम्मका सबै व्यक्तिहरू त्यस समयका वास्तविक थिंक ट्यांक थिए। ती थिंक ट्यांकहरू नीति मात्र होइन नेतृत्व नै निर्माण गर्न सक्ने ल्याकत राख्दथे। जनहित र राष्ट्रिय स्वार्थलाई शिरोपर ठान्ने उनीहरू आवश्यक परेको खण्डमा देशका लागि बलिदानीसमेत गर्न पछि हट्दैनथ्ये। थिंक ट्यांकको इतिहास केलाउँदै जादा मानव मस्तिष्क नै सबैभन्दा पहिलो थिंक ट्यांक हो भनेर भन्दा अतिशयोक्ति नहोला। हजारौं वर्ष अघि यही मस्तिष्कको प्रयोग गरी विचार दिने पूर्वीय ऋषिमुनि तथा पश्चिमी विद्वानहरू नै थिंक ट्यांकको वास्तविक इतिहास हुन्। तर थिंक ट्यांक शब्दको सर्वप्रथम प्रयोग भने दोस्रो विश्वयुद्धताका योजना र रणनीतिको बारेमा छलफल गर्र्ने सुरक्षित स्थानको लागि गरिएको थियो। आज विश्वव्यापी रूपमा चिनिने कारनेगी इन्डौमेन्ट फर इन्टरनेसनल पिस, ब्रुकिङ्स इन्स्टिच्युसन, हुभर इन्स्टिच्युसनजस्ता थिंक ट्यांकहरू भने नीति अनुसन्धान, विश्वशान्ति र सहकार्यजस्ता उद्देश्य बोकेर यसअगावै स्थापना भइसकेका थिए। दोस्रो विश्वयुद्धपछि थिंक ट्यांकहरूको भूमिका र कार्यक्षेत्र अझ फराकिलो र विस्तारित हुँदै गएको थियो। सन् १९८० पछि थिंक ट्यांकको संख्या र पहुँचमा समेत वृद्धि हँुदै चीन र भारतजस्ता एसियाली मुलुकहरूमा पनि थिंक ट्यांकको सुरुवात भएको थियो। ग्लोबल गो टु थिंक ट्यांक इन्डेक्स रिपोर्ट २०२० का अनुसार विश्वभर जम्मा १११७५ थिंक ट्यांकहरू रहेकोमा सबैभन्दा बढी ३३८९ एसियामा मात्र रहेका छन्। मुलुकको इज्जत र सम्मान माथि उठाउन नयाँ विचार दिने, सन्धि, सम्झौतामा राष्ट्रिय स्वार्थलाई उच्च प्राथमिकतामा राखेर सुझाव दिने दूरदर्शी विज्ञहरूको थिंक ट्यांक निर्माण गर्न आवश्यक छ। थिंक ट्यांकको अन्तर्राष्ट्रिय अभ्यास हेर्दा विश्वका शक्तिशाली मुलुकहरूले समेत थिंक ट्यांकको भूमिकालाई प्राथमिकतामा राखेको देखिन्छ। छिमेकी मुलुक चीनलाई छोटो समयमा आजको तहको आर्थिक महाशक्ति बनाउन थिंक ट्यांकको महत्त्वपूर्ण भूमिका रहेको छ। अर्को छिमेकी भारतले थिंक ट्यांकमार्फत प्राप्त हुने प्रस्ताव र प्रतिवेदनलाई नीति तर्जुमाको प्रमुख आधार बनाउने गरेको छ। विदेश मामिलाको संवेदनशील विषयमा समेत थिंक ट्यांकहरूले गर्ने विचार मन्थन र बहसलाई भारत सरकारले गम्भीरतापूर्वक हेर्ने गरेको देखिन्छ। त्यस्तै संयुक्त राज्य अमेरिकामा त थिंक ट्यांकहरूलाई नीति निर्माणको मेरुदण्ड नै भन्दा फरक नपर्ला। त्यहाँको विदेश नीति तर्जुमा देखि कार्यान्वयनसम्मका अधिकांश कार्यमा थिंक ट्यांकहरूले महत्त्वपूर्ण भूमिका खेलेका हुन्छन्। धेरै सूचकहरूमा नेपालभन्दा कमजोर मुलुकहरूले समेत थिंक ट्यांकको विकास र विस्तारमा यथोचित स्रोत र साधन खर्चिएका छन्। थिंक ट्यांकहरूमार्फत प्राप्त हुने सल्लाह र सुझावलाई ती देशहरूले महत्त्वका साथ हेर्ने गरेका छन्। नेपालमा पनि अध्ययन र अनुसन्धानमार्फत नीति निर्माण र तर्जुमामा सहयोग पुर्याउन थिंक ट्यांकको आवश्यकता महसुस नगरिएको होइन। देशको विकास योजना तथा नीति तर्जुमा र कार्यान्वयनमा सल्लाह दिने उपल्लो निकायको रूपमा सन् १९५६ मा सरकारले राष्ट्रिय योजना आयोगको स्थापना गर्यो। त्यस्तै त्रिभुवन विश्वविद्यालयअन्तर्गत रहेर नेपाली समाज, कला, धर्म, संस्कृति, इतिहास, तन्त्र, भाषा, साहित्यलगायतका क्षेत्रमा अध्ययन, अनुसन्धान गर्ने उद्देश्यले सन् १९६९ मा नेपाल अध्ययन संस्थानको स्थापना गरियो जुन पछि सन् १९७७ मा गएर नेपाल र एसियाली अनुसन्धान केन्द्र, सिनासमा रूपान्तरित भयो। त्यसैगरी विदेश नीतिका मुद्दाहरूमा राष्ट्रिय सहमति सिर्जना गर्न, राष्ट्रिय चासो र विदेश मामिलामा परराष्ट्र मन्त्रालयलाई सघाउने थिंक ट्यांकको रूपमा सन् १९९३ मा परराष्ट्र मामिला अध्ययन प्रतिष्ठान, आइएफएको स्थापना गरियो। विज्ञान तथा प्रविधिको क्षेत्रमा अध्ययन अनुसन्धान गर्ने उद्देश्यले सन् १९७७ मा व्यावहारिक विज्ञान तथा प्रविधि अनुसन्धान केन्द्र, रिकास्टको स्थापना भयो। विकासमा शिक्षालाई जोड्न, अध्ययन अनुसन्धानमार्फत शिक्षाको गुणस्तर प्रवद्र्धन गर्न सन् १९७५ मा शिक्षा विकास तथा अनुसन्धान केन्द्र, सेरिड स्थापना गरियो। सन् १९६९ मा अनुसन्धानको सहायताले सामाजिक, आर्थिक तथा प्रशासनिक विकास गरी राष्ट्र निर्माणमा योगदान पुर्याउने उद्देश्यले आर्थिक विकास तथा प्रशासन अनुसन्धान केन्द्र, सेडाको स्थापना गरियो। पछिल्लो समय बृहत् कार्यादेश र कार्यक्षेत्रसहित राष्ट्रले अख्तियार गर्नुपर्ने विभिन्न नीतिका सम्बन्धमा अध्ययन तथा अनुसन्धान गर्ने, सार्वजनिक नीतिका लागि विश्वसनीय, तथ्यमा आधारित तथा परिवर्तनकारी ज्ञान सिर्जना गर्ने आदि लक्ष्य लिएर सन् २०१८ मा सरकारी थिंक ट्यांकको रूपमा नीति अनुसन्धान प्रतिष्ठान स्थापना गरियो। तर यी सबै थिंक ट्यांकहरूलाई आफ्नो औचित्यता पुष्टि गर्न दिइएन र सकेनन् पनि। यी संस्थाहरू अध्ययन, अनुसन्धानभन्दा पनि राजनीतिक भागबन्डाका आधारमा दलहरूले आफ्ना कार्यकर्ता भर्ती गर्ने थलोको रूपमा बढी प्रयोग भए। यति मात्र होइन स्रोत, साधन र बजेटमा पनि थिंक ट्यांकहरू सरकारबाट सधैं उपेक्षित नै रहे। सरकार परिवर्तनसँगै आफू अनुकूल नहुने थिंक ट्यांकहरूलाई निष्क्रिय बनाउने प्रयासहरू पनि नेपालमा भए। अर्कोतर्फ देश पटकपटक विषम परिस्थितिबाट गुज्रिँदासमेत यी थिंक ट्यांकका विज्ञहरूले आफ्ना प्रभावकारी उपस्थिति देखाउन सकेनन्। अन्य राष्ट्रहरूको खटपट र द्वन्द्वको विषयमा नेपालले कस्तो धारणा दिनुपर्दछ भन्ने जस्तो संवेदनशील विषयमा समेत यी विज्ञहरूले दलीय आस्थाभन्दा पर बसेर स्वतन्त्र र हितकारी राय दिन सकेनन्। गैरसरकारी थिंक ट्यांकहरू त झन् दाताको भाषाभन्दा माथि उठ्नै नसकेको अवस्था छ। थिंक ट्यांकहरू एकातिर भिल्लको देशमा मणिझंै भए भने अर्कोतिर मणिको मूल्य पनि राख्न सकेनन्। केही दशकयता हाम्रो राजनीति र यसको नेतृत्वको कारण देश बिरामी अवस्थामा चलिरहेको छ। केही छाडेर बाँकी सबै निकायहरू विकृत राजनीतिको बाछिटाबाट मुक्त रहन सकेनन्। नेतृत्वसँगै नीति पनि फेरिइरह्यो। संविधानको भावनाविपरीत हाम्रो नेतृत्व तराजुको पल्ला झैं कहिले यता त कहिले उता ढल्किरह्यो। यस्तो अवस्थामा राष्ट्रहित र जनहितलाई कमजोर हुन नदिन स्वतन्त्र र तटस्थ राजनीतिक दृष्टिकोण राख्ने, सत्यलाई सत्य र असत्यलाई असत्य भन्न सक्ने ल्याकत भएका, नवीन र बहुआयामिक दृष्टि दिन सक्ने विषय विज्ञहरूको एउटा वास्तविक थिंक ट्यांक निर्माण गर्न आवश्यक छ। अन्तर्राष्ट्रिय समुदायमा नेपालको इज्जत र सम्मान कसरी माथि उठाउन सकिन्छ भन्ने विषयमा नयाँ विचार दिन सक्ने, नेपाल पक्ष रहेको सन्धि, सम्झौतामा राष्ट्रिय स्वार्थलाई उच्च प्राथमिकतामा राखेर सुझाव दिन सक्ने दूरदर्शी विज्ञहरू यहाँभित्र हुनुपर्छ। यस थिंक ट्यांकभित्र माथि चर्चा गरिएका ऋषि वशिष्ठ, अष्टाबक्र, दार्शनिक अरस्तु र चाणक्यजस्ता पात्रहरू हुन आवश्यक छ। जसले राजा जनक र सम्राट् अशोकजस्तो नेतृत्व पैदा गर्न सकुन्।"
फोहोरको व्यवस्थापन,"फोहोरमैला मानव तथा प्राणीहरूको क्रियाकलापबाट उत्पादन हुने गर्दछ। यो चलिरहने प्रक्रिया पनि हो। बढ्दो जनसंख्या, सहरीकरण र भौतिक सुविधाको कारण सहरी क्षेत्रमा बढ्दै गइरहेको बसाइँसराइ बढ्दो छ। सहरी क्षेत्रमा अनपेक्षित जनसंख्या वृद्धिसँगै फोहोरमैलाको परिमाण पनि दिनानुदिन बढिरहेको छ। बढ्दो आधुनिक जीवनशैली र संस्कृतिमा परिवर्तन आएसँगै फोहोरमैलाको परिणाम र स्वरूपमा समेत तीव्र रूपमा परिवर्तन देखा परिरहेको छ। जस्तै घरबाट निस्कने सामान्य जैविक फोहोर (कम्पोस्ट मल बनाउन सकिने) देखि मानव स्वास्थ्य तथा वातावरणमा गम्भीर असर पार्ने खालका औद्योगिक, रासायनिक स्वास्थ्य संस्थाजन्य र विद्युतीय फोहोरमैलाहरू उत्पादन तथा निष्कासन भइरहेको छ। तर यी फोहोरहरू आफैंमा समस्या भने हैन यसको प्रयोगपछि उचित व्यवस्थापन गर्न नसक्नु नै मुख्य समस्या हो। विकसित देशहरूले फोहोरमैलालाई विभिन्न प्रविधिहरू अपनाएर फोहोरहरूको उचित व्यवस्थापन गर्नुको साथै मनग्य फाइदा लिइरहेको छ। तर हाम्रोजस्तो विकासोन्मुख देशहरूमा फोहोरमैला व्यवस्थापन दिनानुदिन समस्या बन्दै गइरहेको छ। यसको मुख्य कारण स्रोतसाधन र प्रविधिको कमीभन्दा पनि राजनैतिक प्रतिबद्धता, इच्छा शक्ति र अदूरदर्शिता देखिन्छ। वास्तवमा सरसफाइ र स्वच्छताले कुनै पनि देशको सभ्यतासँग जोडिएको हुन्छ। फोहोरमैला व्यवस्थापनको क्षेत्रमा काम गरेको अनुभवको आधारमा आफ्ना केही अनुुभव र चाल्नुपर्ने केही कदमहरूको बारेमा भन्न गइरहेको छु। फोहोर दैनिक रूपमा बढेता पनि आजसम्मको प्रकृति हेर्दा ६५ प्रतिशतभन्दा बढी जैविक वस्तु अर्थात् कुहिने फोहोरको मात्रा रहेको छ। जसलाई कम्पोस्ट मल बनाउन सकिन्छ। ३५ प्रतिशतमा रहेको अजैविक फोहोरलाई पुनर्प्रयोग गरी व्यवस्थापन गर्न सकिन्छ। त्यसले फोहोरमैला व्यवस्थापनमा विकेन्द्रीकरण सिद्धान्त अपनाउनुपर्ने देखिन्छ। त्यसैगरी फोहोर उत्पादकलाई जिम्मेवारी र सहभागिता गराउन नसकेसम्म व्यवस्थापन सम्भव हुनै सक्दैन। यसका लागि जनतालाई उत्प्रेरणा र फाइदा दिने कार्यक्रमहरू तत्काल सञ्चालन गर्न नगरपालिकाहरूले केही नीतिहरू ल्याउने पहल गर्नुपर्छ। फोहोरमैला व्यवस्थापन गर्न आमजनताको व्यवहारमा परिवर्तन र सरकारको कार्यशैलीमा नीतिगत परिवर्तन जरुरी छ। फोहोरमैला व्यवस्थापनको लागि वैज्ञानिक शुल्कनिर्धारण गर्नुपर्छ। जसले फोहोर छुट्ट्याई घरमै कम्पोस्ट मल बनाउँदछ त्यस्ता घरका लागि न्यून शुल्क, करमा छुट र पुरस्कृत गर्ने कार्यक्रम ल्याउनु पर्छ। जसले फोहोर छुट्ट्याउँछ तर मल बनाउन सक्दैन त्यस्ता घर वा व्यक्तिलाई फोहोरको शुल्कमा केही रकम बढाउनु पर्छ। जसले फोहोर मिसाएर फाल्छ त्यस्ताका लागि बढी रकम वा तेब्बर शुल्क निर्धारण गर्नुपर्छ। न्यायोचित शुल्क निर्धारणः फोहोर कम उत्पादन गर्नेका लागि कम रकम र बढी फोहोर उत्पादन गर्नेका लागि बढी रकम निर्धारण गर्नुपर्छ। यसका लागि कम्तीमा दुई वटा फरक क्षमताको फोहोर संकलन भाँडो वा डस्बिन सशुल्क निर्धारण गरी सर्वसुलभ किन्ने व्यवस्था गर्नुपर्छ। वातावरणीय मैत्री जीवनशैली पहिचान गर्ने कार्यक्रम ल्याउनुपर्छ किनकि कुनै व्यक्तिले वातावरणमा सघाएको छ भनी प्रदर्शन गराउन वातावरणीय मैत्री घरको प्लेटिङ गर्ने कार्यक्रमको लागि हरियो पहेलो र रातो रंगको प्लेट बनाई घर घरमा राख्ने गर्नुपर्छ। जसले फोहोर वर्गीकरण गरी पुनः प्रयोग गरी कम्पोस्ट बनाउँछ त्यस्ता घरमा हरियो प्लेटिङ गरी सरकारी सुविधा उपलब्ध गराउन र फोहोर छुट्ट्याउने र मल बनाउन नसक्ने घरमा पहेँलो प्लेट राख्ने र जसले फोहोर मिसाएर फाल्छ त्यस्तो घरमा रातो प्लेट राख्ने र फोहोरको शुल्क पनि तेब्बर गर्दा सबैमा वातावरण मैत्री बन्ने होड चल्नेछ र सहभागिता बढ्ने देखिन्छ। जैविक फोहोरको व्यवस्थापन तीव्र पार्न कम्पोस्ट विन वितरण गरी प्राविधिक सहयोग, सल्लाह र निरन्तर अनुगमनको व्यवस्था गर्न संघसंस्थासँग सहकार्य गर्न जरुरी छ। आजभोलि बढ्दै गई रहेको कौसी खेतीको विस्तार र निरन्तरताको लागि प्राविधिक सहयोग उन्नत जातको बिउबिरुवा मल र आवश्यक सामग्रीहरू सहज र सस्तो मूल्यमा उपलब्ध गराउने व्यवस्था गर्नुपर्छ। जग्गा खोजी गरी वार्डैपिच्छे सानोसानो सामुदायिक मलखाँद र बायोग्याँस बनाउन उचित हुनेछ। अजैविक फोहोरका लागि सानासाना प्लास्टिक पुनःप्रयोग गरी केन्द्रहरू खोल्नुपर्छ र त्यसको प्रभावकारी प्रवद्र्धन र विस्तारका लागि आवश्यक सहयोग उपलब्ध गराउने नीति बन्न आवश्यक छ। फोहोरमैला व्यवस्थापन गर्नको लागि डम्पिङ साइड आवश्यक पर्छ तर एउटा नगरपालिकाले मात्र समस्या समाधान गर्न सम्भव छैन। एउटा प्रदेशबाट अर्काे प्रदेशमा समन्वय र सहकार्य गर्नुपर्ने हुन्छ तसर्थ संघीय सरकारको पहलमा उच्चस्तरीय अधिकार सम्पन्न फोहोरमैला व्यवस्थापन निकाय बन्नुपर्ने आवश्यकता देखिएको छ। फोहोरमैला व्यवस्थापनको क्षेत्रमा धेरै प्रविधिहरूको विकास भइसकेको छ। फोहोरमैला व्यवस्थापन गर्न त्यति गाह्रो छैन। इच्छा शक्ति, सामूहिक जिम्मेवारी, कर्तव्य र आआफ्नो भूमिका निर्वाह गर्दा पक्कै पनि सहरसफा र स्वच्छ हुन सक्दछ। फोहोरमैला व्यवस्थापन गर्न आमजनताको व्यवहारमा परिवर्तन र सरकारको कार्यशैलीमा नीतिगत परिवर्तन जरुरी छ।"
कर्मयोगीको सम्मान,"काठमाडौंमा एउटा हेपाहा प्रचलन छ। तराई मूलका सेवादायक काम गर्ने मधेसी समुदायका व्यक्तिहरूमाथि यस्तो व्यवहार गरिन्छ। विशेष गरेर तरकारी, फलफूल, माछा, लेबर, कबाडीलगायतका काम गर्नेलाई विभिन्न उपनामले बोलाइन्छ। खास गरेर केही व्यक्तिहरूले यस्ता हेपाहा शब्दको प्रयोग गर्छन्। ती उपनामहरूमा आफूभन्दा ठूला व्यक्तिहरूलाई सम्मानित तरिकाले बोलाइने शब्दहरू पनि छन्। हेपेर बोलाइने शब्दहरू पनि छन्। तर काठमाडौंमा जानेर वा नजानेर सम्मानित होस् वा अपमानित, यस्ता शब्दहरू पर्याप्त प्रचलनमा छन्। अहिले काठमाडौंको तीनवटै सहर काठमाडौं, ललितपुर र भक्तपुरमा हेर्ने हो भने छाता, प्रेसरकुकर बनाउनेदेखि तरकारी, फलफूल, माछालगायतका दैनिक घरमा प्रयोगमा आउने चिजबिजहरूको घरघरमा बजार मूल्यभन्दा सस्तो र राम्रो तरिकाले सेवा पुर्याइरहेका छन्। उनै कर्मयोगीहरूले भवन निर्माण गर्ने मिस्त्री लेबरदेखि टायल मार्बल बिछ्याउने कार्य र वायरिङ तथा धाराहरूको काम पनि सस्तो र सुलभ मूल्यमा गरिरहेका छन्। विशेष गरेर रैथाने मानिस यी कार्य गर्न त्यति रुचाउँदैनन्। गर्नै परे पनि यी मानिसबाट लिने सेवा निकै महँगो दरको हुन्छ। बरु कतार, दुबई, मलेसिया जान रुचाउने तर आफ्नो भूमिमा यी कामहरू पनि गर्न सकिन्छ र पेसाहरू सबै सम्मानित हुन्छन् भन्ने सोच नराख्नेहरूको जमात ठूलै छ। काठमाडौंको छिमेकी जिल्लाबाट आएका मानिस जो अर्धशिक्षित हुन्छन्, ती मानिस पनि यस्ता काम गर्न त्यति रुचाउँदैनन्। माथि भने जस्तै यिनीहरूको सेवा पनि महँगो नै हुन्छ। अर्कोतर्फ हामीले पैसा तिरेर फ्याक्नुपर्ने कबाडी सामग्रीहरू उचित मूल्य दिएर घरबाटै ती कर्मयोगीहरूले लैजान्छन्। उनीहरूले दिने सेवा सुविधाहरू हेर्दा सानो जस्तो लागे तापनि मानवीय जीवनमा दिनानुदिन आवश्यक पर्ने वस्तुहरूको सेवा दिइरहेका हुन्छन्। हामीलाई दिनहुँ आवश्यक पर्ने सामग्री आपूर्तिकर्ताको रूपमा रहेका कर्मयोगीहरूलाई तीनै सहरका केही व्यक्तिहरूले गर्ने व्यवहार भने दुःख लाग्दो छ। अपमानित तवरले बोल्ने शब्द प्रहार उनीहरूले खेप्नुपरेको छ भने कहिलेकाहीँ साइकल ठेलामा बेच्न राखेका सामग्रीहरू पैसा नदिई झिकेर खाइदिने, बढी तौलेर सामग्री लिने र कम पैसा दिने, विवाद भए सामग्रीहरू नै भुइँमै फ्याकिदिनेजस्ता अमानवीय व्यवहारहरू पनि भोग्न बाध्य छन्। हाल काठमाडौं उपत्यकाका तीन सहरमा कति यस्ता व्यक्तिहरूले सेवा पुर्याइरहेका छन् भन्ने विषयमा ठ्याक्कै आँकडा त सायद कतै नहोला। तर निश्चय पनि एउटा ठूलो समूहले यस्ता कार्यहरूमा सेवा पुर्याइरहेका छन्। यिनीहरूले पुर्याउने सेवा र सुविधालाई यदि बजार मूल्यसँग तुलना गर्ने हो भने हामीले खरिद गर्ने सामग्रीमा निकै ठूलो प्रतिशतको भिन्नता आउन सक्छ। हामीलाई दिनहुँ आवश्यक पर्ने सामग्री आपूर्तिकर्ताको रूपमा रहेका कर्मयोगीहरूलाई तीनै सहरका केही व्यक्तिहरूले गर्ने व्यवहार भने दुःख लाग्दो छ। अपमानित तवरले बोल्ने शब्द प्रहार उनीहरूले खेप्नुपरेको छ भने कहिलेकाहीँ साइकल ठेलामा बेच्न राखेका सामग्रीहरू पैसा नदिई झिकेर खाइदिने, बढी तौलेर सामग्री लिने र कम पैसा दिने, विवाद भए सामग्रीहरू नै भुइँमै फ्याकिदिनेजस्ता अमानवीय व्यवहारहरू पनि भोग्न बाध्य छन्। तर यति हुँदाहुँदै पनि उनीहरूले आफ्नो आवाज उठाउन सक्दैनन्। बरु प्रतिवादको सट्टा सहनु नै उचित ठान्छन्। कारण, उनीहरू कुनै पनि पार्टीको भ्रातृ संगठनभित्र पर्दैनन्। उनीहरूको आफ्नो संगठन र समूह छैन। मुलुकमा राजनैतिक दलको आशीर्वाद प्राप्त नभई कुनै समूह वा संगठन बन्दैन। संगठन नबनी तिनको हकहितमा कसैले बोलिदिँदैनन्। मानवअधिकारवादीहरू पनि यस्तो कार्यमा परियोजना बनाएर दातृ निकायसँग पैसा झार्न नसकिने भएकाले उनीहरूमाथि त्यति रुचि राख्दैनन्। मुलुकमा अहिले धेरै किसिमका संघसंस्थाहरू कार्यरत छन्। धेरै किसिमका दातृ निकायहरूले यस्ता संघसंस्थाहरूलाई सहयोग पनि पुर्याइरहेका छन्। मलाई लाग्छ, कुनै यस्तो क्षेत्र छैन जुन क्षेत्रलाई संघसंस्थाहरूले ओगटेको नहोस र दातृ निकायले सहयोग नपुर्याएको होस्। मानवअधिकारवादीहरू ठूलो स्वरमा आवाज उठाउँछन् र दातृ निकायको ध्यान आकर्षित गर्छन्। राजनैतिक दलहरूका पनि सबै क्षेत्रमा आआफ्ना भ्रातृ संगठनहरू छन्। यसरी समग्र रूपमा हेर्दा राजनैतिक दल, संघसंस्था र मानवअधिकारको क्षेत्रलाई नियाल्ने हो भने कुनै पनि क्षेत्र छुटेको पाइँदैन। तर यति हुँदहुँदै पनि कर्मयोगीहरूको पीरमर्कालाई कुनै पनि दल, संघसंस्था र मानवअधिकारवादीहरूले आफ्नो एजेन्डा र क्षेत्रभित्र नपार्नु चाहिँ दुःखद् र आश्चर्यलाग्दो देखिन्छ। समाजमा मानिसले आफ्नो पेसाहरू सम्मानित तवरले गर्न पाउने र सम्मानित तवरले जिउन पाउने अधिकार सबैमा हुन्छ। पेसा कुनै ठूलो र सानो हुँदैन। सबैको आवश्यकता र महत्त्वव उत्तिकै हुन्छ। यदि कुनै पनि काम सानो हो भनेर गर्ने समुदाय र व्यक्तिलाई नकार्ने हो भने तिनको विकल्प के भनेर सबैले पनि जवाफ दिन सक्दैन। जसरी प्रकृतिमा सबै जीवजन्तु र वस्तुहरूको महत्त्वव छ, त्यसरी नै समाजमा पनि सबै काम र पेसाको उत्तिकै महत्त्व छ। सामाजिक र व्यावहारिक रूपमा प्रत्यक्ष सेवा र सुविधा पुर्याइरहेका यी समुदायको हकहितमा पनि कसैले चासो नराख्ने र यिनीहरू सधंै अपमानित र अपहेलित भइरहने हो भने कुनै दिन यसको नकारात्मक असर पनि यो समाजमा देखा पर्न सक्छ। दबाब सिर्जनाबाट मात्रै आफ्नो हकहितको रक्षा गर्न सकिन्छ र यो मात्रै एउटा बाटो हो भन्ने जुन मानसिकताबाट सरकार र समाज अगाडि बढिरहेछ, यो सोचाइ पनि अब बदल्ने बेला आइसकेको छ। तसर्थ समय छँदै सबैको ध्यान यसतर्फ जानु आवश्यक छ। यसो हुँदा अपमानित भएका समुदाय सम्मानित हुनेछन्। जुन सेवा घरघरमा पुगिरहेछ त्यसले निरन्तरता पाउनेमा विश्वस्त हुन सकिन्छ।"
राजनीतिमा युवा हस्तक्षेप किन ?,"मुलुकको कुल जनसंख्याको ४० प्रतिशतभन्दा बढी हिस्सा युवाले ओगट्छन्। राजनीतिको नेतृत्व तहमा युवाको प्रतिनिधित्व जसरी र जुन अनुपातमा रहनुपथ्र्यो त्यो छैन। नेतृत्व भनेको व्यवस्थापन हो। कुशल, ऊर्जावान् व्यवस्थापक हुनु र शिथिल व्यवस्थापक हुनुमा आकाशजमिनको अन्तर हुन्छ। यद्यपि सबै ऊर्जा, जोस र जाँगर उमेरजन्य कारणले मात्र पनि हुँदैन। युवा हुनु र युवापन हुनु फरक कुरा हो। तथापि युवा उमेर भनेको युवा नै हो। युवा जोस र जाँगरलाई सकारात्मक बाटो हिँडाउँदा त्यसको परिणाम अरू उमेर समूहको भन्दा नितान्त फरक देखिनेछ। यो प्रमाणिक तथ्य हो। युवावयको तागतसँग अरूको तागत तुलना हुन सक्दैन। युवा अवस्था मानव जीवनकै सर्वाधिक ऊर्जाशील, साहसी, सिर्जनशील, आत्मविश्वासी र वेगवान् समय हो। युवा कसलाई र कुन उमेर समूहकालाई भन्ने बारेमा देशअनुसारका मापदण्ड निर्धारण गरिएको पाइन्छ। जस्तै, विश्व स्वास्थ्य संगठन र युनिसेफले १५ देखि २४, भारतले १५ देखि ३५, चीनले १४ देखि २८, बंगलादेश र फिलिपिन्सले १५ देखि ३० पाकिस्तानमा १५ देखि ४० सम्मलाई युवा मानिन्छ। नेपालको सन्दर्भमा राष्ट्रिय युवानीति २०७२ को धारा २ को (क) मा युवा भन्नाले १६ देखि ४० वर्षसम्मका नागरिकलाई जनाउने उल्लेख गरेको छ। युवा उमेर अत्यधिक प्रज्ज्वलनशील समय हो। युवाले जति गर्न सक्छ जुन सामथ्र्य र वर्कत प्रयोग गर्न सक्छ त्यसपछि यो गतिमा ह्रास प्रकृतिको नियम हो। आजसम्म विश्वमा भएका परिवर्तनकामी आन्दोलन व्यवस्था परिवर्तन र क्रान्तिकारी काममा युवाको सक्रियता उल्लेख्य थियो। नेपाल एकीकरणदेखि २०६२०६३ सम्म भएका लडाइँ आन्दोलनमा युवाको बलिदान त्याग र समर्पण अरूको भन्दा ज्यादा थियो। आज हामी जुन नेताहरू शेरबहादुर देउवा, केपी शर्मा ओली, पुष्पकमल दाहाल, माधव नेपाल, महन्थ ठाकुर, झलनाथ खनाल र बाबुराम भट्टराईलगायत नेतालाई नो नट एगेन भनिरहेका छौं। यी नेताहरूको तरुणवयको त्याग समर्पण र योगदानको अवमूल्यन गर्नु यो आलेखको उद्देश्य होइन। अब वयोवृद्ध नेताहरूको वि श्राम र नयाँ नेपाल बनाउने जिम्मा नयाँ पुस्तालाई पार्टीहरूले हस्तान्तरण गर्न युगको चाहना प्रतिविम्बित गर्न खोजेको हुँ। यस खाँचोलाई सम्बोधन गर्न पाका पुस्ताका नेताहरूले विवेकको प्रयोग गरुन् भन्ने सन्निहित उद्देश्य राखेर लेखिएको मात्रै हो। मंसिर ४ गते हुने संसदीय चुनावमा ३५ लाख नयाँ युवाले मताधिकार पाउने तथ्यांक सार्वजनिक भएको छ। राज्यको मूलभार वहन गर्ने सामथ्र्यलाई बाहिर राखेर कुनै पनि देशले प्रगति गर्न सक्दैन। युवा उमेरले विगत र भविष्यलाई जोड्ने काम गर्छ। तसर्थ युवा राज्यको मेरुदण्ड हो। राष्ट्रिय युवा नीतिले तोकेको उमेर हद जे भए पनि नेपालको हकमा ५० वर्षसम्मको नेतालाई युवा मानेर प्रतिनिधित्व गर्नुपर्ने देखिन्छ। आगामी मंसिर ४ गते हुने संसदीय चुनावमा ३५ लाख नयाँ युवाले मताधिकार पाउने तथ्यांक सार्वजनिक भएको छ। राज्यको मूलभार वहन गर्ने सामथ्र्यलाई बाहिर राखेर कुनै पनि देशले प्रगति गर्न सक्दैन। दलीय व्यवस्था भएको मुलुकमा दलको नेतृत्वमा युवालाई प्रतिस्थापन गर्न सकिएन भने देश विकासको परिणाम सन्तोषजनक निस्कदैन। अहिले नेपालमा दलमा युवा, संसद र मन्त्री प्रधानमन्त्री सबै युवा हुनुपर्ने माग उठेको छ। स्थानीय निर्वाचनको नतिजा र प्रतिस्पर्धामा युवाहरू नै अब्बल देखिएको र युवा हस्तक्षेपलाई जनताले मन पराएको पाइएको छ। काठमाडौं, धरानजस्ता सहरले युवा नेतृत्व र स्वतन्त्र युवालाई रोजेर दलहरूलाई सप्रिन सुध्रन र युवा अघि बढाउन खबरदारी गरेका छन्। चेतावनी दिएका छन्। युवाको महत्त्वव र प्रतिनिधित्वलाई मौका दिएका छन्। स्वतन्त्र युवालाई रोजेर दलीय वृद्धतन्त्रलाई विस्थापन रोज्न सुझाएका छन्। वृद्धतन्त्र रोक्न नसक्ने दलमा आबद्ध युवालाई आआफ्नो दलमा प्रभावकारी हस्तक्षेप गर्न अभिप्रेरित गरेका छन्। दलमा सक्रिय युवाले वृद्ध नेताको आशीर्वाद मात्रै थापिरहने, चाकडी मात्रै गरिरहने, बूढा नेताहरूले मृत्युवरण नगरेसम्म पालो नआउने परिपाटी अर्थात् राजाको देहावसानपछि मात्र राजकुमार राजा हुने अवस्था जस्तो अभ्यास र प्रणालीमा परिवर्तन युगको माग र हाँक दुवै हो। पार्टीमा आबद्ध युवाले आगामी संसदीय चुनाव संघीय र प्रदेश चुनावमा युवाहरूको अग्रसरता आवश्यक देखेनन् भने दलीय व्यवस्थालाई स्वतन्त्र समूहले टक्कर दिने निश्चित छ। युवा त्यस्तो शक्ति र संघर्ष हुनुपर्छ जसले प्रज्ञा र ज्ञानको सत्तालाई आत्मसात् गरेर विवेकको मार्ग अवलम्बन गरोस्। विगतमा जेलनेल सहेका, निर्वासन बसेका, भूमिगत भएका जनयुद्ध लडेकादेखि प्रजातन्त्र हुँदै गणतन्त्र प्राप्तिको यात्रमा पुराना नेताहरूले गरेको दुःखको शोधभर्ना भइसकेको छ। प्रायः सबै नेताले अवसर पाएका छन्। अब जेलनेल खेपेको, हिजोको दुःख आजको योग्यता हुन सक्दैनन्। प्रायः सबै नेताले अवसर पाएका छन्। उनीहरूले आफ्नो जवानीमा गरेका योगदान र संघर्षलाई देशले पुरस्कृत कतिलाई पटकपटक पुरस्कृत गरिसकेको छ। राजनीति विशुद्ध समाजसेवा हो। व्यापार नै मान्ने हो भने पनि पुराना नेताहरूको लगानी उठिसकेको छ। २०४८ सालदेखि अनवरत सांसद भएका मन्त्री र प्रधानमन्त्री भएका समेतले अझै चुनाव लड्ने अवसर आफ्नो लागि मात्रै राख्ने प्रवृत्तिले पार्टीमा नयाँलाई निषेध गरेको ठहर हुन्छ। पछिल्लो पटक संसदीय चुनावमा भाग लिएको माओवादीहरूसमेत तीन वटा चुनावमा प्रतिस्पर्धा गरेर चौथो चुनावको सन्मुख छन्। अझ कति पुरानै र वासी अनुहारलाई जनताले अनुमोदन गर्नुपर्ने हो ? फ्रेस अनुहारलाई फ्रेस म्यान्डेट जरुरी हुन्छ न कि बासी र रोगाग्रस्त व्यक्तिलाई पार्टीहरूले आफ्नो भविष्य बचाउ गर्ने हो भने युवा अघि बढाउने नीति अख्तियार गर्नुपर्छ। पार्टीका बूढा र पुराना नेताको मात्रै भविष्य अझै भन्ने हो भने नेता जीवित रहँला। तर पार्टीको क्षयीकरण अवश्यंभावी छ। वृद्ध नेताहरूलाई विस्थापन गर्न बारम्बार मौका पाएकालाई वि श्राम रोज्न लगाउन युवा नेताहरूले आफ्नो आवेगलाई विवेकसम्मत तवरले कन्भिन्स गराई आफ्नो र पार्टीको भविष्य रोज्न विलम्ब गराउनु हुँदैन। पार्टीमा उम्मेद्ववार बन्न योग्य र निश्चित मापदण्ड पूरा भएका पाँच वर्षदेखि अर्को कुनै चुनावमा प्रतिस्पर्धा नगरेका युवाबीच मैत्रीपूर्ण प्रतिस्पर्धा गराउने अवस्था सिर्जना गरेर संगठित र क्रियाशील सदस्यबाट ग्रासरुटदेखि चुनिँदै आउने वातावरण या प्रणाली निर्माण गर्नुपर्छ। टिकेट नेताले दिने टप टु बटम एप्रोचलाई परित्याग गरेर बटम टु टप एप्रोच सबै पार्टीले अंगीकार गर्ने हो भने जनताले रुचाएको मान्छे छानिने सम्भावना प्रवल हुन्छ। प्रजातन्त्रमा निषेधको गुञ्जायस रहन्न तर प्रजातान्त्रिक अभ्यासबाट नै थाकेका नेताहरूलाई विस्थापन गर्ने पद्धति विकास गर्नुपर्छ। पुराना नेताहरूको अनुभव सल्लाह र सुझाव ग्रहण गर्नु वाञ्छनीय हुन्छ। तर उहाँहरूकै लागि भिजनरी युवाको सपना तुहाउने परिस्थितिलाई नामञ्जुरी दिनुपर्छ। पार्टीका युवा नेताहरूको भविष्य र भाग्यसँग प्रवासमा कामको खोजीमा निस्केर जोखिमपूर्ण काम गर्नेदेखि श्रमिक, मजदुर, किसान, उद्यमी, विद्यार्थी आम युवाको भविष्य जोडिएको छ। माक्र्सवादीहरू परिवर्तन र विकास कसरी हुन्छ भन्ने सिकाउँछन्। माक्र्सको द्वन्द्ववाद अनुसार नयाँ र पुरानोको बीच संघर्ष हुन्छ। पुरानोलाई नयाँले विस्थापित गर्छ। प्रकृति र समाजमा हुने विकास परस्पर हुने द्वन्द्व र संघर्षको नियमबाट हुन्छ र राजनीतिमा पनि यो लागू हुन्छ। पुरानो सेल मर्ने र नयाँ सेल जन्मने हुर्कने प्रक्रिया प्रकृतिभित्र छ। पुरानाको विस्थापन र नयाँको स्थापना। हाम्रो राजनीतिमा पनि माक्र्सको द्वन्द्वको नियम लाग्नु अपरिहार्य छ। प्रकृतिमा दुई तत्त्ववबीच अन्तरविरोध हुन्छ। संघर्ष देखिन्छ। पुराना र नयाँमा पनि अन्तर्विरोध हुन्छ। अन्तर्विरोध प्रत्येक वस्तुका विकासका थालनीदेखि अन्त्यसम्म रहन्छ। भौतिक संसारमा गति नभएको कुनै वस्तु छैन। गति अन्तरविरोधको रूप हो। पदार्थको विशिष्ट गुण नै अन्तर्विरोध हो। त्यसैले नेताहरू, पार्टीहरूमा पनि माक्र्सवादले भन्ने गरेको अन्तर्विरोधको अन्त्य र सुरुवात हुन्छ। पुराना मासिने र नयाँ हुर्कने द्वन्द्वको नियम नेपाली राजनीतिमा दुरुस्त गतिमा आउनुपर्ने देखिन्छ। नेता विकासमा पनि निषेधको निषेध नियम लाग्नुपर्छ। द्वन्द्वात्मक निषेध नष्ट हुनु होइन। एंगेल्स भन्छन्, जब जौको बीउ छरिन्छ तव जौको बोट बन्छ जौको बोटले जौ दिन्छ अनि बोट मर्छ त्यस्तै नेतारूपी जौमा पनि यो निषेधको नियम अनिवार्य छ तवमात्र नयाँले स्थान प्राप्त गर्दछन्। राजनीतिको बूढो पुस्ता नयाँ पुस्तालाई स्थापित गर्ने मामलामा बडो उदासीन छ। अब उनीहरूले पनि के बुझ्नुपर्छ भने युवाहरू सत्तामा चढ्ने भर्यांगमात्र होइनन्। देश हाँक्ने चालक पनि हुन्। तरुणले आफ्नो स्थान आफंै निर्धारण गरेर बूढापुस्तासँग सम्झौता नभएर प्रतिस्पर्धा गर्नुपर्छ। नेपाली कांग्रेस पार्टीमा केही युवा प्रतिस्पर्धा गरेर पदाधिकारी बन्न सफल भएका छन्। त्यसैगरी चुनावमा पनि अब म प्रधानमन्त्री बन्छु भनेर बोल्ने युवा निस्केका छन्। नेकपा एमाले, माओवादी र समाजवादीमा पनि अब हाम्रो पालो हामी अर्थात् म प्रधानमन्त्री बन्छु र देशको नेतृत्व गर्छु भन्ने युवाहरू निस्कनुपर्छ। आफ्ना सुप्रिमोलाई थकाइ मार्नुस् अब हाम्रो पालो भन्नुपर्छ। एवं रीतले अन्य पार्टीमा पनि युवाले अब हामी भन्न दकस मान्नु हुँदैन। राष्ट्रिय प्रजातन्त्र पार्टीले आफ्नो सभापति नै नयाँ पुस्तालाई छान्यो। यो युवा उभार ल्याउने संकेत हो। बूढा पुस्तालाई ससम्मान बिदाइ र गहन अभिभावकीय भूमिका दिएर कार्यकारी पदमा युवाको आकर्षण बढाउन सकिए मात्रै पार्टीमा पनि आकर्षण थपिन्छ। युवावयको स्वर्णिम समय अब भत्काउने राजनीति समाप्त भयो बनाउने र रचनात्मक हुने समय आएको छ। यसर्थ राजनीतिमा पार्टीहरूमा युवाको स्थान महत्त्ववपूर्ण हुनुपर्छ। दलीय व्यवस्थामा आएको आउन थालेको विकर्षण कम गर्न पनि युवाहरू तेजताराज भएर निस्कनु अनिवार्य भएको छ। युवा उमेरले मात्र होइन सोच, व्यवहार, क्रियाशीलताले सिर्जनशील भएर चरित्रशील भएर आउनु जरुरी छ। युवाहरूको जनसंख्याको ४० प्रतिशत हुनु भनेको राष्ट्र विकासको लागि राम्रो सूचकांक हो। मात्रै कुरा के हो भने यो संख्यालाई राष्ट्र विकासको मार्गको नेतृत्व दिनुपर्छ। कसरी दिने युवा हस्तक्षेप कसरी बढाउने त्यो स्वयं युवाको क्षमतामा पनि निर्भर गर्दछ। पुराना पुस्तालाई ससम्मान बिदा गरेर पार्टीहरूमा नयाँ भिजनरी युवा आउन सकेनन् भने बहुदलीय व्यवस्थामा निर्दलीय उमेद्ववार अर्थात् स्वतन्त्र उम्मेद्ववार दिएर चुनावमा विजय प्राप्त गर्ने शृंखलाले दलहरूको अस्तित्वलाई चुनौती दिनेछ। निर्दलीय अभ्यास बढ्ने छ। बहुदलीय व्यवस्थामा निर्दलीय उम्मेद्ववार उल्लेख्य रूपमा विजयी बन्नु भनेको दलीयतन्त्रमाथिको अविश्वास र दलमा देखिएको खोट होइन र ? प्रश्न दलहरू सुध्रने कि सिद्धिने ? अवस्था बदल्ने कि व्यवस्था बदल्ने ? व्यवस्था बदल्नेभन्दा अवस्था र आचरण बदल्ने मार्ग सुगम हुन्छ। जसको लागि चारित्रिक गुणमा धब्बा नलागेका युवाहरू हरेक पार्टीको मोर्चामा अघि हुनु अपरिहार्य देखिन्छ। युवाको जिउँदो जोसलाई पार्टी र देशको व्यवस्थापक बनाउने हिम्मत गरियो भनेमात्र देश बन्ने अभिलक्षण देखिन थाल्नेछन्।  कार्की अनुसन्धाता हुन्।"
"मिटरब्याजीविरुद्ध २,२८९ उजुरी, ३३ आरोपित","काठमाडौं : मिटरब्याजी अपराध नियन्त्रणका उपाय सिफारिस गर्न गठित कार्यदलले सोमबार समयसीमामै प्रतिवेदन पेस गरेको छ। कार्यदल संयोजक डा भीष्मकुमार भुसालले सोमबार गृहमन्त्री बालकृष्ण खाँणलाई प्रतिवेदन बुझाएका हुन्। भदौ २७ गतेसम्म २ हजार २ सय ८९ उजुरी दर्ता भएको उल्लेख छ। तीमध्ये ५९ वटा फरफारक भएको जनाइएको छ। सातवटा उजुरीको छानबिन गरी सम्बन्धित अदालतमा मुद्दा दायर गरिएको छ। अन्य ७ वटामा प्रहरीद्वारा अनुसन्धान भइरहेको छ। एकै व्यक्तिविरुद्ध चार वा सोभन्दा बढी उजुरी परेका छन्। आरोपितको संख्या ३३ रहेको र एकै व्यक्तिले २३ जनाविरुद्ध मिटरब्याजीको उजुरी दर्ता गरेको देखिएको छ। मिटरब्याजीविरुद्ध उजुरी दर्ता गर्ने कार्यलाई निरन्तरता दिँदै छानबिन प्रक्रियालाई सम्बन्धित स्थानीय प्रशासनले तीव्रता दिएका छन्। कार्यदलले ३२ बुँदामा आफ्नो सिफारिस प्रस्तुत गरेको छ। ऋणीले मिटरब्याजीसँग ऋण लिनुपर्ने बाध्यकारी कारकहरूको विश्लेषण गरिएको छ। श्रमिक तथा गरिब किसानहरूको बैंक तथा वित्तीय संस्थाबाट प्रवाह हुने कर्जामा पहुँच नपुग्नाका कारणहरू खोतलिएको छ। साहुमहाजनसँग ऋण लिने प्रक्रिया, मिटरब्याजीविरुद्ध उजुरी गर्दा पनि ऋणी पक्ष कमजोर हुने कारणहरू औंल्याइएको छ।"
एसियन राजमार्ग सञ्चालनमा ढिलाइ,"झापा : नेपालभारत सीमाको काँकडभिट्टा नाकासम्म एसियन राजमार्ग विस्तार भए पनि भारतीय पक्षको असहयोगका कारण सञ्चालनमा ढिलाइ भएको छ। आफ्नोतर्फ पानीट्यांकी नाकामा भन्सारका संरचना निर्माण नभएको जनाउँदै भारतीय पक्षले अन्तर्राष्ट्रिय राजमार्ग पूर्ण सञ्चालनमा आलटाल गरेको हो। दुई वर्षअघि नेपालभारत सीमाको मेची नदीमा मितेरी पुल निर्माणसँगै अन्तर्राष्ट्रिय मापदण्डको एसियन राजमार्ग विस्तार भएको थियो। भारत आफैंले छोटो समयमा पुलसँगै आकर्षक सडक बनाएको छ। तर, पूर्ण प्रयोगमा भने प्रतिबन्ध छ। एसियन हाइवे भएर फाट्टफुट्ट मालवाहक सवारी आवतजावत गरिरहेका छन्। झापाका प्रमुख जिल्ला अधिकारी छविलाल रिजाल भारतीय पक्षले राजमार्ग सञ्चालनमा ढिलाइ गर्दा आवतजावतमा समस्या भइरहेको बताउँछन्। नयाँ पुल र त्यससँग जोडिएको राजमार्ग पूर्णरूपमा सञ्चालन नहुँदा पुरानै पुलको बाटो भएर आवतजावत गर्नुपर्ने बाध्यता छ, प्रजिअ रिजालले भने। एसियाली राजमार्ग सञ्चालनका विषयमा कोलकातास्थित महावाणिज्य दूतावासमार्फत भारतीय पक्षसँग सम्वाद भए पनि भारतले कुनै प्रतिक्रिया नजनाएको प्रमुख जिल्ला अधिकारी रिजालले बताए। एसियाली विकास बैंकको डेढ अर्ब भारतीय रुपैयाँको ऋण सहयोगमा ६ लेनको सडक निर्माण भएको हो। एसिया उपक्षेत्रीय आर्थिक सहयोग सडक सञ्जाल परियोजनाअन्तर्गत निर्माण भएको ए क्लास को एसियाली राजमार्गसँग नेपालको पहुँच जोडिएको दुई वर्ष बितिसकेको छ। कोरोना संक्रमणका बेला भारतले उक्त राजमार्गको निर्माण कार्य पूरा गरेको थियो। पश्चिम बंगालका भारतीय भन्सार अधिकारीसँग राजमार्ग सञ्चालनका विषयमा छलफल भए पनि कुनै निष्कर्षमा पुग्न नसकिएको मेची भन्सार कार्यालयका प्रमुख केशवराज ओलीले बताए। मासिक बैठकमा राजमार्ग सञ्चालनका विषयमा छलफल भए पनि यो केन्द्रीय सरकारको विषय भएको भारतीय पक्षले बताउँदै आएको छ, भन्सार प्रमुख ओलीले भने। एसियाली राजमार्ग प्रयोग नहुँदा दुई लेनको साँघुरो जीर्ण मेची पुल र सडकका कारण सधैंजसो जाममा बस्नुपर्ने बाध्यता यात्रुहरूलाई छ। ठूला मालवाहक सवारी आवतजावत गर्न झन् धेरै समय लाग्छ। एक घण्टाभन्दा बढी जाममा बस्नुपर्छ, काँकडभिट्टाका स्थानीय रामकुमार श्रेष्ठले भने, दुई वर्षअघि बनेको सडक किन प्रयोगमा आएन आश्चर्य लागेको छ। भारतले सीमावर्ती पश्चिम बंगालमा चार वर्षअघि एसियन स्तरको हाइवे निर्माण गरेको थियो। त्यसलाई विस्तार गर्दै भारतले नेपालतर्फ काँकडभिट्टामा डेढ किलोमिटर एसियन हाइवे एप्रोच रोड समेत निर्माण गरिएको छ। नेपालको पूर्वपश्चिम राजमार्ग र अरनिको राजमार्ग एसियन हाईवे अन्तर्गत पर्छन्। नेपालको पूर्वपश्चिम राजमार्गलाई चार लेनमा विस्तार गर्ने तयारी भइरहेको छ। एसियन हाईवेको रुट थाइल्यान्डको बैंककबाट सुरु भएर म्यान्मार, बंगलादेश, भारत हुँदै नेपालको काँकडभिट्टाबाट पूर्वपश्चिम राजमार्ग भएर भारतको दिल्ली हुँदै पाकिस्तानको कराँची पुग्छ। २०७३ सालमा तत्कालीन प्रधानमन्त्री शेरबहादुर देउवा र भारतीय समकक्षी नरेन्द्र मोदीले मेची नदीमा पुल निर्माणको सम्झौता गरेका थिए। २०७४ फागुनबाट पुल निर्माणको काम सुरु भएको थियो। पुल निर्माणसँगै सडक सञ्जाल विस्तार भएपछि सीमावर्ती सहर काँकडभिट्टाको पुरानो स्वरूप फेरिएको छ। अतिक्रमणप्रति भारतीय चासो नेपालभारत सीमाको काँकडभिट्टा नाकामा निर्माण भएको एसियन हाईवे वरपर अनाधिकृत रूपमा टहरा निर्माण गरिएको जनाउँदै त्यसप्रति भारतले चासो व्यक्त गरेको छ। एसियन राजमार्ग अतिक्रमण गरी टहरा निर्माण गर्न थालिएपछि भारतीय पक्षले लिखित रूपमै त्यसप्रति असन्तुष्टि व्यक्त गरेको हो। भारतको राष्ट्रिय राजमार्ग एवम् पूर्वाधार विकास निगमले पत्र लेखेरै अतिक्रमित संरचना हटाउन अनुरोध गरेको मेचीनगर १० का वडाध्यक्ष ललित तामाङले बताए। ६ लेनको एसियन हाईवे अतिक्रमण हुने गरी काँकडभिट्टा नाकामा अनाधिकृत रूपमा अस्थायी टहरा निर्माण गरिएका छन्। सरकारी र गैरसरकारी निकायले सडक किनारमा टहरा बनाएका हुन्। पूर्वपश्चिम राजमार्गलाई एसियन मापदण्डको बनाइँदै सरकारले पूर्वी नेपालको काँकडभिट्टादेखि सुनसरीको लौकहीसम्म पूर्वपश्चिम राजमार्गलाई चार लेनमा विस्तार गर्ने तयारी सुरु गरेको छ। एसियाली विकास बंैकको सहयोगमा सरकारले राष्ट्रिय राजमार्गलाई फराकिलो बनाउने कार्य सुरु गर्न लागेको हो। एसियन हाईवेसँग जोडिएको पूर्वी नेपालको काँकडभिट्टादेखि सुनसरीको लौकहीसम्म १२० किलोमिटर सडक चार लेनको बनाउन लागिएको छ। राष्ट्रिय राजमार्गलाई फराकिलो बनाउँदै एसियन हाईवेको मापदण्ड कायम गर्ने सरकारी नीतिका आधारमा आगामी पुसदेखि पूर्वपश्चिम राजमार्ग स्तरोन्नति गर्न लागिएको हो। सातदेखि ११ मिटर चौडाइको बिटुमिन सडकलाई ग्रामीण तथा वन क्षेत्रमा २४ मिटर, अर्धसहरी क्षेत्रमा ३३ मिटर र सहरी क्षेत्रमा सर्भिस लेनसहित ५० मिटर चौडाइको बनाउने तयारी भइरहेको सामाजिक तथा पुनर्वास विशेषज्ञ रविन ढकालले बताए। एसियाली विकास बैंकको २८ अर्व १७ करोड रुपैयाँको लागतमा झापा, मोरङ र सुनसरीसँग जोडिएको पूर्व पश्चिम राजमार्गको १२० किलोमिटर क्षेत्र चार लेनको बनाउन लागिएको हो। ७१ वटा नयाँ पुलसहित राजमार्ग विस्तार हुनेछ। आवश्यकताका आधारमा अण्डरपास र ओभरहेड ब्रिजको व्यवस्थापन हुने परामर्शदाता कम्पनीका इन्जिनियर राजन श्रेष्ठ बताउँछन्। राजमार्ग विस्तार पूर्वपरामर्शदाता कम्पनीले वातावरणीय प्रभाव मूल्यांकनका विषयमा सार्वजनिक रुपमा सरोकारवालासँग छलफल गरिरहेको छ। पूर्व पश्चिम राजमार्गले छुने १२ नगरपालिका, चार गाउँपालिका र एउटा उपमहानगरका सरोकारवालासँग परामर्शदाता कम्पनीले छलफल गरी राय लिइरहेको हो। प्रभावित क्षेत्रका सरोकारवालाले भने राजमार्ग विस्तारका क्रममा खानेपानी र सञ्चारको सुविधा प्रभावित नहुने गरी काम गर्न सुझाव दिएका छन्। बिर्तामोड साना सहरी खानेपानी आयोजनाका प्राविधिक नारायण खनालले पानीको नियमित आपूर्ति हुने गरी राजमार्ग विस्तारको कामलाई अगाडि बढाउनुपर्ने बताए। राजमार्ग विस्तारका क्रममा १२ हजार भन्दाबढी रूख कटान हुनेछन्। कटान गरिएको एउटा रूखबराबर १० वटा विरुवा रोप्ने र स्थानीय विरुवा तथा प्रजाति छनोटका लागि प्रभावित क्षेत्रका सामुदायिक वन र डिभिजन वन कार्यालयसँग समन्वय गर्ने तयारी छ। हात्ती, कछुवालगायतका बन्यजन्तुको आवतजावत प्रभावित नहुने गरी राजमार्ग निर्माणको काम अघि बढाउन लागिएको हो, पुनर्वास विशेषज्ञ ढकालले भने।"
"सेयर बजारमा हरियाली, कारोबार रकम पनि बढ्यो","काठमाडौं : सेयर बजारमा हरियाली छाएको छ। नेप्से परिसूचक दोहोरो अंकले बढेपनि कारोबार रकममा भने उल्लेख्य सुधार देखिएन। साताको दुई कारोबार दिन आइतबार र सोमबार निरन्तर ओरालो लागेको नेप्से मंगलबार दोहोरो अंकले बढेको हो। नेप्से २१३० अंकले बढेर १९३४०४ विन्दुमा पुगेको छ। कारोबार रकम पनि सोमबारको तुलनामा बढेको छ। यसदिन दिन ९२ करोड बढीको सेयर कारोबार भयो। अघिल्लो कारोबार दिन सोमबार ८२ करोड बराबरको कारोबार भएको थियो। आज २३१ कम्पनीको ३१ लाख ४६ हजार ९९६ कित्ता सेयर ९२ करोड २५ लाख ७४ हजार ४१० कित्ता सेयर खरिदबिक्री भयो। दोहोरो अंकले बढेको बजारमा एउटा मात्रै कम्पनीको सेयर मूल्यमा सकारात्मक सर्किट लेभलमा कारोबार भयो। बोटलर्स नेपालको सेयर मूल्य १० प्रतिशतले बढ्यो। कारोबार रकमका आधारमा नविल बैंक शीर्षस्थानमा रह्यो।सो कम्पनीको ५ करोड ९४ लाख रुपैयाँ बराबरको सेयर कारोबार भयो। यस्तै रिडी हाइड्रोपावर र हिमालयन एभरेष्ट इन्स्योरेन्स क्रमश दोस्रो र तेस्रो स्थानमा रहे। कारोबारमा आएका सबै समूहको सूचक बढेको छ।फाइनान्स समूहको सूचक सर्वाधिक २१३ प्रतिशतले बढ्यो। यस्तै ट्रेडिङ, होटल्स एन्ड टुरिजम, डेभलपमेन्ट बैंक, मनु एन्ड प्रो, अदर्श, माइक्रो फाइनान्स, लाइफ इन्स्योरेन्स र इन्भेस्टमेन्ट समूहको सूचक १ प्रतिशत बढिले वृद्धि भएको छ। बैंकिङ,हाइड्रो पावर ,ननलाइफ इन्स्योरेन्स र म्चयुअल फन्डको सूचक सामान्य बढ्यो।"
विवादपछि बिमा कम्पनीका सीईओमा बराल,"काठमाडौं : राष्ट्रिय बिमा कम्पनीको प्रमुख कार्यकारी अधिकृत (सीईओ) मा शेखर बराल नियुक्ति भएका छन्। सञ्चालक समितिले बराललाई बिहीबार सीईओ नियुक्ति गरेको हो। बिमा समितिले सोमबार स्वीकृति दिएसँगै बरालले कार्यभार सम्हालेका छन्। सीईओका लागि ११ जनाको आवेदन परेको थियो। त्यसमध्ये समितिले सुरेन्द्र थापा, रामबहादुर खड्का र शेखर बराललाई सर्ट लिस्टमा सिफारिस गरेको थियो। तर बरालको सिफारिस तेस्रो भएकाले उनलाई छनोट गर्नुमा चलखेल भएको स्रोतको आरोप छ। सोमबार स्वीकृत भएलगत्तै पद ग्रहण गरेको कम्पनीका अध्यक्ष राजेश्वर ज्ञवालीले बताए। यसअघि छनोटमा विवाद भएकै कारण फागुनमा अर्थ मन्त्रालयले पनि सो सिफारिसलाई रद्द गरी फेरि आवेदन खुलाउन कम्पनीलाई भनेको थियो। अर्थ मन्त्रालयले आफ्नै पत्रलई अवज्ञा गरेको देखिन्छ। कम्पनीका अध्यक्ष ज्ञवालीले अर्थमन्त्री जनार्दन शर्मा र उनका भाइ अनिल शर्माको दबाबमा सीईओ नियुक्ति गरेका हुन्। जबरजस्ती नियुक्ति गरेको देखिन्छ, स्रोतले भन्यो। कम्पनीमा सीईओ पद ६ महिनादेखि खाली थियो। यसले काममा असर परेको भन्दै छनोट समितिले सर्ट लिस्ट गरेकाबाट १ जनालाई नियुक्ति गरेको अध्यक्ष ज्ञवालीले बताए। अर्थ मन्त्रालयले अधिकार दिएपछि छनोट गरेको उनले बताए। छनोटमा चलखेल नभएको उनको तर्क छ। लामो अवधिसम्म सीईओ नियुक्तिमा ढिलाइ हुनुलाई स्वार्थ बाझिएको हुन सक्ने अर्थ मन्त्रालय स्रोतले स्वीकार गरेका छन्। नियुक्तिमा कसैको इन्ट्रेस्ट देखिनु सामान्य हो। यसले सिफारिसमा चलखेल भयो भनेर आशंका गर्नु स्वाभाविक हो, अर्थ मन्त्रालय स्रोतको भनाइ छ। कम्पनीले सीईओका लागि मंसिर १२ गते आवेदन खुलाएको थियो। यसपछि अर्थ मन्त्रालयका उपसचिव अर्जुन भण्डारीको संयोजकत्वमा पदपूर्ति सिफारिस उपसमितिको छनोट समिति गठन गरेको थियो। उक्त उपसमितिको मूल्यांकनमा परेका शेखर बराललाई नियुक्तिका लागि सिफारिस गर्न दबाब थियो। तर त्यतिबेला बहुमत नजुटेपछि भण्डारीले नै राजीनामा दिए। स्रोतका अनुसार सत्तारूढ दलभित्रकै दुई समूहबीचको किचलो तथा मतान्तरले नियुक्ति प्रक्रिया फागुनदेखि अन्योलमा थियो। बराल यसअघि लुम्बिनी जनरल इन्स्योरेन्स र युनाइटेड इन्स्योरेन्समा सीईओ भैसकेका छन्। सरकारले कम्पनीका लागि योग्यता पुगेको सीईओ छनोट गरेर पठाएपछि स्वीकृति गरेर पठाउनै पर्छ। सरकारले गरेको काममा चलखेल भएको वा नभएको भन्ने हेर्दैनौं, अध्यक्ष सिलवालले भने।"
नेपालमा भीगन महोत्सव हुँदै,"काठमाडौं : वर्ल्ड भीगन अर्गनाइजेशन नेपालले विशुद्ध शाकाहारी महोत्सव गर्ने भएको छ। अर्गनाइजेशनले भदौ २८ गतेदेखि असोज ४ गतेसम्म लुम्बिनी, काठमाडौँ र पोखरामा महोत्सव आयोजना गर्न लागेको हो। यो महोत्सव हिमालय क्षेत्रको पहिलो र ठूलो विशुद्ध शाकाहारी महोत्सव रहेको आयोजकले जनाएको छ। भीगन अर्गनाइजेसनले पत्रकार सम्मेलन गर्दै भदौ २८ र २९ गते लुम्बिनीमा, ३० देखि असोज १ गतेसम्म होटेल सोल्टी काठमाडौंमा र असोज २ देखि ४ गतेसम्म होटेल ग्राण्ड पोखरामा महोत्सव आयोजना गर्ने जनाएको छ। महोत्सवले नेपालको फुड कल्चर बढ्न र नेपालमा उत्पादन भएका भीगन सामाग्रीहरूलाई निर्यात गर्न सहयोग पुर्याउने आयोजकको दाबी छ। महोत्सवले सर्वसाधारणलाई शाकाहारी प्रति ज्ञान दिनका साथै विशुद्ध शाकाहारी, करूणामय जीवन अभ्यास तथा जनावर संरक्षणकर्ताहरूबीच सम्बन्ध विस्तार गर्ने अवसर सिर्जना गर्ने उद्देश्य रहेको आयोजकले जनाएको छ। कार्यक्रममा १०० भन्दा बढी अन्तर्राष्ट्रिय ख्यातिप्राप्त वक्ताहरूको ज्ञान, अनुभव, प्रवचन, प्रतिनिधि र सेलिब्रिटीहरूको सहभागिता, ७५ भन्दा बढी सूचना मूलक प्रदर्शनीहरू रहनेछन्।"
