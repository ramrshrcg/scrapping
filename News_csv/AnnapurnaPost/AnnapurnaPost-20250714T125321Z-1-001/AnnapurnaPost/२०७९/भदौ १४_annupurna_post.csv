शीर्षक,विवरण
फरक विचारक प्रदीप गिरि,"नेपालको वैचारिक राजनीतिक आन्दोलनमा प्रदीप गिरि फरक विचारक थिए। उनका हरेक विचार देश र समाज परिवर्तनप्रति मुखरित थिए। तल भुइँ सतहमा बसेर माथिका लागि सोच्ने राजनीतिक विद्वान् थिए। उनको नजिक बसेर आफ्नो समाज र राष्ट्रको वास्तविक अनुभूति गर्नेहरूको घुइँचो लाग्थ्यो। आफ्नो वास्तविक मुक्ति र अधिकारको अनुसरण गर्न नपाउने मानिसहरू गिरिलाई नै सम्झिने गर्थे। तर, राज्यका शासकहरूले कहिले पनि नागरिकसँग आफ्नोजस्तो व्यवहार गर्न सकेनन्। अधिकारको अनुभूतिबाट समेत बेखबर बनाई राखे। त्यसैले खबरदारीको अर्को नाम थियो, प्रदीप गिरि। मधेसका दलित बाहुल्य बस्तीमा जन्मेहुर्केका गिरि मधेसी समाजमा रहेका दमन, शोषण, विभेद र उत्पीडन तथा छुवाछूत प्रथाका विरुद्धमा समेत वैचारिक अस्त्र छोड्थे। शासकद्वारा उत्पीडनमा पारिएका वर्ग र समुदायप्रति उत्तिकै चिन्ता र चासो राख्थे। एक मनुष्यले अर्को मनुष्यप्रति गर्ने अमनुष्यको व्यवहारले सबैभन्दा बढी गिरिकै बौद्धिकतामा घोच्थे। अनि सबैभन्दा बढी चिन्तित हुन्थे। किनभने उनी अम्बेडकरको असली फ्यान थिए। आवाजविहीनहरूको पनि आवाज थिए। भारतको पटनाबाट समाजशास्त्र र दर्शनशास्त्रमा स्नातक गरेका गिरि साहित्यमा उत्तिकै अब्बल थिए। देशको सामाजिक, आर्थिक र राजनीतिक क्षेत्रमा उनको फरक विचार र दृष्टिकोण थियो। किनभने समाजको धरातलसँग उनको गहिरो सम्बन्ध थियो। त्यही गहिरो सम्बन्ध, उच्च विचार र दृष्टिकोणले हरेक नागरिकलाई सुखी, समृद्ध र सम्पन्न बनाउन सकिन्थ्यो। तर, मुलुकको गलत राजनीतिक अभ्यासले गिरि कहिले पनि सत्ताको शिरमा पुग्न सकेनन्। न त आफ्नो सोचअनुसारको केही गर्न सक्ने अवसर नै प्राप्त गर्न सके। न त वर्तमान राजनीतिको छुद्र सत्ता र कुर्सी मोहको लोभमा फस्ने कुचेष्टा गरे। गिरिको संघर्षले उनको वैचारिक आन्दोलन त सफल भयो। तर, व्यावहारिक आन्दोलन भने असफल नै रह्यो। किनभने नागरिक अझै पनि असल व्यक्ति र राजनीतिलाई पहिचान गर्न सकेको छैन। गिरि यसको ठूलै उदाहरण हुन्। गलत राजनीतिक अभ्यास गरिरहेका राजनीतिक दल र नेताहरू जनतालाई धोका दिएसँगै गिरिलाई पनि धोका दिए। आफू निरन्तर योगदान दिएका राजनीतिक दल नेपाली कांग्रेसले समेत उनको क्षमतालाई प्रयोगमा ल्याउन सकेनन्। गिरि पनि यहाँको विकृत राजनीतिक संस्कारबाट सधैं टाढा रहे। राज्यको भौतिक सुखसुविधाबाट नजरसमेत गाडेन। इमानदारीको राजनीतिक वैचारिक लडाइँमा डटेर लागिरहे। कहिले हार खाएनन्। आफ्नो इमान र जवानलाई तल झर्न दिएनन्। बरु आफ्नो जीवन समर्पण गरे। त्यसैले निष्ठाको अर्को नाम बन्यो, प्रदीप गिरि। विचारका हिसाबले भारतका डाक्टर भीमराव अम्बेडकर, राममनोहर लोहिया र महात्मा गान्धीलगायत विचारकसँग नजिक थिए। संसारका शक्ति राष्ट्र र कमजोर राष्ट्रबीचको सम्बन्ध र अन्तरविरोधलाई समेत नजिकबाट नियाल्ने गर्थे। संसारमा रहेका विभिन्न किसिमका मानवीय विभेदलाई कसरी अन्त्य गर्न सकिन्छ भने सिर्जनात्मक दृष्टिकोण राख्थे। प्रकृति र मनुष्यबीचको सम्बन्धलाई कसरी युगसापेक्ष बनाउनु पर्छ भने दक्खल राख्थे। राजनीतिक, वैचारिक, दार्शनिक र साहित्य क्षेत्रमा उनको आफ्नै दक्खल थियोे। हरेक विषयलाई वैज्ञानिक र प्रकृतिसम्बद्ध तरिकाले उठान गर्थे। दक्षिण एसियामा खासगरी भारत र नेपाली समाजमा संस्कारित बनेका जात व्यवस्थामा आधारित समाजमा डा भीमराव अम्बेडकरले फरक र मजबुत बिम्बको रूपमा उदाए। त्यसरी नै नेपालमा अर्को अम्बेडकरको खाँचोको महसुस गर्थे गिरि। त्यसैले विचारको हिसाबले समेत उनी अम्बेडकरको फ्यान थिए। उनी दलित बस्तीहरूमा पुग्दा अम्बेडकरको बयान मात्र गर्दैनथे। नेपाली समाजमा खड्किरहेको नेपाली मौलिकताको अम्बेडकर प्राप्तिका लागि स्कुलिङ पनि चलाउँथे। गाउँघरमा बस्दा अधिकांश समय दलित मुसहर बस्तीमा गुजार्थे। उठबस खानपिनसमेत त्यही हुन्थ्यो। र, गरिब दलित बस्तीमा रहेर नयाँ सोच, चिन्तन र विचारसँग प्रेम गर्थे। प्रतिस्पर्धा गर्थे। खोला किनारमा रहेका आश्रममा बिराजमान हुन्थे। आश्रममा पनि काम गर्नेदेखि भान्सेसम्म दलितकै साथमा बिताउँथे। उनी थुप्रै दलितका सहारा पनि थिए। उनको मृत्युुमा अहिले ती दलित वस्तीहरू शोकमा छन्। असल अभिभावक गुमाएकोमा मूच्र्छित छन्। नेपालको वैचारिक राजनीतिक आन्दोलनमा प्रदीप गिरि फरक विचारक थिए। उनका हरेक विचार देश र समाज परिवर्तनप्रति मुखरित थिए। तल भुइँ सतहमा बसेर माथिका लागि सोच्ने राजनीतिक विद्वान् थिए। विचारका रूपमा गिरि द्वन्द्वात्मक वैचारिक शक्तिका रूपमा स्थापित थिए। समाजवाद उनको अनुसरण हुँदाहुँदै माक्र्स, लेनिन, माओ, एंगेल्सलगायत कम्युनिस्ट पारखी पनि थिए। अर्थात् हरेक सामाजिक राजनीतिक क्षेत्रको ज्ञानबाट निपुण थिए। त्यसैले उनलाई कांग्रेसभित्रका माक्र्सवादी चिन्तकका रूपमा समेत चिनिन्छ। उनको अनगिन्ती पहिचान र परिचय छन्। किनभने उनको सम्पूर्ण जीवन यिनै अध्ययन अनुभव र अनुसरणमा वितेका थिए। त्यसैले उनी सबैबाट सम्मानित पनि थिए। राजनीतिक हिसाबले कांग्रेसका नेता हुँदा पनि उनी अरू राजनीतिक दल र तिनका नेताहरूको गुरुका रूपमा समेत थिए। उसलाई कसैले पनि कांग्रेसको नेताको रूपमा मात्र स्वीकारेका थिएनन्। सार्वभौम व्यक्तित्वको रूपमा स्थापित थिए। कांग्रेसभित्र गिरिलाई दोस्रो बीपीका रूपमा पनि चिन्ने गर्छन्। उनले सोचेको कांग्रेस कहिले पनि बनेन। त्यसैले कांग्रेसभित्र मात्र नभएर बाहिर पनि एउटा कुशल आलोचकको रूपमा स्थापित थिए। जीवनमा कुनै किसिमको ठूलो लोभ लालच नभएपछि उनले गलतलाई गलत र सत्यलाई सत्यकै रूपमा वकालत गर्थे। त्यसैले उनीबाट गलत मानिसहरू सधैं टाढा रह्न चाहन्थे। मुलुकमा कांग्रेसी आन्दोलन हुँदा उनी पाँच वर्षका थिए। उनका सारा परिवार कांग्रेस राजनीतिका हिमायती थिए। त्यसैले बीपीदेखि विप्लवसम्म नेपालका हरेक राजनीतिक आन्दोलनलाई उनले नजिकबाट नियालेका थिए। विद्यार्थी जीवनकालमा भारतको राजनीतिक परिवर्तनको आन्दोलनलाई समेत नजिकबाट नियालेका थिए। त्यसैले उनी नेपालको मात्र नभएर भारतको समेत एक कुशल विचारक थिए। राष्ट्रिय अन्तर्राष्ट्रिय अनुभवहरूको समेत खानी थिए। रामायणदेखि महाभारतलगायत पुरातन ग्रन्थ र इतिहासबाट समेत दीक्षित थिए। नेपाली, मैथिली, भोजपुरी, थारू, अंग्रेजी, हिन्दी, बंगाली, मगर, तामाङ आदि दर्जनौं भाषाका पारखी थिए। उनले हरेक शब्दमा जुनसुकै भाषामा उखान टुक्का, कथा, कहानी, चुट्किला भनेर मानिसलाई मक्ख पार्थे। सम्बोधन गर्न सक्थे। कांग्रेसको आन्दोलनदेखि एमाले आन्दोलनसम्म, एमाले आन्दोलनदेखि माओवादी आन्दोलनसम्म, माओवादी आन्दोलनदेखि मधेसवादी आन्दोलनसम्म यस्तै विभिन्न आन्दोलनमा उनको प्रत्यक्षअप्रत्यक्ष रूपमा सहभागिता थियो। उनले परिवर्तनलाई सहज रूपमा स्वीकार्ने व्यक्ति भएकाले जीवनमा कहिले पनि समाजिक स्तरबाट कुनै किसिमको चुनौती झेल्नु परेन। त्यसैले समाजवादी व्यक्तिको रूपमा स्थापित थिए। सबैसँग उनको सम्मान व्यवहार थियो। मधेसको चमार आन्दोलनलगायतमा समेत वैचारिक शिखरता प्रदान गरेका थिए। यसका लागि आफ्नै पार्टीका गलत नेता कार्यकर्ताविरुद्ध उभिए। उनले दलित समस्या दलितको समस्या नभएर राज्यको साझा समस्याका कारण यसलाई राज्यले नै जिम्मेवार लिएर समाधान गर्नुपर्ने तर्क राख्थे। दलित अधिकार र समस्या गैरदलितहरूले काँधमा बोकेर पुर्खाहरूले गरेको गल्ती कमजोरीको क्षतिपूर्तिको रूपमा समाधान गर्नुपर्ने उनी बताउँथे। त्यसैले दलित समस्याको नेतृत्व दलितले होइन, गैरदलित पक्षले गर्नुपर्नेमा उनको जोड थियो। मधेसी, दलित, थारू, आदिवासी, जनजातिलगायतका समस्यालाई राष्ट्रियकरण गरेर यसलाई इतिहासको रूपमा व्यवस्थापन गरी लोकतन्त्रलाई बलियो बनाउने दृष्टि उनमा थियोे।"
राजनीतिको अग्निपरीक्षामा महिला,"मुलुक आमनिर्वाचनको पूर्वसन्ध्यामा छ। गठबन्धनबीच सिट बाँडफाँटको रस्साकस्सी चलिरहेकै छ। सत्तारूढ घटकमध्येको ठूलो दल नेपाली कांग्रेसले संघ तथा प्रदेश तहका सम्भावित उम्मेदवारहरूको नामावली केन्द्रीय समितिमा पठाउन आन्तरिक सर्कुलर गरेको छ। यसले पनि निर्वाचनले छोपिसकेको छनक पाइन्छ। स्थानीय तहको निर्वाचनमै गठबन्धन गरेर जनताका बीच अधिकांश स्थानमा जित हात पार्न सफल सत्तारूढ गठबन्धनलाई उक्त परिणामले उत्साहित बनायो। अर्कातिर तत्कालीन नेकपाका तर्फबाट प्रधानमन्त्री बनेका केपी शर्मा ओलीको दम्भ र संविधानकै बर्खिलापमा गरिएका कार्यले हालको गठबन्धन निर्माण बाध्यकारी भएको छिपेको छैन। निर्वाचनको सन्दर्भको सेरोफेरोमै मुलुक घुमिरहँदा अधिक चर्चाको विषय भनेको पार्टीले निर्वाचनमा प्रतिनिधि बनाएर पठाउने पात्रकै विषय हो। निर्वाचन एउटा जनताले कुन दललाई रुचाउँछन् भन्ने जनमत संग्रह पनि हो। अग्निपरीक्षा भन्ने शब्दको उठानसँगै धार्मिक मान्यताका विषय जोडौं पौराणिक मान्यताअनुसार लंकाका राजा रावणले माता सीताको अपहरण गर्न पुगे। करिब दुई वर्षसम्म सीता रावणकै नियन्त्रणमा थिइन्। रावणको हत्यापछि श्रीरामले सीतालाई अपहरणमुक्त गराए। लामो समयसम्म बन्धक बनाइएकी सीता रामको साथमा अयोध्या त आइन् तर उनको पवित्रता माथि भने समाजमा टिप्पणी सुरु भयो। सीता पूर्ववत् पवित्र र सत्यवती थिइन् भन्ने कुरामा मानिसमा विश्वास नै थिएन। तसर्थ, अयोध्याकी रानी स्वीकार्नुअघि समाजको टिप्पणीको जवाफ र प्रतिष्ठाका लागि सीताको पनि अग्निपरीक्षा लिने तहमा राम पुगे। अर्कातिर आफ्नो पवित्रता सावित गर्न सीता स्वयं पनि अग्निपरीक्षामा उत्रिन तयार भइन्। अर्कातिर धार्मिक ग्रन्थ स्वस्थानीको कथा पनि सबैजसोले सुनेकै हो। सात वर्षीया गोमा ब्राह्मणीको ७० वर्षका पतिसँग भएको विवाहको विषय आफैंमा दुःखद् छ। उता कालको मुखबाट श्रीमान्लाई फिर्ता ल्याउने माता सावित्रीको अग्निपरीक्षा आफैंमा कति खरो छ भन्ने अनुमान लगाउन कठिन छ। कौरवबाट वस्त्र हरणमा परेकी माता द्रौपदीको कथाअनुसार पनि पाँच पाण्डव अँगाल्नुपर्ने बाध्यकारी परिस्थिति आफैंमा अग्निपरीक्षाको उच्चतम रूप थियो। नेत्रहीन धृतराष्ट्रकी श्रीमती गान्धारीले आँखामा पट्टी लगाई श्रीमान्सरह जीवन जीउने अभियान र समर्पण आफैंमा अर्काे एउटा कठिन अग्निपरीक्षा थियो। माता कुन्ती अविवाहित थिइन् तर उनको कौमरीत्व माथि गम्भीर प्रश्न उठाइँदा उनले दिएको अग्निपरीक्षा आफैंमा दरिलो उदाहरण हो। तर, आज निर्मला पन्तहरू बलात्कारपछि हत्या गरिएका छन् भने निहारिकाहरू न्यायका निम्ति शरीर आत्मदाह गर्न उद्यत् छन्। यस्तो हुनु दुःखद् परिस्थिति निर्माण भइरहेको छ। अग्निपरीक्षामा महिला कसरी उत्रन सक्छन् भन्ने एउटा जिउँदो उदाहरण हुन्, मंगलादेवी सिंह। १९८१ सालमा काठमाडौंमा जन्मेकी सिंहको १९९७ सालमा लौहपुरुष गणेशमान सिंहसँग विवाह भएको थियो। १९९७ असारमा विवाह भएका गणेशमान सिंह सोही कात्तिकमा प्रजापरिषद् काण्डका कारण जन्मकैदमा परे। सिंह जेल पर्नासाथ मंगलादेवी राणाविरोधी आन्दोलनमा सक्रिय भइन्। सक्रिय मात्र नभई २००४ सालमा काठमाडौंको म्हैपीमा भूमिगत रूपमा नेपाल महिला संघको स्थापना गरिन् उनले। महिलालाई संगठित गर्दै राणाविरोधी आन्दोलनमा सक्रिय पनि भइन् उनी। २००५ सालमा पद्मशमशेरका विरुद्ध असन्तोष प्रकट गर्दै उनी महिलाहरूको जुलुस लिएर राणाकै दरबार पुगिन्। त्यो थियो, मंगलादेवीको अग्निपरीक्षा। बीपी कोइरालाको सरकार २०१७ सालमा अपदस्त भयो। त्यसपछि मंगलादेवीलाई समेत पक्राउ गरी जेल हालियो। उनले पाँच वर्ष जेल जीवन र आठ वर्ष प्रवासी जीवन बिताइन्। राजा महेन्द्रको कुपश्चात् कालो झन्डा लिएर सडकमा उत्रिएकी स्वर्गीय शैलजा आचार्यको कांग्रेसमा छुट्टै इतिहास छ। धार्मिक गन्थमा उल्लेख भएका सीता, गोमा, द्रौपदी, गान्धारी, कुन्ती तथा नेपाली राजनीतिले प्रत्यक्ष भोगेका पात्रहरू हुन्। जसमा मंगलादेवी, शैलजा आदिमात्र नभई आगामी दिनमा नेपालका दर्जनौं यी र यस्ता नारी पात्रका बारेमा चर्चा हुने नै छ। पुनः आसन्न निर्वाचन र नेपाली राजनीतिक महिलाको अग्निपरीक्षाकै सन्दर्भ जोडौं। माथिका केही प्रतिनिधिमूलक उदाहरण मात्र हुन्। सत्तारूढ दल कांग्रेसले मात्र नभई अस्तित्वमा रहेका अन्य दलले पनि प्रत्यक्ष निर्वाचनमा महिला सहभागिता बढाएर अग्निपरीक्षामा होमिन तयार महिलालाई बाटो खुला गर्नुपर्छ। दलहरू अहिले टिकट वितरणको पूर्वसन्ध्यामा नाम संकलनमा छन्। सानो उदाहरण, उसिनेर वा अम्लेट बनाएर वा पोच बनाएर जे गरेर खान पनि अन्डा नफुटाई सम्भव छैन। हामी महिला प्रतिनिधि पात्र पनि अग्निपरीक्षाका निम्ति सिधै जनताका बीच जान तयार छौं। त्यसका निम्ति दलले टिकटरूपी अन्डा फुटाउन जरुरी छ। जनता र पार्टीले लिने अग्निपरीक्षामा उत्रिन पार्टीले जनताकै बीच पठाउनु पर्छ। सवाल आबद्ध राजनीतिक दलले हामीलाई जनताको बीच पठाउँछ या पठाउँदैन भन्ने पनि हुँदै होइन। सवाल त, हामी स्वयं पार्टी र जनताबीच पनि स्थानीय तहदेखि राष्ट्रिय मुद्दामा कति खरोसँग उत्रिन तयार छौं भन्ने नै हो। हामी आफू आबद्ध दललाई विश्वास दिलाउन चाहन्छौं हाम्रो थप अग्निपरीक्षा लिन जरुरी छैन। पार्टीले आधा आकाश ढाकेका महिलालाई जनताबीच पठाउन संविधानको बाध्यकारी प्रावधानको ३३ प्रतिशतको त्यान्द्रो समाउन जरुरी छैन। ५० प्रतिशतभन्दा ज्यादा मतदाता भएका महिला त्यति नै प्रतिशतमा जनताबीच पुगेर जनताको आवाज संसद् र सरकार निर्माण गरेर सरकारबाटै पूरा गर्ने अग्निपरीक्षामा होमिन तयार छौं। दलहरूलाई चुनौती दिन खोजिएको होइन, दलले हामीलाई जनताबीच पठाउँदा त्यो चुनौतीलाई सहजरूपमा पार लगाउन सक्छौं भन्न खोजिएको हो। तर पनि महिला सक्षम छैनन्, महिलालाई अहिले नै धेरै सिट दिएर जनताबीच पठाउने बेला भएको छैन। यस्ता अप्रिय अभिव्यक्ति सुन्दै आएका महिला सिधै जनताबीच पुगेर संघीय गणतन्त्रात्मक संविधानको कार्यान्वयनसँगै जनताका जनजीविकामा साथ दिने अग्निपरीक्षामा होमिन तयार छौं। तर, एउटा प्रश्न छ, नेपाली राजनीतिक महिलाले कहिलेसम्म आफूलाई अग्निपरीक्षामा होमिराख्ने ?"
बदलिएको तीजमा स्वास्थ्य,"धार्मिक मान्यताअनुसार परापूर्वकालमा हिमालयपुत्री पार्वतीले शिवलाई पतिका रूपमा पाऊँ भनी निर्जल उपवास बसेको र त्यसपछि उनको शिवजीसँग विवाह भएको मान्यता छ। उनलाई साथीले पार्वतीको इच्छाविरुद्ध बिहे हुने भयो भनेर लुकाइएका वा साथीद्वारा हरण गरिएका कारण यसको नाम हरितालिका बन्न पुगेको हो। पार्वती जंगलमा साथीसँग बसेर भाद्र शुक्ल तृतीया हस्ता नक्षत्रले युक्त भएकोमा व्रतीय बास गरी कामना पूर्ण गर्न सफल भइन्। यस पवित्र तिथिमा मनको अभिलाषा पूर्ण भएकै कारण भाद्र शुक्ल तृतीयामा व्रत, उपवास, भजन, कीर्तन र नाचगान आदि आर्य नारी संसारमा पौराणिक आदेश र ऐतिहासिक यथार्थ बनेको हो। समयक्रमसँगै बाहुन, क्षेत्री जातका नारीले मात्र मनाउने तीज तामाङ, गुरुङ, राई, लिम्बूलगायत नेपाली नारीको पर्व बनेको छ। पतिको स्वास्थ्य र दीर्घायुका लागि भन्दै व्रत बस्ने महिला धान्नै नसक्ने गरी पतिको खर्च गराउन पनि अग्रसर छन्। तास खेलेर, रक्सी पिएर, तारे होटलमा पार्टी आदि गरेर तीज मनाउँछन्। श्रीमान् तथा सासूलाई समावेश गराउँदैनन्। उनीहरूलाई भान्सेका रूपमा काम लगाउँछन्। पैसा खर्च, गरगहना प्रदर्शन र पार्टीकै निहुँमा सम्बन्धमा कटुता आउँछ। चाडसँगै पैसा सिध्याउँछन्, ऋण बोकाउँछन्, तीज दसैंभन्दा महँगो हँुदै गएको छ। यसरी पनि पतिभक्ति हुन्छ र ? केही वर्षयता व्रतको अघिल्लो दिन खाइने दरको स्वरूपमा परिवर्तन हुँदै आएको छ। विवाह भएको पहिलो वर्ष छोरीको घरमा दर पठाउनुपर्ने चलन भए पनि गहना सबैलाई दिने चलन बढ्न थालेको छ। जसमा पुनः माइतीलाई आर्थिक भार पर्न जान्छ। कामकाजी र व्यस्त महिला भएर होला, घरमा आफैं बनाउने, पकाउने नगरी तयारी अवस्थाका मासुजन्य तथा मिठाइजन्य परिकार किनेर तीज मान्ने चलन फेसन भइसकेको छ। पहिले खीर, शाकाहारी खाद्य पदार्थलाई दरको रूपमा प्रयोग गरिन्थ्यो भने अहिले मासुजन्य परिकार, रक्सीजन्य पदार्थ र मिठाईमा बढोत्तरी भएको छ। खानाबाट विभिन्न रोग लागेर अस्पताल नै धाउने धेरै छन्। मासुका पनि विभिन्न काँचो तथा अर्धकाँचो परिकार अनि तारेभुटेको परिकारमा वृद्धि भएको छ। मिठाई पनि बजारमा पाइने रंगीन र बुट्टेदार मिठाईमा बढोत्तरी भएको देखिन्छ। अशुद्ध मासु खाँदा सर्ने रोगहरूमा फित्ते कीराहरू टिनिया सोलियस, टिनिया साजिनाटा, ट्राकीनेल्ला स्पाइरलिस र फ्यासकिओला हेपाटिका, ब्याक्टेरियल संक्रमणहरूमा एन्थ्राकस, एकटिनोमाइकोसिस, क्षयरोग (टीबी) र खाद्य विषाक्तता वा फुड प्वाइजनिङ पर्छन्। ससेज, सलामी, क्यान वा बट्टामा बन्द टुना फिसजस्तो प्याकिङ गरेको मासुमा स्वास्थ्यलाई हानि गर्ने प्रिजरभेटिभ राखिने भएकाले ताजा मासु प्रयोग गर्नु नै राम्रो हुन्छ। कचिलाजस्तो काँचो मासुभन्दा ठिक्कको आगोमा पकाएको मासु राम्रो हुन्छ। कडा आगोमा पकाउँदा मासु खुम्ची ज्यादै कडा बन्छ। त्यसैले पचाउन कठिन हुन्छ। ज्यादै कडा तापमा तारेको, ओभनमा पकाएको, सेकेको र भुटेको मासु कडा हुने भएकाले पचाउन धेरै पर्छ। प्रेसर कुकरमा पकाएको अलि झोलिलो मासु स्वास्थ्यका लागि राम्रो हुन्छ। मोटो शरीर, रगतमा कोलेस्ट्रोल बढी, उच्च रक्तचाप तथा मुटुका रोगीका लागि मासु अनुकूल हुँदैन। यस्ता मानिसले मासु खानै नहुने होइन तर बढी बोसोयुक्त रातो मासु खानु हुँदैन। स्वास्थ्यका दृष्टिले हेर्ने हो भने राँगा, खसी, बंगुर आदिको रातो मासुभन्दा कुखुरा, माछा आदिको सेतो मासु राम्रो हुन्छ। किनभने कोलेस्ट्रोलको मात्रा सेतो मासुमा कम हुन्छ। माछाका परिकार खानाले शरीरको तौल घट्नुका साथै कोलेस्ट्रोलको मात्रा घटाउन सहयोग मिल्छ। कुखुराको मासुमा क्याल्सियम तथा पोटासियम बढी पाइने भएकाले यो अन्य मासुभन्दा राम्रो मानिन्छ। बजारमा उपलब्ध मिठाईसँगै रोगहरू पनि किनिरहेका छौं। मिठाईमा विभिन्न प्रकारका रंग, सिम्रिक, सिन्दूर, अबिर, नीर, रोडामिन बी, ब्रिलियन्ट ग्रिन, मालाचिट ग्रिन, मेटालिन एल्लो, ओरेन्ज, जी नेप्थोल, एल्लो एस, अउरामिन, केशरी तथा चम्पारंग र बढी मात्रामा खाद्य रंगहरू क्यारोटिन, एनाटो, विकजिन, कार्नेन, खैरो चिनी इत्यादि तथा एडेटियो प्रिजर्भेटिभहरू प्रयोग गरिएका खानेकुरा खाँदा स्वास्थ्यमा प्रत्यक्ष हानि गर्ने त केहीमा दीर्घकालीन असर पर्छन्। अविवाहित नारी योग्य वर पाउन र विवाहित नारी पतिको सुस्वास्थ्य र दीर्घायुको कामना गर्न व्रत बस्ने चलन छ। व्रत बस्नु स्वास्थ्यका दृष्टिले नराम्रो होइन तर स्वास्थ्य अवस्थाको ख्याल नगरी व्रत बस्नु राम्रो होइन। बिरामी, साना नानी भएका, स्वास्थ्य अवस्था कमजोर भएका, गर्भवती र वृद्धाहरू व्रत बस्नु नराम्रो हुन्छ। तीजमा पानीसमेत नपिई व्रत बस्ने चलन कुनै दृष्टिबाट पनि उपयुक्त हुँदैन। धर्मले पनि पानी पिउँदा पाप नहुने मान्छ। स्वास्थ्यले पनि पानी नपिई गरिने व्रतले ग्यास्ट्रिक बनाउने, मिर्गौला बिगार्ने र बेहोस बनाउने गर्छ। व्रत बसेका व्रतालुहरूले नाचगान गर्दा धेरै नगर्ने, पानी पिएर मात्र गर्ने तथा थकाइ र कमजोरी अनुभव भए आराम गर्नुपर्छ। पानी नखाएर, थुकै ननिली व्रत बस्दा टाउको दुख्ने, अम्लपित्त हुने, शरीर दुख्धने, कमजोर हुने, नसा झम्झमाउने, शरीरमा ग्लुकोजको कमी भएर बेहोस हुने सम्भावना रहन्छ। पानीसमेत नपिउँदा भएको पानी पसिनाबाट निस्कन्छ र हिटस्ट्रोक, निर्जलीकरण हुन्छ। ग्यास्ट्रिक, अल्सर, मुटुरोगका बिरामी व्रत बस्न हँुदैन। निको भइसकेका यस्ता रोगी पनि व्रत बस्दा समस्या बल्झिन्छ। पहिले देखिनै दीर्घरोग भएका कमजोरी महिला त झन् व्रत नबस्नु नै राम्रो हुन्छ। अन्तमा, तीजको नाममा बढेको विकृतिले सामान्य परिवारमा हुर्केका वा सामान्य आयस्तर भएका जोसुकैका लागि चाडपर्व दशा बन्न थालेको छ। नशालु पदार्थको नशामा बेहोस भएर पनि तीज मनाउन थालेका छन्। दरका साटो रकम, बियर, ह्विस्की, माछामासु र मिठाईले ठाउँ पाएका छन्। अर्कोतर्फ, तीज आउन महिना दिनअघिदेखि नै दर खान थालिएको छ। तसर्थ, हैसियत हेरेर स्वास्थ्यमा ध्यान दिँदै तीज तथा पञ्चमी मनाऔं।"
अनि विवश छन् नेपाली बिदेसिन,"मुलुकलाई समृद्ध बनाउने र नागरिकलाई बेरोजगार नराख्ने सबै दलका साझा नारा हुन्। निर्वाचन आउनासाथ यी नारा दलका घोषणापत्रका अग्रस्थानमा ठूला अक्षर बनाएर राखिन्छन्। भनिन्छ, विकासको लहर गाउँगाउँमा ल्याइनेछ। नागरिकले रोजगारी पाउनेछन्। बिदेसिने बाध्यता हट्नेछ। तर, अब यस्ता बुँदा नारामा सीमित बनेको प्रष्ट देखिन्छ। भोट जित्न जनताको आँखामा छारो हालेको गाउँगाउँका जनताले बुझिसके। पुनः निर्वाचन आउँदैछ। पक्कै पनि त्यसको नतिजाले दलहरूको मूल्यांकन गर्ने नै छ। जनमत पाएर नागरिकको दुःख बिसाउने चौतारी बनाउन प्रदेश र संघीय राजधानी छिरेका जनप्रतिनिधिले पाँच वर्षमा कुनै परिवर्तन ल्याएनन्। आपू र आफन्तको जीवनस्तर मात्रै फेरे। कमिसनमा सरकार चल्यो। तर, हुम्ला, जुम्ला, डोल्पा र रुकुमका नागरिकको जीवन फेरिएन। पूर्व ताप्लेजुङको तेल्लाबुङदेखि दार्चुलासम्मका युवा अझै पासपोर्ट च्यापेर बिदेसिन बाध्य छन्। तिनै युवाले चर्को घाममा पसिना बगाएर पठाएको रेमिट्यान्समा मुलुक हाँक्नेहरू लडिबडी गर्दैछन्। जनताको पीडा कसले बुझ्ने ? प्रत्येक नागरिकको साझा प्रश्न अझै यथावत् छ। पुरानो यो प्रश्न नयाँ संघीय संरचना र गाउँगाउँमा पुगेका सिंहदरबार हाँक्नेहरूले बुझेनन्सुनेनन्। चुनाव आउँदा दुई हात जोडेर हजुर भोट मलाई है भन्नेहरू जब सत्ता सञ्चालनको कुर्सीमा पुग्छन्, विगत बिर्सन्छन्। भोट माग्न जाँदा नागरिकले सुनाएको पीडाको पोको डस्टबिनमा फाल्छन् र खोक्रो भाषण गर्छन्, मुलुक समृद्ध बन्दैछ। नागरिकलाई काम गरेको देखाउन बनावटी सूचनासमाचार खडा गर्छन् र भक्त कार्यकर्तालाई प्रचार गर्न लगाएर मक्ख पर्छन्। यो उनीहरूको हर्कतको पीडा नागरिकले भोग्नु परेको छ। गाउँमा साहुबाट महँगो ऋण लिएर धुलो, मैलो लुगा टक्टक्याउँदै साउदी, कतार र दुबई उड्नुपर्ने बाध्यता छ। यो वास्ताविकता हो। बिदेसिनेको पीडा हेर्न मन भएका नेता मन्त्री यहाँ जन्मिएका भए जनता बोकेर उड्ने जहाजमा सँगै बसेर हेरे हुन्छ। जहाँ गाउँमा खेत जोत्दा जोत्दै र भारी बोक्दा बोक्दै गरेका युवा भिसा लाग्यो भनेर दौडिए आएर जहाज चढेका हुन्छन्। आँसुका कत्लाले अनुहारका रेखा मेटिएका हुँदैनन्। भक्कानिएको मन थाम्न सकेका हुँदैनन्। तर, विवशता चार्टर जहाजमा विश्व भ्रमण गर्ने गरिब मुलुकका धनी नेतालाई के थाहा यो नागरिकको व्यथा। बर्सेनि पाँच लाखभन्दा बढी नेपाली श्रम बजारमा आउँछन्। तर, त्यसको एक चौथाइले पनि नेपालमा रोजगारी पाउँदैनन्। स्वदेशमा रोजगारी नपाएपछि बाध्यात्मक रूपमा युवा वैदेशिक रोजगारीमा जाने गरेका छन्। सरकारले न स्वदेशमा रोजगारी सिर्जना गर्न सकेको छ न त वैदेशिक रोजगारीलाई व्यवस्थित गर्न नै। सरकार अल्मलिएकै कारण युवा थोरै पारिश्रमिकमा खाडी मुलुकमा जान बाध्य छन्। खाडी मुलुकमा कमाइ कम हुने हुनाले उनीहरूको जीवनस्तरमा खासै सुधार हुन सकेको छैन। वैदेशिक रोजगारीमा जाने युवाको तुलनामा रेमिट्यान्स पनि कम आउने गरेको छ। स्वदेशमा रोजगारीका अवसर प्रशस्त नदेखिए पनि सरकारले त्यसतर्फ ध्यान दिन सकेको छैन। श्रम, रोजगार तथा सामाजिक सुरक्षा मन्त्रालयले देशमा कति रोजगारी सिर्जना गर्न सकिन्छ र विदेशमा कति पठाउने ? भन्ने यकिन गर्न सकिरहेको छैन। राष्ट्रिय योजना आयोगले पनि रोजगारी प्रदान गर्ने विषयलाई प्राथमिकता दिएको देखिँदैन। नेपालका विभिन्न क्षेत्रमा विदेशी श्रमिकले काम गरिरहेका छन्। तर, नेपाली सस्तो मूल्यमा खाडी मुलुकमा न्यून पारिश्रमिकमा जोतिन बाध्य छन्। स्वदेशमै नेपालीलाई रोजगारीमा प्राथमिकता दिनुका साथै खाडी मुलुकलगायत विदेशमा जाँदा उचित पारिश्रमिक पाउने वातावरण सिर्जना गर्न जुनै दलको नेतृत्वमा सरकार बने पनि चुकेको छ। मुलुकभित्र पर्याप्त रोजगारीका अवसर नहुँदा दैनिक १२ सयभन्दा बढी युवा विदेशी भूमिमा पसिना बगाउन श्रम स्वीकृति प्राप्त गरिरहेको सरकारी तथ्यांकले देखाउँछ। मासिक ५५ अर्ब रुपैयाँभन्दा बढी विप्रेषण (रेमिट्यान्स) पठाउन उनीहरूकै मुख्य भूमिका छ। बाध्यताले बिदेसिने युवालाई राष्ट्रले न सम्मान गरेको छ, न त उनीहरूलाई त्यहाँ जान आवश्यक प्रक्रियालाई सहज नै बनाएको छ। कति नेपाली चोरबाटोको प्रयोग गरेर वा विभिन्न अवैधानिक बाटो कुबेतलगायतका मुलुक पुगेका छन्। अझै धेरै मुलुकमा नेपाली बिनाभिसा काम गरिरहेका छन्। खाडी राष्ट्र साउदी अरब, कतार, यूएई, बहराइन, ओमान र कुवेतसहित पश्चिम एसियाका अन्य मुलुकमा १५ लाखभन्दा बढी नेपाली श्रम गरिरहेका छन्। खाडीका मुलुकमा यसरी पसिना बगाउने नागरिकप्रति मुलुक संवेदनशील हुन आवश्यक थियो। घरपरिवार छाडेर बिरानो भूमिमा नेपालीले बगाएको पसिना र रगत सञ्चित रेमिट्यान्सले मुलुकको कुल गार्हस्थ्य उत्पादन (जीडीपी) मा करिब २७ प्रतिशत योगदान गरेको छ। नेताले भने भोट माग्दा पनि विदेश पठाइदिन्छुजस्ता आश्वासन बाँडेको भेटिन्छ। जापान, युरोपलगायत आकर्षक मुलुकमा रोजगारी सिर्जना गर्न पनि सरकारले ध्यान दिन सकेको छैन। धेरै मुलुकसँग सरकारले श्रम सम्झौतासमेत गर्न सकेको छैन। सीप सिकाएमात्र पनि स्वदेशमै युवालाई उद्यमशीलतामा जोड्न सकिन्छ। सीप भए विदेशमा पनि गुणस्तरीय काम र तलब पाइन्छ, सम्मान पाइन्छ। खाडी मुलुकमा जाने कामदारको न्यूनतम पारिश्रमिक पनि बढाउन नसक्दा वैदेशिक रोजगार प्रतिफलमुखी हुन नसकेको हो। नेपालजापान श्रम समझदारीपत्रमा हस्ताक्षर हुँदा पनि त्यसलाई कार्यान्वयन गर्न नसक्नु सरकारको लाचारी पन हो। मुलुकको जीडीपीमा साथ दिने युवा विदेशमा गएर सिकेको सीप र अनुभव लिएर नेपाल भित्रिरहेका छन्। तर, त्यसको मूल्यांकन खै ? सरकारले समस्यामा परेकाहरूको उद्धार समयमा गरेको खै ? कति नेपाली युवाको शव विदेशमै सड्दै छ। ती शव परिवारसम्म पनि पुर्याउन नसक्ने सरकारलाई लाज छैन। बरु नागरिकलाई खोक्रो आश्वासन बाँड्न छोड्दैन। कोरोना महामारीको समयमा नागरिकलाई सुरक्षित ल्याउनसमेत नसकेका नेताले अब कुन मुखले भोट माग्लान् ? यस्ता थुप्रै कुरा सरकारले गहिरिएर कहिले बुझ्ने ? नागरिकको चिच्याहट कहिले सुन्ने ? वैदेशिक रोजगारमा गएकाहरूले पठाएको रेमिट्यान्स अर्थतन्त्रको मुख्य खम्बा हो। यसलाई स्थायी र भरपर्दो क्षेत्रमा लगानी गर्ने बानीको विकास भएको छैन। राज्यले पनि रेमिट्यान्सलाई दीर्घकालसम्म जोगाइराख्ने र उत्पादनशील क्षेत्रमा लगानी गर्ने प्रभावकारी नीति ल्याउन सकेको छैन। तथ्यांकअनुसार वैदेशिक रोजगारबाट फर्केपछि ५६ प्रतिशत नागरिक स्वदेशमा कामै नगरी बस्छन्। यस्ता समूहका नागरिकलाई आकर्षित गर्न सरकारले ल्याएको कार्यक्रम पनि प्रभावकारी भएको पाइँदैन। नेपाल राष्ट्र बैंकले वैदेशिक रोजगारमा रहेका तथा फर्केर आएका र उनका परिवारलाई लक्षित गरेर १० वर्षअघि वैदेशिक रोजगार बचतपत्र जारी गरेको थियो। तर, यो बचतपत्र अहिलेसम्म करिब पाँच प्रतिशत मात्रै बिकेको छ। यो अवस्था किन आयो भन्नेतर्फ सरकारले किन सोच्दैन ? लक्षित समुदायले नै रुचि नदेखाउनु भनेको त्यसमा कुनै न कुनै कमजोरी छ भन्ने नै हो। सरोकारवालासँगै छलफल गरेर यसभित्र भएका कमजोरी सुधार्नुपर्छ। रेमिट्यान्सलाई भोलिका लागि बचत गर्नुपर्छ। रेमिट्यान्सले राष्ट्रिय बचत बढाएको हुन्छ। चालू खाता सन्तुलनमा राख्न मद्दत पुर्याएको छ। रेमिट्यान्सलाई उत्पादनशील क्षेत्रमा लगानी गर्ने सार्थक नीति सरकारले अवलम्बन गर्नुपर्छ। वैदेशिक रोजगार बचतपत्र, रेमिट हाइड्रोलगायत कार्यक्रम प्रभावकारी बनाउन जान्नुपर्छ। साना लगानीकर्तालाई सेयर बजार, कृषि, पशुपालनलगायत सानो लगानीबाट पनि सञ्चालन गर्न सकिने व्यवसाय सञ्चालनतर्फ आकर्षित गराउनुपर्छ। मुलुकमा केही गर्ने वातावरण छ भन्ने महसुस नागरिकलाई दिन सक्नुपर्छ। स्वदेशमा रोजगार पाइएन; कुनै पनि उद्यम गर्न सकिएन वा सफल भइएन भने धेरैका मनमा तत्काल सजिलो उपाय फुर्छ वैदेशिक रोजगार। अब यस्तो उपाय फुर्ने अवस्थाको अन्त्य गर्ने जिम्मा सरकारको हो। धन लिन बिदेसिएकाहरू प्राण उतै त्यागेर धरतीबाटै विलय भइरहेको घटना दैनिक बढेका छन्। सरकार ! अब पीडितका आफन्त र प्रियजनलाई आँसुको आहालमा डुबाइरहने कि केही सोच्ने ?"
नेपालले जित्यो केन्याविरुद्धको टी२० अन्तर्राष्ट्रिय शृंखला,"काठमाडौं : केन्याविरुद्धको टी२० अन्तर्राष्ट्रिय शृंखला नेपालले जितेको छ। दुईदुईको बराबरी रहेको नेपालले पाँचौं तथा अन्तिम खेलमा केन्यालाई ३१ रनले पराजित गर्दै शृंखला कब्जा गरेको हो। अन्तिम खेलमा नेपालले सिरिजकै उत्कृष्ट योगफल तयार गरेको थियो। टस जितेर ब्याटिङ गरेको नेपालले निर्धारित ओभरको खेलमा ७ विकेट गुमाउँदै १७५ रन बनाएको थियो। जवाफी ब्याटिङ गरेको केन्याले ७ विकेटको क्षतिमा १४४ रनमात्र ल्याउन सक्यो। केन्यालाई १४४ मा रोक्न कप्तान सन्दीप लामिछाने र बसिर अहमदले दुई दुई विकेट लिए भने करण केसी, मोहम्मद आदिल आलम र दीपेन्द्र सिंह ऐरीले एकएक विकेट लिए। नेपालका लागि पूर्व कप्तान ज्ञानेन्द्र मल्लले उत्कृट प्रदर्शन गरेका थिए। उनले ५९ रन बनाउन ४४ बलमा ५ चौका र २ छक्का प्रहार गरेका थिए। त्यस्तै उपकप्तान रोहित पौडलले ४७ रन बनाउँदा अर्जुन साउदले २९ र दीपेन्द्रसिंह ऐरीले २२ रन बनाएका थिए। त्यस्तै पवन सराफ १ बलमै पेभेलियन फर्किए भने मोहम्मद अदिल आलम ४ रनमा बोल्ड भए। विवेक यादव २ रनमा आउट हुँदा करण केसी २ रनमै अविजित रहे। पछिल्ला चार खेलमै फिल्डिङ गरेको नेपालले मंगलबार टस जितेर पहिले ब्याटिङ रोजेको थियो। प्रमुख प्रशिक्षक मनोज प्रभाकरले अन्तिम खेलमा रणनीति बदलेका थिए। उनले ओपनरमा ज्ञानेन्द्र मल्ल र अर्जुल साउदलाई रोजेका थिए। यी जोडीले ६५ रनको साझेदारी गरेका थिए।"
ज्ञानेन्द्र चम्किँदा केन्याविरुद्ध १७६ रनको लक्ष्य प्रस्तुत,काठमाडौं : नेपालले केन्याविरुद्धको पाँचौं तथा अन्तिम टी२० अन्तर्राष्ट्रियमा १७६ रनको लक्ष्य प्रस्तुत गरेको छ। पूर्व कप्तानसमेत रहेका ज्ञानेन्द्र मल्लले ५९ रन बनाएपछि नेपालले ७ विकेटको क्षतिमा सिरिजकै उत्कृष्ट योगफल तयार पारेको हो। मल्लले ४४ बलमा ५ चौका र २ छक्का प्रहार गरेका थिए। त्यस्तै उपकप्तान रोहित पौडलले ४७ रन बनाउँदा अर्जुन साउदले २९ र दीपेन्द्रसिंह ऐरीले २२ रन बनाए। त्यस्तै पवन सराफ १ बलमै पेभेलियन फर्किए भने मोहम्मद अदिल आलम ४ रनमा बोल्ड भए। विवेक यादव २ रनमा आउट हुँदा करण केसी २ रनमै अविजित रहे। पछिल्ला चार खेलमै फिल्डिङ गरेको नेपालले मंगलबार टस जितेर पहिले ब्याटिङ रोजेको थियो। प्रमुख प्रशिक्षक मनोज प्रभाकरले अन्तिम खेलमा रणनीति बदलेका थिए। उनले ओपनरमा ज्ञानेन्द्र मल्ल र अर्जुल साउदलाई रोजेका थिए। यी जोडीले ६५ रनको साझेदारी गरेका थिए।
नेपालमा विश्वकप ट्रफी,"काठमाडौं : अस्ट्रेलियामा यसै वर्ष आयोजना हुने आईसीसी पुरुष टीट्वेन्टी विश्वकप क्रिकेटको ट्रफी नेपाल आइपुगेको छ। नेपाल क्रिकेट संघ (क्यान)ले सोमबार पत्रकार सम्मेलन गर्दै टीट्वेन्टी विश्वकप ट्रफी नेपाल आइपुगेको जानकारी दिएको हो। विश्वकप ट्रफी विश्वको सर्वोच्च शिखर सगरमाथाको आधार शिविरमा पुर्याइने क्यानका जनरल म्यानेजर वृतान्त खनालले जानकारी दिए। उनले ट्रफी टुरअन्तर्गत विश्वकप ट्रफी नेपाल ल्याइएको जानकारी दिए। टीट्वेन्टी विश्वकप ट्रफीलाई विश्वका विभिन्न मुलुकको भ्रमण गराउने क्रममा नेपाल ल्याइएको हो। मंगलबार बिहान सगरमाथाको काखमा रहेको गोक्यो तालमा विश्वकप ट्रफी प्रदर्शनी गरिनेछ। त्यसपछि बुधबार बिहान भक्तपुर दरबारस्क्वायरमा ट्रफी प्रदर्शनीमा राखिने छ। क्रिकेटप्रेमीले ट्रफी हेर्न र तस्बिर खिच्न पाउने छन्। ट्रफी टुरमा नेपालका पूर्व क्रिकेटर मेहबुब आलम सहभागी हुने छन्। टीट्वेन्टी विश्वकप क्रिकेटको सय दिने काउन्टडाउन सुरु गर्दै ट्रफी विभिन्न मुलुकमा भ्रमण गराइएको हो। गत जुलाईमा अस्ट्रेलियाको मेलबर्नमा सय दिने काउन्टडाउनसँगै ट्रफी टुरको शुभारम्भ गरिएको थियो। ट्रफी टुरको अस्ट्रेलियाका चर्चित क्रिकेटर एरोन फिन्च, जर्जिया वेयरहाम, तायला ब्लामिन्क, शेन वाटसन, वाकर युनिस, मोर्ने मोर्केलगायतले सुरु गरेका थिए। विश्वकप ट्रफी चार महाद्विपका १३ देशका ३५ स्थानमा पुर्याइँदै छ। विश्वकप क्रिकेटको ट्रफी नेपालमा दोस्रो पटक ल्याएको हो। यसअघि सन् २०१८ मा एकदिवसीय विश्वकप ट्रफी नेपाल ल्याइएको थियो। अस्ट्रेलियाको सात सहरमा आयोजना हुने टीट्वेन्टी विश्वकप अक्टोबर १६ देखि नोभेम्बर १३ सम्म हुनेछ। विश्वकपमा १६ राष्ट्रले उपाधिका लागि प्रतिस्पर्धा गर्ने छन्।"
