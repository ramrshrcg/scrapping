शीर्षक,विवरण
निर्वाचनपछिका जनअपेक्षा,"संविधान जारी भएपछि प्रतिनिधिसभा र प्रदेशसभाका सदस्यहरूको पहिलो कार्यकाल सकिएर दोस्रो कार्यकालका लागि देश निर्वाचनको सन्मुखमा छ। शरद् ऋतु सकिएर हेमन्ततिरको जाडोमय मौसम सुरु भए पनि देशैभरको राजनीतिक सरगर्मी बढेको छ। संविधान जारीपश्चात् पहिलो कार्यकालको समीक्षामा औसत कार्यसम्पादन, राजनीतिक अस्थिरता, संसद् विघटन, संक्रमणकालीन राजनीति, मौलाउँदो भ्रष्टाचार र खस्किँदो सुशासन, संवैधानिक संकट, राष्ट्रिय पूर्वाधार निर्माणमा ढिलासुस्ती, कानुन निर्माण र कार्यान्वयनका चुनौतीहरूको अवस्थाले आमजनतामा निर्वाचनप्रति उत्साह, आशा र भरोसा घट्दो छ।समयानुकूल नागरिकका आधारभूत चाहनाहरूको उचित सम्बोधन हुन नसक्दा राजनीतिप्रति अधिकांश जनतामा वितृष्णा थपिएको छ। निर्वाचन लोकतन्त्रको सुन्दर पक्ष हो। लोकतन्त्रले कानुनी शासनको अवलम्बन गरेको हुन्छ। तर, राजनीतिक दलहरूको भाषण र कार्यशैलीलाई नियाल्दा लोकतन्त्रको भ्रम र यथार्थबाट मुक्त हुन नसकेको जस्तो देखिन्छ। विगतका पाँच वर्षलाई मूल्यांकन गरेर हेर्ने हो भने लोकतन्त्रप्रतिको प्रतिबद्धताबाट राजनीतिक दलहरू बिमुख भइरहेका हुन् कि भन्ने आभास हुन्छ। चुनावी स्वार्थ पूरा गर्न राजनीतिक दलहरू प्राकृतिक, अप्राकृतिक रूपमा नै गठबन्धन गरेर निर्वाचनमा होमिएका छन्। यसले जनअपेक्षाको सम्बोधनभन्दा पनि सत्ता प्राप्ति र संघर्षलाई मात्र केन्द्रीकृत गरिरहेको छ। नेपालको संसदीय निर्वाचनको ६५ बर्से इतिहासलाई अध्ययन गर्दा महत्त्वपूर्ण चरणहरू पार गर्दै मुलुकको व्यवस्था परिवर्तनसहित संस्थागत गर्नेतर्फ उन्मुख भएको देखाउँछ। पहिलो निर्वाचन भएको २०१५ सालदेखि २०७४ सम्मको करिब ६० वर्षमा सातवटा निर्वाचन भएका छन्। आसन्न मंसिर ४ मा हुने निर्वाचन आठौं निर्वाचन हो। प्रजातन्त्र प्राप्तिपछिका आमचुनाव, ३० वर्ष पञ्चायत र दलविहीन व्यवस्थापछिको जनमतसंग्रह, बहुदलीय व्यवस्था प्रारम्भको बिन्दुदेखि संविधानसभासम्मको चरण, संविधानसभापछिका चुनावी एजेन्डा र अभियानले फरकफरक विशेषतासहित उपलब्धिदेखिएका छन्। अहिलेको चुनावी आवश्यकता र एजेन्डा जनताका जनप्रतिनिधिहरूले निर्माण गरी लागू भएको संविधानबमोजिमको तीन तहको संघीय शासकीय संरचना र लोकतान्त्रिक निर्वाचनको व्यवस्थाको कार्यान्वयनको संघीन घडी हो। जनताको चाहनाबमोजिमका स्वच्छ, निष्पक्ष र स्वतन्त्र रूपमा आह्वान गरिएको लोकतान्त्रिक विधि हो। जसले व्यवस्थालाई बलियो र अवस्थालाई सकारात्मक रूपान्तरणको अहम् एजेन्डा बोकेको छ। तर, समयानुकूल राजनीतिक दलले भने त्यी एजेन्डाहरूलाई सम्बोधन गर्न भने सकिरहेका छैनन्। निर्वाचन आयोगले नागरिकको मतदानको अधिकारलाई सही सदुपयोग गरी लोकतान्त्रिक व्यवस्थालाई संस्थागत गर्न, मुलुकलाई सुशासनको मार्गमा हिँडाउन, प्रणालीको उचित व्यवस्थापन, कानुनी राज्यको सुनिश्चितता, शासकीय सुधार, संविधानको कार्यान्वयन गर्न गराउन प्रयास गरेको छ। यस्तै समुन्नत मुलुक निर्माणका लागि नागरिकका कर्तव्य र अधिकारको वकालत गरेको छ। तर पनि किन आम मतदाताप्रति उत्साह थपिएन ? किन आममतदाता आफ्नो मतमा विश्वस्त हुन सकिरहेका छैनन् ? तपाईंको भोट केमा ? भन्ने प्रश्नमा किन आम मतदाता निरुत्तर छन् ? यो समयानुकूल गम्भीर प्रश्न हो ? यो लोकतन्त्रको मर्म र युगले खोजेको सत्य जवाफ मतपत्रभित्रका चिह्नमा गरिएको गोप्य आशा, विश्वास र भविष्यको कल्पना हो। राजनीतिक दलको आन्तरिक लोकतन्त्रलाई नियाल्ने हो भने त्यहाँ झन् बढी नातावाद, स्वार्थपन र चरम गुटबन्दी देखिन्छन्। समानता, सामाजिक न्याय, समावेशी र समानुपातिक व्यवस्थाका बारेमा चर्को बहस गर्ने दलहरू नै त्यी प्रणालीको अवलम्बन र सुनिश्चितताबाट टाढिएका छन्। दलका सक्षम योग्यभन्दा पनि धन, दौलत र चाकडीपना मौलाउँदै गइरहँदा राजनीतिक बिचौलियाहरू लोकतन्त्रलाई नै धरापमा पारेर फाइदा लिन प्रयासरत देखिन्छन्। यहाँ लोकतन्त्रको गुनगान र भाष्य निर्माण गरी नक्कली राष्ट्रवादी बन्ने होडबाजी मौलाउँदो छ। खासमा भुइँमान्छेका लागि लोकतन्त्रको उपयोगिता पाँच वर्षमा एक पटकको निर्वाचनमा मात्र केन्द्रित देखिन्छन्। अहिले खर्चिलो चुनावले त झन् लोकतन्त्रलाई गिजाइरहेको जस्तो देखिन्छ। चुनावमा नवधनाढ्य, ठेकेदारजस्ता वर्गहरूको उदयले झन् लोकतन्त्रलाई धरापमा पार्ने हो कि भन्ने संशय छ। विगतका चुनाव र अहिलेको चुनावको प्रचारप्रसारलाई नियालेर हेर्दा झन बढी नैराश्यता देखिन्छन्। महँगिँदो निर्वाचनले भ्रष्टाचारलाई प्रश्रय दिने र सुशासनलाई चुनौती थप्ने संकेत देखिन्छन्। राज्यका निकायहरूमा शासकीय कौशलतामा सुधार, उपलब्धिमूलक कार्ययोजना, नतिजा र डेलिभरिमा भन्दा पनि कर्मकाण्डी प्रक्रियामा मात्रै अल्झिएको प्रशस्त काण्डहरू मच्चिरहेका छन्। राज्यका मुख्य अंगहरू व्यवस्थापिका, न्यायपालिका र कार्यापालिकाका पछिल्ला केही कार्यसम्पादनलाई सूक्ष्म रूपमा मूल्यांकन गर्दा लोकतान्त्रिक शासन व्यवस्थालाई नै खिल्ली उडाइरहेको जस्तो देखिन्छ। संघीयता प्रदेश सरकारका कार्यसम्पादन र वित्तीय दुरुपयोग, निर्वाचन प्रणालीमा देखिएका खर्चिलो परिदृश्य, मौलाउँदो भ्रष्टाचार, खस्किँदो सुशासन, संवैधानिक संकट, शक्ति सन्तुलनमा देखिएका विचलन, विश्वव्यापी रूपमा देखिएको आर्थिक मन्दीलगायतले निर्वाचनपछिका राजनीतिक परिदृश्यलाई झन् बढी संवेदनशील बनाएको छ। मुलुकमा सात दशकमा छ किसिमका व्यवस्था परिवर्तन भयो, के अवस्था उस्तै हो ? राजतन्त्र, प्रजातन्त्र, पञ्चायत, बहुदलीय व्यवस्था, लोकतन्त्र, गणतन्त्र, संघीय लोकतान्त्रिक गणतन्त्रसम्म व्यवस्थाहरूको परिर्वतन हँुदै आउँदा नागरिकको अवस्थामा के परिर्वतन आएकै छैन भन्न सकिन्छ ? पक्कै पनि सकारात्मक रूपान्तरण भएका छन्।समयानुकूल आम नागरिकको चाहना अनुरूप भएका भने छैनन्। किन चाहना अनुरूपका रूपान्तरण हुन सकिरहेका छैनन्? के राजनीतिक अस्थिरता मात्र त्यसको कारण हो त ? के हामीले जिम्मेवारी र अधिकारहरूलाई कति आत्मसात् गर्न सकिरहेका छौं? राजनीतिक स्वार्थ र खिचातानीले नयाँ दलको गठन र विघटन चलिरहेकै छ। जनतामा समर्पित राजनीतिभन्दा पनि व्यत्तिागत स्वार्थकेन्द्रित राजनीतिको हाबी बढिरहेको छ। आम जनताको यो प्रश्न छ कि व्यवस्था त जनताले चाए जस्तो परिर्वतन भयो तर किन जनताको अवस्था चाहिँ परिर्वतन हुन सकिरहेको छैन त ? आज अझै पनि कर्णालीका बस्तीहरूमा भोकमरी र अभाव उस्तै छ। मधेसका बस्ती बस्तीहरूमा शिक्षा र सचेतनाको कमी छ। गरिबी र बेरोजगारीले युवाहरूलाई बिदेसिन बाध्य पारेको छ। महिला, जातजाति, पिछडिएका समुदाय, अल्पसंख्यक, लोपोन्मुख जनतालाई अझै पनि वास्तविक रूपमा लोकतन्त्र आएकै छैन। गरिब परिवारका विद्यार्थीहरू शैक्षिक अवसरबाट वञ्चित छन्। गुणस्तरीय र आधारभूत स्वास्थ्य अभावले कयौं जनता अझै पनि सुविधाबाट विमुख छन्। मुलुकले बहुदलीय व्यवस्था प्रारम्भ भएदेखि संघीय लोकतान्त्रिक गणतन्त्रसम्म आइपुग्दा राजनीतिक संक्रमणबाट मुक्त भए पनि राजनीतिक अस्थिरताबाट भने मुक्त हुन सकेको छैन। बहुदलीय व्यवस्थापछिका कुनै पनि सरकार स्थायी रूपमा पाँच वर्षसम्म निरन्तर सरकारमा छैनन्। राजनीतिक स्वार्थ र खिचातानीले नयाँ दलको गठन र विघटन चलिरहेकै छ। जनतामा समर्पित राजनीतिभन्दा पनि व्यक्तिगत स्वार्थकेन्द्रित राजनीतिको हाबी बढिरहेको छ। राज्यका संवैधानिक निकायहरू अझै पनि स्वच्छ, स्वतन्त्र र पूर्ण रूपमा संस्थागत भई कार्यसम्पादन गर्न सकिरहेका छैनन्। विश्वकै उत्कृष्ट व्यवस्थालाई अभ्यास गरिरहँदा किन अवस्थामा परिर्वतन हुन सकेन त ? सरकार नेतृत्वमा नातावाद, परिवारवाद, कार्यसम्पादनमा भ्रष्टाचार र बढ्दो महँगीले पनि व्यवस्थाप्रति प्रश्नहरू उब्जिएका छन्। शान्ति प्रक्रियाको संक्रमणकालीन अवस्था, परिवर्तनका तथ्यांकहरूमा सुस्तताका, संघीयतामा वित्तीय अनियमितता, राज्य कोषको चरम दुरुपयोग, समयानुकूल कानुनी अभाव साथै लोकतन्त्रको संस्थागत नहुनुले पनि जनताका अवस्थाले व्यवस्थालाई गिज्याइरहेको जस्तो देखिन्छ। व्यवस्थाले परिकल्पना गरेका वास्तविक पक्षहरू आमजनतासमक्ष पुग्न नसक्दा व्यवस्था र अवस्थाको दोसाँध फराकिलो हँुदै गएजस्तो देखिन्छ। राजनीतिमा एकातिर नयाँ पुस्ताको आकर्षण बढेको छ भने अर्कातिर वितृष्णा पनि चुलिँदै छ। लोकतन्त्रको सुन्दर पक्ष भनेको नै मानवीय स्वतन्त्रता हो। नयाँ पुस्तामा राजनीतिक स्वतन्त्रताको सचेतना अभिवृद्धि हुनुका साथै संकुचित चिन्तनको राजनीतिक संस्कारलाई बदलेर खुल्ला र विधिको शासनलाई वकालत गर्नु पनि राजनीतिक सामाजिक रूपान्तरणभित्रैको आयाम हो भन्न सकिन्छ। तर, नेतृत्व पुस्तान्तरण र अवसरबाट विमुख हँुदै जाँदा भने युवा पुस्तामा देखिएका आकर्षण पनि वितृष्णातर्फ उद्देलित छन्। पछिल्ला निर्वाचनहरूमा बदलिँदो मतदाता सचेतना र नयाँ पुस्ताको आगमनले नवीनता र परिष्कृत राजनीतिक परिवेश खोजिरहेको छ। स्थानीय तहको निर्वाचनमा राजनीतिक दल र स्वतन्त्रमा उमेदवारी दिएकामध्येमा ४२ प्रतिशत निर्वाचित युवाको प्रतिनिधित्वले राजनीतिमा लयबद्ध रूपान्तरणको खोजी गरिरहेको प्रतीत हुन्छ।तर, विडम्बना यो छ कि स्थानीय तहमा करिब ४५ प्रतिशत युवा उमेदवार देखिए पनि अहिलेको प्रतिनिधिसभा र प्रदेशसभाको चुनावी प्रतिस्पर्धामा भने जम्मा ३१३३ प्रतिशत युवा उमेदवार छन्।अर्कातर्फ, देशमा महिलाको जनसंख्या ५१ प्रतिशत छ तर चुनावी मनोनयनमा जम्मा ९ प्रतिशत मात्र महिलाको सहभागिता छ। संविधानले सुनिश्चितता गरेको ३३ प्रतिशतसमेत पुग्न नसक्नु चुनौतीसमेत हो। सूचना र सञ्चार साथै सामाजिक सञ्जालको बढ्दो प्रयोगसँगै राजनीतिक गतिविधिलाई नयाँ पुस्ताले नजिकबाट नियालिरहेका पनि छन्। सरकारका आवधिक योजना र राजनीतिक दलले गरेका घोषणापत्रका प्रतिबद्धताप्रति यो पुस्ता अझै पनि आश्वस्त हुन सकिरहेका छैनन्। सरकार र शासन पद्धतिमा देखिएका दुरुपयोग, कुशासन र भ्रष्टाचार साथै आलोचनात्मक संकथनमा शंका र उपशंकाप्रति अहिलेको पुस्ता निकै नै अनास्था, अविश्वास रआक्रोशित देखिन्छन्।विकास, समृद्धि र सुशासनका एजेन्डासहितको महत्त्वाकांक्षी घोषणापत्र सार्वजनिक गरेका राजनीतिक दलहरूले आफ्ना संकल्पका विषयमा छलफल भएको छ। त्योभन्दा पनि प्रमुख दलका शीर्ष नेताहरू आरोपप्रत्यारोपमा नै समय व्यतित गरिरहेका छन्। अधिकांश युवा पुस्ताले यो कुरा पटक्कै मन पराएका छैनन्। नागरिकमा उपयुक्त प्रतिनिधि छनोटको अधिकार सुनिश्चित छ। समस्याहरूबाट पछाडि सरेर होइन, समाधान खोजेर नै अगाडि बढ्नु अपरिहार्यता छ। जसका लागि मुलुकले कोल्टे फेर्ने दिनका रूपमा सुनौलो अवसर हुन सक्छ। निर्वाचन राजनीतिक रूपान्तरणमा एउटा अवसर पनि हो भने साथै पुस्तान्तरणमा सकारात्मक पहल पनि हो। संविधान र लोकतन्त्रको रक्षाका लागि निर्वाचन सर्वमान्य मान्यता हो भने सुन्दर व्यवस्थासमेत हो। मेरो एक भोटले के फरक पार्छ र ? भन्दा पनि म जस्तैको एक एक भोटले देशको रूपान्तरणमा सहयोगसिद्ध जग निर्धारण हुन सक्छ। मताधिकार हरेक जनताको अधिकार र कर्तव्य हो। यसै निर्वाचनले लोकतन्त्रको मर्मलाई, आमनागरिकका अवस्था, सुदृढ व्यवस्था, जनअपेक्षाको सम्बोधनका लागि विवेकपूर्ण मतदान गरी सम्मुनतिको आधार बनोस्।"
राजनीतिको जटिल मनोविज्ञान,"हामी सनातन हिन्दू धर्म ॐकारका अनुयायीहरू समभावले सबै दलहरूले आफ्नो देशको राष्ट्रियता र सनातन धर्मसंस्कृतिप्रति दर्शाएको इमान र आस्थाका आधारमा समीक्षा गर्छैं। हाम्रो संस्था कुनै राजनीतिक दल विशेषको भ्रातृभगिनी संस्था होइन। यो स्वतन्त्र तटस्थ धार्मिक संस्था हो। तथ्ययुक्त फरक मत सुन्ने र त्यसको सम्मान गर्ने हिन्दू धर्म दर्शनको महानताबाट नै लोकतन्त्रको जन्म भएको मानिन्छ। हामी लोकतान्त्रिक आर्दशको मूलधारबाट बाम वा दक्षिण कुनै पन्थतिर झुक्न चाहँदैनौं। धर्म गम्भीर रहस्य हो भने राजनीति जटिल मनोविज्ञान । यसको कुनै प्रयोगशालाले परीक्षण गरेर ठोस नतिजा निकाल्न सक्दैन। संसारको एकमात्र हिन्दू राष्ट्र नेपालको गौरवमय परिचय मेटेर २०७२ को संविधानमा धर्मनिरपेक्षता लेखेपछि राजनीतिक दलका केही नेता र तिनका कार्यकर्ताहरूमा स्वधर्मप्रतिको निष्ठा र आस्था घट्दै गएको पाइन्छ। नेता पदको शपथ लिँदासमेत ईश्वरको नाम छल्न खोज्छन्। मानव समाजको एकीकरणात्मक शक्ति भनेको धर्म हो। आफ्नो धर्मलाई रुढीवाद र अन्धविश्वास भन्दै घृणा गर्नेहरू ती देश भक्त होइनन्। जुन धर्मको स्थापना र विकासमा जसको कुनै योगदान छैन, त्यस्तालाई धर्म मास्ने अधिकार छैन। आफैंले जन्माएका सन्तान मार्न पाइँदैन, आफैंले लगाएको चौतारो भत्काउन पाइँदैन। ती समाजका साझा सम्पती हुन्छन्। त्यस्तै समाजको साझा आस्थाका रूपमा रहेको सनातन हिन्दू धर्म मास्ने अधिकार कसैलाई छैन। वैदिक वाङ्मयअनुसार ह भनेको सूर्य र इन्दु भनेको चन्द्रमा हो। जुन दिन सूर्य चन्द्र उदाए, सृष्टि सुरु भयो, त्यही दिनदेखि संसारमा हिन्दू धर्म प्रारम्भ भयो, पछि केही विद्वानहरूले सिन्धुघाँटीको सभ्यतासँग जोडेर सिन्धुबाट हिन्दू भएको व्याख्या गरे पनि हिन्दू सनातनदेखि चल्दै आएको धर्म हो। सूर्यतातो, चन्द्रमा चिसो, तातो चिसोको सन्तुलनबाट चराचर जगत् सञ्चालित छ। जुन दिनसम्म सूर्यचन्द्र रहन्छन् सृष्टि चलिरहन्छ। सनातन हिन्दू धर्म पनि कायम रहन्छ। यो कसैले मासेर मासिँदैन यो शाश्वतसनातन हो। जसले हिन्दू धर्म मास्न खोज्छ ऊ आफैं मासिन्छ। देशका राजनीतिक पार्टीहरूभन्दा देश ठूलो हो। देश सुरक्षित रह्यो भनेमात्र राजनीति गर्ने हो। लोकतन्त्रमा पार्टीहरू चाहिन्छन् तर तिनको नेतृत्व देशको अखण्डतामा आघात पार्ने र सनातन धर्म संस्कृति द्वेषी हुनु भएन। पार्टीहरू भनेका समग्र देश होइनन् । ती त केवल हिस्सा (पार्ट)मात्र हुन्। तिनले नेपाली जनताको एकता स्थापित गर्न सकेका छैनन। सत्तास्वार्थले गर्दा जनतालाई फुटाएर आआफ्ना पार्टीमा सामेल गराएका छन्। त्यसकारण हामी धर्मसंस्कृतिका माध्यमले हिमाल, पहाड, तराई सबै क्षेत्रका जनताको देशभक्तिको भावना, धर्मसंस्कृतिप्रति तिनको आस्था र प्रतिबद्धताको सम्मान गर्दै नेपाली जनताको बृहत्तर एकता कायम गरेर देशको अखण्डता र सार्वभौमिकताको रक्षा गर्दै सनातन धर्म संस्कृतिको संरक्षण संवद्र्धन गर्न चाहन्र्छौं। देशको राष्ट्रियता र सनातन धर्म संस्कृति हाम्रो जीवनको आधार हो। कुनै पनि देश बन्न र टिक्नका लागि चार आधार चाहिन्छन्। सामाजिक, भौगोलिक, आर्थिक र सांस्कृतिक। सांस्कृतिक आधार खल्बलियो भने हाम्रो अपनत्व हराउँदै जान्छ। देश कमजोर बन्छ। अन्त्यमा देशको अस्तित्व माथि नै प्रश्न उठ्न सक्छ । प्रजातन्त्रका पिता नेलसन मन्डेला, बेलायती पूर्वप्रधानमन्त्री मार्गरेट थेचर, अमेरिकाका पूर्वराष्ट्रपतिद्वय वाराक ओभामा र डोनाल्ड ट्रम्पसमेतले हामी इसाई भए पनि विश्वमा सद्भाव र शान्ति कायम गर्नका लागि सनातन हिन्दू धर्म दर्शन नै उत्कृष्ट रहेछ भनेका छन्। हिन्दू, बौद्ध, शिख, जैन आदि ॐकार केन्द्रित धर्म अहिंसा, शान्ति, सद्भाव र प्रेमबाट स्थापित भएको इतिहास भेटिन्छ। हाम्रो धर्म संस्कृति जागरणको अभियान कुनै धर्मविरुद्ध लक्षित होइन। पक्कै पनि हामी हिन्दू, बौद्ध, शिख जैनसहितका ॐकार परिवारमाथि परधर्मीहरूद्वारा भइरहेको धार्मिक अतिक्रमण रुचाउँदैनौ। धर्म परिवर्तनजस्तो गलत अभ्यास रोकिनुपर्छ भन्ने हाम्रो आग्रह छ। हामी अरू धर्म संस्कृतिमाथि अतिक्रमण गर्दैनौ। हामी आफ्नै धर्म संस्कृतिको प्रतिरक्षाका लागि संगठित र जागरुक रहनुपर्छ भन्ने ठान्छौं। हामी प्रचलित सबै धर्मको सम्मान गर्छौं। धार्मिक स्वतन्त्रतामा विश्वास गछौं। धर्मलाई हेर्ने सकारात्मक सोच र वैदिक दृष्टिकोणको खाँचो रहेको ठान्छौं। धर्म परिवर्तनद्वारा तिनीहरूले चाहेको राजनीतिक अभीष्ट पूरा हुन नदिने हाम्रो अभियानको लक्ष्य हो। धर्म र राजनीति एकअर्काका परिपूरक हुन्। धर्मले राजनीतिलाई मार्गदर्शन गर्छ। सही बाटोमा हिँड्न प्रेरित गर्छ। समाजमा अनुशासन मर्यादा कायम राख्दछ। तर धर्मबिनाको राजनीति विवेकहीन, क्रूर, स्वार्थी, अनुशासनहीन र अराजक हुन्छ । त्यसले अधिकार मात्र खोज्छ, कर्तव्य तिर ध्यान दिँदैन, दायित्वबोध गर्दैन। त्यस्तो अवस्थामा राजनीति पार्टी नेतृत्वको नियन्त्रणभन्दा बाहिर पुग्ने सम्भावना रहन्छ। स्थापित सिद्धान्त र व्यवस्था नै खल्बलिन सक्छ। सृष्टिसंसार नियममा चलेको छ। सूर्य चन्द्र पृथ्वी तारा गण सबै नियममा चलेका छन्। एक सेकेन्ड पनि नियम भंग हुँदा संसारमा प्रलय हुन सक्छ। सृष्टिको क्रम भंग गर्ने सामथ्र्य कसैसँग छैन। क्रमभंगका गफ बकवास मात्र हुन्। सशस्त्र द्वन्द्वकालमा क्रान्तिकारी कहलिएका नेताहरूले पश्चिमा इसाई साम्राज्यवाद र भारतीय विस्तारवाद नेपालका लागि घातक हुन् भन्दै त्यसको खुलेर विरोध गरेका थिए। यतिबेला संविधानमा रहेका ती दुई घातक प्रावधानमध्ये धर्म निरपेक्षताका कारण मुलुक इसाईकरणको खतरनाक धार्मिक द्वन्द्वतिर फस्दै गएको छ भने संघीयताको प्रयोगले राष्ट्रिय अखण्डता माथि सिक्किमीकरणको खतरा बढ्दै गएको छ। यतिबेला देश संसदीय निर्वाचनको संघारमा छ। गोरखाको गौरव मेट्न खोज्नेहरूनै गोरखाका नेता बनेका छन्। कतिपय वीर गोर्खालीहरू क्ायर बनेर तिनकै पछि लागेर हिँडिरहेको अवस्था छ तिनीहरूले आफ्नो आत्मगौरव र स्वाभिमान भुलेका छन्। सत्ता स्वार्थका लागि चुनावी गठबन्धन गरेका पार्टी नेता र उम्मेदवारहरूले सिद्धान्त आदर्श पहिचान बिर्सिएर आफ्नो पार्टीगत आस्थाको चुनाव चिह्न छाडेर फरक चिह्नमा मत माग्दै मतदाताहरूलाई आआफ्नो आस्था र रुचिविपरितका चिह्नमा मत दिन दबाब दिइरहेका छन्। यस्तो अवस्था कहिलेसम्म रहने हो भन्ने यकिन नहँुदा स्थिति अन्योलपूर्ण देखिन्छ। तत्कालीन सरकार र विद्रोही माओवादीबीच १७, १८ वर्षपहिले भएको शान्ति सम्झौता अहिलेसम्म पूर्णरूपमा कार्यान्वयन हुन सकेको छैन। पीडितहरू झन्झन् पीडित हुँदा पीडकहरू उन्मुक्त र पुरस्कृत भइरहेको अवस्था छ। यतिबेला द्वन्द्वलाई न्यायपूर्ण तरिकाले समाधान गरी दिगो शान्तिको उपाय अपनाउनुको विकल्प छैन।"
विश्वकप फुटबल आजदेखि,"कतार : विश्व फुटबलको महाकुम्भ मानिने विश्वकप फुटबल आइतबारदेखि कतारमा सुरु हुँदैछ। करिब एक महिना चल्ने विश्वकपमा साविक विजेता फ्रान्ससहित ३२ राष्ट्रको सहभागिता रहेको छ। सहभागी ३२ टोलीलाई आठ समूहमा विभाजन गरिएको छ। विश्वकप फुटबल २०२२ को औपचारिक उद्घाटन समारोह कतारको राजधानी दोहाबाट ४० किलोमिटरको दूरीमा रहेको अल बायत रंगशालामा आयोजना हुँदैछ। ६० हजार क्षमताको रंगशालामा विभिन्न देशका चर्चित कलाकारहरूले आफ्नो प्रस्तुति दिने छन्। जसमा दक्षिण कोरियाको रक ब्यान्ड बीटीएसका सात सदस्यमध्येका जंग कुकले उद्घाटन समारोहमा आफ्नो प्रस्तुति दिने छन्। यस्तै कोलम्बियाकी रक स्टार साकिरा, जे बल्विन, साँगीतिक समूह ब्ल्याक आइड पिज, रोवि विलियम्स, लिल बेबी र भारतीय अभिनेत्री नोरा फतेहीले पनि उद्घाटन समारोहमा आफ्नो प्रस्तुति दिने छन्। कोलम्बियन रक स्टार साकिराले सन् २०१० को विश्वकपको आधिकारिक गीत वाक वाक गाएकी थिइन्। फिफा विश्वकप फुटबल आयोजक कतारले विश्वकप अवधिभर रंगशाला वरपर मदिरा बिक्रीमा प्रतिबन्ध लगाएको छ। तर, अल्कोहलमुक्त बियर भने विश्वकपको ६४ वटै खेलमा रंगशालामा बिक्री गरिने जनाएको छ। विश्वकप हेर्न टिकट काटेकाहरूले अल्कोहल नभएको बियर किन्न पाउने छन्। स्याम्पेन, वाइन, ह्विस्कीलगायतका मदिरा भने रंगशालाको लक्जरी आतिथ्य क्षेत्रमा पिउन पाइने छ। उद्घाटन खेलमा आयोजक कतार र इक्वेडरले प्रतिस्पर्धा गर्दै छन्। कतार आयोजकका नाताले पहिलो पटक विश्वकप फुटबल खेल्दैछ भने इक्वेडरको भने चौथो सहभागिता हो। सन् २०१९ मा एएफसी एसियन कपको विजेता बन्नु नै कतारको अहिलेसम्मकै ठूलो सफलता हो। एसियाको पावर हाउस जापानलाई हराउँदै एसियन कपको उपाधि जितेको थियो। विश्व प्रसिद्ध अस्पाएर एकेडेमीबाट खेलाडी उत्पादन थालेको कतारले स्पेनिस प्रशिक्षक फेलिक्स सान्चेजको नेतृत्वमा उच्च प्रदर्शन गरिरहेको छ। समूह एमा इक्वेडर, नेदरल्यान्ड्स र सेनेगलविरुद्ध टोलीको आक्रमणभन्दा डिफेन्सको परीक्षा धेरै हुनेछ। अल बायत कतारका लागि भाग्यशाली रंगशाला पनि हो। यस रंगशालामा कतारले पछिल्लो तीन खेलमै जित निकालेको छ। त्यो पनि ९० को औसतमा। इक्वेडरको भने विश्वकपमा चौथो सहभागिता हो। सन् २००६ मा दोस्रो चरण पुग्नु नै इक्वेडरको अहिलेसम्मकै ठूलो सफलता हो। यस्तै सन् १९५९ र १९९३ मा कोपा अमेरिकामा चौथो स्थान हासिल गरेको थियो। अर्जेन्टिनी प्रशिक्षक गुस्ताभो अल्फारोको प्रशिक्षणमा इक्वेडरले उत्कृष्ट प्रदर्शन गर्ने विश्वास गरिएको छ। सन् २०२० को अगस्टमा योर्डी क्राएफलाई स्थानान्तरण गर्दै अल्फारो इक्वेडरको प्रशिक्षक बनेका थिए। उनको प्रशिक्षणमा इक्वेडरले अर्जेन्टिना र ब्राजिललाई घरेलु भूमिमा रोक्दै कतार विश्वकपका लागि छानिएको थियो। इक्वेडर २०२१ को कोपा अमेरिकामा एउटै खेल नजिते पनि क्वार्टरफाइनल पुगेको थियो। पछिल्लो फिफा वरीयता अनुसार इक्वेडर ४४औं स्थानमा छ। कतार भने इन्वेडरभन्दा ६ स्थानमाथि ५०औं स्थानमा छ। चौथोपल्ट विश्वकपमा छनोट भएको इक्वेडरलाई समूहमा अन्डर डग मानिएको छ। कतार र इक्वेडरले अहिलेसम्म जम्मा तीन खेल खेलेका छन्। जसमा दुवै टोलीले एकएक खेल जितेका छन् भने एउटा खेल बराबरीमा टुंगिएको छ। जसको पहलमा विश्वकप विश्व फुटबल महासंघ (फिफा)का तेस्रो अध्यक्ष हुन्, जुल्स रिमेट। उनी सबैभन्दा लामो समयसम्म फिफाका अध्यक्ष बनेका व्यक्ति पनि हुन्। उनले सन् १९२१ देखि सन् १९५४ सम्म फिफामा बिताएका थिए। सन् १८७३ को अक्टोबर १४ मा जन्मिएका फ्रान्सेली नागरिक रिमेट सन् १९१९ देखि सन् १९४२ सम्म फ्रान्सेली फुटबल संघको अध्यक्षको जिम्मेवारीमा पनि रहेका थिए। विश्वकप फुटबल सुरु गर्नुमा रिमेटको महत्त्वपूर्ण भूमिका छ। सन् १९३० मा आफू अध्यक्ष हुँदा रिमेटले नै विश्वकप फुटबल सुरु गरेका थिए। त्यसैले पनि विश्वकप विजेतालाई दिइने ट्रफीको नाम नै जुल्स रिमेट ट्रफी राखिएको थियो। उनले सन् १९२८ मा विश्वकप फुटबलको अवधारणा अगाडि सारेका थिए। सन् १९३० मा पहिलो विश्वकप आयोजनाको अधिकार उरुग्वेलाई दिइएपछि युरोपेली राष्ट्रहरूले असन्तुष्टिसमेत जनाएका थिए। त्यसैले विश्वकप सुरु हुनुभन्दा दुई महिना अघिसम्म पनि युरोपेली राष्ट्रहरूले विश्वकपमा सहभागिता पक्का गरेका थिएनन्। तर, रिमेटकै अग्रसरतमा पछि फ्रान्स, बेल्जियम, रोमानिया र युगोस्लाभियाले प्रतियोगितामा भाग लिने निर्णय गरेका थिए। फुटबलको माध्यमबाट विश्व भाइचारा र आपसी सद्भाव बढाउन महत्त्वपूर्ण योगदान पुर्याएका कारण रिमेटको नाम सन् १९५६ को नोबल शान्ति पुरस्कारका लागि मनोयनमा समेत परेको थियो। सन् १९५६ को अक्टोबर १६ मा आफ्नो ८३औं जन्मदिन मनाएको दुई दिनपछि उनको निधन भएको थियो। उनलाई मरणोपरान्त सन् २००४ मा फिफाले फिफा अर्डर अफ मेरिटसमेत प्रदान गरेको थियो।"
बालन डीअर विजेता बेन्जिमाले विश्वकप गुमाउने,"दोहा : फ्रेन्च फरवार्ड कबिम बेन्जिमाले तिघ्राको समस्याका कारण आजदेखि कतारमा सुरु हुने विश्वकप गुमाउने भएका छन्। शनिबार जसिम बिन हमाद रंगशालामा भएको ट्रेनिङबाट बेन्जिमा बाहिरिएका छन्। यसअघि उनले फ्रान्स र अस्ट्रेलियाबीचको खेल गुमाउने तय थियो। तर, अब विश्वकप नै गुमाउने तय भएको छ। यो करिम बेन्जिमाले गुमाउने तेस्रो विश्वकप हुनेछ। पहिलो रोजाईमा रियाल मड्रिडका फरवार्ड बेन्जिमाको स्थान ओलिभर जिरुडले लिने भएका छन्। उनी सर्वकालिन सर्वाधिक गोलकर्ताको सूचीमा थिएरी अन्रीभन्दा तीन गोलले मात्रै पछाडि छन्। फ्रान्सका मिडफिल्डरद्वय एनगोलो कान्टे र पौल पोग्बा पनि चोटका कारण कतारमा हुने छैनन्। सन् १९८२ यता प्रत्येक वर्ष बालन डीअर विजेताले विश्वकप खेलेका छन्। तर, यसपाली भने बेन्जिमा दुर्भाग्यशाली साबित भए। उनको स्थानमा अब म्यानचेस्टर युनाइटेडका फरवार्ड एन्थोनी मार्सियलले लिनेछन्। समूह डीमा फ्रान्सले अस्ट्रेलिया, डेनमार्क र ट्युनिसियासँग खेल्ने छ।"
"सुरु भयो फिफा विश्वकप,आयोजक कतार र इक्वेडर भिड्दै","दोहा : कतारको दोहामा फिफा विश्वकप २०२२ औपचारिकरुपमा सुरुआत भएको छ। आइतबारदेखि सुरु भएर एक महिना चल्ने विश्वकपको उद्घाटन खेलमा आयोजक कतार र इक्वेडर भिड्दै छन्। केही बेरअघि सुरु भएको विश्वपको उद्घाटन समारोह सकिएर अहिले किकअफको तयारी हुँदैछ। चर्चित हलिउड अभिनेता मोर्गन फ्रिम्यानले संसारका विभिन्न कुनाबाट फुटबलको महाकुम्भ अवलोकन गर्न कतार पुगेका दर्शकलाई अल बायट रंगशालामा सम्बोधन गरे। यस्तै, उद्घाटन समारोहकै क्रममा कतारले यसअघिका विश्वकपलाई पनि मस्कट प्रदर्शन गरेर सम्झिएको छ। दक्षिण कोरियाली म्युजिक ब्यान्ड बीटीएसका जङ कुकले ड्रिमर गीतमा प्रदर्शनसमेत गरेका छन्। उनको त्यो गीत विश्वपकको आधिकारिक गीतमध्ये एक हो। कतारका राजा तामिम बिन हमाद अल थानीले सबैलाई स्वागत गर्दै विश्वकप सुरु भएको घोषणा गरेका थिए। नेपाली समयअनुसार ९ : ४५ बजे रेफ्री ड्यानियल ओर्साटोले ह्विसल बजाएपछि कतार र इक्वेडरबीचको खेल सुरु हुनेछ।"
१२ वर्षको कडा मेहनतपछि उद्घाटनको संघारमा कतार विश्वकप,"दोहा : आइतबार राति अल बायट रंगशालामा जब कतार र इक्वेडरबीचको खेलमा किकअफ हुन्छ। त्यसपछि १२ वर्षको कडा मेहनत र तयारीले पूर्णता पाउँछ। मध्यपूर्वको सानो देशका लागि यो ऐतिहासिक दिन हुनेछ। विशेषगरी पछिल्लो एक महिनादेखि आकर्षणका केन्द्रमा रहेको कतारमा आज ड्यानियल ओर्साटोले ह्विसल बजाएपछि इतिहास रचिनेछ। विश्वकप आयोजना गर्ने तेस्रो एसियाली मुलुक बन्नेछ कतार। एकलौटीरूपमा आयोजना गर्ने त पहिलो एसियाली मुलुक नै बन्ने छ। तर, यो सहजै सम्भव भएको होइन। सन् २०१० मा आयोजनाको अधिकार पाएको कतारले आइतबारसम्म गरेको अथक मेहनत तयारीबाट मात्रै सम्भव भएको हो। विश्वकपका लागि सबै टिम कतार पुगिसकेका छन्। फूटबलको सबैभन्दा ठूलो महाकुम्भ प्रत्यक्ष अवलोकन गर्न विश्वभरबाट पुगेका दर्शकले कतारलाई झन् रंगीन बनाएका छन्। वास्तविक फूटबलको माहोल आइतबारदेखि एक महिनासम्म कतारमा जारी रहनेछ । विश्वकपमा सम्भवत: अन्तिम पटक क्रिस्टियानो रोनाल्डो र लियोनेल मेसीलाई देखिने भएकाले पनि यो संस्करणको उत्साह छुट्टै छ। मेसीको अर्जेन्टिना प्रतियोगिताको सबैभन्दा बलियो टिमका रूपमा मध्यपूर्व पुगेको छ भने रोनाल्डोको पोर्चुगल पनि बलियो छ। कतारका लागि यो यात्रा सहज भएन। आयोजनाको अधिकार पाए लगत्तैदेखि शृंखलावद्ध विवाद आजसम्म पनि जारी छन्। पूर्वाधार र त्यसको निर्माण, मानवअधिकार, प्रवासी कामदारका मुद्दा, लैंगिक विवाद लगायत विषयले कतार विश्वकपलाई पटकपटक विवादको भूमरीमा धकेलेका थिए। तर, अन्तत: आइतबार राति ९ : ४५ बजे किकअफ भएपछि यी सबै विवाद छायामा पर्नेछन्, र विश्व फूटबलको सबैभन्दा ठूलो कुम्भमेलाको नयाँ अध्याय सुरु हुनेछ। फिफाले कतार विश्वकप मध्यपूर्वको तापक्रमका कारण जाडोयाममा हुन्छ भन्ने घोषणा भएपछि तरङ्ग फैलिएको थियो। त्यति मात्रै होइन, फूटबलप्रति कतारको लगाव र घुसखोरीको चर्चाले पनि फूटबल जगत तरङ्गित बन्यो। कतारले छिमेकी मुलुकबाट तीन वर्षको आर्थिक नाकाबन्दीबाट पनि गुज्रिनुपर्यो। तर, मध्यपूर्वको सानो देश यी सबै चुनौतीलाई पार गर्दै विश्वकपको किकअफका लागि तयार छ। आइतबार राति ९ : ४५ बजे ओर्साटोले ह्विसल बजाएसँगै कतारले १२ वर्षदेखि प्रत्येक पल देख्दै आएको ठूलो सपना पूरा गर्नेछ। दोहा कतार छ, कतार तयार छ, निश्चय नै यो विश्वकप हालसम्ममै उत्कृष्ट हुनेछ, फिफाका अध्यक्ष जियानी इन्फान्टिनोले भनेका छन्। कतार तयार भइसकेको छ, पहिलो खेलका लागि आयोजक र इक्वेडरले पनि उद्घाटन खेलका लागि रणनीति तयार गरिसकेका छन्, र फूटबलमा ध्यान दिने बेला भएको छ।"
नामिबिया भ्रमण गर्ने नेपाली टिम घोषणा,"काठमाडौं: आईसीसी विश्वकप लिग२ अन्तर्गत त्रिदेशीय एकदिवसीय शृंखलाका लागि नेपाली टिमको घोषणा भएको छ। रोहित पौडेलको कप्तानीमा आइतबार घोषित टिमले स्कटल्यान्ड र नामिबियासँग डिसेम्बर पहिलो साता खेल्ने छ। नेपालले डिसेम्बर २ मा नामिबियासँग खेल्ने छ। यस्तै, डिसेम्बर ४ मा स्कटल्यान्ड, डिसेम्बर ७ मा नामिबिया र डिसेम्बर ८ मा स्कटल्यान्डसँग खेलेर भ्रमण टुङ्ग्याउने छ। नेपाली टिम: रोहित पौडेल (कप्तान), आसिफ शेख, दीपेन्द्रसिंह ऐरी, कुशल भुर्तेल, ललित राजवंशी, सोमपाल कामी, सागर ढकाल, अर्जुन साउद, ज्ञानेन्द्र मल्ल, आरिफ शेख, गुल्शन झा, करण केसी, हरिशंकर साह, नन्दन यादव ।"
"विश्वकप: पहिलो हाफमा इक्वेडर २० ले अगाडि, भ्यालेन्सियाको दुई गोल",दोहा : आइतबारदेखि कतारमा सुरु भएको विश्वकपको उद्घाटन खेलको पहिलो हाफमा घरेलु टिमविरुद्ध दक्षिण अमेरिकी टिम इक्वेडरले २० गोलको अग्रता लिएको छ। आयोजक राष्ट्रकारूपमा पहिलो पटक विश्वकप खेल्ने मौका पाएको कतारमाथि निरन्तर आक्रमण गरेको इक्वेडर दुई पटक फिनिसिङमा पनि सफल भयो। कतारका गोलकिपर साद अल शीबले भ्रमणकारी टिमका कप्तान इनर भ्यालेन्सियालाई १८ यार्ड बक्समा लडाएपछि इक्वेडरले पेनाल्टी पाएको थियो। कप्तान भ्यालेन्सियाले सोही पेनाल्टीमार्फत गोल गर्दै १६औं मिनेटमा इक्वेडरलाई अग्रता दिलाएका थिए। प्रेसियाडोले ३१औं मिनेटमा दायाँतर्फबाट गरेको क्रसमा भ्यालेन्सियाले हेडरमार्फत उत्कृष्ट गोल गर्दै इक्वेडरको अग्रता दोब्बर पारेका थिए। भ्यालेन्सियाले विश्वकपका इक्वेडरबाट गरेको यो पाँचौं गोल हो। यसअघि उनले सन् २०१४ मा ब्राजिलमा भएको विश्वकपमा तीन गोल गरेका थिए। त्यसअघि तेस्रो मिनेटमा भ्यालेन्सियाले हेडरमार्फत गरेको गोल अफसाइडका कारण रद्द भएको थियो। विश्वकपको ९२ वर्षको इतिहासमा आयोजक राष्ट्र उद्घाटन खेलमा पराजित भएको छैन। यसअघि सन् २०१८ मा भएको विश्वकपको उद्घाटन खेलमा रुसले साउदी अरबलाई ५० गोलको नतिजामा पराजित गरेको थियो।
"उद्घाटन खेल हार्ने पहिलो आयोजक बन्यो कतार, इक्वेडर २० ले विजयी","दोहा : इनर भ्यालेन्सियाको दुई गोलप्रेरित इक्वेडरसँग २० को नतिजामा पराजित भएसँगै कतार विश्वकपको इतिहासमै उद्घाटन खेलमा पराजित हुने पहिलो आयोजक टिम बनेको छ। आइतबारदेखि कतारमा सुरु भएको विश्वकपको उद्घाटन खेलको पहिलो हाफमै २० को अग्रता बनाएको दक्षिण अमेरिकी टिम इक्वेडर दोस्रो हाफमा त्यसको बचाऊ गर्दै सहज जित सुनिश्चित गर्यो। आयोजक राष्ट्रकारूपमा पहिलो पटक विश्वकप खेल्ने मौका पाएको कतारमाथि निरन्तर आक्रमण गरेको इक्वेडर दुई पटक मात्र फिनिसिङमा सफल भएको थियो। कतारका गोलकिपर साद अल शीबले भ्रमणकारी टिमका कप्तान इनर भ्यालेन्सियालाई १८ यार्ड बक्समा लडाएपछि इक्वेडरले पेनाल्टी पाएको थियो। कप्तान भ्यालेन्सियाले सोही पेनाल्टीमार्फत गोल गर्दै १६औं मिनेटमा इक्वेडरलाई अग्रता दिलाएका थिए। प्रेसियाडोले ३१औं मिनेटमा दायाँतर्फबाट गरेको क्रसमा भ्यालेन्सियाले हेडरमार्फत उत्कृष्ट गोल गर्दै इक्वेडरको अग्रता दोब्बर पारेका थिए। भ्यालेन्सियाले विश्वकपमा इक्वेडरबाट गरेको यो पाँचौं गोल हो। यसअघि उनले सन् २०१४ मा ब्राजिलमा भएको विश्वकपमा तीन गोल गरेका थिए। ब्राजिलमा उनले समूह 'ई'अन्तर्गत होन्डुरसविरुद्ध दुई र स्वीट्जरल्यान्डविरुद्ध एक गोल गरेका थिए। खेलको तेस्रो मिनेटमै भ्यालेन्सियाले हेडरमार्फत गरेको गोल अफसाइडका कारण रद्द भएको थियो। कतारका प्रमुख स्ट्राइकर अल्मोज अली पहिलो हाफको इन्जुरी समयमा गोल गर्ने सुवर्ण अवसरबाट चुकेका थिए। अल बायट रंगशालामा इक्वेडरलाई समूह 'ए'मा शानदार सुरुआत दिलाएका भ्यालेन्सिया ७७औं मिनेटमा चोटका कारण सब्स्टिच्युट भएका थिए। पहिलो पटक जाडोयाममा आयोजित विश्वकपको पहिलो खेलमा कतार दुर्गभाग्यशाली रह्यो। विश्वकपको ९२ वर्षको इतिहासमा आयोजक राष्ट्र उद्घाटन खेलमा पराजित भएको थिएन। यसअघि सन् २०१८ मा भएको विश्वकपको उद्घाटन खेलमा रुसले साउदी अरबलाई ५० गोलको नतिजामा पराजित गरेको थियो। यस्तै २०१४ मा आयोजक ब्राजिलले उद्घाटन खेलमा क्रोएसियालाई ३१ गोलको नतिजामा पराजित गरेको थियो। यो विश्वकपमा ३२ राष्ट्र सहभागी हुने अन्तिम संस्करण हो। सन् २०२६ मा अमेरिका, मेक्सिको र क्यानडामा हुने विश्वकपमा ४८ देश सहभागी हुनेछन्।"
सूर्यकुमारको शतकमा भारत विजयी,वेलिङ्टन : सूर्यकुमार यादवको अविजित शतकप्रेरित भारतले न्युजिल्यान्डविरुद्धको टीट्वेन्टी अन्तर्राष्ट्रियको पहिलो खेलमा घरेलु टिमलाई ६५ रनले पराजित गरेको छ। बे ओभल क्रिकेट मैदानमा टस हारेर ब्याटिङ थालेको भारतले ६ विकेटको क्षतिमा एक सय ९१ रनको योगफल तयार गरेको थियो। दोस्रो इनिङमा एक सय ९२ रनको लक्ष्य पछ्याएको न्युजिल्यान्डलाई १८५ ओभरमा एक सय २६ रनमा अलआउट गर्दै भारतले पहिलो जित निकाल्यो। भारतका लागि सूर्यकुमारले ५१ बलमा ११ चौका र सात छक्कासहित एक सय ११ रनको शानदार शतकीय इनिङ खेले। यस्तै ओपनर इशान किशन ३१ बलमा ३६ रन बनाएर पेभेलियन फर्केका थिए। अन्य ब्याटरले उल्लेख्य प्रदर्शन गर्न सकेनन्। न्युजिल्यान्डका लागि टिम साउथीले सर्वाधिक तीन तथा ल्युक फर्ग्युसनले दुई र इश सोधीले एक विकेट लिए। न्युजिल्यान्डका लागि कप्तान केन विलियमसनले ५२ बलमा चार चौका र दुई छक्कासहित ६१ रनको अर्धशतकीय इनिङ खेले। डेभोन कोनवेले २५ बाहेक अन्य ब्याटरले उल्लेख्य प्रदर्शन गर्न नसक्दा न्युजिल्यान्डले घरेलु मैदानमा हार टार्न सकेन। बलिङतर्फ भारतका लागि दीपक हुडाले सर्वाधिक चार तथा युजभेन्द्र चहल र मोहम्मद सिराजले दुईदुई विकेट लिँदा भुवनेश्वक कुमारको नाममा एक विकेट रह्यो। पहिलो खेल वर्षाका कारण रद्द भएको थियो। अर्को निर्णायक खेल शुक्रबार अक्ल्यान्डमा हुनेछ।
