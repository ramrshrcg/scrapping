शीर्षक,विवरण
छुवाछूत अन्त्यमा सतही पहल,"२१ औं शताब्दीको तेस्रो दशकमा पनि जातीय विभेद र उत्पीडनका कारण नेपाली समाज बदनाम छ। हत्या, हिंसा, बलात्कारदेखि आत्महत्यासम्मका घटनाका पछिल्तिर जातीय विभेद नै प्रमुख कारणको रूपमा देखिएका छन्। दिनहुँजसो घट्ने घटनाहरूको अन्तर्यमा अदृश्य जातीय विभेदकारी मानसिकताले नै मुख्य रूपमा काम गरेको छ। यसमा कुनै दुई मत छैन। मानसिक रूपमा गरिने विभेद कहीँ पनि देखिँदैन। किनभने यसको कुनै निश्चित लिंग र पहिचान हुँदैन। जातीय विभेद कानुनी रूपमा बर्जित छ। सरकार सञ्चालकदेखि राजनीतिक पार्टीका नेता कार्यकर्ताहरू, कानुन व्यवसायीहरू, बुद्धिजीवीहरू हरेक मञ्चहरूमा दाबी गरिरहन्छन् कि नेपाली समाजमा जातीय विभेद छैन। हटिसक्यो। तर, यथार्थमा त्यो सत्य होइन। बोलिने र लेप लगाउने भाषा मात्र हो। जातीय विभेद नेपाली समाजमा यति धेरै जकडिएको छ कि त्यसबाट नेपाली समाजलाई मुक्त पार्न एउटा निकै ठूलो सांस्कृतिक रूपान्तरणकारी अभियानको आवश्यकता देखिएको छ। जातीय विभेद कहाँ छैन ? विद्यालयमा छ, शब्दकोशमा छ, मन्दिरमा छ, घरमा छ, धारामा छ, राजनीतिक पार्टीमा छ, कर्मचारी प्रशासनमा छ, विभिन्न संघसंस्थामा छ, सडकमा छ, सदनमा छ, क्याबिनेटमा छ, भोजभतेरमा छ र विचार अभिव्यक्तिमा समेत छ। यसको अर्थ मानिसको दिमाग, आचरण, हाउभाउ, बोलीव्यवहार सबैमा कुनै न कुनै रूपमा जातीय विभेद जकडिएको अवस्थामा रहेको छ। जतिसुकै पढेलेखेको, जातीय विभेद गर्नु हुँदैन भन्ने सचेत मानिसले पनि नजानिँदो पाराले (अझ खतरनाक रूपमा) जातीय विभेद गरिरहेका हुन्छन्। जातीय विभेद नेपाली समाजको एउटा आदत, संस्कार बनिसकेको छ। गैरकानुनी, अमानवीय र विभेदकारी भन्ने थाहा हुँदाहुँदै पनि मानिसले त्यही काम गरिरहेको हुन्छ। दलितमाथि गैरदलितले गर्ने विभेद तथा छुवाछूतको कुरा मात्र होइन, पहाडमा बाहुनले क्षेत्रीमाथि, क्षेत्रीले जनजातिमाथि, जनजाति र अन्य जातिहरूले दलितमाथि, पुरुषहरूले महिलामाथि गर्ने र गरिएका विभेदका अनेकौं दृष्टान्तहरू छन्। झन् अदृश्य रूपमा हरपल, हरक्षण यस्तो विभेदको सिकार भइरहने मानिसको संख्या निकै ठूलो छ। जातीय विभेदको सवालमा नेपाली समाजमा ठूलै झुन्डको सक्रियता बढ्दो छ। जसको मूल उद्देश्य भनेको जातीय विभेद र भेदभावलाई निरन्तरता दिने र घटनालाई सामान्यकरण गर्ने रहेको बुझिन्छ। अक्सर जातीय विभेदका घटनापछि विभेद गर्दै आएका जातिकै मानिसले सामाजिक सञ्जालदेखि चौतारी, बिसौनी, चिया पसलमा अभिव्यक्ति दिन्छन्, पहिलाजस्तो छैन अब, जातीय विभेद हटिसक्यो, यो बिस्तारै हट्छ, आजको भोलि कहाँ हट्छ ? यस्ता घटनालाई अदालत पुर्याउनु भनेको समाजमा द्वन्द्व निम्त्याउनु हो आदि। तर, यथार्थमा घटनाक्रमहरूको निरन्तरताले के पनि पुष्टि गर्छन् भने सबैखाले सामाजिक विभेदहरू अब समाजसँग होइन, राज्य र राज्यको व्यवस्था तथा कानुनसँग जोडिन पुगेको छ। देशको संविधान र कानुनले जातीय भेदभाव तथा छुवाछूतलाई अपराध भनेको छ। यो बिस्तारै हट्छ, त्यसैले तत्काललाई छुट देऊ भनी संविधान र कानुनले भनेको छैन। बरु कारबाही र सजायको व्यवस्था गरेको छ। देशमा कानुन त्यसै बन्दैन, त्यसको लामो पृष्ठभूमि हुन्छ। यसलाई समाजका सबै तह र तप्काका मानिसले नबुझे पनि कम्तीमा पढेलेखेका युवाहरूले बुझ्नुपर्ने हो। आज कतिपय कथित उच्च जातका युवा नै जात व्यवस्थाका मतियार बनिरहेको देखिन्छ। यहाँँ विभेदको शृंखला विद्यालय तहदेखि नै सुरु हुन्छ। हाम्रा विद्यालयका पाठ्यक्रमभित्रका केही पाना पल्टाएर हेर्दा स्पष्ट हुन्छ, भलै ती पानामा विभेद गर्नु हुँदैन भनेर लेखिएको होस्। पाठ्यक्रममा रहेका दलितलाई होच्याउने खालका शब्द, चित्र र प्रसंग हटाउन आवाज उठ्दै आएको छ तर त्यसो हुन सकेको छैन। पेसा जनाउने चित्रका माध्यमबाट दलितलाई निरीह देखाइन्छ। यस्ता पुस्तक पढ्ने पुस्ताले दलितलाई मानिसको रूपमा सम्मान गर्नुभन्दा दयाभाव राख्न सिक्ने देखिन्छ। जातका कारण कोठा नपाउने, प्रेम र विवाहको नाममा मारिनुपर्ने, समाजमा विभिन्न किसिमले जातीय छुवाछूत हुने, पढेलेखेका शिक्षितले पनि विभिन्न आशयले जातीय विभेद गर्ने जस्ता कार्य अहिले चलिरहेकै छ। तर, समाज र समाजको इतिहास नबुझेका, बुझ्न नचाहने युवाहरू भन्छन् कहाँ छ जातीय विभेद ? यसको जवाफमा प्रतिप्रश्न गर्नुपर्ने हुन्छ। आजसम्म यो देशको प्रधानमन्त्री, प्रधानन्यायाधीश, प्रधानसेनापतिलगायत उच्च पदस्थ व्यक्तिमा कुन जातका मानिस आए ? किन आए ? कस्तो सुविधा, व्यवस्था र विरासतले आए ? यसकै जवाफ खोज्ने हो भने समाजका तप्कातप्कामा जातीय विभेद भेटिन्छ। नेपालले विभिन्न समयमा विश्वव्यापी मानव अधिकार घोषणापत्र, १९४८, का साथै, सात ठूला महासन्धि अन्तर्राष्ट्रिय घोषणापत्रहरूमा पक्ष राष्ट्रको हैसियतमा हस्ताक्षर गरिसकेको छ। जातीय विभेदको अन्त्य गर्ने महासन्धि सबै किसिमका जातीय भेदभाव उन्मूलन गर्नेसम्बन्धी अन्तर्राष्ट्रिय महासन्धि, १९६५ लाई २०२७ साल माघ २७ मा पक्ष राष्ट्रको हैसियतमा नेपालले हस्ताक्षर गरेको छ। उक्त महासन्धिमा जातीय भेदभाव भन्नाले राजनीतिक, आर्थिक, सामाजिक, सांस्कृतिक वा अन्य क्षेत्रमा मानव अधिकार र मौलिक स्वतन्त्रताहरू समान आधारमा मान्यता पाउने, उपभोग गर्ने र अभ्यास गर्ने कुरालाई कमजोर र प्रभावहीन तुल्याउने उद्देश्य राखी जाति, वर्ण, वंश वा राष्ट्रिय वा जातीय उत्पत्तिमा आधारित कुनै पनि प्रकारको भेदभाव, वहिष्कार, नियन्त्रण वा प्राथमिकतालाई सम्झनु पर्छ भनी परिभाषा गरेको छ। सोही महासन्धिको धारा २ मा पक्ष राष्ट्रहरूले सबै प्रकारका जातीय भेदभावको निन्दा गर्छन् । कुनै पनि रूपले जातीय विभेद उन्मूलन गर्ने तथा सबै जातिहरूबीच समझदारी अभिवृद्धि गर्ने नीति अपनाउन सम्पूर्ण समुचित उपायहरू अविलम्ब अपनाउने कुराको प्रतिज्ञा गर्छन् भनिएको छ । पक्ष राष्ट्रले उपयुक्त भएको अवस्थामा एकीकरणवादी बहुजातीय संगठन र आन्दोलनहरू तथा जातिहरूबीच रहेको अवरोधहरू उन्मूलन गर्ने अन्य उपायहरूलाई प्रोत्साहन दिन तथा जातीय विभाजनलाई बलियो बनाउने किसिमको कुनै पनि कुरालाई निरुत्साहित गर्न प्रतिज्ञा गर्दछ भनिएको छ। नेपालले अन्तर्राष्ट्रिय मञ्चमा प्रतिबद्धता गरेपश्चात नेपालको संविधान र कानुनमा जातीय विभेद उन्मूलन गर्न केही कदम चालिएको देखिन्छ। दक्षिण अफ्रिकाको डर्बानमा जातीय भेदभावविरुद्धको महासन्धिमा भएको विश्व सम्मेलनले जातीय विभेद उन्मूलन गर्न, डर्बान घोषणपत्र, २००१ र कार्ययोजना जारी गरेको थियो। उक्त सम्मेलनमा सहभागी भई नेपालले प्रतिबद्धता व्यक्त गरेको छ। जसमा फौजदारी न्याय प्रणालीको प्रशासनिक तथा कार्यप्रणालीमा हुने जातीय भेदभावका कारण जातिवाद, विदेशीप्रति घृणा यससँग सम्बन्धित असहिष्णुता, वंशका आधारमा भेदभावमा परेका, समाजबाट सीमान्तकृत आदिवासी समूह माथि प्रतिकूल प्रभाव पार्न सक्ने विषयमा छलफल गरिएको थियो। उक्त सम्मेलनले महिला तथा बालबालिका, जात, लिंग तथा उमेरका कारण भेदभावबाट पीडित हुन सक्ने भएकोले उनीहरूको अवस्थालाई विशेष ध्यान दिँदै फौजदारी न्यायप्रणालीको प्रशासनिक तथा कार्य प्रणालीमा जातीय भेदभाव रोकथाम हुनुपर्ने तर्फ ध्यानाकर्षण गर्दै डर्वान घोषणापत्र, २००१ र डर्वान कार्ययोजना जारी गरेको थियो। नेपालले अन्तर्राष्ट्रिय मञ्चमा प्रतिबद्धता गरेपश्चात नेपालको संविधान र कानुनमा जातीय विभेद उन्मूलन गर्न केही कदम चालेको देखिन्छ। वर्तमान संविधान र कानुनमा जातीय विभेदविरुद्धका केही प्रावधानहरूः नेपालको संविधान २०७२ कोे प्रस्तावनामा नै वर्गीय, जातीय, क्षेत्रीय, भाषिक, धार्मिक, लैंगिक विभेद र सबै प्रकारका जातीय छुवाछूतको अन्त्य गर्ने भन्ने व्यवस्था गरिएको छ। सबै प्रकारका छुवाछूत तथा भेदभावजन्य कार्य गम्भीर सामाजिक अपराधका रूपमा दण्डनीय हुने र पीडितले क्षतिपूर्ति पाउने व्यवस्था छ। संविधानको मौलिक हकहरूमा धारा १६ मा सम्मानपूर्वक बाँच्न पाउने हक, धारा १८ मा समानताको हक, धारा २४ मा छुवाछूत तथा भेदभावविरुद्धको हक, धारा ४० मा दलितको हकको व्यवस्था गरिएको छ। संवैधानिक राष्ट्रिय दलित आयोग गठन गरिने भनिएको छ। सरकारले २०६३ जेठ २१ गते नेपाललाई छुवाछूत मुक्त राष्ट्र घोषणा गरेको छ। २०६८ साल जेठ २१ लाई जातीय विभेद तथा छुवाछूत उन्मूलन राष्ट्रिय दिवसको रूपमा मनाउने निर्णय गरेको छ। जातीय तथा अन्य सामाजिक छुवाछूत तथा भेदभाव (कसूर र सजाय) ऐन, २०६८ बनाएको छ। जसको माध्यमबाट जातीय विभेद उन्मूलन गर्न महŒवपूर्ण सहयोग पुग्छ। झट्ट हेर्दा जातीय भेदभाव र छुवाछूत अन्त्यका नाममा राज्यले काम गरेकै त छ नि भन्ने स्वाभाविक रूपमा लाग्न सक्छ। सतहमा धेरै कुरा देखिन्छन् पनि। संविधानले छुवाछूत र जातीय भेदभावलाई निषेध गरेकै छ। ऐनले अपराध हो पनि भनेकै छ। दण्ड सजाय तोकेकै छ। अनुसन्धान गर्ने र मुद्दा चलाउने निकाय छँदै छन्। जातीय भेदभावविरुद्धको महासन्धिलाई मानेकै छ। लैंगिकता र सामाजिक समावेशिताको नारा लगाएकै छ। भेदभाव गर्नु हुँदैन भनेर यदाकदा मिडियामा प्रचार गरेकै छ। विभेद अन्त्यमा काम गर्छु भन्ने संघसंस्था खोल्न र चलाउन दिएकै छ। राष्ट्रिय मानवअधिकार आयोग र दलित आयोग पनि बनाएकै छ। संसदीय समिति पनि गठन गरेकै छ। यी र यस्तै कुराको सूची लामै बनाउन सकिन्छ। तर, विगत ७० वर्षको दौरानमा औपचारिक कानुनी सुधारमा किस्ताबन्दीमा प्रगति हुँदै गएको देखिन्छ। यद्यपि कार्यान्वयन पक्ष अहिले पनि चुनौतीपूर्ण छ। अनुसन्धान र अभियोजनका दायरामा नितान्त कम घटनाहरू पुगेको र अभियोजनको सफलताको दर पनि न्यून रहेको देखिन्छ। तर, किन आजको संघीय, लोकतान्त्रिक, गणतन्त्रात्मक नेपालमा पनि अन्तरजातीय विवाह वा अन्तरजातीय प्रेम सम्बन्धको निहुँमा समाजले नवराज विक, अजित मिजार, सेते दमाईहरूको ज्यान लिइरहेको छ ? २१औँ शताब्दीको कथित सभ्य समाजमा किन दलित समुदायका सार्वभौम नागरिकहरू एकपछि अर्को बर्बरतापूर्ण आक्रमणको सिकार हुँदै छन् ? ६ जनाको ज्यान लिने गरी रुकुम चौरजहारीमा गत १० जेठमा भएको कहालीलाग्दो घटना मात्रै होइन त्यसयता लकडाउन अवधिमा धनुषाका शम्भु सदा, राजु सदा, सप्तरीका त्रिभुवन राम, सुकदेव खंग, सिरहा लहानका रोशन राम, मोरङ विराटनगरका राजेश ऋषिदेव, रौतहटका निरञ्जन राम, विजय राम, रूपन्देहीका अंगिरा पासी, कैलालीको जानकी नपा९ का अरुण दासलगायत दर्जनौंको बीभत्स तरिकाले हत्या भएको छ। त्यस्तै सप्तरी सुरुंगा नगरपालिका ७ पोखरियाकी २० वर्षीया दलित युवती ज्योति पासवान, अर्घाखाँची शीतगंगा नगरपालिका२ झिर्राकी २१ वर्षीया सिर्जना सुनारलाई आत्महत्या गर्न बाध्य पारिएको छ भने गएको मंसिरमा हुम्लाको सर्केगाड गापा१ जैरेका १९ वर्षे चन्द्र कामीले मुगुकी १७ वर्षीया किशोरीसँग गरेको भागी विवाहपछि भएको घटना अहिले पनि चर्चामै छ। यस्ता अनगिन्ती घटनाहरू दिनहुँ घटिरहेका हुन्छन्। दैनिकजसो तीनै तहका सरकारी निकायमा, प्रहरी प्रशासन तथा अदालतमा जातीय विभेदका घटनाका उजुरीहरू परिरहेका हुन्छन्। तर ती मुद्दाका पीडितहरूले न्याय पाउँदैनन्। बरु उल्टै पीडकहरूकै चलखेल, धाकधम्की, सत्ताशक्ति र पैसाको जोडबलमा त्यस्ता मुद्दाहरूको गर्भमै हत्या गर्ने गरिन्छ। वर्षौंदेखि सामाजिक क्यान्सरको रूपमा रहेको जातीय विभेदको अन्त्य गर्न कानुन बनाएर मात्र हुँदैन। एकातिर त्यसको प्रभावकारी कार्यान्वयन गर्नका निम्ति छुट्टै राज्य संयन्त्रको निर्माण गर्न जरुरी छ भने अर्कोतिर वास्तविक पीडितहरूलाई क्षतिपूर्तिसहितको विशेष अधिकार सुनिश्चित हुने गरी राजनीतिक, आर्थिक तथा सामाजिक अधिकारहरू प्रत्योजन गरिनु पर्छ। साथै, सांस्कृतिक रूपान्तरणका लागि अन्तरजातीय विवाह, सहभोज कार्यक्रम, सामूहिक मन्दिर प्रवेशलगायतका ठूल्ठूला सामूहिक अभियानहरू सञ्चालन गर्नु जरुरी छ। संविधानले परिकल्पना गरेको समाजवादी व्यवस्थाको मूल प्रस्थानबिन्दु नै यसैलाई बनाउनु आवश्यक छ। यसका लागि पीडितहरूलाई सामाजिक न्याय, समानता र स्वतन्त्रताको प्रत्याभूति दिलाउन पीडक जाति (शासक जाति)ले क्षतिपूर्तिको रूपमा ऐतिहासिक त्याग गर्न जरुरी छ। त्यसो गरिएको अवस्थामा मात्रै संविधानले परिकल्पना गरेको नेपाली मौलिकतासहितको समाजवादी व्यवस्थाले मूर्तरूप लिन सक्नेछ।"
अनर किलिङ : अन्धविश्वासको आडमा क्रूर हत्या,"दुबईबाट झन्डै ५ सय ८० माइल टाढा छ इरानको खुजेस्तान प्रान्त। उक्त प्रान्तको सदरमुकाम अभाज सहरमा बिहानको चहलपहल भर्खर सुरु हुँदै थियो। सडकमा गाडीको लाइन बाक्लिँदै थिए। त्यही सहरको एउटा सडकमा सज्जाद हैदारी एउटा हातमा रक्ताम्मे छुरी र अर्कोमा महिलाको शिर बोकेर परेड खेल्दै थिए। हैदारीले आफ्नी १७ वर्षीया श्रीमती मोना हैदारीको शिरछेदन गरेर हातमा झुन्ड्याउँदै सडकमा परेड खेले। दक्षिण पश्चिम इरानको उक्त सहरमा फेब्रुअरी ५ का दिन उक्त घटना घट्यो। तस्बिरहरू हेर्दा सज्जाद एउटा हातमा छुरी र अर्कोमा मोनाको छिनेको शिर बोकेर प्रसन्न मुद्रामा देखिन्छन्। उनी विजयको हर्षोल्लास मनाइरहेका छन्। आश्चर्य लाग्ने अर्को कुरा के छ भने उनको हत्या गर्नको लागि मोनाको सहोदर दाइले सज्जादलाई सहयोग गरे। सज्जाद र उनका दाइको लागि मोनाको हत्या गर्नुपर्ने कुनै अपराध थिएन। बरु मर्द हुनुको गौरव थियो। यो हत्याले सज्जदको परिवारको इज्जत र प्रतिष्ठा उँचो बनाएको थियो। मोना हैदारीको विवाह १२ वर्षको उमेरमा नाताले आफ्नै भतिजा पर्नेसँग भएको थियो। परिवारको जोडबलमा भएको उनको विवाहप्रति उनी खुसी हुने कुरै भएन। १४ वर्षको उमेरमै उनी छोराको आमा बनिन्। इरानमा विवाह गर्नको लागि महिलाको उमेर १३ वर्ष र पुरुषको उमेर १५ वर्र्ष पुगेको हुनु पर्दछ। नेपालमा भने महिलाको लागि विवाहको उमेर २० वर्र्ष पुगेको हुनुपर्छ। वैवाहिक जीवनमा बेखुस उनी गत वर्र्ष सेप्टेम्बर महिनामा इरानबाट भागेर टर्की पुगिन्। राम्रो र खुल्ला जीवनयापन गर्ने आशामा उनी टर्की गएको बताइन्छ। आफू भागेर टर्की आएको र अर्को विवाह गर्ने निर्णय गरेको कुरा उनले परिवारलाई बताइन्। टर्की गए पछि मोनालाई उनको बुवाले धेरै ललाइफकाइ गरे। फर्केर आउन र आएमा केही नगर्ने आश्वासन पनि दिए। मोनाको आफ्नै श्रीमान् सज्जादले पनि फर्केर आउन धेरै अनुरोध गरे। आफू सुरक्षित हुने आश्वासन पाएपछि उनी फेब्रअरी ४ मा इरान फर्किइन्। घर फर्केको अर्को दिन श्रीमान् र आफ्नै दाइ मिलेर उनको हत्या गरियो। सन् २०२० को अन्त्यतिर इजिप्टमा सुआद नाम गरेकी एक विवाहित महिलाको हत्या गरियो। पारिवारिक सहमतिमा आफ्नै दाइ र मामा मिलेर उनको हत्या गरिएको थियो। सामान्य बिरामी भएर परीक्षण गर्दा उनी गर्भवती भएको पुष्टि भयो। श्रीमान् देशबाहिर भएको अवस्थामा गर्भवती भएको भन्दै परिवारले नै उनको हत्या गर्ने निर्णय गरे। उनको हत्यामा परिवारको इज्जत जोगिन्थ्यो। उनको हत्याले परिवारको गुमेको प्रतिष्ठा फर्कने विश्वास थियो। मेरी बहिनीको तीन वर्र्षअघि विवाह भएको हो। दुलाहा कामको खोजीमा विदेश गए पछि हामीले उनलाई पश्चिम कायरोमा गएर आमासँग बस्न भन्यौं। तर उनले टेरिनन्, उनका दाजुले भनेका छन्, जब बिरामी भएर अस्पताल लग्यौं, उनी गर्भवती भएको पत्ता लाग्यो। त्यसपछि हामीले उनलाई सिध्याउने निर्णय गरेका हौं। यो हत्याको साक्षी उनको आफ्नै आमा थिइन्। तर पनि उनलाई यसको बारेमा बोल्ने अधिकार छैन। इजिप्टको अदालतले उनको परिवारलाई जम्मा पाँच वर्र्षकोे सजाय सुनाएको छ। यहाँको कानुनले कोही महिला यस्तो क्रियाकलापमा संलग्न भएको देखेमा, पक्रिएमा वा पुष्टि गर्ने कुनै प्रमाण भेटेमा हत्यारालाई कमभन्दा कम सजाय दिने व्यवस्था गरेको छ। सोही अधिकार महिलाको हकमा भने छैन। अनर किलिङ अर्थात् आफ्नो र घरपरिवारको इज्जतको लागि गरिने महिलाको हत्या हो। इरान, अफगानिस्तान, पाकिस्तान, इजिप्टजस्ता धेरै इस्लामिक सहरहरूमा महिलाले परिवारको इज्जत गुमाएको अवस्थामा उनीहरूको हत्या गर्ने प्रचलन रहेको छ। इजिप्ट, टर्कीलगायत केही मुलुकहरूमा त इसाई धर्म मान्नेहरूले पनि संस्कृतिको रूपमा यसलाई अपनाएका छन्। छोरी मान्छेले भागी विवाह गरेमा, अवैध यौनजन्य क्रियाकलाप गरेमा, सम्बन्धविच्छेद माग गरेमा वा घरपरिवारको इज्जत र प्रतिष्ठामा आँच आउने खालका कुनै पनि क्रियाकलाप गरेमा परिवारको इज्जत गएको मानिन्छ। आफ्नो र घरपरिवारकै इज्जत गएको कुनै पुरुष मान्छेले महसुस गरेमा शिर छेदन गरी आइमाई मान्छेको हत्या गर्नु पुरुष मान्छेको लागि पुरुषार्थ देखाउनु हो। यसैमा उसले आफ्नो इज्जत बढेको महसुस गर्छ। यस प्रकृतिका हत्याहरू विशेषगरी इस्लाम धर्म मान्ने देशहरूमा प्रचलित छ। प्रचलन एउटा अन्धविश्वास मात्र रहेको र धार्मिक रूपमा यसको कुनै साइनो नभएको धर्मगुरुहरूले बताउने गरेका छन्। अनर किलिङको डरलाग्दोे तथ्यांक भने कट्टर इस्लामिक राष्ट्र अफगानिस्तानमा रहेको अनुमान गरिन्छ। अफगानिस्तानको मानव अधिकार संस्था एआईएचआरसीका अनुसार सन् २०१९ मा २ सय ३८ जना महिलाको हत्या भएको छ। जसमध्ये ९६ जनाको नितान्त अनर किलिङ भएको जनाइएको छ। पाकिस्तानमा मात्रै बर्सेनि १ हजारभन्दा बढी महिलाहरू यसरी नै मारिने गरेको तथ्यांक रहेको छ। धार्मिक रूपमा अति संकीर्ण यी देशमा अनर किलिङको वास्तविक संख्या कति हो भनेर पुष्टि गर्ने कुनै आधार छैन। मध्यपूर्वका अन्य मुलुकहरू जस्तै यूएई, कतार, साउदी अरब, ओमान, कुबेत, इराक आदिमा पनि कति महिलाहरू अनर किलिङको सिकार बन्ने गरेका छन् भन्ने कुनै तथ्यांक छैन। मानव अधिकार संस्थाहरूले मध्यपूर्बमा पनि बर्सेनि हजारौं महिलाहरू मारिने गरेको अनुमान गरेका छन्। यूएईले सन् २०२० मा अनर किलिङसम्बन्धी धार्मिक कानुन सारियालाई खारेज गरेको थियो। सन् २०२० मा छिमेकी मुलुक भारतमा २५ जनाको अनर किलिङ भएको रेकर्ड छ। भारतमा मात्र राज्यको जानकारीमा नभएका यस्ता सयौं हत्याहरू भएको अनुमान गरिन्छ। सन् २०१९ भन्दा अघिको पाँच वर्र्षको अवधिमा भारतको एउटा राज्य तामिलनाडुमा मात्र १ सय ९५ जनाको हत्या भएको त्यहाँ कार्यरत गैरसरकारी संस्थाहरूले जनाएका छन्। नेपालमा विशेषगरी तराईका अविकसित र अशिक्षित इलाकाहरूमा फाट्टफुट्ट यस्ता घटना घट्ने गरेको पाइन्छ। संयुक्त राष्ट्र संघको अनुमानअनुसार हरेक वर्ष कम्तीमा पाँच हजार महिला र केटीहरूको हत्या अनर किलिंगमा हुने गरेको छ। यो मध्यपूर्व र दक्षिण एसियामा व्यापक रूपमा हुने गरेको तथ्यांकले देखाएको छ।"
कृषिले फर्काएको सन्तानका खुसी,"हाम्रो भोगाइको लेख मात्र होइन किताबै बन्न सक्छ, कुराकानीको सुरुमै सूर्योदय नगरपालिका११ का रूपनारायण आचार्यले भने, हाम्रा पालामा पढ्नलाई अहिलेजस्तो वातावरण कहाँ थियो र ? विद्यालयको औपचारिक शिक्षा सुरु गर्दा उनी ९ वर्षका थिए। नजिकैको भवानी आधारभूत विद्यालयमा भर्ना भएका उनले ३ कक्षा माथि औपचारिक शिक्षा लिने अवसर नै पाएनन्। विद्यालय गएकै दिनदेखि रूपनारायणलाई बाबु कृष्णलाल आचार्यले भैंसीलाई दैनिक पानी खुवाउने जिम्मेवारी सुम्पेका थिए। १ बजेको खाजा खाने छुट्टीमा उनी विद्यालयमै किताब छोडेर भैंसीलाई पानी खुवाउन जान्थे। पानी खान फुकाएका भैंसी गोठमा फर्कन मान्दैनथिए। त्यसैले उनको १ बजे पछिको पढाइ छुट्थ्यो। विद्यालयबाट भागे शिक्षकको पिटाइ, भैंसी नचराए बाबुको पिटाइ खानुपथ्र्यो, अतीत सम्झँदै उनले भने। घरमा त अध्ययनको वातावरण पाएनन्, पाएनन्। १४ वर्षको उमेरमा उनलाई आफन्तको साथ लगाएर आसाम पठाइयो। त्यहाँ उनले कृषिमा काम गर्नु पथ्र्यो। पढाइको कुनै अवसर प्राप्त भएन। १५ वर्ष जति आसाममा बसेर घर फर्केपछि उनले वैवाहिक जीवन सुरु गरे। दुई छोरालाई उनले आफूले भोगेको पीडाको अनुभूति गर्न दिएनन्। स्नातक तहसम्मको अध्ययन गरेपछि दुवै छोरा राम्रो कमाइ हुने काममा लागेका छन्। झापा र इलाममा दन्त क्लिनिक चलाएका आचार्यका जेठा छोरा नवीनले भने, बाबु आमाले वातावरण दिएकैले गरिखाने बाटो देखियो। खेती किसानीमा आमा बुवा नघोटिनु भएको भए हामीले आफ्नो बाटो बनाउने अवसर पाउने थिएनौं। परीक्षाको दिन एक घण्टा लामो बेसी खेतमा एक मेलो काम सकेर स्कुल गएको अनुभव बोकेका माघेकै मुक्तिनाथ आचार्यले पनि कडा मेहनत गरेर चार सन्तानलाई उच्च शिक्षा दिलाए। घरायसी श्रममा लाग्नु परेको कारण आचार्य द्वयको जस्तो कथा बोकेकाहरूले गाईपालन र व्यावसायिक तरकारी खेती गरेर नै आफ्ना छोराछोरीलाई शिक्षा दिए। मुक्तिनाथले सुनाए, हाम्रो पालामा काम गरेर बचेको समय पढाइलाई हुन्थ्यो, हाम्रा छोराछोरीका पालामा पढेर रहेको समयमा घरको काम सघाउनमा हुन थाल्यो। यो नै दुई पुस्ताबीचको सबैभन्दा ठूलो परिवर्तन हो। मुक्तिनाथ सम्झन्छन्, त्यतिबेला पढाइ प्राथमिकतामा थिएन। गरेर खाने कुरामा सबैको ध्यान थियो। जो खेती गर्छ त्यही गतिलो भन्ने मनोविज्ञान भएको समाजमा आचार्य परिवारका दुई सदस्यले मात्र होइन उनीहरूको उमेरका सबैको प्राथमिकता गाईपालन र खेतीपाती नै थियो। इलाम नगरपालिका४ मलातेका विष्णुप्रसाद दुलालले पनि सोचेजस्तो अध्ययनको अवसर पाएनन्। ठूलो परिवारको बोझले उनले सजिलोसँग आफ्नो अध्ययन अघि बढाउन नपाए पनि छोरालाई भने कम्प्युटर साइन्स पढाए। डेरी उद्योगमा घोटिएर कमाएको पैसा पहिले सन्ततिको शिक्षामा खन्याएका दुलाल अहिले छोराको आम्दानी देखेर रमाइरहेका छन्। आफूले पढ्न नपाएपछि त्यसको महŒव अझै बढ्दो रहेछ, दुलालले भने। विद्यालय तहको पढाइ सकेपछि छोराले ओभरसियर पढ्न रहर गरेको थाहा पाएर उनले भारतको बैंगलारमा ओभरसियर पढाए। पछि छोरा विकासको रोजाइ सूचना प्रविधि बन्यो र उच्च अध्ययनका लागि उनी अस्ट्रेलिया गए। साढे तीन वर्षदेखि उनी त्यहीँ अध्ययनरत छन्। धीत मरुन्जेल अध्ययन गर्ने अवसर नपाएका दुलालले छोराका लागि भने शैक्षिक वातावरण बनाउने प्रयास गरिरहे। बाबु डिल्लीप्रसाद छोराछोरीले पढुन् भन्ने चाहन्थे। उतिबेला १४ जना छोराछोरीसहितको जम्बो परिवारमा हातमुख जोर्नकै समस्या थियो। प्रमाणपत्र तहसम्मको अध्ययन गरेका उनले पढाइको लागि कामबाट बचेको समय मात्रै उपयोग गरेका थिए। उनी सुनाउँदै थिए, डेढ घण्टा हिँडेर महेन्द्र रत्न बहुमुखी क्याम्पस जान्थेँ, गाडी चढ्नै पैसा थिएन। चौथो पिरियड छोडेर पुवा खोला बजारमा केटाकेटीलाई ट्युसन पढाउथेँ। पेट भर्न पनि समस्या थियो त्यतिबेला। ५४ वर्षीय दुलाल अहिले त्यही दुःख छोराको भागमा नपरोस् भनेर सचेत छन्। घरमा खाना थिएन। बोहोनी गर्नुपर्ने थियो। सुठुनी, इस्कुस, पिँडालु आदि खाएर छाक टार्ने अवस्था थियो, दुलालले आफ्नो उमेरको व्यथा सुनाए। १९ जनाको परिवार थियो। भाउजू र बुहारीले तेस्रो पटक पकाएर खाने गरेका थिए। फलफूलले पेट भरेर रहेको खानाले चित्त बुझाउनुपर्ने दैनिकी नै बनेको थियो, दुलालले भने, सानो छ भनेर काम नगर्ने त कुरै आउँदैन थियो। उनलाई घरका आफूभन्दा ठूलाले जेठ र असारमा फर्सी र स्कुसको मुन्टा खाएर सुतेको सम्झना छ। दुलालको अवस्था अहिले त्यस्तो छैन। परिवारबाट छुट्टिएर घरमै दूध प्रशोधन उद्योग सुरु गरेपछि अहिले सुखका दिन आएका छन्। रसुवामा पर्यटकको भारी बोकेर गुजारा चलाउने तुलु तामाङ २७ वर्षपहिले इलाम आए। यती डेरीका सञ्चालकले कतै पहाड चढ्दै गर्दा तामाङलाई चीज कारखानामा कामदारको रूपमा काम गर्न प्रस्ताव राखे। जीवन चलाउन गाह्रो भएका उनलाई त्यो प्रस्ताव अवसर जस्तै लाग्यो। उनकै पछि लागेर इलामको पशुपतिनगरमा रहेको यती डेरीमा २०५२ सालदेखि काम सुरु गरे। उनले सुनाए, एक्लै कमाउन आएको, मसँग केही थिएन। खासै लेखपढ नगरेका उनलाई रसुवाको यार्सा९ ले मेहनत गर्न सिकाएको रहेछ। जहाँ उनी जन्मे र आफ्नै माटोमा पौठेजोरी खेल्न सिके। उनले भने, चार, पाँच दिन स्कुल गएको छु। सूर्योदय नगरपालिका३ तिनखुट्टे आएपछि १४ वर्ष यती डेरीमै बिताए। त्यहीँ सुखदुःख भोगे। मेहनत गरे। धेरै कुरा सिक्ने मौका पनि पाए। यती डेरी बन्द भयो। त्यति बेलासम्ममा उनले घरजम गरिसकेका थिए। व्यावसायिक कृषिले प्राथमिकता पाएपछि विद्यालय छोड्ने विद्यार्थीको संख्या घटेको फिक्कल माध्यमिक विद्यालयका प्रधानाध्यापक गंगा महतले बताए। यती डेरीले चीज उत्पादन गर्ने गरेको थियो। काम गर्ने उद्योग बन्द भएपछि २०६६ सालमा लक्की डेरीको सुरुवात गरे। सुरुमा चीज कारखाना चलाउने भन्दै आफ्नो उद्योगमा दूध बेच्न प्रस्ताव गर्दा स्थानीय किसानले उनलाई पत्याएनन्। स्थानीय सुन्दरपानी दूध सहकारीलाई फकाएर ४० लिटर दूध खरिद गरेर उनले तीन किलो चीज बनाए। त्यो दिन नै तामाङको जीवनको ठूलो घुम्ती सावित भयो। सानो भाँडामा दूध तताएर चीज बनाएको सम्झना अहिले पनि आलै रहेछ। भन्दै थिए, त्यसबेला विश्वास जित्नै गाह्रो थियो। उनले छिमेकीसँग पकाउने भाँडो मागेर ल्याएका थिए। त्यो भाँडो उनले केही पछि फर्काइदिएका थिए। अहिले अवस्था परिर्वतन भएको छ। उनको कारखानामा दूध बिक्री गर्ने किसानले दैनिक ५५ रुपैयाँभन्दा माथि दाम पाउँछन्। तुलुको कारखानामा दैनिक तीन हजार लिटर दूध जम्मा हुने गरेको छ। उनको कारखानामा मासिक कारोबार ४० लाखभन्दा माथि हुने गरेको छ। कक्षा १२ सम्मको अध्ययन सकेर छोरा वाङ्चु तामाङ कारखानामै सहयोग गर्दैछन्। वाणिज्य विषय अध्ययन गरेका वाङ्चुले अब कारखानाको काम रेखदेख गर्दै अध्ययनलाई अघि बढाउने योजना बनाएका छन्। शून्य लगानीमा सुरु गरेका उनले काम गरेको एक महिना पछि मात्रै ४० हजारको क्रिम सेप्रेटर मेसिन जोडेका थिए। अहिले उनीसँग १ करोड ५० लाखभन्दा माथिको सामग्री कारखानामै छ। उनले नेपालमै पहिलो पटक खुर्सानी, टिम्मुर, धुवाँलगायतको फ्लेवरमा चीज उत्पादन गर्दै आएका छन्। छोराले जहाँ पढ्न चाहन्छ त्यहाँ पढाउन सक्छु तर मेरो श्रम हेरेर अध्ययन गरोस् भन्ने चाहना छ, तामाङले सुनाए। सन्दकपुर गाउँपालिका४ शेर्पा गाउँ सोतीबारीका बालकृष्ण गुरुङले अभाव र गरिबीसँग जुध्दै कक्षा १० सम्मको अध्ययन गरे। त्यसपछि उनी पढाइलाई रोकेर घरबारको काममा लागे। २०५२ सालदेखि उनलाई छुर्पी बनाउने रहर लाग्यो। उनले सुनाए, टोलङमा मही पारेर घिउ बनाउने, ढुंगाले किचेर छुर्पी बनाउने काम सुरु गरियो। घरमा भएका तीन माउ गाईको दैनिक १० लिटर दूधको छुर्पी बनाउन सुरु गरे। व्यवसायबाट सामान्य फाइदा हुन थाल्यो। उनी व्यवसायलाई वृद्धि गर्न थाले। बालकृष्ण कृषि फर्मको स्थापना गरेर व्यवसायलाई उनले व्यवस्थित गर्दै गए। दूध प्रशोधनका लागि सामग्री खरिद गरेपछि समय मात्रै बचत भएन आम्दानीमा समेत वृद्धि भएको उनको अनुभव छ। अहिले उनी आफ्नै फर्ममा दैनिक ७० लिटर दूध उत्पादन गर्ने गरेका छन् भने स्थानीय कृषकबाट ८० लिटर दूध खरिद गर्ने गरेका छन्। फार्मबाट वार्षिक तीन लाखसम्म आम्दानी हुने गरेको उनले सुनाए। यही उद्यमले उनको आर्थिक अवस्था सुधार हुँदै गयो। एक छोरा दुई छोरीको पठनपाठनका लागि व्यवसायको कमाइले साथ दियो। पढाउन समस्या भएन। छोरा युवराज गुरुङ, छोरीहरू अञ्जना र अनुशा गुरुङलाई स्नातकसम्मको अध्ययन गराए। गुरुङले भने, अहिले उनीहरू आफैं केही गर्ने अवस्थामा पुगेका छन्, यो सबै व्यवसायको देन हो। गुरुङ आफूले जस्तै छोराछोरीले घरको काममा घोटिनु नपरोस् भन्नेमा सचेत थिए। त्यसैले छोराछोरीलाई घर बाहिर राखेर पढ्ने वातावरण बनाए। दुःख गरेर भए पनि छोराछोरीलाई गुनासो गर्ने अवसर दिइनँ, उनले भने। एक लाख रुपैयाँको काठ काट्ने मेसिन र चिया टिप्ने मेसिन ४० हजारमा खरिद गरेर व्यवसायमा निस्केका सूर्योदय नगरपालिका केराबारीका सुरेन राईले सोचे जति पढ्न नपाए पनि छोरालाई भने निजी विद्यालयमा पढाइ रहेका छन्। आफूले कक्षा १० सम्म अध्ययन गरे पनि सन्तानलाई राम्रो शिक्षा दिन उनलाई कृषिमा भित्रिएका साना मेसिनले साथ दिएको छ। केराबारी गाउँमा कृषिका मेसिन चलाएर छोराछोरीको भविष्य उजिल्याउने युवा प्रशस्त रहेको स्थानीय रमेश राई बताउँछन्। उनीहरू मेसिन चलाएर दैनिक २ हजार ५ सयसम्म कमाउँछन्। व्यावसायिक कृषिले प्राथमिकता पाएपछि विद्यालय छोड्ने विद्यार्थीको संख्या घटेको फिक्कल माध्यमिक विद्यालयका प्रधानाध्यापक गंगा महतले बताए। उनका अनुसार १७१८ वर्ष उमेरका पाँच प्रतिशत विद्यार्थीले कक्षा १२ अध्ययन पछि विद्यालय छोड्ने गरेका छन्। अघिल्लो पाँच वर्षको तुलनामा यो न्यून संख्या हो। उनले भने, व्यावहारिक समस्याकै कारण विद्यालय छोड्नेको संख्या थोरै छ। करफोक माध्यमिक विद्यालयका प्रधानाध्यापक गणेशप्रसाद आचार्यका अनुसार तल्ला कक्षामा भन्दा पनि कक्षा १०, ११ र १२ मा अध्ययनरत विद्यार्थीले विद्यालय छोड्ने गरेका छन्। उनका अनुसार गत वर्ष कक्षा १० का तीन जना विद्यार्थीले विद्यालय छोडे। त्यही वर्ष कक्षा ११ पढेका १० जना विद्यार्थी कक्षा १२ मा भर्ना नै भएनन्। कक्षा १२ मा भर्ना भएका ६० जना विद्यार्थीमध्ये ४० जनाले मात्रै परीक्षामा भाग लिए। उनले भने, पहिलेको तुलनामा विद्यालय छोड्नेको सख्या न्यून नै हो, व्यावसायिक कृषिमा परिवार लागेकाले पनि तल्लो तहमा भने घरको काम गरेर विद्यालय छोड्ने विद्यार्थी छैनन् भने पनि हुन्छ। अभिभावकमा बढ्दो चेतना र कृषिमा आएको साना यान्त्रीकरण प्रयोगको कारण सुध्रिएको आर्थिक अवस्थाले बालश्रमको प्रयोग घटेको बाल अधिकारको क्षेत्रमा कार्यरत मानव अधिकार मञ्चका कर्मचारी भक्त थामी बताउँछन्। उनका अनुसार इलाममा प्रत्यक्ष रूपमा श्रम गरेर जीवन चलाउने बालबालिका अहिले भेटिँदैनन्। यसको मुख्य कारण कृषि कर्ममा देखिएको व्यावसायिकता नै हो।"
आईसीसी विश्वकप लिग त्रिकोणात्मक सिरिजमा नेपालको पहिलो भेट नामिबियासँग,"काठमाडौं : अन्तर्राष्ट्रिय क्रिकेट परिषद्ले आईसीसी पुरुष क्रिकेट विश्वकप लिगदुई अन्तर्गत स्कटल्याण्डमा आयोजना हुने त्रिकोणात्मक एकदिवसीय सिरिजको खेल तालिका सार्वजनिक गरेको छ। नेपाल, स्कटल्याण्ड र नामिबियाबीच हुने त्रिकोणात्मक एकदिवसीय उक्त सिरिजको खेल तालिका अनुसार नेपालले आफनो पहिलो खेलमा नामिबियासँग खेल्ने आइसीसीले जनाएको छ। नेपाल र नामिबियाबीचको खेल आगामी असार २७ गते हुनेछ। यस्तै नेपालले आफ्नो दोस्रो खेल स्कटल्याण्डसँग असार २९ गते खेल्नेछ भने नामिबियाविरुद्धको तेस्रो खेलमा नेपालले असार ३२ गते खेल्नेछ। त्यस्तै चौथो तथा अन्तिम खेलमा नेपालले स्कटल्याण्डसँग आगामी साउन १ गते खेल्नेछ। लिग दुईकै सिरिजअन्तर्गत नेपाली क्रिकेट टोली अहिले अमेरिका भ्रमणमा रहेको छ। अमेरिका र ओमानसँग हुने त्रिकोणात्मक एक दिवसीय सिरिज खेल्न नेपाली टोली अमेरिका पुगेको हो। उक्त सिरिज यही जेठ २५ गतेदेखि असार ५ गतेसम्म चल्नेछ। लिग दुईको अंक तालिकामा नेपाल छैटौँ स्थानमा रहेको छ। नेपालले अहिलेसम्म १२ खेल खेल्दा ६ खेलमा जित तथा ६ खेलमा हार व्योहोरेको छ। त्यसैगरी अंक तालिकाको शीर्ष स्थानमा ओमान रहेको छ। त्यसैगरी दोस्रो स्थानमा स्कटल्यान्ड रहेको छ भने तेस्रोमा संयुक्त अरब इमिरेट्स (यूएई), चौथोमा अमेरिका र पाँचौ स्थानमा नामिबिया रहेको छ। पपुवा न्यूगिनी सातौ स्थानमा छ।"
आईपीएल टीट्वेन्टी क्रिकेटको उपाधि गुजरात टाइटन्सलाई,"अहमदावाद : नवप्रवेशी टोली गुजरात टाइटन्सले इन्डियन प्रिमियर लिग (आईपीएल) टीट्वेन्टी क्रिकेटको उपाधि जितेको छ। आइतबार राति भएको फाइनलमा राजस्थान रोयल्सलाई सात विकेटले हराउँदै गुजरातले उपाधि जितेको हो। यसै सिजनबाट आईपीएलको हिस्सेदार बनेको गुजरातले पहिलो सहभागितामै उपाधि जितेको हो। अहमदाबादमा राजस्थानले दिएको एक सय ३१ रनको मध्यम लक्ष्य गुजरातले १८१ ओभरमा तीन विकेट गुमाएर पूरा गर्यो। गुजरातको जितमा सुबमन गिलले अविजित ४५ रन बनाए। यस्तै कप्तान हार्दिक पान्डयाले ३४, डेभिड मिलरले ३२ र म्याथ्यु वेडले आठ रन बनाए। राजस्थानका ट्रेन्ट बोल्ड, प्रसिद्ध कृष्णा र युजभेन्द्र चहलले एकएक विकेट लिए। त्यसअघि टस जितेर पहिले ब्याटिङ गरेको राजस्थान रोयल्सले निर्धारित २० ओभरमा नौ विकेट गुमाएर एक सय ३० रनको योगफल खडा गरेको थियो। राजस्थानका जास बट्लरले सर्वाधिक ३९ रन जोडे। यस्तै यशस्वी जैसवालले २२, रियान परागले १५, कप्तान सञ्जु सामसनले १४, सिम्रन हेटमायर र ट्रेन्ट बोल्टले समान ११ रन बनाए। गुजरातका हार्दिक पान्डयाले तीन विकेट लिए। यस्तै साई किशोरले दुई तथा मोहमद सामी, यश दयाल र रासिद खानले एकएक विकेट हात पारे। गुजरातले राजस्थानलाई लगातार तेस्रो खेल पराजित गरेको हो। यसअघि पहिलो क्वालिफायरमा गुजरातले राजस्थानलाई सात विकेटले पराजित गर्दै फाइनलमा स्थान बनाएको थियो। त्यसअघि लिग चरणमा पनि राजस्थान गुजरातसँग पराजित भएको थियो। दोस्रो क्वालिफायरमा रोयल च्यालेन्जर्स बेग्लोरलाई हराउँदै राजस्थानले गुजरातसँगको उपाधि भिडन्त पक्का गरेको थियो। एजेन्सी"
