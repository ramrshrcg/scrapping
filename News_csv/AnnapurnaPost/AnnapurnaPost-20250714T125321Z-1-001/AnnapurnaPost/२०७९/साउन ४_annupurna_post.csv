शीर्षक,विवरण
विकासमा बेथिति,"सञ्चालनमा रहेका २४ वटा आयोजनालाई राष्ट्रिय गौरवका आयोजना भनिएको छ। केही आयोजनाका लागि रकम पनि छुट्ट्याइएको छ। तर, पनि ती आयोजनाहरूमा आईई र ईआईई भएका छैनन्। कहिले जंगल छ भनेर समस्या देखाइन्छ त कहिले बिजुलीका पोल छन् भनेर अप्ठ्यारो देखाइन्छ। कतिपय ठाउँमा सरकारी संरचनाहरूका कारण समस्या भइरहेको छ भने कतै निजी घर र बस्तीहरूका कारण समस्या देखिएको छ। जग्गा प्राप्तिको काम नै पूरा नगरी काम सुरु गरिँदा यस्ता थुप्रै समस्या देखा पर्ने गर्छन्। मुआब्जा पहिले तय गर्नुपर्छ। आयोजना थाल्नुअघिका सबै समस्या समाधान भएपछि मात्र काम सरासर अगाडि बढ्छ भनेर सरोकारवालाले बुझ्नुपर्छ। धेरै आयोजनाले १५ वर्ष अघिदेखिको जनशक्ति बोकेर बसेका छन्। आजका दिनसम्म आइपुग्दा प्रविधिले निकै फड्को मारिसकेको छ। तर, यस्तो खालको प्रविधिको प्रयोग गरेर अगाडि बढ्न सक्ने खालका दक्ष जनशक्ति सरकारले राख्न सकेको छैन। त्यसैले समयको माग र विकासको विस्तारसँगै यी सबै कुराको व्यवस्थापन गर्नुपर्ने हुन्छ। तर, त्यो ढंगले सरकारी काम भइरहेको छैन। आयोजनाहरूमा निर्माण सामग्री कहाँबाट ल्याउने भन्ने पनि निश्चित छैन। संघीय सरकार आयोजनाहरूलाई समयमै सम्पन्न गर्नु भन्छ। तर, प्रदेश र स्थानीय सरकारका आआफ्नै नियम कानुन छन्। उनीहरूले आआफ्नो ठाउँमा आफ्नो सुरक्षा आफैं गर्छन्। अनि त्यसमा अप्ठ्यारा आइपर्छन्। त्यसैले यस्ता थुप्रै कुराको प्रि प्लानिङमा काम हुँदैन र समस्या बल्झिरहन्छन्। कतिपय ठाउँमा निर्माण व्यवसायीहरूको पनि लापरबाही देखिन्छ। उनीहरूले राम्रोसँग खर्च नगर्ने, समयमा काम नगर्नेजस्ता समस्या पनि धेरै छन्। त्यसैले ३०औं वर्षदेखि सुरु भएका आयोजनाहरू यसै छन्। तिनमा जति प्रगति हुनुपर्ने हो त्यति पनि भएको पाइँदैन। काम सुरु गर्नुअघि स्रोतको ठेगान हुँदैन तर आयोजनाहरू धमाधम सुरु हुन्छन्। यसले गर्दा पनि समस्या सिर्जना भएका छन्। गुणस्तरको कुरा पनि आउँछ। समय धेरै लागेपछि लागत त बढ्छ नै। त्यसैले कुनै पनि आयोजनालाई राष्ट्रिय गौरवको नाम दिएर मात्र भएन। त्यसैअनुसार प्राथमिकता पनि दिनुपर्यो। निर्माण सामग्री ल्याउने सन्दर्भमा कुनै रोकटोक हुनु भएन। बाटो निर्माण गर्ने क्रममा कुनै अवरोध हुनु भएन। काम समयमा सम्पन्न गर्ने सन्दर्भमा सार्वजनिक खरिद ऐनले समस्या पारेको देखियो। संसद्को विकास तथा प्रविधि समितिमार्फत हामीले संशोधन गरेर ल्याउनु भन्यौं। विकास निर्माणका कामलाई रोक्नु वा अप्ठेरोमा पार्नुहुँदैन भन्यौं। त्यसपछि कोभिड महामारीका समयमा कोभिडकै कारण धेरै ठेक्काहरू अलपत्र परे। त्यस्ता ठेक्का कि टर्मिनेसनमा जानुपर्यो कि म्याद थपेर निर्माण गराउनेतर्फ लाग्नुपर्यो। कार्यपालिकाले सोहीअनुरूप प्रयास पनि गर्यो। केही आयोजनाका म्याद पनि थपिए। तर, अढाई वर्ष कोभिडले काममा बाधा पुर्यायो। कतिपयमा बिना पूर्वतयारी काम सुरु गरियो। तिनमा समस्या देखिए। नेपालमा लोकप्रिय हुनका लागि जे पनि गर्ने चलन छ। समितिले राष्ट्रिय गौरवका आयोजनामा पूर्वतयारी नगरी काम नगर्न निर्देशन दिएको छ। तर, १ सय ६५ वटा आयोजना एकैचोटी रिमोटबाट शिलान्यास हुन्छन्। न जग्गाको ठेगान छ, न ठाउँको। यस्तो तरिकाले सरकार चलेको छ। तर, यसमा समितिले बारम्बार खबरदारी गरिरहेको छ। सार्वजनिक खरिद ऐनलाई संशोधन गर्न र समन्वयमा काम गर्न निर्देशन दिइएको छ। केन्द्रीय सरकारको सोचाइले मात्र अब अगाडि बढ्न सम्भव छैन। केन्द्रमै एउटा मन्त्रालय र अर्कोबीच समन्वय हुन नसकेर एउटाले बनाएको संरचना अर्काले भत्काउने र अर्काले बनाएको फेरि अर्कोले भत्काउने स्थिति छ। त्यसमाथि पनि नयाँ संविधानले व्यवस्था गरेको तीन तहको समन्वय र सहकार्यत शब्दमा सीमितजस्तै छ। तीनै तहका सरकारबीच पनि समन्वय भइरहेको देखिन्न। तीनै तहलाई एकै ठाउँमा राखेर समितिले विकास निर्माणको काममा समन्वयको विषय उठाएकै हो। सबैलाई अपनत्व होस् भन्ने हिसाबले प्रदेश स्तरका गोष्ठी र कार्यशाला पनि गरायौं। त्यसले पनि एउटा राम्रो निकासत दिएको थियो। यति हुँदाहुँदै पनि कार्यपालिकाले भने जसरी ध्यान दिन सकेको छैन। युटिलिटी कोरिडर ऐनका लागि सरकारलाई निर्देशन दिएको तीन वर्ष भइसक्यो। सरकार केमा अल्झिएको छ थाहा छैन। संविधान निर्माण गरिसकेपछि नयाँ संविधानले खोजेका कानुन पनि सरकारले निर्माण गर्नुपर्ने हो। नयाँ संविधानले खोजेका पुराना कानुनको संशोधन गर्नुपर्यो। यस्ता महत्वपूर्ण काम छाडेर रिबन काट्ने, शिलान्यास र भाषण गर्नेमै सरकार अल्झिएको छ। यसलाई सुधार्नु आवश्यक हुन्छ। हामीले राजनीतिक रूपमा परिवर्तन गर्यौं। प्रशासनिक र आर्थिक रूपमा परिवर्तन गर्न र हुन सकेनौं। चिन्तनलाई परिवर्तन गर्न सकेनौं। हाम्रा प्रवृत्ति र कार्यशैलीलाई पनि परिवर्तन गर्न सकेनौं। जबसम्म यी परिवर्तन गर्न सकिँदैन, तबसम्म परिणाम हात पार्न गाह्रो छ। अहिले प्रविधिले जसरी फड्को मारिरहेको छ, त्यही अनुरूपको गतिमा हिँड्न सक्नुपर्छ। त्यसपछि मात्र केही गर्न सक्छौं। देश बेथितिमा चलेको छ। आफूअनुकूल काम गर्ने प्रवृत्तिा हाबी छ। बाटोभन्दा पनि कुबाटोबाट हिँड्ने बानी हामीलाई परेको छ। त्यसैले देश विकास हुन सकेको छैन। कुनै पनि काम समयमै सम्पन्न गराउने विषयमा सरकारले नै पहल गर्नुपर्छ। समितिले त घच्घच्याउने मात्र हो। समितिले त पटकपटक यस विषयमा निर्देशन पनि दिएको छ। समितिले गरेका महत्वपूर्ण कामका बारेमा एक पुस्तक प्रकाशन हँुदैछ। त्यसलाई वेबसाइटमा पनि राख्ने तयारी छ। त्यसमार्फत पनि समितिले गरेका काम प्रष्ट हुन्छन्। कार्यपालिका, व्यवस्थापिका र न्यायपालिकामध्ये फेरि पनि न्यायपालिकालाई दोष दिन चाहन्छु। न्यायपालिका विकासमैत्री भएन। कसैले छुसुक्क एउटा निवेदन हालिदियो भने काम रोक्न लगाइन्छ। यस्ता खाले अवरोध हटाउन न्यायपालिका पनि विकासमैत्री भइदिनुपर्छ। हाम्रो पनि विकास हो। यसलाई अगाडि बढाउने दायित्व हाम्रो पनि हो भनेर न्यायपालिकाले स्वामित्व ग्रहण गर्नुपर्छ। यसरी सबैले सकारात्मक ढंगले हेर्न सक्यो भने मात्र कुनै पनि निकायलाई दोष लगाएर उम्किन सकिन्न। निर्माण व्यवसायीले यसो गर्यो भनेर पनि उम्किन मिल्दैन। किनभने उनीहरूलाई नियमन गर्ने र समयमै गुणस्तरीय काम सम्पन्न गराउने दायित्व सरकारको हो। राज्यको खर्च बढ्न नदिनु सरकारको पनि दायित्व हो। त्यसैले कामका लागि सबै निकायलाई सहज वातावरण बनाइदिनुपर्छ। काम गर्ने क्रममा कुनै एउटा प्रक्रियामा अवरोध आयो भने एउटा फाइल बोकेर निर्माण व्यवसायी हुन् या अन्य व्यक्ति वर्षौं एउटै कार्यालय धाइरहेका हुन्छन्। ती फाइलको उचित सम्बोधन समयमा गरिन्न। यसो भन्दैमा सरकारले विकासलाई प्राथमिकतामा नराखेको भन्ने होइन। सरकारले प्राथमिकतामा पारेकै छ। तर, विगतमा सरकारका केही गलत अभ्यास पनि देखिए। भ्यूटावर र मनोरञ्जनका विषयभन्दा जनताका अति आवश्यक र दैनिक रूपमा जीवनयापन गर्न कष्टकर भइरहेका विषयमा ध्यान दिइनुपथ्र्यो। सडकहरू निर्माण नभइरहेका, विभिन्न ठाउँमा दुर्घटना भइरहेका कारण पनि यस्ता विषयमा सरकारको ध्यान बढी जानुपर्ने हो तर छैन। जहाँजहाँ मानिसको दृष्टि पर्छ, त्यहीँ मात्र काम गर्ने हिसाबले सरकार अगाडि बढ्यो। पावर र पहुँचका आधारमा पनि योजनाहरू बन्ने गरेका छन्। जनतालाई ठ्याक्कै छुने खालका योजनाहरूमा बढी ध्यान दिनुपर्ने हो। तर, पहुँचका भरमा काम हुने, अनावश्यक ठाउँहरूमा खर्च भइरहने आदि प्रवृत्ति बढेका छन्। भ्यूटावर पनि बनाउनुपर्छ, हल्लाको भरमा विरोध गर्ने चलन नराम्रो छ। यसअघि जनतालाई हिँड्ने बाटो चाहिन्छ भन्ने भुल्नु हुँदैन। यस्ता विषयभन्दा पनि लोकप्रियतामा सरकारले ध्यान दिएकाले विकास निर्माणका काम प्राथमिकतामा नपरेको जस्तो देखियो। प्राथमिकता केलाई दिने ? भन्ने कुरा नभएकाले पनि यस्ता समस्या आएका हुन्। सार्वजनिक खरिद ऐनमा यस्ता थुप्रै विषय छन्, जसलाई संशोधन गर्नुपर्छ। यहाँ व्यक्तिका लागि नियमावली परिवर्तन भएको देखिन्छ। अर्कोतिर, विकास निर्माणका काममा अवरोध पुगेका अतिआवश्यक कुरामा ध्यान पुगेको देखिन्न। कार्यपालिकाले अत्यन्तै गम्भीरतापूर्वक सार्वजनिक खरिद ऐनलाई प्रयोग गर्ने हो भने धेरै अप्ठ्यारो छैन। अप्ठ्यारा छन् भने पनि फुकाउनुपर्यो। अप्ठेरो छ भन्दै त्यसैमा खेलेर बस्ने प्रवृत्तिले फेरि पनि भनेको ठाउँमा पुग्न सक्दैनौं। देश बेथितिमा चलेको छ। आफूअनुकूल कामगर्ने प्रवृत्ति हावी छ। बाटोभन्दा पनि कुबाटोबाट हिँड्ने बानी हामीलाई परेको छ। त्यसैले हामीलाई बाटोबाट हिँड्न र नियममा बाँधिएर बस्न धेरै गाह्रो छ। जबसम्म सिस्टममा जान सक्दैनौं, तबसम्म ठूलो अपेक्षा नराखे हुन्छ। अहिले हामी डिजिटल फम्र्याटमा जाने भनिरहेका छौं। डिजिटल एजमा चलिरहेको विश्व पछिल्लो समयमा प्रविधिका हिसाबले कहाँ पुगिसक्यो। हामी भने यो अवरोध आयो, त्यो अवरोध आयो त्यही भएर केही गर्न सकेनौं भन्ने बहानामा रुमलिइरहेका छौं। हामीसँग दक्ष जनशक्ति प्रशस्त मात्रामा नहोला। तर, पनि चल्नै नसक्ने अवस्था भने पक्कै होइन। यसका लागि खटिनुपर्छ, लाग्नुपर्छ। समयअनुसार अगाडि बढ्न सक्नुपर्छ। सिस्टममा हिँड्ने आँट गरे सकिन्छ। आवश्यकता परेको ठाउँमा अहिले पनि मानिस तुइन लगाएर हिँडिरहेका छन्। बालबालिका दिनहुँ त्यसरी नै विद्यालय जान बाध्य छन्। अनावश्यक ठाउँमा भने एउटै नदीमा दुई किलोमिटर, ५ सय मिटर, ३ सय मिटरमा धमाधम अर्बौं खर्च हुने गरी पुलहरू बनेका छन्। त्यसैले सन्तुलित विकास हुने कुरामा भन्दा पनि पहुँच र पावरका आधारमा कामहरू भइरहेका छन्। ती पनि गुणस्तरीय छैनन्। असार भर्खर सकिएको छ। असारे बजेट सकाउन किन हतारोमा काम गर्छौं भनेर विकास समितिले सरोकारवालालाई पटकपटक सोध्यो। बहुवर्षीय आयोजनामा एकपटक ठेक्का दिएपछि त्यसैमा काम निरन्तर अगाडि बढाउन सक्ने अवस्था छैन। अलि पछि अर्को टुक्रामा टेन्डर गर्यो, त्यसपछि फेरि अर्को। यस्तो प्रवृत्ति हटाउन सके मात्र अगाडि बढ्न सकिन्छ। देशमा विकास निर्माणका कामलाई द्रुत गतीमा अगाडि बढाउने हो भने थुप्रै गलत प्रवृत्ति र कार्यशैली परिवर्तन गर्नुपर्ने अवस्था छ। ऐनहरूले अप्ठ्यारो पारेका छन् भने आवश्यक संशोधन गर्नुपर्छ। विकास निर्माणका हरेक काममा ठेक्का लगाउँदा पारदर्शी हुनुपर्छ। काम सुरु भएपछि त्यसको अनुगमन हुनुपर्यो। राम्रो काम गर्नेलाई पुरस्कार र नराम्रो गर्नेलाई दण्ड सजायको ब्यवस्था हुनुपर्छ। तर, यी सबै कामभन्दा पहिले हामी आफैं ठीक ठाउँमा बस्नुपर्यो।  खड्का संसद्को विकास तथा प्रविधि समितिकी सभापति हुन्।"
राष्ट्रिय क्रिकेट टोलीका प्रमुख प्रशिक्षक दशानायाकेले दिए राजीनामा,काठमाडौं : नेपाली राष्ट्रिय क्रिकेट टोलीका प्रमुख प्रशिक्षक पुबुदु दशानायाकेले राजीनामा दिएका छन्। व्यक्तिगत कारण देखाउँदै उनले मुख्य प्रशिक्षक पदबाट राजीनामा दिएको नेपाल क्रिकेट संघका एक पदाधिकारीले पुष्टि गरेका छन्। पछिल्लोपटक नेपाली राष्ट्रिय क्रिकेट टोली पटकपटक पराजित हुँदै आएको छ। हालै सम्पन्न आइसीसी विश्वकप लिग२ अन्तर्गतको एक दिवसीय खेलमा नेपालले राम्रो प्रदर्शन गर्न सकेको थिएन। क्रिकेट समर्थकहरुले पनि सामाजिक सञ्जालमार्फत् कप्तान सन्दीप लामिछाने र मुख्य प्रशिक्षक दशानायाकेले राजीनामा दिनुपर्ने माग गर्दै आएका छन्। संघले गत मंसिरमा दशानायाकेलाई मुख्य प्रशिक्षकमा नियुक्ति गरेको थियो। दुई वर्षका लागि नियुक्ति दिइए पनि दशानायाकेले ८ महिनामै राजीनामा बुझाएका हुन्। नेपालको सफल क्रिकेट प्रशिक्षको रुपमा लिइने दशानायाकेलाई यसअघि सन् २०११ देखि २०१५ सम्म नेपालका मुख्य प्रशिक्षकको रुपमा रहेका थिए।
यू२० टोलीमा बाराका चार खेलाडी,"सिमरा : भारतको भुवनेश्वरमा आगामी साता हुने साफ यू२० च्याम्पियनसिपका लागि २३ सदस्यीय राष्ट्रिय फुटबल टोली छनोट हुँदा बाराका चार खेलाडीले स्थान पाएका छन्। प्रशिक्षक मेघराज केसीले अन्तिम २३ खेलाडीको नाम सार्वजनिक गर्दा जितपुरसिमरा उपमहानगरपालिका२ का मोहित गुरुङ, ४ का अजय चौधरी, १५ का युनेश चौधरी र निजगढ नगरपालिका४ का जन्मजय धामीले स्थान बनाउन सफल भएका छन्। राष्ट्रिय टोलीमा पर्न सफल चारमध्ये तीन जना यसअघि विभिन्न उमेर समूहबाट अन्तर्राष्ट्रिय प्रतियोगिता खेलिसकेका छन् भने एक जना भने पहिलो पटक छनोट भएका हुन्। देशभरका सात सय जनालाई उछिन्दै राष्ट्रिय टोलीमा छनोट भएपछि यहाँका खेलाडीहरू निकै उत्साहित छन्। नेपाली टोली शुक्रबार भारत प्रस्थान गर्दैछ। राष्ट्रिय टोलीमा स्थान बनाएकामध्ये मोहित सिमरा एकेडेमीका उत्पादन हुन्। जितपुरसिमरा गोल्डकपको आयोजक नव जनजागृति युवा क्लबले सञ्चालन गरेको सिमरा एकेडेमीबाट फुटबल खेल्न थालेका मोहितसँग यसअघि यू१५ र यू१६ बाट नेपालका लागि खेलेको अनुभव छ। उनले सन् २०१९ मा भारतमा सम्पन्न यू१५ साफ च्याम्पियनसिप र जोर्डनमा सम्पन्न एएफसी क्वालिफायरमा पनि नेपाली राष्ट्रिय टोलीबाट खेलेका थिए। साफ च्याम्पियनसिपमा भारत र भुटानसँगको खेलमा मैदानमा उत्रिएका मोहित एएफसी क्वालिफायरमा श्रीलंका, ताजकिस्तान र कुवेतविरुद्ध खेलेका थिए। मोहितले श्रीलंकाविरुद्ध एक गोलसमेत गरेका थिए। उमेर समूहमा तेस्रो पटक छनोटमा परेका मोहित निकै खुसी देखिएका छन्। प्लसटु अध्ययन गरिरहेका मोहितको लक्ष्य नेपालको राष्ट्रिय टिमबाट खेल्ने रहेको बताए। यसैगरी अजय चौधरी फुटबल खेलाडी लखन चौधरीका छोरा हुन्। नेपालको उमेर समूहमा राष्ट्रिय टोलीको उपकप्तानको जिम्मेवारी समेत सम्हालिसकेका अजय रक्षापंक्तिका सशक्त खेलाडी हुन्। अजय पनि यसअघि भारतमा सम्पन्न यू१५ साफ च्याम्पियनसिप र जोर्डनमा सम्पन्न यू१६ एएफसी क्वालिफारयमा नेपाली टोलीबाट खेलिसकेका छन्। दुवै प्रतियोगिताको सबै खेल खेलेका अजयले जोर्डनमा उपकप्तानको जिम्मेवारी समेत सम्हालेका थिए। उनी पनि प्लसटु अध्ययनरत छन्। यू२० साफ च्याम्पियनसिपका लागि छनोट भएका अजयको लक्ष्य प्रतियोगिताको उपाधि जित्ने छ। हामी देशका लागि खेल्न जाँदैछौं। हाम्रो लक्ष्य उपाधि जित्ने नै हो, अजयले भने, त्यसबाहेक फुटबलमा धेरै मेहनत गरेको छु। अब देशको राष्ट्रिय टिमबाट खेल्न चाहन्छु। यसैगरी मिडफिल्डर जन्मजय धामी निजगढस्थित पुरानो निजगढका बासिन्दा हुन्। उनीसँग पनि अन्तर्राष्ट्रिय खेलको अनुभव छ। जन्मजयले यसअघि यू१५ र यू१६ बाट नेपालका लागि दुई अन्तर्राष्ट्रिय प्रतियोगिता खेलिसकेका छन्। भारतमा सन् २०१९ मा सम्पन्न यू१५ साफ च्याम्पियनसिपमा जन्मजयले श्रीलंका, बंगलादेश र भारतविरुद्ध खेलेका थिए भने जोर्डनमा सम्पन्न यू१६ एएफसी क्वालिफायरमा जोर्डन र ताजकिस्तानविरुद्ध मैदानमा उत्रिएका थिए। १८ वर्षीय जन्मजय कक्षा १२ मा अध्ययनरत छन्। फुटबलमा भविष्य खोज्दै गरेका जन्मजय यू२० टोलीमा छनोट भएपछि खुसी देखिन्छन्। उनको पनि लक्ष्य सिनियर टिमबाट खेल्ने छ। यू२० साफ च्याम्पियनसिपमा निकै मेहनत गर्ने उनले बताए। पहिलो पटक राष्ट्रिय टोलीमा स्थान बनाएका खेलाडी हुन्, युनेश। नेपालका विभिन्न क्लब र बी डिभिजन लिग खेलेका युनेशसँग राष्टिय टिमको अनुभव भने छैन। यसअघि सन् २०१९ मा जोर्डनमा सम्पन्न एएफसी क्वालिफायरका लागि क्याम्पमा परेका युनेश अन्तिम टोलीमा भने अटाउन सकेनन्। राष्ट्रिय टिममा पर्न असफल भए पनि निरन्तर फुटबल खेल्दै आएका युनेश यसपटक यू२० साफ च्याम्पियसिपका लागि छनोट भएका छन्। १७ वर्षीय युनेश कक्षा १२ मा अध्ययरत छन्। उनले सहिद स्मारक बी डिभिजिन लिग २०७८ मा उत्कृष्ट गोलरक्षकको उपाधि जितेका थिए। आरसीटीबाट बी डिभिजन लिग खेलेका युनेशले भक्तपुर एफसी, वीरगन्ज युनाइडेटलगायतका क्लबबाट विभिन्न प्रतियोगिता खेलेका छन्। राष्ट्रिय टोलीमा परेपछि सपना पूरा भएको बताउँदै युनेशले अब सिनियर टोलीबाट डेब्यु गर्ने लक्ष्य रहेको बताए। उनले आफ्नो सफलतामा प्रशिक्षक दामोदर सिल्पकारलाई सम्झिए। जिल्लाका चार खेलाडी छनोट भएपछि बारा जिल्ला फुटबल संघका अध्यक्ष रामचन्द्र लामा उत्साहित छन्। जिल्लाले छनोट गरेर पठाएका १४ खेलाडीमध्ये चार खेलाडी देशका लागि छानिनु ठूलो उपलब्धि रहेको उनले बताए। जितपुरसिमरा गोल्डकप आयोजक नव जनजागृति युवा क्लबका अध्यक्षसमेत रहेका लामाले देशलाई उत्कृष्ट खेलाडी दिन आफूहरू समक्ष रहेको बताए। फुटबललाई सक्रिय गराउँदै लैजाने हो भने उत्कृष्ट खेलाडी दिन हामी सक्छौं भन्ने आत्मविश्वास बढेको छ, लामाले भने, जिल्लामा भइरहेको फुटबलका गतिविधि नै यसको बलियो पक्ष हो। जिल्लामा फुटबलका विभिन्न गतिविधिमा सक्रिय हुँदै जिल्ला संघको नेतृत्वमा पुगेका लामाले खेलाडी उत्पादनलाई प्राथमिकतामा राखेर अघि बढ्ने बताए।"
अनलाइन पुम्सेमा लामा निर्णायक,"काठमाडौं : दक्षिण कोरियाको मुजु सहरमा आयोजना हुने मुजु तेक्वान्दो अनलाइन वल्र्ड तेक्वान्दो पुम्से ओपन च्यालेन्समा नेपालका नोर्बु लामाले निर्णायकको भूमिका निर्वाह गर्ने भएका छन्। वल्र्ड तेक्वान्दोले ६४ राष्ट्रका ६४ जना अन्तर्राष्ट्रिय निर्णायक छनोट गर्दा नेपालबाट लामा मात्रै छनोट भएका हुन्। च्याम्पियनसिपका लागि खेलाडीले शुक्रबारसम्म आयोजकलाई भिडियो पठाइसक्नु पर्नेछ। उमेर समूहका आधारमा खुला, राष्ट्रिय र टिम इभेन्टमा प्रतिस्पर्धा हुनेछ। खेलाडीको भिडियो सात रेफ्रीलाई पठाउने र रेफ्रीहरूले दिएको अंकका आधारमा विजेता छनोट गरिनेछ। च्याम्पियनसिपमा जुलाई २४ देखि २७ सम्म प्रिमिनरी राउन्ड, अगष्ट ३ देखि ७ तारिखसम्म सेमिफाइनल र अगष्ट २२ देखि २४ तारिखमा फाइनल प्रतिस्पर्धा हुनेछ। अगष्ट २७ मा विजेता घोषणा गरिने छ। लामाले वल्र्ड तेक्वान्दो च्याम्पियनसिपमा पनि निर्णायकको भूमिका निर्वाह गरिसकेका छन्। गत अप्रिल १९ देखि २४ तारिखसम्म दक्षिण कोरियाको गोयाङमा भएको वल्र्ड तेक्वान्दो च्याम्पियनसिपमा उनले निर्णायकको भूमिका निर्वाह गरेका थिए। तेक्वान्दोका सहायक प्रशिक्षक लामा पुम्से विधाका निर्णायक हुन्। उनले सन् २०२०, २०२१ र २०२२ मा एसियाली खुला, २०२२ मा विश्व तेक्वान्दो च्याम्पियनसिपमा निर्णायकको भूमिका निर्वाह गरिसकेका छन्।"
नेपालबाट राजीनामा दिएका पुबुदु क्यानडाको मुख्य प्रशिक्षकमा नियुक्त,काठमाडौं : नेपालको राष्ट्रिय क्रिकेट टोलीबाट राजीनामा दिएका प्रमुख प्रशिक्षक पुबुदु दाशानायके क्यानाडा क्रिकेट टोलीको प्रमुख प्रशिक्षकमा नियुक्त भएका छन्। उनले आजकै दिनदेखि नेपाली राष्ट्रिय टोलीबाट राजीनामा दिएका थिए। क्यानाडाको आधिकारिक पेजमा दाशानायकेलाई प्रमुख प्रशिकमा नियुक्त गरेको जानकारी दिइएको छ। दशानायाके नेपालको मुख्य प्रशिक्षकमा गत मंसिरमा दोस्रोपटक नियुक्त भएका थिए। त्यसअघि उनी सन् २०११ देखि २०१५ सम्म नेपालका मुख्य प्रशिक्षकको रुपमा रहेका थिए।
नयाँ मितिमा एसियन गेम्स,"काठमाडौं : चीनकोमा आयोजना हुने १९औं संस्करणको एसियाली खेलकुद (एसियन गेम्स) को नयाँ मिति घोषणा भएको छ। ओलम्पिक काउन्सिल अफ एसिया (ओसीए) ले सन् २०२३ को सेप्टेम्बर २३ देखि अक्टोबर ८ सम्म एसियन गेम्स आयोजना गर्ने निर्णय गरेको हो। चिनियाँ ओलम्पिक कमिटीको लगातारको प्रयासपछि ओसीएले एक वर्षको मिति घोषणा गरेको अन्तर्राष्ट्रिय सञ्चार माध्यमले जनाएका छन्। चिनियाँ ओलम्पिक कमिटी र विभिन्न राष्ट्रका खेल संघले देखाएको धैर्यको ओसीएले प्रसंशा गरेको छ। यसअघि चीनको होङ्झावमा सन् २०२२ सेप्टेम्बर १० देखि २५ सम्म तय एसियन गेम्स तय गरिएको थियो। चीनमा कोरोना भाइरसको संक्रमण दर बढेपछि प्रतियोगिता स्थगित गरिएको थियो। एसियन गेम्समा नेपालले २३ खेलमा सहभागिता जनाउन लागेको छ। एसियन गेम्सलाई लक्षित गरी नेपालले पहिलो चरणको विशेष प्रशिक्षण सम्पन्न गरिसकेको छ। १९औं एसियन गेम्समा नेपालले तेक्वान्दो, कराते, बक्सिङ, एथलेटिक्स, साइक्लिङ, महिला फुटबल, गल्फ, कुस्ती, भारत्तोलन, जुडो, पौडी, ट्रायथलन, उसु, आर्चरी, बास्केटबल, महिला कबड्डी, फेन्सिङ, महिला ह्यान्डबल, महिला भलिबल, पुरुष क्रिकेट, सुटिङ, ब्याडमिन्टन र टेबुल टेनिसमा सहभागिता जनाउन लागेको छन्।"
