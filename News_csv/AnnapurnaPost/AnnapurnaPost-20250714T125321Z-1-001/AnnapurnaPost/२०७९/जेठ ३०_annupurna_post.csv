शीर्षक,विवरण
सडकमा सजकता,"सडक बाटो र मानिसको जनसंख्या बढेसँगै सवारीसाधनको संख्या पनि ह्वात्तै बढेको छ। सवारीसाधनको आवश्यकता र जसको महत्त्व पनि दिनप्रतिदिन बढ्दै आएको देखिन्छ। मानिसमा आर्थिक समुन्नति भएसँगै सवारी सौखिनको संख्या बढ्नु पनि स्वाभाविक हो। पहिलापहिला विद्यार्थी हिँडेर स्कुलकलेज जाने गर्थे। एक डेढ दशकयता स्कुलकलेज पढ्न जानेहरू पनि सवारीसाधन चढेर जाने चलन बढेको छ। पहिलापहिला भारी बोकाएर सामान लाने ल्याउने गरिन्थ्यो तर हिजोआज भारी बोक्ने काम सवारीसाधनले गरिआएको छ। साना हुन् या ठूला व्यापारीहरूलाई त सवारी अनिवार्य भइसकेको छ भने जागिरेहरूलाई पनि सवारीसाधन अनिवार्य जस्तै बनेको छ। सहर बजारमा त कुरै छाडौं, गाउँघरमा समेत मोटरसाइकलमा राखेर दूध बेच्न हिँडेको र मोटरसाइकलमै खाद्यान्न, तरकारी, लत्ताकपडा, दाना, आलुप्याजका बोरा र घाँससमेत बोकेर ओसारेको प्रशस्तै देख्न सकिन्छ। यसर्थ, सवारीसाधनको प्रयोग दिनप्रतिदिन बढ्दै छ भन्ने कुरामा दुई मत छैन। सवारीसाधनको सही ढंगले उपयोग गर्न सकियो भने हामीलाई फाइदैफाइदा हुने गरेको देखिन्छ। तर, त्यही सवारीसाधनलाई हामीले सही ढंगले चलाएर उपयोग गर्न सकिएन भने आफ्नो र अरूको समेत ज्यानै जाने र गाडी अथवा लाखौं सम्पत्तिको हानिनोक्सानी हुने पनि घाम जत्तिकै छर्लंग छ। तथ्यांक विभागले सार्वजानिक गरेको समाचारअनुसार काठमाडौंभित्रको सडक होस् या राजमार्ग अनि पहाडी इलाकाको सडक होस्, सडक दुर्घटना प्रशस्त हुने गरेको छ। प्रायः अधिकांश सडकहरू जीर्ण अवस्थामा हुन पुगेकाले सडक दुर्घटनाबाट मात्रै नेपालमा बर्सेनि दुई हजारको हाराहारीमा मानिसको मृत्यु हुने गरेको छ। कुनै चालक यस्ता पनि हुन्छन् कि सनकको भरमा अरूलाई हेपेर वा नियत नै खराब राखेर तीव्र गतिमा सवारीसाधन चलाउँछन्। त्यसैले अरूलाई उछिन्न खोज्दा दुर्घटना हुने र कयौंको ज्यान जाने अवस्था रहेको छ। पुरानो सवारीसाधनको मर्मत नै नगरी चलाउनु, घुम्तीमोड, खोला छेउ, साँगुरो बाटो अथवा सडकको चौडाइ साह्रै साँगुरो हुनु, सडकको दायाँबायाँ पूर्णरूपमा छेकवार नहुनु, समयमै सडकको मर्मतसम्भार हुन नसक्दा सडक जीर्ण अवस्थामा रहिरहनु, चालक, गाडी मालिकको पनि अदूरदर्शिता, असंवेदनशीलता र खाल्टाखुल्टी नहेरी तीव्र गतिमा गाडी चलाउनु दुर्घटनाका मूल कारण हुन्। लेनअनुसारको पालना नगर्ने, ट्राफिक नियमपालना नगरी सडक छेउमा राखिएको चिह्न, ट्राफिक संकेत र बत्ती पनि नहेर्ने, अनि घुम्तीमा हर्न नबजाइकन सवारी चलाउने गरेको पाइन्छ। जसले दुर्घटनाको संख्या बढाएको छ। सवारीसाधनले बोक्ने क्षमताभन्दा बढी मानिस वा सामान बोक्नु, खाल्टाखुल्टी, चिल्लो र चिप्लोमा सचेत भएर नचलाउनु पनि दुर्घटनाको कारण हो। अरूभन्दा पनि सार्वजानिक यातायातमा सबैभन्दा बढी संख्यामा सवारीचालककै लापरबाहीका कारण दुर्घटना हुने गरेको कुरा ट्राफिक अनुसन्धानहरूले प्रष्टरूपमा देखाउने गरेका छन्। दुर्घटना कहाँ र कति भयो भनेर तथ्यांक मात्र निकालेर दुर्घटनालाई रोक्न सकिँदैन। बरु यसको जगमा टेकेर हरपल अघि बढ्नुपर्छ। दुर्घटना कहाँ भयो कति भयो भन्नुभन्दा पनि दुर्घटना किन भयो भनेर अध्ययन, अनुसन्धान गर्नु र त्यसबाट जोगिएर आगामी दिनमा सडक यात्रा सुरक्षित बनाउनु महत्त्वपूर्ण हुनेछ। दुर्घटनालाई निमिट्यान्न पालना गरेर सवारी चलाउने जस्ता काम गर्न सकियो भने दुर्घटनालाई स्वतः कम गर्न सकिन्छ। सडक दुर्घटनालाई साँच्चिकै कम गराउने हो भने सरकार, ट्राफिक प्रहरी र चालक मात्र जिम्मेवार भएर पनि हँुदैन। स्वयं नागरिकहरू पनि सडक दुर्घटनाप्रति सचेत र सजक हुन जरुरी छ। यात्रुले पनि सवारीमा कोचिएर यात्रा नगर्ने, सवारीमा बोक्न सक्ने क्षमताभन्दा बढी सामान नबोकाउनेमा ध्यान पुग्नुपर्छ। यस्तै, सडकको माझबाट बाटो नकाट्ने, बाटो काटेर पारि जानै परेमा दायाँबायाँ सवारीसाधन आएको छ, छैन हेरेर होसियारीपूर्वक मात्र बाटो काट्नुपर्छ। सडकको पेटी वा दायाँबायाँ किनाराबाट मात्र हिँड्ने बानी बसाल्न सकियो र ट्राफिक बत्ती, ट्राफिक नियम कानुनको पालनामा ध्यान दिनुपर्छ। अनि मात्र दुर्घटनाबाट बच्न सकिन्छ। सरकारले समयसमयमा दुर्घटनासम्बन्धी विविध कार्यक्रम सञ्चालन गरिरहेको भए पनि प्रभावकारी नभएका धेरै घटना छन्। यसमा थोरै मात्र फरक धार पक्रेर अघि नबढे दुर्घटनाको क्रम कम गर्न सकिन्न। नागरिकलाई दुर्घटना न्यूनीकरणसम्बन्धी तालिम गोष्ठीमा सहभागिता गराउनु पर्छ। अनि रेडियो टेलिभिजन र पत्रपत्रिकामार्फत प्रचारप्रसार बढाउनुपर्छ। दुर्घटना सम्बन्धित लेखरचना पठाउने अनि प्रकाशन भएका लेखरचना पढ्ने, पढेपछि त्यसबाट ज्ञान लिने ज्ञान दिने पनि गर्नुपर्छ। साथै, विविध नाटक र टेलिफिल्म बनाएर प्रचारप्रसार गर्न सकियो भने पनि अवश्य दुर्घटनालाई निकै कम गर्न सकिन्छ। यसका लागि सरकार, सडक विभाग, ट्राफिक प्रहरी, सवारी गाडीचालक र सर्वसाधारण नागरिकसमेत जिम्मेवारी बन्नु जरुरी छ।"
गर्भवतीलाई के खुवाउने ?,"बुहारीलाई खाना दिनुपर्छ र ? भान्सामा जे पकाउँछिन्, त्यही खान्छिन्। धेरै घरको मान्यता यस्तै छ। हरेक घरमा बुहारीका लागि कुनै विशेष खाना हुँदैन। घरको खाना बुहारीले नै तयार गरे पनि अधिकांश घरमा बुहारीले खाने चाहिँ अन्तिममा हुन्छ। यो हाम्रो संस्कार नै हो। अन्तिममा बुहारीले खाँदा कहिले दाल सकिन्छ त कहिले तरकारी। बुहारीले नुन वा अचारसँग भात खाएको कुनै हिसाब नै हुँदैन। घरमा आउने फलफूलमा पनि पहिलो अधिकार बुहारीको बिरलै पाइन्छ। बुहारीहरूमा कुपोषण हुन सक्छ भनेर कसैले चिन्ता गर्दैनन्। तिनै बुहारीहरूबाट स्वस्थ्य नातिनातिनीको चाहना राख्ने परिवारले पनि बुहारीको पोषण र स्वास्थ्यमा ध्यान पुर्याउन सकेको देखिँदैन। गाउँमा पोषिलो खान नपाएर अनि सहरमा डाइटिङ ले होला प्रजनन उमेरका महिलाहरूमा कुपोषण बढ्दै गएको छ । नेपाल डेमोग्राफी हेल्थ सर्भे २०१६ का अनुसार ४१ प्रतिशत प्रजनन उमेरका अर्थात् १५ देखि ४९ वर्षका महिलाहरूमा रक्तअल्पता देखिएको थियो। यो संख्या २०११ मा ३५ प्रतिशत थियो। मानव शरीरलाई स्वस्थ्य राख्न पोषक तत्त्व आवश्यक हुन्छ र यो लिइने आहारबाट प्राप्त गरिन्छ। पोषणले मानिसलाई स्वस्थ रहन एवं रोग प्रतिरोधात्मक क्षमता कायम तथा विकास गर्न मद्दत गर्दछ। हरेक उमेर समूहका स्वस्थ तथा रोगी सबै मानिसहरूलाई राम्रो पोषण जीवनभर आवश्यक पर्दछ। विशेषतः गर्भवती महिला, स्तनपान गराइरहेकी आमा, शिशु, बालबालिकालाई विशेष किसिमको पोषण र हेरचाहको जरुरत पर्दछ। बालबालिकाको मानसिक तथा शारीरिक तीव्र विकास पनि गर्भकै अवधिदेखि हुने गर्दछ। त्यसैले प्रजनन उमेरका महिलाहरू, गर्भवती, स्तनपान गराइरहेका महिलाहरू स्वस्थ्य अर्थात् कुपोषणरहित हुन जरुरी हुन्छ। साथै गर्भको समयमा र स्तनपान गराई रहेको अवस्थामा थप पोषण जरुरी हुन्छ। यस अवस्थामा राम्रो र उचित पोषणका कमीले महिला मात्र प्रभावित हुँदैनन्, गर्भका बच्चा तथा नवजात शिशुसमेत प्रभावित हुन्छन्। विभिन्न तथ्यांकअनुसार गर्भवती, स्तनपान गराइरहेकी आमा र बालबालिका कुपोषणको उच्च जोखिममा रहेका छन्। नेपालको सन्दर्भमा अशिक्षा, गरिबी, पोषण ज्ञानको कमी, बेरोजगारी, सानै उमेरमा विवाह र गर्भधारण, विभिन्न रोगको संक्रमण, खाद्य असुरक्षा, शुद्ध पिउने पानीको अभाव, सन्तुलित आहारको कमी, जोखिमयुक्त वर्गको हेरचाहमा कमी, पर्याप्त खाद्य पदार्थ तथा पोषक तत्त्वको उपलब्धता नहुनु जस्ता कारणहरूले कुपोषणको आँकडामा उल्लेखनीय सुधार हुन सकेको छैन। कुपोषण न्यूनीकरण गर्ने प्रयास नभएको चाहिँ पक्कै होइन। नेपालमा पोषण रणनीति सन् १९७८ देखि नै आएको देखिन्छ। सन् १९८० मा वृद्धि अनुगमन तथा सूक्ष्म पोषक तत्त्वको वितरण सुरु भएको देखिन्छ। सन् १९८५ मा अमेरिकी सहयोग तथा कृषि र स्वास्थ्य मन्त्रालयको समन्वयमा पहिलो पोषण सर्वेक्षण भएको थियो र यहीँबाट नेपालको पोषण यात्रा सुरु भएको मान्न सकिन्छ। राम्रो र उचित पोषणका कमीले महिला मात्र प्रभावित हुँदैनन्, गर्भका बच्चा तथा नवजात शिशुसमेत प्रभावित हुन्छन्। तथ्यांकअनुसार गर्भवती, स्तनपान गराइरहेकी आमार बालबालिका कुपोषणको उच्च जोखिममा छन्। यसअघि १९७५९० को पाँचौं र छैटौं पञ्चवर्षीय योजनाले केही स्थान दिएको पनि देखिन्छ। सन् १९९१ मा पहिलो स्वास्थ्य नीति र १९९२ मा पोषणसम्बन्धी अन्तर्राष्ट्रिय सम्मेलनमा भाग लिएपछि उक्त दशकमा केही फड्को मारेको देखिन्छ। सन् १९९० को संयुक्त पोषण समर्थन कार्यक्रमलाई पहिलो औपचारिक पोषण लक्षित कार्यक्रम मान्न सकिन्छ। आयोडिनयुक्त नून (उत्पादन तथा बिक्री वितरण) ऐन २०५५ मा नै आएको हो। तर पूर्ण विस्तारित र संस्थागत गरिएको पोषणका कार्यक्रम २०६४ पछि मात्रै आएको हो भन्दा फरक नपर्ला। बालबालिकाहरूका पोषणका कार्यक्रमहरू सँगै गर्भवतीहरूलाई निःशुल्क आइरन चक्की, भिटामिन ए र जुकाको औषधि वितरणजस्ता सफल कार्यक्रमहरू सञ्चालनमा छन्। तर अझै पनि गर्भवतीहरूमा कुपोषणका समस्या धेरै नै रहेको छ। नेपाल डेमोग्राफी एन्ड हेल्थ सर्भे २०१६ कै प्रतिवेदनअनुसार प्रदेश २ मा प्रजनन उमेरका ५८ दशमलव ८ प्रतिशत महिलाहरूमा रक्तअल्पता रहेको छ। कुपोषणले गर्भवती महिलाहरूमा संक्रमणको जोखिम बढाउने हुन्छ। आइरनको कमीले रक्तअल्पता हुने र यसले प्रसव तथा सुत्केरीका जटिलता बढाउने हुन्छ। भिटामिन एको कमीले रतन्धो भई अन्धोसमेत हुन सक्छ। त्यस्तै दीर्घ शक्ति कमी भई सुत्केरी समयमा समस्या हुन सक्छ। कुपोषणका कारणहरूले अत्यधिक रक्तस्राव, उच्च रक्तचाप, इक्लेम्पसियाजस्ता जटिलताहरू थपिन सक्छ र सुत्केरीको मृत्युसमेत हुन सक्छ। गर्भावस्थामा कुपोषण भएकाले गर्भवतीहरूलाई मात्र समस्या हुँदैन। यसले गर्भको भ्रूणमा समेत असर गर्ने हुन्छ। कुपोषले भ्रूणको शारीरिक वृद्धिदरमा कमी भई भ्रूणावस्थामै होचो हुन सक्छ र जन्मिँदा कम तौलको हुन सक्छ। त्यस्तै त्यस्ता भ्रूणहरू उमेर नपुगी जन्मिन सक्ने पनि हुन सक्छ। यस्ता बालबालिकाहरूको मानसिक विकासमा असर पर्न सक्ने, शिशु अवस्थामा नै रक्तअल्पता हुन सक्ने हुन्छन्। यस्ता बच्चाहरूमा संक्रमणको जोखिम बढ्न सक्छ। कुपोषण हुन नदिन तथा राम्रो शारीरिक तथा मानसिक विकास भएका स्वस्थ्य बच्चाका लागि धेरै महँगो उपचार चाहिँदैन। मात्र आफ्ना बुहारी वा प्रजनन उमेरका महिलाहरूलाई स्वस्थ्य, कुपोषणरहित बनाउनु पर्छ। बुहारीलाई गर्भ परीक्षणका लागि चिकित्सकलाई के खान दिनु हुँदैन भनेर सोध्नुको सट्टा बुहारीलाई के खुवाउनु भनेर सोध्ने गर्नुपर्छ। गर्भका योजनामा रहेका र गर्भवती महिलाहरूलाई साबिकभन्दा थप एक पटक खाना खुवाउनु पर्दछ। हरेक बार खाना चार अर्थात् हरेक दिन विभिन्न प्रकारका चार समूहका खानाहरू (१ अन्न, २ गेडागुडी, ३ पशुपक्षीजन्य खाने कुराहरू, र ४ फलफूल तथा तरकारीहरू) चार पटक खान सिकाउनु पर्छ। त्यस्तै सूक्ष्मपोषण तत्त्वको कमी हुन नदिन आइरन धेरै पाइने खाना खानको लागि प्रोत्साहित गर्नुपर्छ। माछा, मासु र कलेजो, टुसा उमारेको गेडागुडी, गाढा हरियो सागपात, फलफूल आदि खानाहरूबाट पर्याप्त मात्रामा आइरन र भिटामिन प्राप्त गर्ने भएकाले गर्भवतीका खानामा कहिल्यै छुटाउनु हुँदैन। सामान्यतयाः गर्भवतीहरूलाई अमिलो खान बर्जित गरेका हुन्छन्। तर यस्ता खानाहरू (जस्तै कागती, अमला आदि) मा भिटामिन सी पाइने र खाना पनि रुचाउने भएकाले खान दिनु अनिवार्य गर्नुपर्छ। गर्भवतीहरूलाई खानेकुरा सँगसँगै केही थप पोषक तत्त्वका लागि औषधि पनि दिनुपर्छ। गर्भका योजनामा रहेका तथा गर्भको ९० दिनसम्म फोलिक एसिड र त्यसपछि आइरन तथा क्याल्सियम चक्कीहरू खुवाउनुपर्छ। त्यस्तै गर्भवती भएको तीन महिना पूरा भएपछि एक पटक जुकाको औषधि खुवाउनु पर्छ। आयोडिनको कमी हुन नदिन दुई बालबालिकाको लोगो अंकित आयोडिनयुक्त नुनको प्रयोग गर्न प्रोत्साहित गर्नुपर्छ। स्थानीय स्तरमा उपलब्ध हुने विभिन्न प्रकारका पोषिलो खानेकुराहरूलाई प्राथमिकतामा राख्नुपर्छ। यस अवस्थामा गर्भको भ्रूणको राम्रो विकासका लागि प्रोटिनलगायत भिटामिन र खनिज तत्त्वहरूका चाहिने हुन्छ। त्यसैले यसका लागि फलफूल, मासु, अन्डा, दूधजस्ता खाद्यपदार्थ नियमित चाहिन्छ। सधंै यस्ता खानकुरा उपलब्ध नभए यिनै अति आवश्यक पोषकतत्त्व राखेर तयार गरिएका केही विशेष औषधिहरू प्राथमिकतामा राखेर नियमित सेवन गर्नुपर्ने हुन सक्छ। यस अवस्थामा चुरोट वा अन्य धूमपान र मादकपदार्थ सेवनलाई निरुत्साहित गर्दै स्वास्थ तथा सरसफाइमा विशेष ध्यान दिनु पर्छ।"
तह विनिर्माणमा जनप्रतिनिधि,"भौतिक विकासका लागि चेतनाको विकास हुनुपर्छ। चेतनाको विकास हुन भौतिक विकास हुनुपर्छ। चेतनाको विकास र भौतिक विकास एकअर्काका परिपूरक हुन्। चेतनाको विकासका लागि आर्थिक विकास हुनुपर्छ। आर्थिक विकासले चेतनाको विकास गराउँछ। उद्यमशीलताको विकास गर्न चेतना, सीप र पुँजी चाहिन्छ। उद्यमशीलताले चेतना, सीप र पुँजीको विकास गर्न प्रोत्साहित गर्छ। यी तथ्यमा नवनिर्वाचित जनप्रतिनिधिको ध्यान पुग्न आवश्यक छ। योजनाबद्ध गुरुयोजना बनाएर गाउँ नगरको विकास गर्न नागरिकमा जागरण पैदा गराउनुपर्ने हुन्छ। योजनाबद्ध विकासले गाउँ नगरको समृद्धि ल्याउन मद्दत पुर्याउँछ। चीन, दक्षिण कोरिया र अन्य विकसित मुलुकको इतिहासले पनि त्यही बताउँछ। नागरिकमा जागरण ल्याउने गरी सांस्कृतिक र सामाजिक अभियान नै सञ्चालन गर्नुपर्ने हुन्छ। राजनीतिक दलले निर्वाचन अगाडि सार्वजनिक गरेका घोषणापत्र, नेपालको संविधान र उपलब्ध स्रोतसाधनलाई परिचालन गर्न सरकारलाई कानुन चाहिन्छ। स्थानीय व्यवस्थापिकाबाट कानुन बनाएर कार्यान्वयनमा लैजाने गरी जनप्रतिनिधिले आफूलाई केन्द्रित गर्नुपर्ने हुन्छ। वैशाख ३० गते समाजवाद उन्मुख संविधान कार्यान्वयन गर्ने मुख्य खम्बाको रूपमा ७ सय ५३ वटा स्थानीय तहमा दोस्रो पटक जनप्रतिनिधिको निर्वाचन भएको छ। २०७४ मा पहिलोपटक निर्वाचित जनप्रतिनिधिले बनाएका कानुनमा देखिएका कमीकमजोरी सच्याउँदै दिगो विकास र सुशासनसहितको समृद्धिको गतिलाई दौडाउने दायित्व अहिले निर्वाचित जनप्रतिनिधिमा छ। राजनीतिक सहमति, सहकार्य, समन्वय र समझदारी कायम गरी गाउँ र नगरको विकासलाई अगाडि बढाउने, उपलब्ध साधन स्रोतको अधिकतम परिचालन गर्नुपर्छ। यसरी आर्थिक समृद्धि हासिल गर्न सार्वजनिक, निजी र सहकारी क्षेत्रको सहभागिता जरुरी हुन्छ। कुटिर, घरेलु तथा साना र मझौला उद्योग सञ्चालनका लागि प्रोत्साहित गर्ने नीति, योजना र कार्यक्रम नयाँ नेतृत्वले बनाउनु पर्नेछ। शिक्षालाई सहज, गुणस्तरीय र पहुँचयोग्य बनाई क्रमशः निःशुल्क बनाउँदै लैजाने, अपांगता भएका र आर्थिक रूपले विपन्न विद्यार्थीलाई उच्च शिक्षा अध्ययन गर्न विशेष व्यवस्था मिलाउनुपर्ने देखिएको छ। प्रत्येक श्रमिकलाई दक्ष र व्यावसायिक बनाई गाउँ र नगरभित्रै रोजगारी सिर्जना गराउने वातावरण तयार गर्नु तहको दायित्व हुनुपर्छ। बेरोजगारी समस्या सम्बोधन गर्न रोजगारीका सूचना प्रवाह गर्ने व्यवस्था मिलाउने, पुनर्उत्पादनमा लाग्न चाहनेहरूका लागि विशेष योजना बनाई लागू गर्न सक्ने नेतृत्व स्थानीय तहमा चाहिएको छ। गाउँ र नगरभित्रका कुनै पनि नागरिकलाई आकस्मिक स्वास्थ्य सेवाबाट वञ्चित नगराउने, गाउँ र नगरवासी कसैलाई पनि खाद्यान्न अभावमा जीवन जोखिममा पर्ने अवस्था आउन तहले दिनु हुँदैन। गाउँ र नगरभित्र महिला नेतृत्व विकासमा ध्यान दिने, शिक्षा, स्वास्थ्य, रोजगारी र सामाजिक सुरक्षामा सकारात्मक विभेदका आधारमा महिलालाई विशेष अवसर उपलब्ध गराउनु आजको आवश्यकता हो। बालविवाह र मानव ओसारपसारलाई गाउँ र नगरभित्र निषेध गर्न सक्ने गरी नेतृत्वले नीति, योजना र बजेट बनाएर कार्यान्वयनमा लैजानु पर्नेछ। असहाय, अनाथ, अपांगता भएका, द्वन्द्वपीडित, प्राकृतिक प्रकोपबाट विस्थापित एवं जोखिममा रहेका बालबालिकालाई विशेष संरक्षण आवश्यक छ। तिनलाई शिक्षा प्राप्त गर्ने अवसर उपलब्ध गराउने, ज्येष्ठ नागरिकलाई नगरबाट विशेष संरक्षण तथा सामाजिक सुरक्षाको व्यवस्था मिलाउने, आर्थिक रूपले विपन्न तथा लोपोन्मुख समुदायका नागरिकको संरक्षण गर्नेमा तहले विशेष जोड दिनुपर्छ। उत्थान, सशक्तीकरण र विकासका लागि शिक्षा, स्वास्थ्य, आवास, रोजगारी, खाद्यान्न र सामाजिक सुरक्षामा विशेष लाभ प्राप्त गर्ने अवस्था सिर्जना गराउने नेतृत्व स्थानीय तहमा चाहिएको छ। प्राकृतिक तथा गैरप्राकृतिक प्रकोप न्यूनीकरण गर्न पूर्वसूचना, तयारी, उद्धार, राहत र पुनस्र्थापनामा केन्द्रित हुनुपर्छ। दिगो विकासको संस्कार र संस्कृतिको विकास गर्ने जिम्मेवारी जनप्रतिनिधिको काँधमा छ। गैरआवासीय नेपालीको ज्ञान, सीप, प्रविधि र पुँजीलाई नगरको विकासमा उपयोग गर्न सक्ने जनप्रतिनिधि चाहिएको छ। जनसहभागितामा आधारित स्वदेशी लगानीलाई प्राथमिकता दिँदै जलस्रोतको बहुउपयोगी विकास गर्न प्रोत्साहित गर्नुपर्ने आवश्यकता छ। कृषकका लागि कृषि तथा पशुजन्य सामग्री, कृषि उपजको उचित मूल्य र बजारमा पहुँचको व्यवस्था मिलाउने जनप्रतिनिधि चाहिएको छ। कृषि तथा पशुजन्य उत्पादन र उत्पादकत्व बढाउन बाँझो जमिनलाई उपयोग गर्ने नीति अवलम्बन गर्ने, कृषिलाई व्यवसायीकरण, औद्योगिकीकरण, विविधीकरण र आधुनिकीकरण गर्न योजनाबद्ध नीति बनाएर लागू गर्ने नेतृत्वको विकास गराउनुपर्ने देखिन्छ। नेपालसहित तेस्रो विश्वका मुलुकमा आर्थिक, सामाजिक रूपान्तरण र दिगो विकासका लागि खर्च गर्नुपर्ने ऊर्जा राजनीतिक संघर्षमा खर्च हुँदै आएको छ। विकासको मूल आधार राजनीतिक स्थिरता हो। तुलनात्मक लाभको क्षेत्र पहिचान गरी छिमेकी पालिकासँग समन्वय र सहकार्य गरी उद्योग विकास र विस्तारद्वारा निर्यात प्रवद्र्धन गर्ने सोच तहमा हुनुपर्छ। सेवाको बजारलाई विविधीकरण र विस्तार गर्ने, पालिकाको श्रम र कच्चा पदार्थमा आधारित उद्योगलाई प्राथमिकतामा राखेर अनुदान र सहुलियत ऋणको व्यवस्था मिलाउनु पर्छ। विज्ञान तथा प्रविधिको विकासमा लगानी अभिवृद्धि गर्ने तथा प्राविधिक, बौद्धिक र विशिष्ट प्रतिभाको संरक्षण गर्ने नेतृत्व तहको आवश्यकता हो। वातावरण अनुकूल दिगो रूपमा उपयोग र स्थानीय समुदायलाई प्राथमिकता र अग्राधिकार दिएर प्रतिफल वितरण गर्नुपर्छ। प्राकृतिक तथा गैरप्राकृतिक प्रकोपबाट हुने जोखिम न्यूनीकरण गर्न पूर्वसूचना, तयारी, उद्धार, राहत र पुनस्र्थापनामा केन्द्रित हुनुपर्छ। दिगो विकासको संस्कार र संस्कृतिको विकास गर्दै सुशासनको गतिलो आधार तयार पार्नुपर्ने जिम्मेवारी जनप्रतिनिधिको काँधमा आएको छ। स्थानीय सरकारलाई नागरिकबाट देखिने, सुनिने र बुझिने बनाउने नेतृत्व नागरिकले खोजेका छन्। राजनीतिक स्थिरताका लागि संविधान एउटा गतिलो दस्तावेज हो। संविधानले निर्दिष्ट गरेको समाजवादोन्मुख अर्थ व्यवस्था निर्माण, राष्ट्रिय हित, सामाजिक, आर्थिक, सांस्कृतिक रूपान्तरण, समृद्धि, सबै प्रकारका विभेदहरूको अन्त्य आजको आवश्यकता हो। यसरी समाजवादी व्यवस्थाको आधार निर्माण गर्ने अभिभारा पूरा गर्न निर्वाचित स्थानीय तहका जनप्रतिनिधिको भूमिका महत्त्वपूर्ण हुन्छ। गणतन्त्र, संघीयता, समानुपातिक प्रतिनिधित्व, समावेशिकरण, धर्मनिरपेक्षता, सामाजिक न्याय र दिगो विकाससहित नागरिकको जीवनमा रूपान्तरण गराउने राजनीतिक, आर्थिक, सामाजिक र सांस्कृतिक अधिकारलाई तलैदेखि संस्थागत गर्दै लैजान स्थानीय सरकारको भूमिका महत्त्वपूर्ण हुन्छ। किनकि नेपालको संविधान २०७२ संघीय लोकतान्त्रिक गणतन्त्र पक्षधर दलका प्रतिनिधिले बनाएको हो। स्थानीय सरकारलाई सक्षम र सबल बनाउन राजनीतिक दल र सरोकारवालाबीच सहमति, सहकार्य र एकताको आवश्यकता हुन्छ। संविधानका मौलिक हक तथा समाजवाद उन्मुख राज्यको चरित्रको स्वरूपलाई जनताको घरदैलोमा पुर्याउन निरन्तर लागिरहने प्रतिबद्धता र संकल्प जनप्रतिनिधिमा चाहिन्छ। जनतासँग प्रत्यक्ष सरोकार राख्ने स्थानीय सरकारमा जनसरोकारका सवालमा नेतृत्व दिन सक्ने सरल पहुँचको जनप्रतिनिधि हुँदा मात्र उन्नत लोकतन्त्रको अभ्यास गरी समाजवादको आधार तयार पार्न सकिन्छ। स्थानीय सरकारको नेतृत्व गतिशील हुँदा संघ र प्रदेशको स्रोतलाई परिचालन गर्न सक्छ। तलबाट माथि जाने विकास मोडललाई अवलम्बन गर्न तीन वटै तहका सरकार अग्रसर हुनुपर्छ। नागरिकले पनि आफूलाई सचेत र जागरुक बनाउँदै संविधानले दिएका अधिकारमा चनाखो भएका चासो राख्नुपर्छ। मतदान गरेर मात्रै नागरिकको दायित्व पूरा हुँदैन, निरन्तरको नागरिक खबरदारी जनप्रतिनिधिका लागि पनि चाहिन्छ।"
निजगढसँगै रोकिएका सपनाहरू,"सम्मानित सर्वोच्च अदालतको जेठ १२ गतेको एक फैसलाले सञ्चार तथा समाचारका क्षेत्र तरंगित छन्। प्रस्तावित निजगढ अन्तर्राष्ट्रिय विमानस्थल निर्माण नगर्नु भनिएको छ। यसमाथि बहसपैरवी फेरि ब्युँतिएको छ। केही वातावरणविद्बाट विमानस्थल निर्माण रोक्न मागदाबी गरिएको थियो। वातावरण विनाशको तर्कलाई मध्यनजर गरेर पैसला आएको देखिन्छ। यसभन्दा पहिले पनि गोदावरी मार्बलको केसमा समान प्रकारको नजिर छ। यद्यपि सरकार पक्षबाट भने समयसमयमा जसरी पनि आयोजनालाई सम्पन्न गर्ने प्रतिबद्घतासमेत व्यक्त भइरहेका हुन्छन्। उक्त शीर्षकमा बजेटसमेत विनियोजन गरिएको छ। केही उच्च पदस्थ नेताहरूबाट समेत यो निर्माण सम्पन्न हुनुपर्ने विचार व्यक्त हुँदैछ। पैसला पुनरावलोकन समेतको विषयले बहस प्रवेश पाएको छ। सम्भावित वातावरण विनाश अनि पर्यावरणीय असन्तुलनलाई न्यून गर्दै विकासलाई प्राथमिकता दिनुपर्ने तर्क राख्नेहरूको संख्या पनि बाक्लो छ। निर्माण रोक्नुपर्छ भन्ने बहस पैरवीले केहीको ध्यान निरन्तर तानेको थियो। हरेक दलिलका भिन्नभिन्न दरार र दायरा थिए होलान्। यद्यपि बहसका विभिन्न आवरणमा समाज र देशलाई झन् अन्धकारमा धकेल्नु किञ्चित हुँदैनथियो। अतिरञ्जित छलफलमा अल्झिने बहानामा राष्ट्रिय गौरवको आयोजनालाई सगर्व शुली चढाउनुु आत्मघाती हुन सक्छ। सतही बहसको आत्मरतिमा बेरिएर अति आदर्शवादी रामराज्यरूपी असमभ्व सहजताको खोजी कसैले गर्नु हुँदैन। आम नागरिक र देशको आर्थिक तथा सामाजिक समृिद्घलाई सबैले मध्यनजर गर्नुपथ्र्यो। वातावरणमा कम क्षति हुनेगरी अनि सम्भावित नोक्सानीको पूर्तिको उपायसमेत खोज्दै तत्काल विमानस्थल निर्माण सम्पन्न गर्नु नै सर्वथा बुद्धिमतापूर्ण कदम हुन्थ्यो। पछिल्लो केही वर्षदेखि यो विमानस्थल देशको एक प्रधान आवश्यकतासमेत बनेको थियो। प्रधान आवश्यकता सन् १९९२ मा पाकिस्तान अनि थाई एयरल्यान्सका दुई ठूला एयरबस दुर्घटना भए। त्यसलगत्तै नेपालको हवाईसेवामा वैकल्पिक अन्तर्राष्ट्रिय विमानस्थलको आवश्यकता खड्कियो। दुईवटा मात्र धावनमार्ग रहेको अहिलेको त्रिभुवन विमानस्थल सानो भयो। विमान अवतरणमा औसत १५ मिनेटसम्म हवाईजाम हुन थाल्यो। अधिकांश हवाई दुर्घटनासमेत हवाईजामका कारण हुने एयर होल्डका समयमा भएको देखिन्छ। धावनमार्गबाट चिप्लएर यदाकदा सानाठूला दुर्घटना हुन्छन्। भिजिविलिटी पनि औसतमात्र छ। तसर्थ सन् १९९५ मा गरिएको सर्वेक्षणले विभिन्न सात ठाउँमध्ये निजगढलाई सबैभन्दा उपयुक्त स्थान मान्यो। देशमा राजनीतिक क्रान्तिका चरणहरू सकिए, अब समृद्धिको यात्रा सुरु हुनुपर्छ। तर, विमानस्थल रोकिँदा अनेकन सम्भावना र सपनासमेत रोकिँदैछन्। प्रस्तावित योजनाअनुसार त्यहाँ झन्डै २ हजार ५ सय ५६ हेक्टरमा विमानस्थल बन्ने थियो। अरू ६ हजार एक सय ११ हेक्टर जमिन विमानस्थलले लिने थियो। करिब १ हजार ४६ अर्ब ५१ करोड लागत अनुमानित थियो। उक्त विमानस्थलमा चार धावनमार्ग, ६ बोर्डिङ गेट, ३४ चेक इन पोस्ट, ६ सुरक्षाजाँच केन्द्र, ३५ अध्यागमन शाखा, आठ भन्सार विभागसहित ६ करोड यात्रीलाई सेवा दिने क्षमता हुन्थ्यो। साउदी अरेबिया अवस्थित विश्वकै सबैभन्दा ठूलोे किंग फिद विमानस्थलको क्षेत्रफल लगभग ७८ हजार हेक्टर छ। डेन्भर अनि डलास अन्तर्राष्ट्रिय विमानस्थल क्रमशः १३ हजार ७ सय २६ र ७ हजार ८ सय हेक्टर क्षेत्रफलमा छन्। हालसालै टर्कीले ७ हजार ६ सय ५० हेक्टरमा नयाँ विमानस्थल निर्माण सम्पन्न गरी सञ्चालनमा समेत ल्याएको छ। यसका लागि ६ लाख ५८ हजार रुखहरू काटिएका थिए। तर हामी निजगढमा झन्डै दुई लाख रुख काट्नुपर्ने विषयलाई लिएर चर्काचर्की आरोप, प्रत्यारोपमा गएका थियौं। रुख काटेर विमानस्थल बनाउनु हँुदैन भन्ने पक्षको न्यायिक धरातल अनि विश्वसनीयता प्रबल सावित भयो। सम्मानित अदालतबाट विमानस्थल निर्माण नगर्नू भन्ने आदेश भएको छ। रोकिएको निजगढ विमानस्थलसँगै अनेका सपना र सम्भावनासमेत रोकिएका छन्। बन्द सम्भावनाहरू कुनै पनि विकास कार्यक्रमले वातावरणको केही विनाश अवश्य गर्छ। शून्य विनाशमा विकास केवल कोरा कल्पनामात्र हो। अर्को उपयुक्त ठाउँ खोजेर निर्माण गर्ने कुरा सायद समयको बर्बादीलाई शिरोपर गर्नुमात्र हुनेछ। लगभग अहिलेसम्म खर्च भएको तीन अर्ब रुपैयाँ बालुवामा पानी बनेको छ। यहाँ काटिएका जति नै रुख अन्त रोप्न सकिन्थ्यो, रोप्नुपथ्र्यो। सरकारबाट पनि प्रतिबद्घता जनाइएको थियो। सबैले पहलकदमी र अग्रसरता लिँदा सम्भावना बढ्थ्यो। विमानस्थल निर्माण रोकिँदैमा त्यहाँको वातावरण र पर्यावरणीय स्थिति सदैव उस्तै रहन्छ भन्न सकिँदैन। वातावरण विनाश र पर्यावरणीय असन्तुलनताको जोखिम अन्य कुनै कारणले अनि अन्य देशको अभ्यासले पनि हुन्छ, भइरहेको छ। विमानस्थल निर्माणले दिने फाइदा केवल हाम्रो मात्र हुन्थ्यो। रुखहरू त अन्य कारणले समेत कटान भइरहेका छन्। प्रदूषण अरू देशका कार्बन उत्पादनले पनि गर्दैछ। लेखकद्वय रोर्बट लेवेलिन र जोन म्यालोफकृत पुस्तक द लिभिङ फोरेस्टका अनुसार विश्वमा प्रतिवर्ष क्रिसमस ट्री बनाउन ४ करोड अनि पेन्सिल बनाउन ८० लाख रुखहरू काटिने तथ्यांक देखिन्छ। त्यसमध्ये ४ लाख त भारतमा मात्र काटिन्छन्। कानुन संकायअन्तर्गत बिएएलएलबी प्रथम वर्षमा अध्यननरत एक विद्यार्थी निजगढ निवासी सागर यादव बताउँछन्, रुखहरू त अहिले पनि हरेक दिन सयको आसपासमा काटिएर तस्करी भइरहेछ। विमानस्थल निर्माण रोकिँदा फाइदा हुने तिनै तस्करलाई मात्र हो। जंगल त जसरी पनि केही वर्षमा विनाश हुन्छ नै। प्रस्तावित विमानस्थलको जमिन सतहबाट कम गहिराइमा नै सशक्त चट्टान छन्। त्यसले अति शक्तिशाली विमानहरू जस्तै एयरबस ३०० सम्मको उडान र अवतरणलाई धान्न सक्थ्यो। विमानस्थल बनाउन अर्को ठाउँ खोज्दा पहाड र हिमालको भुबनोटले त्यसलाई समर्थन गर्दैन। तराईका अन्य बस्तीले भरिएका ठाउँहरू लिँदा त्यस्को मुआब्जा दिन सक्ने सामथर््य रहँदैन। प्रस्तावित ठाउँ सरकारी स्वामित्वमा रहेकाले मुआब्जासमेत सहज र सरल हने थियो। विमानस्थल घना जंगलबीचमा बन्ने हुँदा विश्वकै पहिले ग्रिनरी विमानस्थल बन्थ्यो। संसारको ध्यान आकृष्ट गर्ने सक्षमता राख्थ्यो। काटिएका रुखहरूबाट निस्कने लगभग १ लाख ९८ हजार घनमिटर काठको आम्दानीले विमानस्थल निर्माणको झन्डै चौथाइ लागत बोक्थ्यो। पाँच हजारभन्दा बढी मानिसले प्रत्यक्ष र झन्डै दुई लाखले अप्रत्यक्ष रोजगारी पाउँथे। पूर्वाधारको दु्रततर विकास हुन्थ्यो। त्यहाँ शून्य भिजिविलिटीमा समेत सहजै उडान र अवतरण गर्न सक्ने जनाइएको थियो। काठमाडौंबाट निजगढसम्म द्रुतमार्ग बनिरहेको कारण विमानस्थलबाट यात्रुलाई काठमाडौं यात्रा सहज हने थियो। पूर्वपश्चिम राजमार्गबाट नजिकको दूरीमा रहनुसाथै सुरक्षाको दृष्टिकोणबाट उपयुक्त मानिएको हो। अहिले संसारभर हवाईयात्रुको संख्यामा उल्लेख्य वृद्धि हुँदैछ। बेलायती प्रसिद्घ पत्रिका द टेलेग्राफका पछिल्ला विभिन्न शोधले सन् २०३५ सम्ममा झन्डै ७ अर्ब ५० करोड मानिसले हवाईयात्रा गर्ने देखाउँछ। तीमध्ये ४ अर्ब ५० करोड एसिया महादेशका हुनेछन्। सन् २०१८ को ९ महिनामा नेपाल आउने पर्यटकको संख्या आठ लाख थियो। रोकिएको भ्रमण वर्ष २०२० मा २० लाख पर्यटक ल्याउने योजना थियो। नेपाल उड्डयन प्राधिकरणका अनुसार त्रिभुवन अन्तर्राष्ट्रिय विमानस्थलले सन् २००८ मा १९ लाख यात्रुलाई सेवा दियो। २०१६ मा ५३ लाख यात्रुले विमानास्थल प्रयोग गरेको देखिन्छ। छिमेकी भारत र चीनले समेत उल्लेखनीय संख्यामा नयाँ र सुविधा सम्पन्न विमानस्थल बनाउँदैछन्। लगभग २ सय ५० विमानस्थल रहेको चीन केही वर्षभित्र ३० र भारत आगामी २० वर्षमा थप ५० विमानस्थल बनाउने लक्ष्यमा छन्। विमानस्थल छिट्टै सम्पन्न गर्दा अहिले भारतलाई तिर्ने गरेको उच्च पार्किङ शुल्क जोगिन्थो। सिंगापुर, दुबई, थाइल्यान्ड अनि हङकङले जस्तै विश्वका विभिन्न देशमा जाने विमानहरूलाई ट्रान्जिट सेवा दिएर आर्थिक उपलब्धि लिने सम्भावना बन्थ्यो। अरू देशका विमान कम्पनीलाई पार्किङ उपलब्ध गराएर समेत आर्थिक लाभ हुने थियो। हवाई हब (अरू देशबाट साना तथा मझौला विमानमा यात्रु ल्याएर सबैलाई निजगढमा भेला पारी एकै पटकमा ठूलो संख्यालाई निश्चित गन्तव्यमा पुर्याउने)को अभ्यासले अधिक लाभ दिन्थ्यो। कनेक्टिभिटीलाई पनि सहयोग पुग्थ्यो। अहिले उच्च आर्थिक प्रगति गरेका टाइगर इकोनोमी भनेर चिनिने देशहरू अधिकांश बौद्घ धर्मालम्बी छन्। जे ओ कर्नस्को पुस्तक द फिस्कल क्राइसिस् अफ द स्टेटले भन्छ त्यहाँ बस्ने झन्डै ५०० मिलियन मानिस भगवान् बुद्घको जन्मस्थान हेर्न चाहन्छन्। संसारभर वुद्धिष्ट पर्यटकको भ्रमण बढ्दैछ। इन्भेस्टिँग अन वुद्धिष्ट सर्किट नामक प्रतिवेदनको ताजा तथ्यांकअनुसार अहिले संसारभर प्रतिवर्ष लगभग ३० करोड पर्यटकमध्ये २५ प्रतिशत बौद्घ धर्मावलम्बी छन्। उनीहरूलाई नेपाल आउन आकर्षित गर्न पनि यो विमानस्थल बन्नु आवश्यक थियो। गणतान्त्रिक व्यवस्थामा सर्वाधिक महत्त्वपूर्ण र सार्वभौम नागरिक हुन्छन्। न्यायिक विषयको निरूपण अनि व्याख्या बाहेकका अन्य विवादमा सम्बन्धित क्षेत्रका नागरिकको अभिलाषा र विचारसमेतलाई ग्रहण गर्ने पद्घति अनुसरण गर्नु बाञ्छनीय हुन सक्छ। देशमा राजनीतिक क्रान्तिका चरणहरू सकिए, अब समृद्धिको यात्रा सुरु हुनुपर्छ। मेलम्ची खानेपानी, तराई दु्रतमार्ग, माथिल्लो तामाकोसी, निजगढ विमानस्थललगायतले उल्लेखनीय संकेत दिन सक्थे। समृद्धिले संरक्षणलाई पनि जोगाउने सोच र क्षमता दिन्छ तर संरक्षणमात्रले समृद्धि आउँदैन। ८० वर्षको सालको रुख जति नै बलियो र प्रशस्त काठ १० वर्षमा नै दिन सक्ने रुखहरू विज्ञानले खोजी र प्रमाणित गरिसकेको भनिन्छ। यस्ता रुखहरू रोप्नेतिर लाग्नुपथ्र्यो। विमानस्थल बन्न कम्तीमा पाँच वर्ष लाग्थ्यो, अहिले देखिनै रुख रोप्ने, वन्यजन्तु व्यवस्थापन गर्नेतिर केन्द्रित हुन सकिन्थ्यो। यस्तो प्रस्ताव राम्रो हुन्थ्यो कि पाँच वर्षमा विमानस्थल पनि बनोस् अनि त्यो समयमा पर्यावरणीय क्षतिसमेत परिपूर्ति भइसकोस्। तर, विनाश हुन्छ भन्नेमात्र तर्कमा विकास रोक्ने हठ आफैमा अधिक ठूलो विनाश हुनेछ। विमानस्थल रोकिँदा अनेकन सम्भावना र सपनासमेत रोकिँदैछन्।"
