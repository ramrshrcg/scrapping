शीर्षक,विवरण
व्यावहारिकताको कसीमा ब्युरोक्रेसी,"जसरी चराहरूले त्यस्तो रूखमा गुँड बनाउँदैनन्, जुन रूखले फल दिँदैन। त्यसैगरी नागरिकहरूले पनि त्यस्तो प्रशासनलाई विश्वास गर्दैनन् जुन प्रशासन कमजोर हुन्छ। ईपू ३७५ वर्ष अगाडि जन्मेका पूर्वीय दार्शनिक चाणक्यको यो भनाइ आजपर्यन्त उत्तिकै सान्दर्भिक छ, व्यावहारिक छ। सरकारको नीति र निर्णयलाई प्रभावकारी रूपमा कार्यान्वयन गर्ने जिम्मेवारी बोकेकोे प्रशासन संयन्त्रले यस यथार्थतालाई गम्भीरतापूर्वक लिन सकेन भने स्थायी सरकारको रूपमा सम्मान पाएको प्रशासनले जनविश्वास गुमाउने मात्र होइन, जनताको नजरमा निर्वाचित सरकारलाई समेत तल झार्छ। सरकार र जनताको बिचमा सद्भाव हराउँछ, दूरी बढ्छ। अन्त्यमा सरकार अविश्वसनीय व्यक्तिहरूको झुन्ड बन्न पुग्छ। नेपालको प्रशासन र ब्युरोक्रेसी दुइटा फरकफरक प्रभावका उत्पादन हुन्। एउटा हो राणा र शाहकालीन परम्पराको विगत। अर्को हो लोकतान्त्रिक प्रणालीअन्तर्गतको लोककल्याणकारी राज्यको वर्तमान। विगतको प्रभावको स्वभाव र प्रकृति वर्तमानको प्रशासनमा देखिन्छ। वर्तमानको आवश्यकता अनुरूपको परिवर्तनको झलक आजको ब्युरोक्रेसीको अनुशिक्षणमा पाइन्छ। नेपालको ब्युरोक्रेसीलाई आर्थिक, सामाजिक, कानुनी, राजनीतिक र अन्तर्राष्ट्रिय विषयको भिन्न भिन्न वातावरणमा काम गर्नुपर्छ। यस हिसावले ब्युरोक्र्याटहरू समाजलाई सकारात्मक दिशातर्फ लिएर जाने प्रमुख परिवर्तनका बाहक हुन्। ब्युरोक्रेसीको यस सन्दर्भमा राष्ट्र निर्माण, सामाजिक आर्थिक विकास, नीति निर्माण र कार्यान्वयनमा अहं भूमिका हुन्छ। जसले राष्ट्रिय अखण्डता र सार्वभौमसत्ताको संरक्षण गर्दै मुलुकको साना ठूला समस्यालाई हल गर्न प्रभावकारी कार्य गर्ने जिम्मेवारी पाएको हुन्छ। उत्तममध्येबाट छानिएका अति उत्तम व्यक्तिहरूको समूहको रूपमा रहेकोले यसलाई सरकारको चौथो शाखा (फोर्थ ब्रान्च) पनि भनिन्छ। निर्वाचनबाट आएको सरकार आवधिक हुन्छ। त्यसैले उ अस्थायी सरकारमा गनिन्छ। भारतका नामी राजनीतिज्ञ सी (चक्रवर्ती) राजगोपालाचारीले कर्मचारीको गुणको आवश्यकताबारे भनेका थिए कार्यान्वयन गर्ने सन्दर्भमा बनाइने नियम र प्रणालीभन्दा महत्वपूर्ण पक्ष हो विभिन्न पदमा ल्याइने व्यक्तिहरूको क्षमता र ल्याकत। नेपालको प्रशासनको क्षमता र ल्याकतलाई मूल्यांकन गर्नुपर्ने घडीमा आजको शासकीय प्रबन्धन उभिएको छ। सिंगो प्रशासनलाई चलायमान बनाउने ब्युरोक्रेसीको क्षमता र दक्षताबारे समीक्षा गर्नुपर्ने ठाउँमा शासकीय सोध र अनुसन्धानको खाँचो छ। ब्युरोक्रेसी ल्याब सरकारका मन्त्रीहरू र ब्युरोक्रेसीका वीचमा अविश्वास देखिन्छ। मन्त्रीहरू भन्छन् सचिवसहसचिवहरूले सरकारलाई सहयोग गरेनन्। सचिवसहसचिवहरू भन्छन् मन्त्रीहरूले कानुनले नमिल्ने काम पनि जसरी हुन्छ गर्नु भन्ने आदेश दिन्छन्। त्यस्तो काम नगर्नेबित्तिकै सहयोग नगरेको ठान्छन्। यी दुइटा कथनलाई हेर्ने हो भने राज्य सञ्चालनको प्रक्रियामा भैंसीदेखि जोगी डराउने र जोगीदेखि भैंसी डराउने स्थिति पैदा भएको आभास हुन्छ। ब्युरोक्रेसीमा मान्यता छ ब्याकवार्ड लुकिङ (पछाडि हेर्ने)। उसले कुनै पनि काम गर्दा हिजो त्यो काम कसरी भएको थियो ? कुन नियम र कानुनको पाउदानमा टेकेर भएको थियो ? उक्त कामको परिणाम कस्तो थियो ? सोही आधारमा काम गर्दा त्यसले के असर पार्छ र कस्तो परिणाम ल्याउँछ ? मन्त्रीहरूको भनाइ हुन्छ हिजो के भएको थियो, त्यो हेर्ने होइन। आज के गर्ने त्यो हेर्नुपर्छ। सर्सरी हेर्दा, यी दुवै विचार आफ्नो ठाउँमा ठिकजस्तै देखिन्छन्। परन्तु हेक्का राख्नुपर्ने हुन्छ विगतको अभ्याससँग शिक्षा लिएर मात्र अगाडिको बाटो निर्धारण गरिनुपर्छ। यसो भनिरहँदा ब्युरोक्रेसीले झिंगाटसाई को बाटोमा हिँड्नुपर्छ भन्ने चाहिँ पक्कै होइन। ब्युरोक्रेसीको काम गराई र उसको कार्यगतिलाई मूल्यांकन गर्ने हो भने भन्नै पर्ने हुन्छ ब्युरोक्रेसीको कार्यसम्पादन शैलीसँग आम सेवाग्राही सन्तुष्ट हुन सकेका छैनन्। सेवाग्राही र कर्मचारीको बीचमा जति दुरी बढ्दै जान्छ, ब्युरोक्रेसीप्रति आमनागरिकको विश्वसनियता घट्दै जान्छ। यही अवस्थामा अहिलेको ब्युरोक्रेसी देखा परेको छ। हेक्का राख्नुपर्छ, जब ब्युरोक्रेसीप्रति जनविश्वास घट्छ, उ कमजोर हुन्छ। उ कमजोर हुनुको मतलव सिंगो प्रशासन कमजोर बन्छ। यदि प्रशासन कमजोर भयो भने सेवा प्रवाह अवरुद्ध हुन्छ, अप्रभावकारी बन्छ। ब्युरोक्रेसी कमजोर हुने होइन बलियो हुनुपर्छ। अरू कसैले आफूलाई बलियो बनाइदिन्छ भन्नेमा ब्युरोक्रेसी ढुक्क बस्ने होइन। उ आफैं बलियो बन्नुपर्छ। आफू बलियो हुनका लागि आफ्नो दक्षता र क्षमतालाई बाहिर ल्याउनुपर्ने हुन्छ। त्यो भनेको ब्युरोक्रेसी ल्याबको विकास गरेर जानुपर्छ भन्ने हो। उक्त ल्याबले ब्युरोक्रेसीलाई त्यस्तो सूचना प्रवाह गर्छ, जसले ब्युरोक्रेसीको कामलाई प्रभावकारी बनाउन मद्दत गर्छ। किनकि आजको युग सूचनाको युग हो। र त्यो सुचना आधुनिक प्रविधिको प्रयोगबाट आएको हुनुपर्छ। ब्युरोक्रेसी ल्याबभित्र मुलुकको सिंगो विकासका सन्दर्भमा आवश्यक पर्ने तथ्यांक, सूचना, जानकारी पर्फर्मेन्स मार्किङ, मानव संशाधनको अवस्था आवश्यकता र प्रविधिजन्य विषयहरू राखिन्छन्, परीक्षण गरिन्छन् र अनुसन्धान गरिन्छन्। यसबाट ब्युरोक्रेसीको प्रत्येक सदस्यले आफूलाई चाहिने जानकारी तत्कालै प्राप्त गर्न सक्छ। प्राप्त जानकारीका आधारमा समस्या हल हुनसक्छ, संकट व्यवस्थापन गर्न सहज हुन्छ। अर्को शब्दमा संस्थागत मेमोरी हो। जसभित्र थुनिएर बसेको ब्ल्याक वक्सलाई खोलेर यथार्थ अवस्था बुझ्नु पनि हो। हालको प्रशासनिक अवस्थालाई नियाल्ने हो भने कुनै पनि मन्त्रालय वा विभागबाट कुनै सूचना वा जानकारी माग गरियो भने तत्कालै केही पाइँदैन। त्यस विषयमा त्यहाँको पुरानो व्यक्तिलाई सोध्नु पर्ने हुन्छ। यदि उ सेवा निवृत्त भयो भने उससँगको विभागीय जानकारी पनि सेवा निवृत्त भएसरह हुन्छ। पछि पाइँदैन। जबसम्म ब्युरोक्रेसी भित्रका हरेक व्यक्तिको नेकीवादीसहित बिना कुनै पूर्वाग्रहको वस्तुनिष्ठ विवरण राखिँदैन। त्यसअनुसार निजलाई जिम्मेवारी दिइँदैन, तबसम्म व्यक्तिको क्षमता र सीपको अधिकतम फाइदा लिन सकिँदैन। हामीले देखेका छौं नेपालको ब्युरोक्रेसीमा कमजोर देखिने व्यक्तिहरू वैश्विक ब्युरोक्रेसीमा अब्बल ठहरिएका हुन्छन्। संयुक्त राष्ट्रसंघ र मातहतका स्टाफ र लाइन एजेन्सीमा काम गर्ने नेपाली उम्दा र उत्कृष्ट ठहरिएको पाइएको छ। आर्थिक पक्ष बलियो भएको कारणले त्यहाँका कर्मचारीको कार्य सम्पादन उम्दा भएको हो भन्ने तर्क गर्न सकिएला। तर, त्यस्तो हुनुको पछाडि आर्थिक पक्ष मात्र प्रमुख होइन। फिलिपिन्समा केही वर्ष अगाडि गरिएको एउटा सर्भेअनुसार शिक्षकहरू विशेषतः संस्थाको मिसनबाट उत्प्रेरित थिए भने प्रशासनकि कर्मचारीहरू जब सेक्युरिटी का कारणले उत्प्रेरित भएको देखिएको थियो। यो एउटा प्रतिनिधि उदाहरण मात्र हो। मुलुकका लागि गर्नुपर्छ भन्ने भावना हुने हो भने अरू पक्षहरू गौण बन्छन्। कस्तो ब्युरोक्रेसी ? ब्युरोक्रेसीका विभिन्न मोडेलले राजनीतिक प्रणालीको प्रतिनिधित्व गरिरहेका हुन्छन्। चाहे त्यो बेबेरियन मोडेल होस् वा अक्वीजिटिभ मोडेल वा मोनोपोलिस्टिक मोडेल सबैले उक्त देशको राजनीतिक प्रणालीले चाहेको अभिष्ट प्राप्तिका लागि काम गरेका हुन्छन्। नेपालले प्रयोगमा ल्याएको वेबेरियन मोडेलको ब्युरोक्रेसीले शासकीय सोच र लक्षित लक्ष्य पाउन आफूलाई तद्अनुरूप अगाडि बढाएको भनिएता पनि, यसले आम नागरिकको विश्वास जित्ने कार्यबाट अझै टाढै छ। ब्युरोक्रेसीले शासन र प्रशासन दुवै सञ्चालन गर्ने भएकाले नै आमनागरिकले मन्त्रीहरूभन्दा कर्मचारीबाट बढी अपेक्षा गरेका हुन्छन्। किनभने मन्त्रीहरूले राजनीति गर्छन् जबकि व्यूरोक्र्याटहरू राजनीतिक रूपमा तटस्थ रहेर व्यावसायिकता प्रदर्शन गर्छन् भन्ने गरिन्छ। यस्तो भन्ने नागरिकहरूको जमात कम नभएकाले उनीहरूको अपेक्षा बढेको हो। यो अपेक्षा ठूलो र महत्वाकांक्षी छैन। कर तिर्न जाँदा तत्कालै कर तिर्न पाओस्। मालपोत कार्यालयमा जाँदा बिना कुनै लफडा सेवा पाउन सकोस्। उद्योगीव्यापारीहरूलाई प्रशासनिक झमेलामा पर्नु नपरोस्। दुर्गम वस्तीका मानिसले सहजै स्वास्थ्य सुविधा पाउन सकून्। सडकका खाल्डाखुल्डी समयमा पुरिउन्। सेवाग्राहीसँग मिठो शब्दमा कुरा गरियोस्। पानीको नियमित आपूर्ति होस्। खाद्य सामग्रीमा मिसावट नहोस् आदि आदि। यी काम त ब्युरोक्रेसीले आफैं तदारुकताका साथ गर्न सक्छ नि। तर गरिएको हुँदैन। अहिलेको ब्युरोक्रेसीको सेवाग्राहीप्रतिको जिम्मेवारी र दायित्व कमजोर छ। राणाकालीन विरासतलाई छोड्न नसकेको कारणले सेवाग्राही सन्तुष्ट हुन नसकेको हो। जब कर्मचारीले आफूलाई सेवाग्राही भन्दा माथिल्लो दर्जाको नागरिक सम्झिरहन्छ, तबसम्म सेवाग्राही र कर्मचारीको बिचमा विश्वासको संकट आइरहन्छ। यस्तै किसिमको अवस्था अहिलेको प्रशासनिक सतहमा देखा परेको छ। राजनीतिक प्रणाली परिवर्तन भए पनि ब्युरोक्रेसी अझै लोकतान्त्रिक हुन सकेको छैन। लोकतान्त्रिक ब्युरोक्रेसी भन्नाले कुनै अमुक राजनीतिक दलको झन्डा बोकेर हिँड्नु वा उक्त दलको छातामुनि ओत लागेर काम गर्नुलाई भनिँदैन। यो त मोनोपोलिस्टिक ब्युरोक्रेसी हुन जान्छ। ब्युरोक्रेसीले व्यावसायिक तटस्थता र स्वाभिमानको प्रदर्शन व्यवहारमा गर्नैपर्छ। केही वर्षदेखि कर्मचारीहरूको वीचमा समेत निषेधको व्यवहार मौलाउँदै गएको छ। यसबाट न त ब्युरोक्रेसी बलियो हुन्छ, न त यसले प्रभावकारी सेवा दिन सक्छ। अहिलेको ब्युरोक्रेसीले सोचमा परिवर्तन ल्याउनै पर्छ। व्यवहारमा परिवर्तन देखाउनै पर्छ। काम गर्ने शैलीमा परिवर्तन गर्नैपर्छ। यो भनेको आफूलाई व्यवहारमा लोकतान्त्रिक बनाउनु हो। यदि यसो गर्न सकिएन भने उसको स्वाभिमान, इमान र व्यावसायिकता सबै धरापमा पर्छन्। नागरिकको आँखामा ब्युरोक्रेसीको उचाइ कहिल्यै बढ्दैन। उ नवप्रवर्तकको रूपमा आफूलाई स्थापित गर्न सक्दैन।"
समावेशीको पर्याय छठ,"तिहारको झिलीमिली नसकिँदै छठ सुरु हुन्छ। कार्तिक शुक्ल तृतीयाका दिन अर्थात् भाइटीकाको भोलिपल्ट व्रतालुहरूले अरबाअरबाइन अर्थात् शुद्धशाकाहारी खाएर ब्रतको तयारी गरिने हुन्छ। त्यसैले तिहारसँगै छठको पनि तयारी सुरु गरिन्छ। कार्तिक शुक्ल चौथीका दिन नहायखाय विधिबाट विधिवत् रूपमा पर्व सुरु गर्ने गरिन्छ। पञ्चमी तिथिका दिन राति एक छाकमात्र शुद्ध घरमा तयार गरिएको प्रसाद तथा नुन नभएको साकाहारी खानेकुरा खाएर खरना गर्छन्। यो पर्वमा सूर्यसँगै षष्ठी तिथि पारेर माताको आराधाना गरिने भएकाले यस पर्वको नाम नै छठ भनिएको हो। खासमा षष्ठी तिथिकै स्मरणमा मैथिल जनजिब्रोले छठी भन्न थालेको पाइन्छ। छठको प्रमुख पूजा वा आराधना अस्ताउँदो सूर्य र भोलिपल्ट उदाउँदो सूर्यलाई अर्घ अर्थात् पूजा सामग्री चढाउने नै हो। त्यसैले पूजा सूर्य देवताको हो कि षष्ठी माताको ? धेरैलाई द्विविधा होला। छठमा सूर्यदेवलाई साथ र साक्षी राखेर पूजा गरिन्छ। सूर्यदेवकी पत्नी मानिने षष्ठीलाई मानिएकाले आराधना सूर्यसँगै गरिएको मैथिल विद्वान्हरूको भनाइ छ। जनश्रुतिले सन्तानको कल्याण गर्ने देवीका रूपमा समेत यस पर्वमा छठी माईको महिमा गाइने गरिएको छ। छठमा लौका अर्थात् सजमैन वा कदुको बिशेष महत्व छ। कार्तिक शुक्ल चौथीका दिन नहायखाय को दिन खानामा लौका अर्थात् सजमैन (कदु) अनिवार्य हुनुपर्छ भन्ने मान्यता छ। यो मौसममा सजिलै पाइने तरकारीका रूपमा लौका पहिलेदेखि थियो। लौकालाई किन अनिवार्य गरियो ? यसबारे कतै वर्णन गरिएको पाइँदैन। तर, स्वास्थ्यको दृष्टिकोणले यसमा भिटामिन सी, बी, के, ए र ई पाइनुका साथै फलाम, म्याग्निज, फोलेट, पोटासियमजस्ता अति आवश्यक तत्त्व पाइने हुन्छन्। सजिलै पचाउन सकिने, पानी र फाइबरको मात्रा प्रशस्त भएको, शीतलता र सन्तुलनका लागि उत्तम मानिएकाले नै लौका खानु उपयुक्त हुन्छ। यही मान्यता र आवश्यकताका कारण बजारमा लौका महँगो हुने गरेको छ। सामान्यतः ५० देखि ७० सम्ममा पाइने लौकाहरूको मूल्य गतवर्ष छठमा २०० देखि २५० सम्म पुगेको थियो। तरकारी महँगो हुँदा कृषकलाई सहयोग नै हुन्छ भन्ने सोचाइ धेरैलाई लाग्न सक्छ। तर, वास्तविकता त्यसो रहेनछ। बजारमा २०० कटिसक्दा पनि कृषकले लौकाप्रति गोटा १५ देखि ३० रुपैयाँ मात्र पाएको रहेछन् भन्दा अचम्म लाग्ला। तर यथार्थ यही रहेछ। कृषकले घरमा १५ देखि ३० मा बेचेको लौका गाउँकै व्यापारीहरू (स्थानीय भाषामा पैकारहरू) ले सहरका थोक तरकारी व्यापारीलाई ५० देखि १०० सम्ममा बेचेको र सो पुनः खुद्रा तरकारी व्यापारीले १२५ सम्ममा खरिद गरेपछि आमउपभोक्ताले २०० भन्दा मूल्य तिर्नुपर्ने भएको थियो। यो ३४ तहको व्यापारले उपभोक्ता र कृषक दुवै मारमा परेको स्पष्ट छ। न धनी, न गरिब, न तल्लो जात, न त अछुत सबैको एउटै पूजा स्थल। असमान्ता र समाजिक भेदभावरहित एउटै विधि र एकै स्थानमा मनाइने सम्भवतः एक मात्र चाड हो छठ। छठको प्रमुख पूजा भनेको षष्ठी तिथिमा निराहार व्रत बसेर साँझपख पवित्र जलाशयमा गई अस्ताउँदो सूर्यलाई अर्घ अर्थात् सझुका अरख र सझिँयाघाट र सप्तमीका दिन बिहान उदाउँदो सूर्यलाई अर्घ भोरका अरख दिएर समापन गरिने हो। छठको मुख्य विधि अर्घ दिनु हो। यो अर्घ दिने काम घरमा नभई खोलानाला, ताल, तलाउ, पोखरी आदि जलाशयमा घाट बनाएर दिने हो। गाउँमा रहेको जलासय सबैको साझा हुने यसलाई सबै मिलेर सजाउने यसको विशेषता हो। त्यसैले खोई ठूलो र कोही सानो नभई सबै बराबरी र समान देखिन्छ। वर्षभरि आआफ्नो घर र आफन्तको माझमा चाडबाड मनाइएको हुन्छन्। तर, छठ घरमा मात्र हुँदैन। छठ मनाउन छठघाटमा जानैपर्ने हुन्छ। काम र अध्ययनका सिलसिलामा बाहिर गएका साथीभाइ, समाजका अगुवा, बालकदेखि वृद्धसम्म सबैलाई घाटमा भेट्ने अनि भलाकुसारी गर्ने अवसर पनि छठले दिएको हुन्छ। निराहार व्रत बसेर अस्ताउँदो र उदाउँदो सूर्यलाई अर्घ दिनुपर्ने छठको मुख्य पक्ष वा पूजा हो। यी प्रमुख पूजा घरमा नभई जलाशयमा बनाएको छठघाटमा नै हुने गर्छन्। छठमा घाटको विशेष महत्व रहेको हुन्छ। घरनजिक रहेको जलासय अर्थात् पोखरी, खोला, नदि, ताल, तलाउ, नहर छठका लागि रोज्ने गरिन्छ। यस्ता जलासयमा छठ पूजाका लागि घाट बनाउनुपर्ने चलन छ। यस्ता छठ घाटलाई हरियो गोबरले लिपेर, केराको थाम र फूलले सजाउने परम्परा छ। रातको अँध्यारोमा दियो, मैनबत्ती बालेर सजाएको हेर्दा मनमोहक देखिन्छ। सामान्यतः घरमै तयार गरिएको ठेकुवा, खजुर्या, भुसुवा, केरा अनि बारीमा रहेको बेसार, अदुवा, मुला, उखुलगायत फलफूल नै प्रसाद बनाउने गरिन्छ। छठमा बजारका मिठाइ प्रयोग गर्ने चलन खासै छैन। किसान परिवारले आफ्नै उत्पादनले पूजा गर्ने भएकाले छठ सामग्री तयार गर्न मेहनत धेरै हुने, व्रत बस्न कठिन हुने तर महँगो नहुने गरेको बृद्धहरू बताउँछन्। अहिले समय फेरिएको छ। अहिले आफ्नो उत्पादन छैन। ठेकुवा, खजुर्या, फुसुवाका लागि चाहिने पिठो, तेल, सखरमा हामी आत्मनिर्भर छैनौं। यिनै कुराहरू बजारबाट ल्याउनुपर्ने अदुवा, हल्दि, उखु, तरकारी पनि किन्नुपर्ने बाध्यता थपिएको छ। यी पूजा सामग्री मात्रै होइन, पूजाको घाटका लागि पनि पैसा खर्चिनुपर्ने भएको छ। आफैंले जलाशय सफा गरेर घाट बनाउने अनि केराको थम लगाउने, फूल र कागजले सजाउने काममा कमि आउन थालेको छ। अहिले सामूहिक रूपमा छठ घाट बनाउने, एकै किसिमले सजाउने, झिलमिली बत्तीले सजाउने, चिसोबाट जोगिन टेन्टको व्यवस्थासमेत गरिन्छ। घाटको प्रवेशद्वार बनाउने र घाट व्यवस्थित गरेर छठको अनुहार नै फेरिँदै गएको पाइन्छ। यो व्यवस्थापन कुनै एक व्यक्तिबाट सम्भव हँुदैन, त्यसैले छठ व्यवस्थापन समिति बन्ने र सो व्यवस्थापनका लागि आवश्यक रकम संकलन गर्न थालिएको छ। हुनत यसले व्यवस्थापनमा व्रतालुहरूलाई ठूलो सहयोग मिलेको छ। तर आफैं काम गर्न सक्ने, व्यस्थापन गर्न सक्ने परिवारलाई चाहिँ आर्थिक मार परेको छ। ग्रामीण क्षेत्रमा ठूलो रकम खर्चिनु नपरे पनि सहरी क्षेत्रमा २ हजारदेखि ५ हजारसम्म पनि खर्चिनु परेको छ। घरमा नै पूजाको सामग्री तयार गर्नुपर्ने, घाट तयार गर्नुपर्ने अनि पूजा सामग्री घाट लानुपर्ने, ३ दिन व्रत बस्नुपर्ने जस्ता धेरै काम छठमा हुने गर्छन्। त्यसैले पनि परिवारका सबै सदस्य उपस्थित हुने, छिमेकी तथा आफन्त, इष्टमित्र सबै जम्मा हुने भएकाले छठ त्यसै धेरै रमाइलो हुने गर्छ। कामको शिलशिलामा गाउँदेखि टाढा गएका साथिभाइ घर आउने र सबैजना घाटमा नै जाने भएकाले कम्तीमा वर्षमा एकपटक भेट्ने अवसर जुर्छ। घाटमा बालबालिका चिर्चिरी, फूलझरी बाल्ने, किशोरकिशोरी टिकटक बनाउने र अलिक पाकाहरू गफमा रमाउने हुन्छ। सन्तान प्राप्ति, सुखशान्ति तथा अन्य बिशेष भाकल गरेकाले मनाउने यो विशेष पर्व छठ एउटै जातको पनि सबैको घरमा हुँदैन।"
न्युजिल्यान्डसँग श्रीलंका निरीह,"सिड्नी : आईसीसी टीट्वेन्टी विश्वकप क्रिकेटमा न्युजिल्यान्डले सहज जित निकालेको छ। सिड्नी क्रिकेट मैदानमा शनिबार भएको खेलमा न्युजिल्यान्डले श्रीलंकालाई ६५ रनले पराजित गरेको हो। न्युजिल्यान्डले दिएको एक सय ६८ रनको मध्यम लक्ष्य पछ्याएको श्रीलंका १९२ ओभरमा एक सय दुई रनमा समेटिएको थियो। श्रीलंकाका लागि कप्तान दासुन सनकाले सर्वाधिक ३५ रन बनाए। भानुका राजपाक्षेले ३४ रन जोड्दा अन्य खेलाडीले दोहोरो अंकमा रन जोड्न सकेनन। श्रीलंकालाई सस्तैमा समेट्न न्युजिल्यान्डका ट्रेन्ट बोल्टले चार विकेट लिए। यस्तै मिचेल सान्टनर र इस सोधीले दुईदुई तथा लोकी फर्गुसनले एक विकेट हात पारे। यसअघि टस जितेर पहिले ब्याटिङ गरेको न्युजिल्यान्डले निर्धारित २० ओभरमा सात विकेट गुमाएर एक सय ६७ रनको योगफल खडा गरेको थियो। न्युजिल्यान्डका ग्लेन फिलिप्सले शतकीय पालि खेलेका थिए। आक्रामक ब्याटिङ गरेका उनले ६४ बलमा चार छक्का र १० चौकाको सहयोगमा एक सय चार रन बनाए। यस्तै दर्याल मिचेलले २२ र मिचेल सान्टनरले अविजित ११ रन बनाए। श्रीलंकाका कसुन राजिथाले दुई विकेट लिए। यस्तै महेश थिक्साना, धनञ्जय डी सिल्भा, वाहिन्दु हसरंगा र लाहिरू कुमाराले एकएक विकेट हात पारे। विश्वकपमा न्युजिल्यान्डको यो दोस्रो जित हो। यसअघि न्युजिल्यान्डले अस्ट्रेलियालाई ८९ रनले पराजित गरेको थियो। जितसँगै समूह एकमा रहेको न्युजिल्यान्डले तीन खेलमा पाँच अंक जोडेको छ। न्युजिल्यान्ड समूहको शीर्ष स्थानमा छ। तीन खेलमा तीन अंक जोडेका इङ्ल्यान्ड दोस्रो, आयरल्यान्ड तेस्रो र अस्ट्रेलिया चौथो स्थानमा छन्। तीन खेलमा दुई अंक जोडेको श्रीलंका समूहको अन्तिम स्थानमा छ।"
पीएम कपमा नेपाल पुलिसको विजयी सुरुवात,"काठमाडौं: पीएम कप क्रिकेटमा विभागीय टोली नेपाल पुलिस क्लबले विजयी सुरुवात गरेको छ । आइतबारदेखि काठमाडौंमा शुरु पीएम कप एकदिवसीय पुरुष क्रिकेट प्रतियोगितामा बागमती प्रदेशलाई पराजित गर्दै पुलिसले विजयी सुरुवात गरेको हो । मुलपानी क्रिकेट मैदानमा बागमती प्रदेशलाई १ सय ९२ रनले हराउँदै पुलिसले सुखद सुरुवात गरेको हो । पुलिसले दिएको २ सय ९० रनको लक्ष्यसहित जवाफी ब्याटिङ गरेको बागमतीले २८ ओभरमा अलआउट हुँदै ९७ रन मात्र बनाउन सक्यो । त्यसअघि टस हारेर पहिले ब्याटिङ गरेको पुलिसले ५० ओभरमा ५ विकेट गुमाएर २ सय ८९ रन बनाएको थियो । पुलिसका लागि दीपेन्द्र सिंह ऐरीले १ सय ८ रनको शतकीय इनिङ खेले । यस्तै कुशल भुर्तेल र सुनिल धमलाले समान ३७ रन जोड्दा आरिफ शेखले ३६ रन बनाए । बागमतीका नन्दन यादबले २ विकेट लिए । रामनरेश गिरी, सुर्य तामाङ र सोनु देबकोटाले ११ विकेट लिए । कात्तिक २६ गतेसम्म चल्ने प्रतियोगितामा १० टोलीको सहभागिता छ । क्यानले १० टोलीलाई दुई समूहमा विभाजन गरेको छ । समूह ए मा नेपाल एपीएफ, त्रिभुवन आर्मी क्लब, कर्णाली प्रदेश, गण्डकी प्रदेश, सुदूरपश्चिम प्रदेश छन् । समूह बीमा नेपाल पुलिस क्लब, बागमती प्रदेश, लुम्बिनी प्रदेश, मधेश प्रदेश, प्रदेश १ छन् । हरेक समूहको शीर्ष दुई टोलीले सेमिफाइनलमा स्थान बनाउने छन् । प्रतियोगिताको विजेताले १० लाख नगद पुरस्कार पाउने छ। यस्तै उपविजेताले ५ लाख पाउने छ । सेमिफाइनलमा पुग्ने टोलीले ५० हजार पाउने छन् ।"
"भ्रष्टाचार र ठगी आरोपको मुद्दा खारेज, नेमारलाई राहत","बार्सिलोना : फ्रेन्च क्लब पेरिस सेन्ट जर्मेन (पीएसजी) का फरवार्ड नेमारमाथि लागेको भ्रष्टाचार र ठगी आरोपको मुद्दा खारेज भएको छ। ब्राजिलियन फरवार्डलाई स्पेनिस क्लब बार्सिलोनामा अनुबन्ध हुँदा भ्रष्टाचार र ठगी गरेको आरोपमा मुद्दा चलाइएको थियो। नेमारसँगै बार्सिलोना फुटबल क्लबका पूर्व अध्यक्ष सान्तोस रोसेलमाथि पनि भ्रष्टाचारको आरोप लागेको थियो। अभियोजनकर्ताले पीएसजीका स्टार नेमारलाई १० मिलियन युरो जरिवाना र दुई वर्षको कारागार सजायको माग गरेका थिए। यसैगरी बार्सिलोनाका पूर्व अध्यक्ष रोसेललाई पाँच वर्ष कैद र १० मिलियन युरो जरिवानाको माग गरिएको थियो। सन् २०१३ मा ब्राजिलियन क्लब सान्तोसबाट बार्सिलोनामा अनुबन्ध हुँदा नेमार, रोसेल र सान्तोसका तत्कालीन निर्देशक ओडिलियो रोड्रिसले गोप्य सहमति गर्दै बार्सिलोनामा आर्थिक हिनामिना गरेको आरोप अभियोजनकर्ताले लगाएका थिए। नेमार, रोसेल र रोड्रिसले लिखित सहमतिभन्दा बढी आर्थिक अपचलन गरेको भन्दै जरिवाना र कैद सजायको माग गरिएको थियो। नेमार, रोसेल र रोड्रिससँगै नेमारका बुवा आमा, दाइ, नेमारका मेनेजर र उनीको पारिवारिक व्यवसायमा प्रत्यक्ष रुपमा सहभागी एन एन्ड एन कन्सल्टोरियाका नादिन गोंकाल्वेसमाथि लगाइएको मुद्दा पनि स्पेनिस अदालतले खारेज गरेको छ। अभियोजनकर्ताले मुद्दा फिर्ता लिने घोषणा गरेपछि नेमारलगायतका व्यक्तिहरूले राहतको सास फेरेका हुन्। नेमारको अनुबन्धका विषयमा बाज्रिलको इन्भेष्टमेन्ट फन्डले पनि मुद्दा दायर गरेको थियो। एक क्लबबाट अर्को क्लबमा जाँदा खेलाडीले ४० प्रतिशत रकम पाउने प्रावधान भए पनि नेमार ब्राजिलबाट स्पेन जाँदा ६८ मिलियन युरो मात्रै दिएको दाबी गर्दै मुद्दा दायर गरेको थियो।"
पीएम कपमा एपीएफले आर्मीलाई हरायो,"काठमाडौं: पीएम कप क्रिकेटमा विभागीय टोली एपीएफले अर्को विभागीय टोली नेपाल आर्मीलाई पराजित गरेको छ । प्रतियोगिताको सुरुवातकै खेलमा एपीएफले आर्मीलाई हराएको हो । त्रिवि क्रिकेट मैदानमा भएको खेलमा आर्मीलाई ५६ रनले हराउँदै एपीएफले सुखद सुरुवात गरेको हो । एपीएफले दिएको २ सय २० रनको लक्ष्यसहित जवाफी ब्याटिङ गरेको आर्मीले ३२ ओभर १ बलमा अलआउट हुँदै १ सय ६३ रन मात्र बनाउन सक्यो । कात्तिक २६ गतेसम्म चल्ने प्रतियोगितामा १० टोलीको सहभागिता छ । क्यानले १० टोलीलाई दुई समूहमा विभाजन गरेको छ । समूह ए मा नेपाल एपीएफ, त्रिभुवन आर्मी क्लब, कर्णाली प्रदेश, गण्डकी प्रदेश, सुदूरपश्चिम प्रदेश छन् । समूह बी मा नेपाल पुलिस क्लब, बागमती प्रदेश, लुम्बिनी प्रदेश, मधेश प्रदेश, प्रदेश १ छन् । हरेक समूहको शीर्ष दुई टोलीले सेमिफाइनलमा स्थान बनाउने छन् । प्रतियोगिताको विजेताले १० लाख नगद पुरस्कार पाउने छन्। यस्तै उपविजेताले ५ लाख पाउने छन् । सेमिफाइनलमा पुग्ने टोलीले ५० हजार पाउने छन् ।"
प्रधानमन्त्री कप क्रिकेट : एपीएफ र आर्मी भिड्ने,"काठमाडौं : दुई विभागीय टोली सशस्त्र प्रहरीको एपीएफ क्लब र त्रिभुवन आर्मी क्लब प्रधानमन्त्री कप एकदिवसीय क्रिकेटमा भिड्ने भएका छन्। आइतबार कीर्तिपुरस्थित त्रिवि क्रिकेट मैदानमा हुने उद्घाटन खेलमा एपीएफ र आर्मीले प्रतिस्पर्धा गर्न लागेका हुन्। आइतबार नै मूलपानी क्रिकेट मैदानमा हुने अर्को खेलमा नेपाल पुलिस क्लब र बागमती प्रदेशबीच प्रतिस्पर्धा हुनेछ। नेपाल क्रिकेट संघ (क्यान) को आयोजना र राष्ट्रिय खेलकुद परिषद्को सहयोगमा हुने प्रतियोगिता कात्तिक २६ गतेसम्म सञ्चालन हुनेछ। प्रतियोगितामा १० टोलीको सहभागिता रहेको छ। समूह एमा एपीएफ, आर्मी, कर्णाली, गण्डकी र सुदूरपश्चिम प्रदेश छन्। समूह बीमा नेपाल पुलिस क्लब, बागमती, लुम्बिनी, मधेश र प्रदेश १ छन्। समूहको शीर्ष दुई टोलीले सेमिफाइनलमा स्थान बनाउने छन्। प्रतियोगिताको विजेताले १० लाख रुपैयाँ नगद पुरस्कार पाउने छन्। यस्तै उपविजेताले पाँच लाख र सेमिफाइनलमा पुग्ने टोलीले ५० हजार रुपैयाँ पाउने छन्। यसैगरी उत्कृष्ट खेलाडीले ५० हजार, उत्कृष्ट बलर र ब्याट्सम्यानले २० हजार तथा इमर्जिङ प्लेयरले १० हजार पुरस्कार पाउने छन्। हरेक खेलको प्लेयर अफ दी म्याचले पाँच हजार पाउने छन्।"
"नेपाल एयरलाइन्सलाई प्राधिकरणको कारबाही, दिल्ली उडान सङ्ख्या कटौती","काठमाडौं : राष्ट्रिय ध्वजावाहक नेपाल वायुसेवा निगम (नेपाल एयरलाइन्स)को भारतको नयाँदिल्लीको उडान कटौती भएको छ। नेपाल नागरिक उड्ययन प्राधिकरण (क्यान)ले नेपाल एयरलाइन्सको आइतबार विहान तय भएको दिल्ली उडान कटौती गरेको हो। भारतका तीन गन्तव्यमा उडान गरिरहेको नेपाल एयरलाइन्सलाई कारबाही स्वरूप नयाँ दिल्ली गन्तव्यको उडान सङ्ख्यामा केही कटौती भएको निगमको वाणिज्य विभागले जनाएको छ। नियामक नेपाल नागरिक उड्डयन प्राधिकरणले त्रिभुवन अन्तर्राष्ट्रिय विमानस्थलमा तीनभन्दा बढी उडान गरिरहेका एयरलाइन्सलाई भैरहवाबाट कम्तीमा पनि एक उडान गर्नुपर्ने व्यवस्थासहित लिखित निर्देशन दिएको थियो। काठमाडौं विमानस्थलको विद्यमान हवाई उडान चाप व्यवस्थापन गर्न तथा गौतमबुद्ध विमानस्थलको प्रभावकारी प्रयोजनका निम्ति प्राधिकरणले दोस्रो अन्तर्राष्ट्रिय विमानस्थलमा अनिवार्य उडान गर्न निर्देशन दिएको हो। प्राधिकरणको यो निर्णयले काठमाडौं उडान भर्ने राष्ट्रिय ध्वजावाहक नेपाल वायुसेवा निगम (नोपाल एयरलाइन्स) र निजी क्षेत्रको हिमाल एयरलाइन्ससहित पाँच विमान कम्पनीले भैरहवामा अनिवार्य उडान गर्नुपर्नेछ। प्राधिकरणले निर्देशन दिएबमोजिम नेपाल एयरलाइन्स तत्कालै भैरहवामा उडान गर्न असमर्थ भएपछि निगमको उडान कटौती भएको सम्बन्धित अधिकारीले बताएका छन्। प्राधिकरणको निर्देशनबमोजिम भैरहवा उडान भर्न निगम तयार रहे पनि प्राविधिक व्यवस्थापनसहित तयारी गर्न करिब दुई महिना लाग्ने भएकाले तत्कालै उडान गर्न नसकिने निगमले उल्लेख गरेको छ। 'जहाजको इञ्जिनियरिङ, टेक्निकल कर्मचारी व्यवस्थापन गर्न कम्तीमा डेढ महिना लाग्छ, हामीले तयारीका लागि समय पुगेन विचार गरिदिनुस् भनेका छौँ', निगमका एक उच्च अधिकारीले भने। निगमले नयाँ दिल्ली गन्तव्यमा दैनिक दुई उडान गर्दै आएको थियो। सातामा १४ उडान हुँदै आएकामा आजदेखि चार उडान कटौती भएको निगमले जनाएको छ। चार उडान कटौती हुँदा अब निगमले दैनिक १० उडान मात्रै गर्नेछ। निगमको दिल्ली गन्तव्य व्यावसायिक हिसाबले राम्रो मानिन्छ। निगमले भारतको बैङ्लोर र मुम्बईमा पनि नियमित उडान गरिरहेको छ। दुई स्वदेशी एयरलाइन्स वायुसेवा निगम र हिमालय एयरलाइन्सलाई 'विन्टर सेड्युल' मा उडान गर्न प्राधिकरणले पत्राचार गरेको छ। अक्टोबर ३० देखि आगामी सन् २०२३ मार्चसम्मको उडान तालिका अनुसार गौतमबुद्ध विमानस्थलमा समेत दुवै एयरलाइन्सले उडान सञ्चालन गर्नुपर्नेछ। प्राधिकरणका अनुसार अन्तर्राष्ट्रिय विमान कम्पनीलाई आगामी पुस १ गतेदेखि भैरहवामा अनिवार्य उडान तयारी गर्न सूचित गरिसकेको छ। प्राधिकरणका प्रवक्ता जगन्नाथ निरौलाले काठमाडौं विमानस्थलमा तीनभन्दा बढी उडान गर्ने एयरलाइन्सलाई गौतमबुद्ध विमानस्थलमा उडान गर्नुपर्ने निर्देशनसहित पत्राचार गरिएको बताए। एद्दले भने, 'हाम्रो आन्तरिक वायुसेवाले भैहरवाबाट उडान नगर्दा विदेशी एयरलाइन्सलाई दबाब दिन गाह्रो हुने भयो त्यसैले नेपाल वायुसेवा निगम र हिमालय एयरलाइन्सलाई भैरहवाबाट पनि उडान गर्नुपर्छ भनेर निर्देशन दिइएको हो।' काठमाडौं विमानस्थलमा हाल तीन नेपालीसहित २६ अन्तर्राष्ट्रिय एयरलाइन्सले उडान भर्दै आएका छन्। रासस"
कसरी जुट्छ निर्वाचन खर्च ?,"काठमाडौं : देशभर प्रदेश र प्रतिनिधिसभा निर्वाचनको सरगर्मी बढेको छ। उम्मेदवारहरू मतदाता फकाउन व्यस्त छन्। निर्वाचन परिचालन, प्रचारप्रसारलगायतमा उम्मेदवारले लाखौं खर्च गरिरहेको तथ्यांकले देखाएको छ। यसरी चुनाव महँगो बन्दै गएकाले उम्मेदवारलाई खर्च जुटाउन हम्मेहम्मे परेको छ। दाङमा एमाले निकट व्यवसायी भन्छन्, पार्टीले कुनै कार्यक्रममा खर्चको व्यवस्थापन गर्न भनेमा सहजीकरण गर्छौं। तर, उम्मेदवारले चन्दा मागेर हैरानी पार्छन्। कार्यकर्ता भएकाले यसलाई चन्दाकै रूपमा नहेर्न उनको आग्रह छ। अधिकांश उम्मेदवारले आफ्ना शुभेच्छुकबाट सहयोग मागेर नै निर्वाचनको खर्च धान्ने गरेको जानकारहरू बताउँछन्। अधिकांश उम्मेदवारले आफैंले कमाएको, पैत्रिक सम्पत्ति बेचेरभन्दा पनि चन्दा उठाएरै निर्वाचन लड्ने गरेको पाइएको छ। उम्मेदवारभन्दा पनि उनका खास व्यक्तिले निर्वाचनको खर्च परिचालन गर्छन्। निर्वाचन आयोगले खर्चको सीमा तोके पनि उम्मेदवारले त्यसको कैयौं गुणा खर्च गर्छन्। आयोगले कडाइ गर्न खोजे पनि नियन्त्रण हुन सकेको छैन। पछिल्ला निर्वाचनमा पार्टी तथा तिनका उम्मेदवारले उद्योगी व्यवसायीलाई अंक तोकेरै चन्दा नमाग्ने गरेको निजी क्षेत्रका अगुवा बताउँछन्। डराएरै भए पनि उम्मेदवार तथा पार्टीलाई सहयोग गर्ने गरेको व्यवसायी बताउँछन्। तर, अहिले त्यसरी चन्दा आतंक नरहेको एक व्यवसायीले सुनाए। त्यतिबेला केही दलले भने जति आफूलाई सहयोग नगरे कुटपिट गर्ने, हत्या गर्ने, कम्पनीमा बिस्फोटसम्म गरेर उद्योगीव्यवसायीलाई दुःख दिने गरेका थिए। उद्योगीव्यवसायी राजनीतिक दलसँग नजिक हुने, व्यवसायी नै उम्मेदवार बन्ने, खुला राजनीतिमा शुभेच्छुक व्यक्तिबाट चन्दा माग्ने सामान्य विषय बनेको छ। कतिपय व्यावसायीले नेताबाट विभिन्न लाभ लिन सकिने अपेक्षाकासाथ निर्वाचनका क्रममा आर्थिक सहयोग गर्ने गरेका छन्। उद्योगीव्यवसायीले आफ्ना मन पर्ने उम्मेदवार, नजिकको नातेदार भएकाले दिन्छन् होला। त्यो स्वभाविक पनि हो, नेपाल चेम्बर अफ कमर्सका अध्यक्ष राजेन्द्र मल्लले भने। अध्यक्ष मल्लले भोट दिने पक्षमा रह पनि नोट दिने पक्षमा नरहेको बताए। यसपालि ब्याजदर समस्या, तरलता अभाव, बैंकको व्यवहार, राष्ट्र बैंकको नीति लगायतका कारण व्यवसायी मारमा छन्, उनले भने। चन्दाका लागि हालसम्म कुनै पनि दलका नेता तथा उम्मेदवारबाट फोन नआएको उनले बताए। जिल्लामा पनि उम्मेदवारले चन्दा माग्यो, दुःख दियो भन्ने आएको छैन मल्लले भने। नेपाल उद्योग वाणिज्य महासंघका उपाध्यक्ष दिनेश श्रेष्ठले चुनावका बेला आस्थाका आधारमा चन्दा माग्नु स्वाभाविक भएको बताए। आफ्नो इच्छाले सहयोग गर्छन् होला। तर, अहिलेसम्म कुनै पनि व्यवसायीबाट चन्दा मागेर दुःख दिएको उजुरी आएको छैन, श्रेष्ठ भन्छन्, पहिलाजस्तो जबर्जस्ती गरेका छैनन्। मुलुकको अर्थतन्त्र संकटमा रहेको राष्ट्र बैंकको तथ्यांक छ। आर्थिक गतिविधि उत्साहजनक नभएपछि व्याससायी चिन्तित छन्। यस्तो बेला चन्दा मागेर दुःख दिन नहुनेमा व्यवसायी एकमत छन्। अहिले अवस्था असहज छ। कर तथा व्याजदरमा वृद्धिले अधिकांश व्यवसायीलाई सहयोग गर्नुपर्ने अवस्थामा उम्मेदवारलाई सहयोग गर्न सक्ने स्थिति छैन, श्रेष्ठ भन्छन्। निर्वाचन आयोगले भूगोलका आधारमा उम्मेदवारले २७ लाखदेखि ३३ लाखसम्म खर्च पाउने व्यवस्था गरेको छ। मतदाता नामावली खरिद, सवारी साधन, प्रचारप्रसार सामग्री, छापा एवं विद्युतीय माध्यम (सामाजिक सञ्जाल), ढुवानी, गोष्ठी अन्तरक्रिया, कार्यालय सञ्चालन, प्रतिनिधि परिचालन र अन्य प्रचारप्रसार शीर्षकमा खर्च गर्न पाउँछन्। हामीले मतदान गर्ने हो। पुँजी दान गर्न सक्ने अवस्था कहिल्यै पनि होइन, नेपाल उद्योग परिसंघका उपाध्यक्ष कृष्ण अधिकारी भन्छन्, अहिले त झन् असाध्यै आर्थिक संकट परेको छ। कोभिड, आर्थिक शिथिलता, ब्याजदर, राष्ट्र बैंकको नीति, बैंकहरूको व्यवहारका कारण व्यवसायी मारमा परेको अधिकारी बताउँछन्। उम्मेदवारले व्यवसायीलाई नैतिक रूपमा दुःख दिन मिल्दैन। आर्थिक संकट भएकाले झन् समस्या हुन्छ, अधिकारी भन्छन्, पहिला हुन्थो। अहिले त्यस्तो हुन हुनुहुँदैन। निर्वाचनले एक वर्षअघिदेखि थलिएको अर्थतन्त्र चलायमन हुनेमा उद्योगीव्यवसायीहरू आशावादी छन्।"
स्याङ्जामा सप्रिए सुन्तला,"स्याङ्जा : स्याङ्जामा सुन्तलाको उत्पादन उल्लेख्य रूपमा वृद्धि हुने भएको छ। जिल्लामा एक अर्ब मूल्यबराबरको सुन्तला उत्पादन हुने कृषि ज्ञान केन्द्रको अनुमान छ। १० वर्षयताकै राम्रो फल लागेको अगुवा किसानले बताएका छन्। सुन्तलाका दाना पनि छिटो पुष्टिएको छ। गत वर्षको तुलनामा ३० देखि ४० प्रतिशत उत्पादन वृद्धि हुने अनुमान गरिएको कृषि ज्ञान केन्द्रका प्रमुख विनोद हमालले बताए। सामान्यतया एक महिनापछि हुने जस्ता टम्म र पुष्ट हुने दाना अहिले नै भएका छन्। सुन्तलाका बोटले नै धान्न कठिन हुनेगरी फल लागेको छ। प्रायजसोः बोटमा टेको लगाइएको छ, हमालले भने, दाना पहेंलापहेंला र गुलियोपन भरिएको छ। यस्तो अवस्था देखिन विगतका वर्ष कात्तिकको अन्तिम साता कुनु पर्दथ्यो। सुन्तलाका बोटमा अचाक्ली दाना लागेको किसान फणीनारायण अर्यालले जानकारी दिए। उनले ८० रोपनीमा सुन्तला खेती गर्दै आएका छन्। यस वर्ष मेरो बगैंचामा उत्पादन ३५ प्रतिशतले बढ्ने अनुमान गरेको छु। बजारको चिन्ता लाग्न थालेको छ, उनले भने। गत वर्ष प्रतिकूल रहेको अवस्थामा पनि स्याङ्जाले सुन्तला बेचेर ७६ करोड १२ लाख रुपैयाँ भित्र्याएको थियो। जिल्लामा झन्डै २ हजार हेक्टरमा सुन्तला खेती हुन्छ। हावापानी सुन्तला खेतीका लागि उपयुक्त छ। तीमध्ये १ हजार ७ सय हेक्टरमा मात्र सुन्तला उत्पादन लिन सकिन्छ भने बाँकी ४ सय हेक्टरमा सुन्तलाका बिरुवा हुर्कंदो अवस्थाका छन्। अघिल्लो वर्ष १७ हजार ६ सय ३२ मेट्रिकटन र गत वर्ष १३ हजार ८ सय ४० टन सुन्तला उत्पादन भएको थियो। उत्पादित सुन्तलामध्ये किसानले २५ प्रतिशत आफैं उपभोग गर्छन्। ७५ प्रतिशत सुन्तला बजारमा बिक्री गर्छन्। २० प्रतिशत सुन्तला स्थानीय बजारमा खपत हुन्छ। ८० प्रतिशत सुन्तला जिल्ला बाहिर निर्यात हुने केन्द्रले जनाएको छ। नारायणघाट, बुटवल, पोखरा र काठमाडौं सुन्तलाका मुख्य बजार हुन्। कात्तिक अन्तिमदेखि खान थालेको सुन्तला फागुनको पहिलो सातासम्म रहन्छ। बिरुवा रोपेको ५ देखि ७ वर्षभित्रमा फल दिने हुँदा सुन्तला खेतीप्रति किसानको आकर्षण बढ्दो छ। पालिका, सुन्तला सुपरजोन र ज्ञान केन्द्रको सहयोग रहेको प्रधानमन्त्री कृषि आधुनिकीकरण सुन्तला सुपरजोनका प्रमुख माधव लम्सालले बताए। नेपालमै राम्रो सुन्तला उत्पादन हुने भएकाले यहाँ सुपरजोन परियोजना कार्यान्वयनमा छ। यस वर्ष मौसमले पनि साथ दिएको र विगतका वर्षका तुलनामा औंसालगायतका किराको आक्रमण पनि कम देखिएको उनले बताए। जिल्लाभर सानाठूला गरी झन्डै ४ हजारभन्दा बढी सुन्तलाका बगैंचा छन्। स्याङ्जाका ६७ वडा बाहेक जिल्लाभर सुन्तला खेती अन्त्यन्तै राम्रो हुन्छ। पुतलीबजार, भीरकोट, वालिङ नगरपालिका र अर्जुन गाउँपाालिकाका १७ वटा वडामा सुन्तला सुपरजोन परियोजना सञ्चालनमा छन्। किसानले सहकारी, समूह र निजी फार्म दर्तागरी सुन्तला खेती गर्दै आएका छन्। पुतलीबजार, वालिङ, भीरकोट र गल्याङ नगरपालिकासहित फेदीखोला, बिरुवा, अर्जुनचौपारी, आँधीखोला र हरिनास गाउँपालिकाका सुन्तला पकेट क्षेत्र हुन्। चापाकोट नगरपालिका बाहेक जिल्लाका सबै पालिकामा सुन्तलाको उत्पादन राम्रो छ। सुन्तलाबाटै बर्सेनि लाखौं रुपैयाँ आम्दानी गर्ने धेरै किसान स्याङ्जामा छन्। सुन्तलाका लागि उर्वर भूमि भएकाले उन्सु, खोकुलगायतका भदौमै पाक्ने सुन्तलाको पनि राम्रो उत्पादन हुने किसान ऋषिकुमारी अर्याल बताउँछिन्।"
