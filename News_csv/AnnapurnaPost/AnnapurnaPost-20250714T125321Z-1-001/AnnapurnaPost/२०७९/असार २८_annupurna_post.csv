शीर्षक,विवरण
पहिरोरहित सडक कहिले ?,"मनसुन सुरु हुनुअघि अर्थात् पानी बर्सन थालेदेखि नै सम्भावित बाढीपहिरोजस्ता विपद्का कारण कैयौं नेपालीको निन्द्रा खराब हुन थाल्छ। खास गरेर नदी किनार र पहाडी सडक छेउछाउका बस्तीहरूमा वर्षाको मौसममा पहिरोको कारण निकै बेचैनी हुनु स्वाभाविक पनि हो। मनसुनपछि कैयौंले घरबार र आफन्त गुमाउँछन् भने देशले अमूल्य माटो गुमाउँछ। विभिन्न सवारीसाधन प्रयोग गरेर राजमार्गमा यात्रा गर्ने यात्रु गन्तव्यमा बेलैमा पुग्नु भनेको मिठो र बिरलै प्राप्त हुने संयोग हुने गरेको छ अचेल पहिरोका कारण। जुन आजको समस्या होइन, दशकौंदेखि यस्तै छ। दाँजेर हेर्ने हो भने पहिरोका घटनाहरू न्यून हुनेभन्दा पनि बर्सेनि बढिरहेका छन्। बढ्नेक्रम पनि संख्यामा मात्र होइन, क्षतिमा पनि प्रतिविम्बित भएको देखिन्छ। अर्कातिर सरकारले पनि विपद् जोखिम न्यूनीकरण तथा व्यवस्थापनका लागि विभिन्न कानुनी एवं संस्थागत संरचनाहरू निर्माण गरेको छ। सरकारले वार्षिक बजेटमा नै पनि विपद्् व्यवस्थापनका लागि रकम छुट्याउने गरेको पनि निकै वर्ष भइसक्यो। सांसदहरू पनि चासोका साथ सार्वभौम संसद्मा विपद््का बारेमा गम्भीर सवालजवाफ गर्नुहुन्छ। तर, यति हँुदाहँुदै पनि पहिरोका घटनाहरू पटक्कै नघट्नुमा के कारण होला त ? लेखमा यही जवाफ खोज्ने प्रयास गरिएको छ। पृथ्वीको सतहमा विभिन्न प्रकारका भौगर्भिक बलहरू कार्यरत हुन्छन्। यी बलहरूको एकापसको सन्तुलनले जमिनको सतहको रूप निर्धारण गरेको हुन्छ। भूकम्प जाँदा वा जमिनको सतहभित्र अत्याधिक पानी छिर्दा वा बाढीले नदीको किनारा काट्दा यो सन्तुलन बिग्रन्छ र पहिरो जान्छ। अर्थात्, मानिसले ढुंगे युग छोडेर आधुनिक सभ्यतामा प्रवेश गर्नु अगाडिसम्म पहिरो नितान्त प्राकृतिक प्रक्रिया थियो, त्यहाँ मानिसको भूमिका थिएन। तर, जब मानिसले स्वार्थपूर्तिका लागि जमिनको सतहमा विभिन्न प्रकारका भौतिक पूर्वाधारहरूको निर्माण जथाभावी गर्न थाले, तब त्यहाँ कार्यरत प्राकृतिक बलहरूको सन्तुलन भत्कियो। मानवजन्य क्रियाकलापका कारण पनि पहिरो जान थाल्यो। नेपालको हकमा पहिरो उत्प्रेरित गर्ने मानवजन्य क्रियाकलापमध्ये पहाडमा सडक बनाउने काम प्रमुख हो। जसरी रोगी मानिसको शल्यक्रिया गर्नुपर्दा, चिकित्सकहरूको एउटा टोली (डाक्टरमात्र होइन) नै सहभागी हुन्छ, ठ्याक्कै त्यसैगरी सडक बनाउँदा पनि उच्च शिक्षा हाँसिल गरेका प्राविधिकहरूको टोली नै सम्मिलित भएर सहकार्य गरेपछि मात्र पहिरोरहित सडक निर्माण गर्न सकिन्छ। नेपालमा त्यस्तो भइरहेको छैन। प्राविधिकहरूको परामर्श र रेखदेखबेगार नै बाटो खन्ने प्रवृत्ति बढ्दै जाँदा पहिरोका घटनाहरू वर्षैपिच्छे बढिरहेका छन्। त्यसोभए, सडक बनाउने निकायलाई किन जवाफदेही नबनाउने त ? हो, यो प्रश्नलाई सही ठाउँमा सही व्यक्तिले नउठाएको हुनाले दुःख पाइरह्यौं। बाटो चाहिएको कुरा सत्य हो। तर, आवश्यकतालाई सम्बोधन गर्न दीर्घकालीन सोच राखेर योजना बनाउनुको सट्टा अल्पकालीन, स्वार्थकेन्द्रित (भोटकेन्द्रित) र दाताद्धारा सञ्चालित योजनाले प्राथमिकता किन पाउँछ ? यसरी पाउँदा धेरै ठाउँमा बाटा त खनिए (खनिँदैछन्) तर त्यहाँ पहिरोको कारण यातायातका साधन गुड्नुभन्दा पनि विपद्का घटना बारम्बार घटिरहन्छन्, धनजनको क्षति भइरहन्छ। हामीले बाटो खन्न पनि ऋण लियौं। अब पहिरो नियन्त्रण गर्न पनि ऋणको अर्को किस्ता लिनुपर्छ। अनि केही वर्षपछि पहिरोलाई दीर्घकालीन रूपमा नियन्त्रण गर्न सकिएन अब सुरुङमार्ग बनाउनुपर्छ वा बाटाको ज्यामिति नै बदल्नुपर्छ भनेर ऋणको अर्को झन् ठूलो भारी बोक्नुपर्ने परिस्थिति बन्दैछ (बनाइँदैछ)। यसरी कहिल्यै नसकिने ऋणको कुचक्रमा फस्दैछौं (फसाइँदैछ)। यो चुरो कुरोलाई बुझ्न नसक्दा हदप्रद भएका छौं। अझ महत्वपूर्ण कुरा त के हो भने हाम्रा धेरै आवश्यकतामध्ये पहिलो प्राथमिकता के हो भनेर खुट्याउन नसक्दा पनि बुझ्दै नबुझी बाटोबाटो भन्दै भौतारिएका छौं। तर, समाधान नै गर्न नसकिने समस्याको दलदल भने यो होइन। एउटा तथ्य मनन गरौं। अहिले गाउँका युवन नजिकको सहरमा बसाई सर्न चाहन्छन्। सहरका मान्छे जिल्ला सदरमुकाममा घरबार गर्न चाहन्छन्। जिल्ला सदरमुकामका मानिस राजधानी सर्न चाहन्छन्। अर्थात्, मानिस व्यवस्थित, सुविधासम्पन्न र रोजगारीको प्रसस्त मौका भएको सहरमुखी अर्थतन्त्र उन्मुख ठाउँमा जान चाहन्छन्। त्यसैले सडक बनाउनुभन्दा पहिला मानिसको यो चाहनालाई साकार पार्ने योजना बनाउनुपर्यो। देशभरि कुनकुन ठाउँमा सुबिधासम्पन्न सहर (कम्तीमा पनि वडास्तरीय खेलकुद मैदान र पोखरी, पैदलयात्री र साइकल यात्रीका लागि बेग्लाबेग्लै लेनको सडक, सार्वजनिक यातायातका लागि २ देखि ६ लेनसम्मका सडक चाहिन्छ। फराकिला किनमेल स्थान (सपिङ मल), बिहानबेलुका घुमफिर गर्न पनि मिल्ने र बालबालिकाको उत्सुकता पनि मेटाउन सक्ने विज्ञान पार्क, विपद् व्यवस्थापनका बेला प्रयोग गर्न मिल्ने खुला ठाउँ, इत्यादिको उपलब्धता भएको) बसाउने हो। देशका राजनीतिक दलहरूले गहन छलफल गरेर सर्वसम्मत (सरकार बदलिए पनि निर्णय नबदलिने गरी) निर्णय गर्नुपर्यो। छरिएर रहेका गाउँबस्ती भविष्यमा गएर यिनै सहरमा समाहित हुनेछन्। त्यही प्रयोजनका लागि सहरहरूको निर्माण गरेको हो। ती प्रस्तावित सहरहरू र बनिसकेका सहरलाई एकापसमा जोड्न सडक बनाउने हो। थोरै मानिसको बसोबास भएको र पछि जनसंख्या बढ्ने सम्भावना पनि नभएका गाउँहरूलाई बस गुड्ने बाटोले छुनै पर्छ भन्ने हुँदैन। बाह्रै महिना सुचारु रहने गरी र नजिकको राजमार्गमा जोडिने गरी गोरेटो र घोरेटो भने सबै गाउँघरलाई छुने गरी बनाउनुपर्छ। देशका विभिन्न ठाउँमा सुबिधासम्पन्न सहर बसाउने राष्ट्रिय सहमति भइसकेपछि कस्तो यातायातको सुविधा त्यहाँ पुर्याउने भनेर छलफल हुनुपर्छ। यातायातको सुविधा दिनलाई सडक नै मात्र खन्नुपर्छ भन्ने छैन। सडक बाहेक रेलमार्ग, हवाई मार्ग, जलमार्ग, रोपवे (केवलवे), घोरेटो, गोरेटोजस्ता उपलब्ध विकल्पमध्ये सबैभन्दा किफायति, वातावरणमैत्री र सरोकारवालाले रुचाएको विकल्प रोज्ने पद्धति अवलम्बन गर्नुपर्ने हो। विज्ञान, प्रविधि, अर्थशास्त्र र समाजशास्त्रले पनि यिनै कुराहरूको पक्षपोषण गर्छन्। तर, यी कुनै कुरालाई पनि वास्ता नगरिकन अन्धधुन्ध डोजर चलाएर बाटो खनिरहेका छौं। पहिरो जानलाई आधार तयार पारिरहेका छौं। यो प्रवृत्तिलाई यथासम्भव चाँडो परित्याग गर्नु हाम्रो हितमा छ। तर, यो सहज देखिँदैन। किनभने बाटो बनाउनुको पछाडि यातायातको सेवा पुर्याउने मात्र होइन, केही नकारात्मक कुराहरू पनि गाँसिएर आएका हुन्छन्। जस्तैः यातायातका साधनहरूको आयात, इन्धनको आयात, जंक फुड (अखाद्य मिसिएका तयारी खानेकुरा)लाई ग्रामीण इलाकामा पुर्याएर त्यहाँको रैथाने पोसिलो खानालाई प्रतिस्थापन, परम्परागत संस्कार र संस्कृतिलाई ह्रास पार्ने क्रियाकलाप, खेतीयोग्य जमिनलाई घरघडेरीमा रूपान्तरणजस्ता परावलम्बनतिर धकेल्ने थुप्रै कुरा गाँसिएका हुन्छन्। यसलाई सहजीकरण गर्न सामाजिक अभियन्तादेखि माथिल्लो निकायका नीतिनिर्माताहरू प्रत्यक्ष वा अप्रत्यक्षरूपमा मिलेका हुन्छन्। त्यसैले यो समस्याको जरो उखेल्न त्यति सजिलो छैन तर असम्भव नै पनि होइन। सडक सार्वजनिक हितका लागि बनाइन्छ। यो कामको अन्तिम निर्णयकर्ता भनेको तीनै तहका जननिर्वाचित प्रतिनिधिमध्येकै व्यक्ति हुन्। सडक निर्माणमा खटिने प्राविधिकहरू भनेको सरकारका सम्बन्धित निकायहरूबाट नियमबमोजिम खटाइएका मानिस हुन्। उनीहरूको सरकारले कानुन बनाएर काम हेरेर दण्ड वा पुरस्कारको व्यवस्था गरेको हुन्छ। तर, मुख्य निर्णयकर्ता जननिर्वाचित प्रतिनिधिलाई दण्ड वा पुरस्कार दिने भनेको चै कि त कानुनले नै हो (जुन अहिले त्यति सबल देखिएको छैन)। कि त हामीले नै हो र त्यो मौका पाँच वर्षमा एकचोटि आउँछ चुनावका वेला। त्यसैले, आगामी आमचुनावलाई सदुपयोग गरेर यो समस्याको हल गर्ने मौका हाम्रा सामु छ। यसका लागी तल लेखिए मुताबिकका कार्य गर्नु आवश्यक देखिन्छ। स्थानीय सरकार, प्रदेश सरकार र संघीय सरकार मिलेर निर्माणाधीन एवं पुराना सहरहरूको स्तरोन्नति गर्नुपर्ने हुन्छ। प्रस्तावित नयाँ सहरहरूको निर्माण योजनालाई राष्ट्रिय योजनाको रूपमा स्विकार गर्नुको पनि विकल्प छैन। सरकारका अगाडिका योजनाहरूलाई पनि यसै राष्ट्रिय योजनामा समाहित गर्नुपर्छ। त्यसपछिका चुनौती भनेको यी सहरहरूलाई यातायात सञ्जालमार्फत एकापसमा जोड्नु हो, यदि अहिलेसम्म जोडिएका रहेनछन् भने। यो कार्य गर्न अहिले कायम रहेको देशको राष्ट्रिय यातायात सञ्जाललाई सरकार र सरोकारवाला सबै मिलेर सर्वसम्मत ढंगले परिमार्जन गर्नुपर्छ। त्यसो गर्दा, भूबनोट, भूदृश्य, भूगोल, जनसंख्या (अहिले र ५० वर्षपछिको सम्भावनालाई समेत मध्यनजर गरेर), भूउपयोग, अन्नबाली एवं जडिबुटी उत्पादनको परिणाम, पर्यटकीय र सांकृतिक महत्व, जलवायुको किसिम, इत्यादिलाई आधार मानेर यातायात सञ्जालको किसिम वा प्रकारको वारेमा पनि निर्णय लिनुपर्छ। पहिरोरहित सडक बनेन वा पहिरोको कारण धनजनको ठूलो क्षति भएछ भने त्यसको जिम्मा सम्बन्धित सरकारका मन्त्री (जसले बाटो निर्माणका लागि राज्यको तर्फबाट सहमति दिएका थिए) र संलग्न हुने प्राविधिकहरूले लिने व्यवस्था कानुनी रूपमै गर्नुपर्छ। जसरी चिकित्सकको त्रुटिले बिरामीको ज्यान गयो भने त्यसको जिम्मा अस्पताल र चिकित्सकले लिनुपर्ने कानुनी व्यवस्था छ। यसो गर्न सके असहयोगी भूबनौट भएको ठाउँमा विस्तृत प्राविधिक अध्ययन नगरिकन निहित स्वार्थपूर्तिका लागि मात्र आउने दिनहरूमा कसैले पनि सडक बनाउने थिएनन्। पहिरोको कारण धनजनको क्षति पनि हुने थिएन, अमूल्य माटो बगेर नास हुने थिएन। आशा गरौं, यसको पक्षमा पहल गर्ने राजनितिक पार्टीहरू र उम्मेदवारहरू आगामी चुनावमा देखिनेछन्। बनिसकेका सडकहरूमा देखिएको पहिरोको समस्या निराकरण गर्न पनि कानुनी बाटो नै अवलम्बन गर्नुपर्ने देखिन्छ। किनभने, अहिले धेरैजसो केसमा कर्मचारीको अभावका कारण परामर्शदाता वा निर्माण कम्पनीमार्फत काम चलाइएको छ। परामर्शदाताले के कस्तो प्रविधि अपनाएर सडक खन्न सिफारिस गरेका छन् ? वा सिफारिसअनुरूप काम भएनभएको कुरा जाँचबुझ गर्न पनि तालुकवाला अड्डामा प्राविधिक कर्मचारी चाहिन्छ ? यस्ता कर्मचारीको संख्या भने अत्यन्त न्यून छ। संस्थाका आफ्नै स्थायी कर्मचारी संलग्न नभएपछि बाहिरिया मानिसलाई फितलो काम गर्न लगाएर आफ्नो स्वार्थ पूरा गर्न सजिलो हुने हुनाले यो स्थिति वर्षौंदेखि कायम छ। सडकसिर्जित पहिरो नियन्त्रण हुन नसक्नुमा एउटा प्रमुख कारण यो पनि हो। त्यसैले सडक निर्माण गर्ने संस्थाले परामर्सदाता वा निर्माण कम्पनीमार्फत मात्र (सरकारी प्राविधिक कर्मचारीहरू संलग्न नगराइकन) काम गर्न नपाउने कानुन बनाइदिने हो भने यो समस्या पनि हल हुन्छ। तर, राजनीतिक पार्टी र उम्मेदवारहरू यो प्रावधानसँग कति मैत्रीभाव राख्लान् ? अहिले यसै भन्न सकिने स्थिति भने छैन। सडकको कुनकुन खण्डमा पहिरो जाने सम्भावना छ ? अनुभवी प्राविधिकहरू (भौगर्भिक इन्जिनियर वा जियोटेक्निकल इन्जिनियर)ले स्थलगत अध्ययन गरेपछि विपद्को स्थान तोक्न सक्छन्। ती स्थानलाई कसरी विपद्मुक्त गराउने उपाय पनि उनीहरूले दिन्छन्। सोहीअनुरूप सडकलाई मर्मतसंहार गर्ने हो भने सडकले बाह्रै महिना सेवा दिन्छ। माथि उल्लेख गरेझैं यी प्राविधिकहरू बाटो बनाउने संस्थामा स्थायीरूपले आबद्ध भएर काम गरेको हुनुपर्छ (परामर्शदाताको रूपमा होइन)। त्यसो गर्न सकियो भनेपछि केही समस्या देखिँदा पनि उनीहरूलाई नै जवाफदेही बनाउन सकिन्छ। संस्थागत सम्झना र सिकेको पाठलाई नीतिनिर्माणमा प्रतिविम्बित गराउनका साथै संस्थाको प्राविधिक क्षमता अभिवृद्धि गर्न सहज हुन्छ। कहिलेकाहिँ विषम परिस्थिति आइपर्दा (शक्तिशाली भूकम्प, अत्यधिक वर्षा, हिमताल बिस्फोट, अनियन्त्रित सिँचाइ इत्यादि) नसोचेको समय र ठाउँमा पहिरो जानसक्छ। यस्तो पहिरोलाई तुरुन्तै व्यवस्थापन गर्न बाटो बनाउने संस्थासँग नियमित बजेट नहुने हुनाले तुरुन्त बाटो मर्मत गर्न समस्या पर्ने गरेको छ (नियमित कार्यक्रमलाई चै केही न केही बजेट हुन्छ तर भैपरी आउने विपद्का लागि बजेट छुट्याएको हँुदैन)। यो समस्या समाधान गर्न पहिरो नियन्त्रणमा काम गरिरहेका संघीय सरकारका संस्थाहरू (सडक विभाग, जलस्रोत तथा सिँचाइ विभाग, वन तथा भूसंरक्षण विभाग इत्यादि), प्रदेश सरकार र स्थानीय सरकारका सम्बन्धित निकायहरू छन्। तिनले वार्षिक रूपमा बजेट प्राप्त गर्ने गरी भैपरि आउने विपद् पुनर्निर्माण कार्यक्रम बनाउनुपर्छ। यस्तो कार्यक्रम अहिले नभएको हुनाले सम्बन्धित संस्थाहरूमा सडक पुनर्निर्माणका लागि अनुरोध गर्दा बजेट छैन भन्ने जवाफ पाइन्छ। माथि उल्लिखित कुरालाई घोषणापत्रमा उल्लेख गरेको राजनीतिक पार्टी वा ती कुरालाई राम्रोसँग बुझेको र कार्यान्वयन गर्न आतुर व्यक्तिलाई आगामी चुनावमा जिताउन सकियो भने पहिरोरहित सडक निर्माण मिसनको सुरुआत भएको मान्नुपर्छ। भट्टराई, भूगर्भशास्त्रका प्राध्यापक हुन्।"
