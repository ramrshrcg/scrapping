शीर्षक,विवरण
"समृद्धि, चुनावी नारामै सीमित","समृद्धि शब्दको अर्थले सम्पन्न हुनु वा समृद्ध हुनुको भावलाई बुझाउँछ। समृद्धि भनेको कुनै पनि भौतिक अवस्था वा वस्तुको सकारात्मक तथा विकासतर्फको गुणात्मक परिवर्तन पनि हो। कुनै पनि देशको मुख्य उदेश्य समग्र देश र जनताको जीवन समृद्ध पार्नु हुन्छ। समृद्धिका लागि हामीसँग सिंगो मानव इतिहास छ, हामी नेपाली समृद्धिका लागि लिच्छविकाल, मल्लकाल, राणाशासन, शाहकाल हुँदै अहिले पनि यही समृद्धिका लागि लड्दै छौँ, कराउँदैछौँ, नारा लगाउदैछौँ। आजसम्मको नेपाली राजनीति यही एउटा समृद्धि भन्ने शब्द र सो शब्द प्रयोग गरेर बनेका शब्दका फगत अर्थविहीन हरफ वा नाराको वरिपरि घुमेको त छ नि। हुन त समृद्धि नचाहने को नै होला र ? कुन कालखण्डनै होला र ? समृद्धि आफैंमा सापेक्षिक शब्द हो। त्यसैले यो भौतिक जगत् त्यसमा पनि २१औं शताब्दीको यो वैज्ञानिक युगमा समयसापेक्ष समृद्धिको चाह राख्नु मनासिव नै हो। त्यसैले त यो समृद्धि शब्द अवस्था र स्थितिको तुलना गर्न प्रयोग हुने सापेक्षिक शब्द हो। अहिले देश संघीय संरचनामा चलिरहेको छ। देशमा हाल ७ सय ५३ स्थानीय सरकार छ। ६ हजार ७ सय ४३ वटा वडा छ। देशले पाँचवर्षे संघीय शासन खेपेर गत वैशाखको स्थानीय निर्वाचनमार्फत हरेक स्थानीय तहले फेरि पाँचवर्षे स्थानीय जनादेश भर्खरै पाएको छ। स्थानीय निर्वाचन भएको झन्डै ६ महिना भयो। यसअघि चुनावमा सुनिएका समृद्धिका नारा यो चुनावमा पनि हुबहु सुनिए, ठाउँ र परिवेशअनुसार विभिन्न समृद्धिका नारा बने। त्यस समय झट्ट नेताको भाषण र नारा सुन्दा विकास त अब केही महिनामा हुँदैछ भन्ने किसिमको थियो। तर चुनावको नतिजासँगै ती नारा ती तथ्यांक गुमनाम भए । प्रायः चुनावमा समृद्धिको नारामा भौतिक अवस्था बदल्ने कुरा मात्रै गरिन्छ। तर आम जनताको समस्या के हो ? ती समस्याको समाधानको बिन्दु कहाँ छ ? त्यसलाई कसरी सम्बोधन गर्न सकिन्छ भन्ने तर्फ कसैको ध्यान गएको देखिँदैन र सोहीअनुसारको जनताको खास समस्या सम्बोधन गर्ने नारा कहिल्यै बन्दैन । त्यति मात्रै होइन, विकासको तहगत वर्गीकरण के हो ? कुन तह र कुन अवस्थाको विकास सर्वप्रथम गर्न आवश्यक छ ती कुराको पहिचान र अध्ययनबिनाको विकासे नारा र विकास कति टिकाउ र प्रभावकारी हुन सक्ला ? नेपाललाई कृषि प्रधान देश भनिन्छ। जस्को अर्थ नेपालमा अन्य स्रोत र साधनभन्दा कृषि कर्म प्रधान वा मुख्य छ भन्ने हो। तर आजको दिनसम्म यो भनाइमै मात्रै सीमित छ। कृषि प्रधान भनिएता पनि कृषिमा देशको लगानी छैन, कृषि क्षेत्रमा हुने समस्याको अनुसन्धान र अनुगमन छैन। यही अनुगमन र नीति नियमको अभावमा कृषि योग्य जमिन बस्तीको रूपमा नासिँदै छ। अनि कसरी हुन्छ त कृषि क्रान्ति ? प्रधानमन्त्री कृषि आधुनिकीकरण परियोजना र नारा लगाएको केही वर्ष बिते पनि यो परियोजना पनि सीमित पहँुचवालाको मुठीमा छ। वास्तविक किसान अनुदान र सरकारबाट दिने सेवा सुविधाबाट वञ्चित छन्। अनि कसरी पूरा हुन्छ कृषिमा समृद्धिको नारा ? हामी नेपाली भावनामा रमाउछौं। हामीमा काममा भन्दा कुरामा रमाउने आदत छ। हामीलाई खुसी हुन ठूला काम चाहिँदैन साना मिठा कुरा भए पुग्छ। साँच्चै भन्नुपर्दा हामी नेपालीमा विकासमा भन्दा नाराका ती लयबद्ध आवाजमा रमाउने आदात छ। हामी सोच्छौं समृद्धि भनेको ठुलाठुला विकास गर्नु हो। विश्वका धनी देशहरूसँग प्रतिस्पर्धा गर्नु हो । अनि हामी सोच्छौ पैसाले मात्रै पनि समृद्धि हुन्छ। समृद्धि आर्थिक तथा भौतिक विकासमा छ। तर होला अधिकांश विकासलाई आर्थिक स्रोतले असर पार्ला, भौतिक विकासले समग्र विकासको प्रतिबिम्बित गर्ला तर यो सँगै समृद्धिमा हामीले सामाजिक, भावनात्मक, सांस्कृतिक र पर्यावरणीय पक्षको पनि समानान्तर प्रगति गर्नुपर्ने कुरा अकाट्य छ। देशको आर्थिक उन्नति प्रगति र समृद्धिका लागि देशका आम नागरिकमा गाउँ, समाज र देशप्रति उत्तरदायी हुने, देशका लागि केही गर्नुपर्छ भन्ने भावना विकसित गराउनु सर्वप्रथम आवश्यकता हो। यदि यस्ता धारणा जनतामा जागृत गराउन सकेमा देश विकासमा राम्रो सघाउ पुग्छ। त्यस्तै देशको विकास भन्नाले सामाजिक, सांस्कृतिक, पुरातातात्विकक र पर्यावरणीय पक्षको पनि विकास हो भनेर त्यसतर्फ पनि सोचेर विकासमा समानान्तर तरिकाले अघि बढ्दा देश वास्तविक चुरो रूपमै विकासमा अघि बढ्छ। किनकि हाम्रो देश सांस्कृतिक, पर्यावरणीय र पुरातातात्विकक रूपमा पनि धनी छ, यी र यस्ता कुरालाई मतलव नगरी देशको समग्र विकास हुन सक्दैन। अस्वस्थ राजनीति दाउपेच, भ्रष्टाचार, अशिक्षा, द्वन्द्व, बेरोजगारी, महामारी देशका समृद्धिका बाधक हुन्। यी र यस्ता कुराहरूले देश समृद्ध हुनबाट धकेलिन्छ। हाम्रो देशमा हुने गरेका सामाजिक विभेदले पनि देशको सिंगो विकास र समृद्धिलाई पछाडि धकेलेको छ। राजनीति वास्तवमा सेवा हो तर नेपालको हकमा यो पेसा सरह भएको छ। नेपालमा राजनीति दाउपेचको आधारमा गरिन्छ, यहाँ स्वार्थको राजनीति छ। राजनीति गर्नेसँग सेवा गर्नेभन्दा पनि कमाउने, लुट्ने भावना बढी छ। गुण र दोषको आधारमा राजनीति भन्ने कुरा यहाको नेताका मनमा समेत छैन। आफूले गर्दा ठिक अरूले गर्दा बेठिक, आफू ठिक अरू बेठिक यहाँको राजनीति नियमजस्तै भएको छ। भ्रष्टाचार दिनानुदिन बढ्दो छ। गाउँको वडादेखि सिंहदरबारसम्म भ्रष्टाचार छ। नेपालमा ठुलो जनसंख्या अशिक्षाको रेखामुनि हुनुले पनि समृद्धिमा खास असर पारेको छ। दसवर्षे माओवादी जनयुद्ध तथा द्वन्द्वले पनि देशको समृद्धिको यात्रालाई दशकौं पछाडि धकेल्यो। बेलाबेलामा देखा पर्ने महामारी पनि समग्र देशको विकासको बाधक हो। हालसालै कोभिड १९ महामारी देश विकासको बाधकको रूपमा देखा पर्यो। अस्वस्थ राजनीति दाउपेच, भ्रष्टाचार, अशिक्षा, द्वन्द्व, बेरोजगारी, महामारी देशमा समृद्धिका बाधक हुन्। समृद्धि कागजमा लिपिबद्ध गर्दैमा, पर्चामा लेख्दैमा र सभाहलमा सभा गर्दैमा हुने कुरा होइन। यसको लागि नेपाल सरकारको ढृढ संकल्प, कर्मचारी र आम जनतामा देश विकास र समृद्धिप्रति सकारात्मक ऊर्जा, शैक्षिक जनशक्ति, शून्य भ्रष्टाचार, गुण र दोषको आधारमा हुने नैतिकवान् राजनीति चाहिन्छ। नेपालमा समृद्धिको नारा तब साकार हुन्छ जब सम्पूर्ण नेपाली जो दूरदराजमा रहेर औसत सुविधासहित जीवनयापन र विकासको अनुभूति गर्न पाउँछन्। हरेक नेपालीको मूलभूत आवश्यकता पूरा हुनु र समृद्धिको पहिलो आधार हो। यति भएपछि यिनै कुराहरू गुणात्मक रूपमा बढे मात्रै पनि देश विस्तारै विकास हुने थियो। आम जनताले स्थानीय नेतृत्वबाट सामान्य अपेक्षा राखेका हुन्छन्। उनीहरूले खानेपानीको सहज व्यवस्था, गाउँमै आधारभूत तथा उच्च सर्वसुलभ शिक्षा, सर्वसुलभ स्वास्थ्य सेवा, कृषिमा अनुदान, सिँचाइको व्यवस्था, विद्युत् तथा गाउँमै सार्वजनिक सवारीसाधनको व्यवस्था, आफ्नो र बालबालिकाको सुरक्षा, कुनै संघसंस्थाबाट छिटो सजिलो झन्झटमुक्त सेवा यी र यस्तै किसिमको सेवा पाएमा जनता खुसी हुने र समाज र राष्ट्रको लागि केही गर्न पनि तत्पर रहन्थे तर आजको दिनमा जनताले न्यूनतम सेवासमेत नपाएको स्थिति छ त्यसकारण पनि जनता नेता र नेतृत्वप्रति सन्तुष्ट छैनन् र समाज र राष्ट्रप्रति योगदान गर्न चाहनै गर्दैनन् । नेताले नारा प्रायः विकसित देशको नारा जस्तो बनाउँछन् तर सामान्यभन्दा सामान्य किसिमको काम गर्न सकेका छैनन्। हाम्रो जस्तो विकासको पथमा भर्खरै लम्कन लागेको देशमा सामन्य उद्देश्य राखेर सो पूरा गरे त्यो नै महान् कार्य हुने थियो। हामी जस्तो विकासको हिसाबले पछि परेको देशले विकसित देशको विकास हेरेर मात्रै हुँदैन, समृद्धिले हठात हुने परिवर्तनलाई स्विकार्दैन पनि त्यसकारण हामीले त विस्तारै आफ्नै गति र शैलीमा विकास गर्नु छ। हामीले विकासको कुरा गर्दा नेपालमा गाँस, बास, कपास र स्वास्थ शिक्षा रोजगारमा सामान्य पहुँचसमेत नपुगेका नेपाली नागरिक पनि छन् र तिनको जीवनस्तर मध्ययमस्तर नबनाएसम्म ठुला योजना र नारा शब्दमै सीमित हुन्छ भन्ने बुझ्न जरुरी छ। समृद्धि तथा समग्र विकासको लागि गाउँ तथा समाजमा विकास र समृद्धिको बारेमा बेलाबेलामा खुल्ला बहस र छलफल गरिनुपर्छ। नेतृत्व तहमा बस्नेले जनताको आलोचना सुन्न, मनन् गर्न र सोहीअनुसार सच्चिन सक्नुपर्छ। देशमा निर्माण भएका विभिन्न ऐन तथा कानुनको सबैले बराबरी पालना गर्नुपर्छ। राजनीति सेवामुखी र गुण र दोषको आधारमा गरिनुपर्छ। योग्य व्यक्तिलाई नेतृत्व गर्ने ठाउँमा पुर्याउनुपर्छ। अपराध र भ्रष्टाचार नियन्त्रण गर्नुपर्छ। आन्तरिक उत्पादनमा वृद्धि गर्न सक्नुपर्छ। जनतालाई हरेक अवसरमा समान पहुँचको व्यवस्था गर्नुपर्छ। नागरिक समाज चनाखो, उत्तरदायी, खबरदारी गर्ने र राम्रो काममा स्याबासी दिने किसिमको हुनुपर्छ। युवाको युवा अवस्थाको उच्चतम प्रयोग गरी देश विकासमा प्रयोग गर्नुपर्छ। देशको संघीय संरचनाअनुसारको तीन तहबीच आपसी समन्वय हुनुपर्छ। समाजमा अन्याय र विभेद अन्त्य गरिनुपर्दछ। यी र यस्ता आधारभूत कुराहरू व्यावहारिक रूपमा लागू गर्नेसके हामी नेपालिका लागि समृद्धि टाढा छैन। त्यसैले यस्ता कुराहरू लागू गर्नमा हामी सबै लाग्न जरुरी छ।"
दलहरूको शास्त्रीय रुझान,"प्रतिनिधिसभाप्रदेशसभा निर्वाचन परिणामले धेरै विषयलाई एकसाथ समीक्षा गर्ने अवसर जुटाइदिएको छ। राजनीतिक परिवर्तनअनुसार प्रशासनिक संरचनाहरूमा बदलाव त देखियो। तर, त्यसअनुसारको सामाजिक सांस्कृतिक संरचनाहरू परिवर्तन हुन सकेनन्। त्यसैकारण राजनीतिक परिवर्तनमाथि प्रश्नहरू जन्मन थाल्नेछन् भन्ने कुराको उठान यस निर्वाचनले गरेको छ। निर्वाचनको तयारीका क्रममा संसद्को ठुलो दलको एक जना नेताले राजनीतिक वृत्तमा उदाउँदै गरेका नयाँ राजनीतिक दल र उनीहरूको तयारीलाई लक्षित गर्दै आक्रोश पोखेका थिए। सय पचास केटा पालेर एउटा फ्ल्याटमा दुई चार सय कम्प्युटर राखेर वार रुम चलाएर राजनीति हुँदैन। त्यस्तो राजनीतिले जनतालाई चिन्दैन ती नेताको आक्रोश थियो। आफ्ना नेताको यो अभिव्यक्तिलाई पार्टीका युवा विद्यार्थीहरूले क्लिप कट गरेर भाइरल बनाएका थिए। अरु केही नेताहरूले पनि बिनासंगठन, दृष्टिकोण र विचारधाराको प्रष्टताबिना नै यसरी राजनीति हुने भए दशकौं जनतामाझ बसेकाहरू कसरी हार्छन् ? भन्ने प्रश्न उठाएका थिए। डेढ दशकको हाराहारीमा मुलुकमा भइरहने राजनीतिक परिवर्तनलाई अर्थपूर्ण रूपमा लिने गरिएको छ। यो निर्वाचनमा पनि केही सवालहरूमा रिभोल्युसनकै झल्को दिएर अर्थपूर्ण परिवर्तन भएका छन्। यसलाई बुझ्न सकिएन भने राजनीतिक कोर्स करेक्सनको आयाम नबुझेर अलमलमा पर्ने प्रष्टै छ। राजनीतिक दलप्रतिको वितृष्णा झल्कने गरी स्वतन्त्र वा वैकल्पिक धारको राजनीतिक वकालत गर्ने शक्तिहरूको उदयलाई परम्परागत राजनीतिक दलहरूले गम्भीर रूपमा लिनैपर्छ। यतिबेलासम्म विद्यमान शासकीय स्वरूप, शासकीय प्रणाली, संविधानलाई पालना नै गरेको देखिए पनि भित्रभित्रै यसलाई उल्ट्याउने अभ्यास र योजना बनाउनेहरूले आफूलाई विभिन्न तरिकाले जनतामाझ आफूलाई स्थापित गर्दै अनुमोदन गराइरहेकाले सचेत हुनुपर्ने देखिएको छ। एजेन्डाहरूलाई जनतामाझ लैजाने र जनमतबाट अनुमोदन हुनलाई अहिले सूचना प्रविधिको ज्यादा प्रयोग भएको छ। विशेषगरी प्रविधिमा आधारित नयाँ पुस्ताको मतलाई निर्णायक हुँदै गएको यो समयमा अरब रिभोल्युसनको शैलीमा सामाजिक सञ्जाल अर्थात् न्यु मिडियाको प्रयोग गरी राजनीतिक कोर्समा बदलाव ल्याएको सहजै देख्न सकिन्छ। विश्वमै पहिलो पटक सन् २०११ मा सामाजिक सञ्जालको प्रयोगबाट ट्युनिसियामा राजनीतिक परिवर्तनको सुरुवात भएको थियो। त्यसपछि मध्यपूर्व र अरब देशहरूमा भएको राजनीतिक परिवर्तनको जग न्यु मिडिया थियो। यस्तै २०१९२०२० मा लेवनान, सुडान, इराकमा पनि अरब रिभोलुसनकै शैलीमा राजनीतिक परिवर्तनका लागि न्यु मिडियामार्फत योगदान भएको देखिन्छ। यस्तै नेपालमा पनि गएको स्थानीय तह निर्वाचनमार्फत उदाएका केही स्वतन्त्र उम्मेदवारहरू र यो निर्वाचनमार्फत उदाएका केही नयाँ पार्टी र विजयी उम्मेदवारहरूका रणनीतिलाई हेर्दा नेपाली राजनीतिमा पनि अरब रिभोलुसन झल्काउने क्रान्ति भएको देखिन्छ। वैकल्पिक शक्तिको रूपमा आफूलाई सारेका स्वतन्त्र र दलहरूले संगठित ढंगले आफूलाई प्रस्तुत गरेको भए करिब करिब विकसित मानिएको सहरी जनमत भएका ठाउँमा परम्परागत दलहरूको अस्तित्व नै नभेटिने अवस्था निर्वाचन तथ्यांकले देखाइदिएको छ। प्रचार प्रविधिमा रिभोल्युसन यो निर्वाचनको राम्रो सन्देश हो। सहरी र विकसित क्षेत्रहरूमा ठूलै दलहरूका पनि ठूला आमसभा भएनन्। उत्साहजनक परिणाम ल्याएर चुनाव जितेका साना भनिएका दलहरूका त आमसभा भएनन्। न्यु मिडियालाई २०७९ को स्थानीय तह निर्वाचनदेखि प्रतिनिधिसभा र प्रदेशसभा निर्वाचनमा पनि सशक्त रूपमा उम्मेदवारहरूले प्रयोग गरे। न्यु मिडियामा फोटो, भिडियो र अनलाइन न्युजहरू प्रकाशन र बुस्ट गर्नेदेखि फेसबुक, टिकटक, टिटर, इन्स्टाग्रामलगायतका सामाजिक सञ्जालको प्रयोग व्यापक भयो। गीत निर्माण गरेर टिकटक बनाउनेदेखि एक ठाउँमा सानो कोणसभामा बोलेर फेसबुकटिकटक लाइभमार्फत निर्वाचन क्षेत्रभर र विश्वभर प्रसारण गर्नेसम्मका अभ्यास भए। यसले प्रचार प्रविधिमा क्रान्ति नै गरिदियो। जुन उम्मेदवारले प्रचार प्रविधिमा यो लेभलको क्रान्ति गर्ने अवस्था बनेन उनीहरू पछाडि नै परे। संगठन प्रणालीमा रिभोल्युसन यो निर्वाचनको अर्को सन्देश हो। परम्परागत शैलीका भद्दा संगठनमा मानिसहरू भर्ती गरेर तिनीहरूलाई परिचालन गर्ने काम चुनावको सबैभन्दा चुनौतीपूर्ण काम भइरहेको छ। पुरानो शैलीका पार्टीहरूको पुरानो शैलीको निर्वाचन परिचालनमा केही नगरे पनि कम्तीमा २० भन्दा बढी प्रकृतिका पेसागत र भौगोलिक सांगठानिक कमिटी चलाउनुपर्ने अवस्था देखिए। तिनका बैठक, भेला, अन्तरक्रियाका नाममा आफ्नै कार्यकर्ताहरूलाई भोज खुवाएर पार्टी प्यालेसमा उही नेताका भाषण र उही कार्यकर्ताले हाई काढ्दै समय बर्बाद पार्ने शैलीलाई चक्मा दिएर सूचना प्रविधिमा आधारित संगठन बनाएका र सोही प्रणालीबाट सूचना संकलन, निर्देशन र परिचालन एवं अनुगमन संयन्त्र विकास गरेका राजनीतिक शक्तिले परिणाम आफ्नो पक्षमा पारे। कहीँ पनि भीड देखिएर तर परिणाम उनीहरूकै पक्षमा गयो। निर्वाचन परिचालननामक राजनीतिक काम परम्परागत राजनीतिक पार्टीहरूका लागि एउटा ठूलो बोझ भएको प्रमाणित भयो। आफ्नै कार्यकर्ताहरूलाई पैसा दिएर रोक्नुपर्ने, विभिन्न पार्टीहरूले टोलटोल, गुठी, समूह आदिलाई हप्तौं भोज चलाउनुपर्ने कामलाई नयाँ शैलीको निर्वाचन परिचालनले विस्थापित गरिदियो। संगठनमा आधारित पार्टी बनाएर वर्षौंसम्म विचार, नीति र सिद्धान्तको सीमामा कार्यकर्तालाई बाँध्नुपर्ने र निर्वाचनमा सशक्त परिचालन गर्दै आफ्नो पक्षमा मत जोगाउन र बढाउन परिचालन गर्नुपर्ने उल्झनबाट मुक्त भई सशक्त एजेन्डा बोकेर जनता र मतदातामा आधारित पार्टी लोकप्रिय हुने सन्देश निर्वाचनले दिएको छ। अधिकार प्राप्तिको लागि संघर्षको चरण सकेर समृद्धिको चरणमा प्रवेश गरेको कुरा अधिकांश पुरानो रुझानका दलहरूले पनि स्वीकारेका कारण पनि संगठन शैलीमा सुधार गर्नुपर्ने सन्देश यो निर्वाचनले दिएको छ। एजेन्डाहरूको उठानमा पनि यो निर्वाचन क्रान्ति नै हो। गएको स्थानीय तहको निर्वाचनमा धरानका हर्क साम्पाङले जनतालाई खानेपानीको सुविधा पुर्याउने एउटै एजेन्डाले सिंगो धरानलाई त जुरुक्कै उठाए सिंगै देशलाई घोषणापत्रका ठेली लेख्नु पर्दैन जनताको सानो माग चिन्नुपर्छ र प्रतिबद्धता हुनुपर्छ भन्ने सन्देश सिकाए। प्रतिनिधिसभा निर्वाचनका लागि पाँच महिना अघि स्थापना भएको राष्ट्रिय स्वतन्त्र पार्टी र तिनका उम्मेदवारले आफ्नो पार्टीको घोषणापत्र वा आफ्नो निर्वाचन क्षेत्रको प्रतिबद्धतापत्र नै अधिकांशले बनाएनन्। उनीहरूले राजनीतिको दबदबामा भएको प्रणालीको सुधारलाई आफ्नो प्रधान एजेन्डा बनाए। फरक एजेन्डाले आफ्नो उदयसँगै राजनीतिमा नयाँ सन्देश दिएका काठमाडौं महानगरपालिकाका मेयर बालेन्द्र साहले मतदानका क्रममा प्रदेशको मतपत्र नै नलिएर सांकेतिक ढंगले प्रदेश खारेजीको एजेन्डालाई ज्वलन्त बनाए। निर्वाचन आयोगले यो निर्वाचनमा प्रचारको अवधि १७ दिन अघिदेखि दुई दिन अघिसम्मको अर्थात् १५ दिनको समय दिएको थियो। दलहरूले १५ दिनमा सशक्त प्रचार गरे। उनीहरू सन्तुष्ट नै छन्। कसैलाई समय नपुगेको आभाष भएको छैन। तर असोजको पहिलो सातादेखि मंसिरको पहिलो सातासम्म तीन महिनाको समय विभिन्न प्रक्रियाका नाममा अल्झाउने कामबाट पाठ सिक्नुपर्ने देखिएको छ। असोजको पहिलो साता समानुपातिकतर्फको नामावली बुझाउनुपर्ने समय दिनाले भदौदेखि नै नाम छनोट, सिफारिस आदि नाममा राजनीतिक चासो राख्ने कार्यकर्तादेखि पार्टीहरूका संगठनमा आबद्धहरूको समय बर्बाद भएको छ। भदौको अन्तिम सातादेखि मंसिरको अन्तिम साता (समानुपातिकको अन्तिम परिणाम आउञ्जेल) सम्म नेपालीहरूको समय बर्बाद भएकोबाट पाठ सिक्न जरुरी छ। स्थानीय तहको निर्वाचन एकै चरणमा र प्रदेश तथा प्रतिनिधिसभाको निर्वाचन पनि एकै चरणमा गर्न सक्ने निर्वाचन आयोगले थोरै प्राविधिक समन्वय गर्दा आगामी दिनमा एकै चरणमा सम्पूर्ण निर्वाचन गर्ने र छोटो अवधि अर्थात् १५ दिनमा सम्पूर्ण ढंगले निर्वाचन सम्पन्न गर्नेतर्फ ध्यान दिन आवश्यक छ। निर्वाचन आचारसंहिताले पनि एक किसिमको क्रान्ति गरेको छ। विगतका निर्वाचनहरूमा भन्दा यसपटक कागज, प्लास्टिकका प्रचार सामग्रीहरू कम भए। फ्लेक्सहरू जताततै राख्न नदिने, झण्डाहरूका साइज र संख्या तोक्ने, अन्य प्रचार शैलीमा पनि नियमन गर्ने अभ्यासले निर्वाचन प्रचारलाई व्यवस्थित गर्नेतर्फ केही सुधार भएको प्रष्टै देखिन्छ। नेपाली राजनीतिको शास्त्रीय रुझान एजेन्डा र शैलीकै हिसाबले अन्त्यतिर छ। समयअनुसार प्रविधिको प्रयोग र परिचालन गर्दै आफूलाई नबदल्ने हो भने शास्त्रीय रुझानमा अल्झेका दलहरू समयको गर्भमा विलिन हुनेछन्। विज्ञानको नियमअनुसार चल्नेगरी नयाँको उदय स्वाभाविक छ यद्यपि आफूलाई सुधार्दै एजेन्डा र शैलीले नै नयाँपनलाई अवलम्बन गर्ने हो भने मात्रै राजनीतिमा इतिहास र अनुभवको अर्थ हुनेछ।"
ताजा निर्वाचनका बासी संकेत,"महापर्वका रूपमा परिभाषित गरिएको मंसिर ४ को संघीय संसद् र प्रदेशसभाको निर्वाचन सकिएको छ। वैचारिक र सैद्धान्तिक दृष्टिले अत्यन्त कमजोर धरातलमा खडा गरिएको एक मात्र नेता विरोधी वा एकमात्र दल विरोधी गठबन्धन पूरै असफल भएको छ। यस निर्वाचनले जे अपेक्षा गरिएको थियो, त्यही सन्देश दिएको छ। अर्थात् त्रिशंकु संसद्को निर्माण, कसैको पनि बहुमत नभएको मिलीजुली सरकारको गठन, प्रतिनिधिहरूको लिलाम बढाबढ, बाह्य चलखेलमा तीव्रता, अनुमानको सस्तो बजार, भ्रमको खेती र मिडिया युद्ध। मन्त्री बनाउने, हटाउने, खेल। यस्तो सरकारले न जनतालाई सेवा प्रवाह गर्ने प्रशासन यन्त्रमाथि पकड जमाउने हैसियत राख्छ न त भविष्यको दिशा नै तय गर्न सक्छ। सायद केही निहित स्वार्थी तत्त्वहरूलाई यस्तै गोलमालपूर्ण अवस्थाको सिर्जना गर्नु थियो। किनभने अहिलेको साम्राज्यवाद पुरानो बाटोबाट आउँदैन, नयाँ बाटो अर्थात् प्रविधि, अनुदान, ऋण, सहुलियत, राजनीतिक सहायता, उपहार, छात्रवृत्ति, भ्रमणका अवसर आदिबाट आउँछ। यसरी उसको आगमनको सँगसँगै आफ्नो मुलुकको राज्य र राजनीतिक नेतृत्वमाथिको जनताको भरोसा कमजोर हुँदै जान्छ र नागरिक निरीह बन्दै जान्छ। अस्थिरता नेपाली जनताको चाहनाविपरीतको कुरा हो र यो गठबन्धन वा उसका एक्लो प्रतिपक्षका नेताहरूलाई थाहा नभएको विषय होइन। सरकारका कार्यकलापप्रति जनतामा चरम असन्तुष्टि छ भन्ने कुरा पनि उनीहरूलाई भलिभाँती थाहा थियो। तर नेपालका जनताको जनताको राजनीतिक स्थिरताको आग्रहलाई कुनै शक्तिको अनुचित प्रभावमा परी कुनै पार्टी विशेषको अस्तित्व जोगाउन वा व्यक्ति विशेषको तुष्टीकरणका लागि लत्याइएको छ। फलतः त्रिशंकु संसद् बन्ने भयो। लामो लोकतान्त्रिक परिपाटीबाट आएका विकसित भनिएका देशहरूमा समेत यस्तो संसद् घाँडो हुन्छ। भने, नेपालजस्तो बाह्य शक्तिको प्रभावमा परिरहने दुई विशाल राजनीतिक र आर्थिक शक्तिहरूका बीचमा रहेको मुलुक नेपालमा यस्तो त्रिशंकु संसद्ले कसरी राजनीतिक स्थिरता दिन सक्छ भन्ने प्रश्न उठिरहेको छ। फेरि यसपटक यस त्रिशंकु संसद्लाई सीमित नेताहरूले फोहोरी खेलको अखडा बनाउने सम्भावनालाई कसैले इन्कार गरिहाल्न सक्तैन। स्वयं कुनै बेला शेरबहादुर देउवाकै प्रधानमन्त्रीत्वकालमा सांसदहरूको खरिदबिक्री भएको र राज्यकोषको दुरुपयोग गरी सांसदहरूलाई सुविधा दिएको घटनालाई हामीले सम्झनु पर्छ। संयम र बुद्धिमत्तापूर्वक संसद्को सञ्चालन गर्नुपर्छ। नत्र हामी फेरि एकपटक कवि भूपि शेरचनको शब्दमा गोटी सावित हुनेछौं। स्ट्राइकरहरूले हामीलाई जता पुर्याउँछन्, त्यतै हुत्तिनेछौं। यस पटकको संसद्मा एकातिर कांग्रेस र एमालेजस्ता ठूला दलहरू प्रतिस्पर्धाकै लहरमा छन्। पुराना राजनीतिक दलहरूसँग असन्तुष्ट युवायुवतीहरू राष्ट्रिय स्वतन्त्र पार्टीका नाममा संगठित भएर घण्टी चिह्नका साथ राष्ट्रिय राजनीतिक परिदृश्यमा उदाएका छन्। यद्यपि अहिले नै उनीहरूले कांग्रेस र एमालेको थोरै स्थानमा आए पनि विकल्प दिन सक्तैनन्। तर गठबन्धनको नेतृत्वमा सरकार बन्यो भने उनीहरूको महत्त्व झन् बढ्दै जानेछ। गठबन्धनका आफ्ना बाध्यता छन्। ती बाध्यता नेतृत्वले बुझ्नुपर्ने हुन्छ। यसरी बाध्यता बुझ्दै जाँदा प्रधानमन्त्रीलाई चाहिएजस्तो सक्षम, इमानदार र योग्य सांसद नै मन्त्रीजस्तो कार्यकारी पदमा आउँछन् भनी किटान गर्न सकिन्न। गठबन्धनले नै सरकार बनाएको खण्डमा सरकार विस्तारै चल्नेछ। चल्दैन भनिठान्नु मूर्खता मात्र हुन्छ। तर जनताले खोजेको राजनीतिक स्थिरता, आर्थिक पारदर्शिता, सरकारको स्थायित्व, सुशासन र द्रुत विकास भने प्राप्त नहुन सक्छ। वर्तमान र यसअघिका मन्त्रिमण्डलहरूकै प्रभावशाली मन्त्रीहरूलाई जनताले पाँच वर्षका लागि अस्वीकार गरेको देखिन्छ। मधेसको राजनीतिका बहानामा पार्टी फेर्दै, गठबन्धन बनाउँदै भत्काउँदै पटकपटक मन्त्री भइरहने विजय गच्छदार, राजेन्द्र महतो, उपेन्द्र यादवजस्ता नेतालाई मतदाताले यसपाला संसद्बाट बाहिरै राखिदिएका छन्। यो सूची यति छोटो छैन। तर गठबन्धनले नै सरकार बनायो भने माओवादी, नेकपा एस, जनमोर्चा, लोसपालाई प्रधानमन्त्रीले सरकारमा सहभागी गराउनुपर्नेछ र उनै चित्रबहादुर केसी, जनार्दन शर्मा, वर्षमान पुन र प्रेम आले आदि इत्यादिलाई मन्त्री पदको शपथ दिलाउनुपर्ने अवस्था बन्न सक्छ। नेपाली कांग्रेसका दुवै महामन्त्रीले यसपटक संसदीय दलको नेता फेर्ने कसरत सुरु गरेको उद्घोष गरेका छन्। देउवाको वर्चस्व रहेको अहिलेको अवस्थामा उनीहरू आफ्नो ध्येयमा सफल भइहाल्छन् भन्ने त देखिन्न, कदाचित जादुगरी किसिमले सफल हुने अवस्था आयो भने कांग्रेसका तर्फबाट मन्त्रीहरूको अनुहार फेरिने सम्भावना भने छ। तर उनीहरू सरकारमा सहभागी हुने गठबन्धनका अन्य दलका मन्त्रीहरू चुन्न भने सक्ने छैनन्। गठबन्धनभित्र गुम्सिएको असन्तोषलाई ख्याल गर्ने हो भने केही समयमै गठबन्धन स्वयं नचल्ने परिस्थितिको सिर्जना हुनेछ। यसका पछाडि केही कारणहरू छन्। माओवादी अध्यक्ष र महासचिवले कांग्रेसका तर्फबाट मत स्थानान्तरण नभएको बताइसकेका छन्। उनीहरूको संसद्मा प्रत्यक्षमा कम्तीमा ३० स्थान ल्याउने र एमालेलाई तेस्रोमा धकेलेर दोस्रो ठूलो दल बन्ने आकलन गलत सावित भएको छ। कांग्रेसले माओवादी मत लिएको तर आफ्नो मत भने माओवादीलाई नदिएको गुनासो सुनिँदैछ। यही कुरा नेकपा एसमा पनि लागू हुन्छ। माधव नेपाल पनि सन्तुष्ट छैनन् तर बाध्यता यस्तो छ, उनी कांग्रेस नेतृत्वको गठबन्धनमा सो गठबन्धन नटुटेसम्म टाँसिइरहने छन्। देउवाको सहयोगबिना नेपाललाई पार्टीको बिउ उमार्न कठिन थियो। त्यसैले उनी सजिलै वा देउवासँग निहुँ खोजेर गठबन्धनबाट बाहिरिन सक्ने छैनन्। तर चित्रबहादुरलाई त्यस्तो केही बाध्यता छैन। उनी एक्लै हुन्, मन्त्री पद नपाए बाहिरै रहन्छन्। यो गठबन्धन एउटै लक्ष्यमा नरहेका परस्पर काटाकाट गर्ने दलहरूको जंक्सन हो। उनीहरूले आविष्कार गरेको संविधानको रक्षा भन्ने शब्दावली केपी शर्मा ओली हराउने भुत्ते अस्त्र मात्रै हो भन्ने कुरा यसै निर्वाचनले सावित गरिदिएको छ। एमालेलाई पत्तासाफ गर्ने, चौथो बनाइदिने, ओलीको अहंकारलाई निस्तेज गराउने उनीहरूको अन्तिम लक्ष्य थियो। तर भएन। संसद्मा माओवादीको उपस्थिति झिनो रहन गयो, नेकपा एसको पनि हैसियत बनेन। दलहरूले प्राप्त गरेको लोकप्रिय मत हेर्दा उनीहरूले कुन धरातलमा उभिएर ठोस परिस्थितिको ठोस विश्लेषण गर्न सिकेका रहेछन् भन्ने पत्तो पाइन्छ। त्यसै पनि गठबन्धनका सहयात्रीहरूको लक्ष्य यौटै छैन। माओवादी जे चाहन्छ, कांग्रेस त्यसको ठीकविपरीत चाहन्छ। यी दुवै जे चाहन्छन्, नेकपा एस अर्कै चाहन्छ। यी तीनै जे चाहन्छन्, लोसपा त्योभन्दा अर्कै चाहन्छ। जनमोर्चा यी सबैले मानेको संघीयता मान्दैन। तर यिनीहरू खरानीको डोरीले जोडिएका छन्। त्यो हो, सत्ताको लोभमा ओलीको अन्धविरोध। अन्य कुनै लक्ष्य, उद्देश्य र गतिविधिले यिनीहरू सँगै बस्न सक्ने अवस्था छैन। गठबन्धनले नै सरकार बनाएको खण्डमा सरकार विस्तारै चल्नेछ। चल्दैन भनिठान्नु मूर्खता मात्र हुन्छ। तर जनताले खोजेको राजनीतिक स्थिरता, आर्थिक पारदर्शिता, सरकारको स्थायित्व, सुशासन र द्रुत विकास तथा अकण्टक सेवाप्रवाह भने प्राप्त हुने छैन। यसको चरित्र वर्तमान सरकारभन्दा भिन्न हुने छैन। देशलाई थप राजनीतिक, सामाजिक र आर्थिक संकटमा फसाउन भने उसको योगदान मनग्ये हुनेछ। समानुपातिक मततर्फ पहिलो भए पनि प्रत्यक्षतर्फ संसद्मा दोस्रो स्थान पाएको नेकपा एमालेका अगाडि अब प्रतिपक्षमा बसेर सरकारलाई जनताको पक्षमा तान्ने महत्त्वपूर्ण जिम्मेवारी आएको छ। एमाले पनि सरकार बनाउने भत्काउने खेलमा लाग्यो भने जनताले उसलाई माया गरिरहन सक्ने छैनन्। उसले संसद्मा एमालेबाहेकको सरकार बन्न मद्दत गर्नुपर्छ। उसले गठबन्धन सरकारका क्रियाकलापलाई गम्भीरतापूर्वक नियाल्दै आम मतदातालाई जिम्मेवार प्रतिपक्षको भूमिका कस्तो हुन्छ भन्ने दृष्टान्त दिन सक्नुपर्छ। उसले महँगी, भ्रष्टाचार र कुशासनका विरोधमा जनतालाई संगठित गर्दै वैकल्पिक योजना प्रस्तुत गर्नुपर्छ। जनताले उसलाई त्यसै गर्न भनेका छन्, उसले त्यसै गर्नुपर्छ। छद्म किसिमले अर्को कुनै अप्राकृतिक गठबन्धन बनाएर अस्थिरताको कारक बन्नु हुँदैन। एमालेले संसद्मा प्रतिनिधित्व गर्ने तर सरकारमा नजाने दल वा स्वतन्त्र सांसदहरूसँग आफ्नो सम्बन्धलाई जीवन्त र कार्यमूलक बनाइराख्न उनीहरूसँग नियमित अन्तक्र्रिया गर्ने काम भने जारी राख्नुपर्छ। उनीहरूका राजनीतिक ध्येय, नीति तथा कार्यक्रम आफूसँग कतिसम्म नजिक छन् र तिनले मुलुकको राजनीतिक निकासका लागि के कस्तो योगदान गर्न सक्छन् भन्नेबारे उनीहरूका धारणा नजिकबाट नियाल्ने काम गरियो भने एमालेप्रति उनीहरूमा विश्वास बन्दै जानेछ। यसले मुलुकमा एक राम्रो विकल्प खडा गर्न सहयोग पुग्नेछ। कदाचित सरकारले असल काम गरिहाले त्यसलाई बिनापूर्वाग्रह प्रोत्साहन गर्ने काम पनि उसकै हो। असल काममा बखेडा उत्पन्न गर्ने संस्कारलाई बदल्न प्रतिपक्षले महत्त्वपूर्ण भूमिका निर्वाह गर्न सक्छ। यस संसद्मा जनताको सर्वाधिक चासो घण्टी चिह्नधारी दल राष्ट्रिय स्वतन्त्र पार्टीका खरा, तेजस्वी र केही गरिदेखाउने चाहनाले जनमत पाएका नवयुवाहरूमा छ। थोरै संख्यामा भए पनि संसद्मा उनीहरूको प्रस्तुतिले ठूलो अर्थ राख्नेछ। पुराना नेताहरूले उनीहरूलाई हेपेको हामीले देखेका छौं। त्यसैले जनप्रतिनिधिका रूपमा उनीहरू कति गम्भीर, दूरदृष्टियुक्त, वस्तुनिष्ट, व्यावहारिक र उत्तरदायी गतिविधि गर्छन्, त्यसमै उनीहरूको भविष्य निहित रहनेछ। शालीन र अर्थपूर्ण प्रस्तुतिका लागि उनीहरू रोल मोडल बन्न सके भने पनि बाँकी सांसदहरूका लागि सिक्ने ठाउँ हुन्छ। तर यसअघि उनीहरू कता हुनेछन् त्यो स्पष्ट गर्नुपर्नेछ। उनीहरू मध्यविन्दुबाट कति दायाँ वा बायाँ हुनेछन्, उनीहरू सत्ताको निमित्त अस्वस्थ खेलमा सामेल हुनेछन् कि छैनन्, के आधारमा उनीहरू कसैको समर्थन गर्नेछन्। यी सबै कुरामा उनीहरू स्वयं र मतदाता स्पष्ट हुनु पर्नेछ। यसले उनीहरूको राजनीतिक भविष्यको दिशा निर्धारण गर्न मद्दत पुग्नेछ। सदनहरूमा हुने बेथिति र अस्वस्थ चलखेललाई रोक्न सकेमा अर्को चुनाव उनीहरूका लागि वरदान सावित हुन सक्छ। आम जनताको मतको परिणाम त्रिशंकु संसद् आए पनि एकल बहुमतको बलियो, उत्तरदायी, र जन अपेक्षाकालाई सम्बोधन गर्न नचुक्ने सरकार नै जनताको चाहना थियो। मत परिणामले यस पटक त्यसो हुन दिएन। भएको बहुमतको आफ्नै सरकारलाई ढाल्ने र आफू सत्तामा पुगिहाल्ने रोगले ग्रस्त केही महत्त्वाकांक्षी नेताहरूले गर्दा जनतालाई महँगो पर्ने मिलिजुली सरकार उपहार आउने भयो। यो सरकार कदाचित कमजोर हुँदै गयो भने मध्यावधि निर्वाचन गर्नुपर्ने अवस्था आउनेछ। फेरि अर्बौं खर्च हुनेछ। तर गलत मनसाय राखेर जनतालाई झुक्याइरहनेहरूको सिट भने झन्झन् खुम्चिँदै जानेछ। यस निर्वाचनले माओवादी बचेको छ, नेकपा एस उम्रेको छ, जनमोर्चाको एक सिट बचेको छ तर तिनीहरू कांग्रेस, एमाले र स्वतन्त्र पार्टीको भन्दा माथि पुगेका छैनन्। के आत्मसमीक्षा गर्नु जरुरी छैन ?"
क्यामरुन र सर्बियाको नाटकीय बराबरी,"दोहा : फिफा विश्वकपको समूह जीअन्तर्गत सोमबार भएको खेलमा क्यामरुन र सर्बियाले ३३ गोलको नाटकीय बराबरी खेलेका छन्। युरोपेली मुलुकविरुद्ध प्रतिस्पर्धात्मक खेलको २९औं मिनेटमा जिनचाल्र्स कास्टेलेटो गोल गर्दै अफ्रिकी मुलुकलाई अग्रता दिलाएका थिए। कर्नरबाट आएको पासमा निकोलस एन्कलाउले हेडरमार्फत दिएको पासमा ६ यार्ड बक्सभित्र रहेका कास्टेलेटोले सहज गोल गरेका थिए। यद्यपि, इन्जुरी समयमा दुई गोल गर्दै सर्बियाले शानदार पुनरागमन गर्यो। इन्जुरी समयको पहिलो मिनेटमा स्ट्राहिन्जाले पाभ्लोभिचले गरेको गोलसँगै सर्बियाले बराबरी गरेको थियो। त्यसको दुई मिनेट नबित्दै मिनिक्कोभिच साभिचले गरेको गोलसँगै सर्बियाले रोमाञ्चक अग्रता लियो। इन्जुरी समयमै अलेक्सान्डर मिट्रोभिचले गरेको प्रहार बाहिरिँदा सर्बियाले अग्रता अझै लम्ब्याउने सुन्दर मौका गुमाएको थियो। अलेक्सान्डर मिट्रोभिचले ५३औं मिनेटमा गरेको गोलसँगै ३१ ले पछि परेको क्यामरुनले तीन मिनेटको फरकमा दुई गोल फर्कायो। सब्स्टिच्युट फरवार्ड भिन्सेन्ट अबुबकरले ६३औं मिनेटमा गाल गर्दै क्यामरुनलाई खेलमा फर्काएका थिए। त्यसको तीन मिनेट नबित्दै एरिक म्याक्सिम चुपो मोटिङले अबुबरकै पासमा गोल गर्दै खेल बराबरीमा ल्याएका थिए। बराबरीसँगै पहिलो खेलमा ब्राजिलसँग २० को नतिजामा पराजित भएको सर्बियाले एक अंक जोडेको छ। पहिलो खेलमा स्विट्जरल्यान्डसँग १० को नतिजामा पराजित भएको क्यामरुनले पनि पहिलो अंक जोडेको छ। समूह चरणको अन्तिम खेलमा क्यामरुनले ब्राजिल र सर्बियाले स्विट्जरल्यान्डसँग खेल्ने छन्।"
एक खेल अगावै अन्तिम १६ मा पुग्यो पोर्चुगल,दोहा: ब्रुनो फर्नान्डेजको दुई गोलप्रेरित पोर्चुगल समूह एचमा उरुग्वेलाई २० को नतिजामा पराजित गर्दै फिफा विश्वकपको प्रिक्वार्टरफाइनलमा पुगेको छ। लुसेल रंगशालामा सम्पन्न खेलको ५४औं मिनेटमा फर्नान्डेजले गरेको गोलसँगै पोर्चुगलले अग्रता लिएको थियो। पहिलो हाफ गोलविहीन भए पनि दोस्रो हाफमा पोर्चुगलले दुई गोल गर्दै सुरुआती दुई खेलबाट ६ अंकसहित अन्तिम १६ को यात्रा तय गर्यो। निर्धारित समयको अन्तिम मिनेटमा उरुग्वेका जोसे मारिया गिमिनेजले पेनाल्टी एरियामा ह्यान्ड गरेपछि जित सुनिश्चित गर्ने मौका पाएको थियो। सोही पेनाल्टीमा पोर्चुगलका लागि दोस्रो गोल गर्दै फर्नान्डेजले २० को जितसहित पोर्चुगललाई एक खेल अगावै समूह चरण पार गराए। पोर्चुगल चार वर्षअघि यही दक्षिण अमेरिकी मुलुकसँग पराजित हुँदा अन्तिम १६ बाटै बाहिरिएको थियो। सन् २०१८ को रुस विश्वकपमा एडिन्सन काभानीको दुई गोलको मद्दतमा उरुग्वेले २१ को नतिजामा पोर्चुगललाई पराजित गर्दै क्वार्टरफाइनलमा स्थान बनाएको थियो। सोही पराजयको बदला पोर्चुगलले लिएको छ। क्वार्टरफाइनलमा त्यही संस्करणको विजेता बनेको फ्रान्ससँग २० को नतिजामा पराजित हुँदा दुई पटकको विश्व विजेता उरुग्वे पनि घर फर्किएको थियो। समूह चरणको एक अगावै नकआउट चरणमा पुग्ने पोर्चुगल तेस्रो टिम बनेको छ। साविक विजेता फ्रान्स र पाँच पटकको च्याम्पियन ब्राजिल यसअघि नै नकआउटमा पुगिसकेका छन्। पहिलो खेलमा घानालाई ३२ को नतिजामा पराजित गरेको पोर्चुगलले समूह चरणको अन्तिम खेलमा दक्षिण कोरियाको सामना गर्नेछ। पहिलो खेलमा दक्षिण कोरियासँग गोलरहित बराबरीमा अल्झिएको उरुग्वेले अन्तिम खेलमा घानाको सामना गर्नेछ।
पहिलो हाफमा दक्षिण कोरिया २० ले पछाडी,दोहा: फिफा विश्वकपको समूह एचअन्तर्गत सोमबार जारी दक्षिण कोरियाविरुद्धको खेलमा घानाले २० को अग्रता लिएको छ। कतारको दोहास्थित एजुकेसन सिटी रंगशालामा भएको खेलको २४औं मिनेटमा मोहम्मद सलिसुले गोल गर्दै घानालाई अग्रता दिलाएका थिए। जोर्डन आयुको क्रसमा उनले बायाँ खु्ट्टाले उत्कृष्ट फिनिसिङ गर्दै अफ्रिकी मुलुकलाई अग्रता दिलाए। सलिसुको गोल घानाले सन् २०१० पछि विश्वकपमा पहिलो हाफमा गरेको पहिलो गोल हो। यसअघि सन् २०१० मा दक्षिण अफ्रिकामा भएको विश्वकपमा सुले मुन्टारीले उरुग्वेविरुद्ध पछिल्लो पटक पहिलो हाफमा गोल गरेका थिए। त्यसयता घानाले सबै ६ गोल दोस्रो हाफमा गरेका थियो। सुरुआती १० मिनेटसम्म दबाब बनाएको कोरिया पहिलो गोल खाएसँगै दबाबमा धकेलिएको थियो। दबाबमा परेको कोरियाविरुद्ध ३४औं मिनेटमा मोहम्मद कुडुसले पुनः गोल गर्दै घानाको अग्रता दोब्बर पारेका थिए। फेरि एक पटक घानाका कप्तान आयुले दिएको क्रसमा कुडुसले हेडरमार्फत गोल गरेका थिए। सुरुआती २२ मिनेटमा सात कर्नर जितेको कोरियाले फिनिसिङमा चुक्दा अवसरलाई गोलमा परिणत गर्न सकेन। पहिलो हाफमा सन् १९६६ विश्वकपयताकै सर्वाधिक कर्नर पाएर पनि गोल गर्न नसक्दा दोस्रो हाफ कोरिया २० पछाडीबाट सुरु गर्नेछ। पहिलो खेलमा उरुग्वसँग गोलरहित बराबरी खेलेको कोरिया आज पराजित भए समुह चरणमा पुग्ने सम्भावना कम हुनेछ। पहिलो खेलमा पोर्चुगलसँग ३२ ले पराजित भएको घानाले भने सम्भावना प्रवल बनाउने छ।
घानासँग हारेपछि अन्तिम १६ मा पुग्ने कोरियाको लक्ष्यमा धक्का,"दोहा : फिफा विश्वकपअन्तर्गत समूह एचको खेलमा सोमबार घानासँग पराजित भएपछि अन्तिम १६ मा स्थान बनाउने दक्षिण कोरियाको अभियानमा नमिठो धक्का लागेको छ। कतारको दोहास्थित एजुकेसन सिटी रंगशालामा आइतबार राति भएको खेलमा अफ्रिकी मुलुक घानाले दक्षिण कोरियालाई ३२ गोलले पराजित गरेको हो। खेलको २४औं मिनेटमा मोहमद सलिसुले गोल गर्दै घानालाई सुरुवाती अग्रता दिलाएका थिए। जोर्डन आयुको क्रसमा उनले बायाँ खु्ट्टाले उत्कृष्ट फिनिसिङ गर्दै अफ्रिकी मुलुकलाई अग्रता दिलाएका थिए। सलिसुको गोल घानाले सन् २०१० पछि विश्वकपमा पहिलो हाफमा गरेको पहिलो गोल हो। यसअघि सन् २०१० मा दक्षिण अफ्रिकामा भएको विश्वकपमा सुले मुन्टारीले उरुग्वेविरुद्ध पछिल्लो पटक पहिलो हाफमा गोल गरेका थिए। त्यसयता घानाले सबै ६ गोल दोस्रो हाफमा मात्रै गरेको थियो। सुरुवाती १० मिनेटसम्म बलमाथि पक्कड जमाएको दक्षिण कोरिया पहिलो गोल खाएसँगै दबाबमा परेको थियो। त्यसपछि ३४औं मिनेटमा मोहमद कुडुसले गोल गर्दै घानाको अग्रता दोब्बर पारेका थिए। घानाका कप्तान आयुले दिएको क्रसलाई कुडुसले उत्कृष्ट गोल गरेका थिए। सुरुवाती २२ मिनेटमा सात कर्नर पाएको कोरियाले फिनिसिङमा चुक्दा गोल गर्न सकेन। पहिलो हाफमा सन् १९६६ विश्वकपयताकै सर्वाधिक कर्नर पाएर पनि दक्षिण कोरियाले गोल गर्न सकेन। ५८औं मिनेटमा गोल जे गुई सुङले गोल गर्दै कोरियालाई खेलमा फर्काएका थिए। लि काङ इनले उपलब्ध गराएको पासमा सुन्दर हेड गोल गरेका थिए। त्यसको तीन मिनेट नबित्दै कोरियाले बराबरी गोल फर्काएको थियो। किम मिन जेको पासमा जे गुई सुङले हेड गोल गरेका थिए। त्यसपछि ६८औं मिनेटमा मोहमद कुडुसले गोल गर्दै घानालाई जित दिलाएका थिए। इनाकी विलियम्सले उपलब्ध गराएको पासलाई सदुपयोग गर्दै उनले उत्कृष्ट गोल गरेका थिए। पहिलो खेलमा उरुग्वेसँग गोलरहित बराबरी खेलेको दक्षिण कोरियालाई नकआउट चरणमा स्थान बनाउन आफ्नो जितले मात्रै पुग्ने छैन, अरुको नतिजामा पनि भर पर्नुपर्नेछ। दक्षिण कोरियाले समूह चरणको अन्तिम खेलमा बलियो टोली पोर्चुगलको सामना गर्नेछ। पहिलो खेलमा पोर्चुगलसँग ३२ ले पराजित भएको घानाले अन्तिम १६ मा पुग्ने सम्भावना प्रवल बनाएको छ। घानाले समूहको अन्तिम खेलमा उरुग्वेसँग प्रतिस्पर्धा गर्नेछ।"
नेमारबिनाको ब्राजिल,"दोहा : रिचार्लिसनको दुई गोलप्रेरित ब्राजिलले सबियाविरुद्ध २० को जितसँगै विश्वकपको सुरुवात गरेको थियो। ब्राजिललाई सानदार सुरुवात दिलाउन महत्वपूर्ण भूमिका निर्वाह गरेका रिचार्लिसन भगवान आफ्नो पक्षमा भएकोमा विश्वस्त छन्। सोमबार स्विट्जरल्यान्डविरुद्धको खेलमा केन्द्रित रिचार्लिसन आफूले गरेको मेहनत भगवानले सुनेको २५ वर्षीय ब्राजिलियन फरवार्ड बताउँछन्। सर्बियाविरुद्ध टोट्टनहामका फरवार्डले गरेका दुईमध्ये एक गोल प्रतियोगिताकै उत्कृष्टमध्ये एक थियो। उनले पेनाल्टी एरियाबाट बायाँ कुनामा एक्रोब्याटिक फिनिसिङ गरेका थिए। ब्राजिलबाट पछिल्ला सात खेलमा उनले नौ गोल गरेका छन्। सर्बियाविरुद्धको खेलपछि विश्वकपमा ब्राजिलका लागि एकै खेलमा दुई गोल गर्ने आठौं खेलाडी उनी बनेका छन्। सन् २०१४ को विश्वकपमा नेमारले पछिल्लो पटक ब्राजिलका लागि दुई गोल गरेका थिए। सन् २०१८ मा डेब्यु गरेयता ब्राजिलबाट कुनै पनि खेलाडीले उनीभन्दा धेरै गोल गर्न सकेका छैनन्। रिचार्लिसनले पछिल्ला चार वर्षमा १९ गोल गरिसकेका छन्। गत सेप्टेम्बरमा एभर्टनविरुद्धको खेलमा घाइते भएपछि विश्वकपमा उनको उपस्थिति नै अनिश्चित बनेको थियो। म केही साता अगाडि रुँदै थिएँ। विश्वकपमा हुन्छु कि हुन्न भन्ने अनिश्चितता थियो, रिचार्लिसन भन्छन्, स्वास्थ्य परीक्षण भएको दिन मेरो जीवनकै सबैभन्दा लामो दिन थियो। म अझै सम्झिन्छु, म स्ट्रेचरमा गएको थिएँ। के नतिजा आउँछ भनेर साह्रै लामो समय पर्खिन बाध्य भएको थिएँ। रिपोर्ट नआइञ्जेलसम्म आफू रुँदै अनिश्चितताको सिकार भएर समय बिताएको रिचार्लिसन बताउँछन्। जब डाक्टर आए, त्यो बेला म निरास बनेको थिएँ। समय साँच्चै ढिलो चलेको महसुस भइरहेको थियो, उनी भन्छन्, मैले पुनरागमनका लागि गरेको मेहनतका कारण मात्रै सम्भव भएको हो। भगवानले म विश्वकप खेल्न कति लालायित छु भन्ने सुनें होलान् सायद। महत्वपूर्ण पहिलो खेलमा जित निस्किएकाले त्यो लय र नतिजालाई निरन्तरता दिनुपर्ने रिचार्लिसन बताउँछन्। अहिले दोस्रो खेलबारे सोच्ने बेला भएको छ। त्यो पहिलो खेल थियो। अब हामीसामु ६ महत्वपूर्ण खेल छन्, रिचार्लिसनले भने। ब्राजिल समूह जीमा भएका सबैभन्दा बलियो र दाबेदार टोली हो। तर, स्विट्जरल्यान्डको चुनौती पाँच पटकको विश्व विजेताका लागि सहज भने पक्कै हुने छैन। पहिलो खेलमा ब्रिल इम्बोलोको दुई गोल मद्दतमा क्यामरुनलाई १० को नजितामा पराजित गरेको स्विट्जरल्यान्ड ब्राजिललाई कठिन चुनौती दिन तयार छ। ब्राजिलविरुद्ध स्विट्जरल्यान्ड पहिलो पटक विश्वकपका सुरुवाती दुई खेलमा जित निकाल्ने लक्ष्यमा छ। सन् २००६ को विश्वकपमा स्विट्जरल्यान्डले लगातार दुई खेल जित्दा टोगो र दक्षिण कोरियालाई पराजित गरेको थियो। सोमबार ब्राजिल स्टार फरवार्ड नेमार बिना मैदान उत्रिने छ। पहिलो खेलमा सर्बियाविरुद्ध घाइते भएका नेमारले समूह चरणका बाँकी खेल गुमाउने निश्चित भइसकेको छ।"
बदला लिने दाउमा पोर्चुगल,"दोहा : पोर्चुगल विश्वकपको समूह एचअन्तर्गत दोस्रो खेलमा सोमबार राति उरुग्वेविरुद्ध मैदान उत्रिँदा चार वर्ष अगाडिको बदला लिने लक्ष्यमा हुनेछ। कतारमा जारी विश्वकपका सुरुवाती दुई खेलमा जित निकाल्दै अन्तिम १६ को होडमा रहेको पोर्चुगल चार वर्षअघि यही दक्षिण अमेरिकी मुलुकसँग पराजित हुँदा अन्तिम १६ बाटै बाहिरिएको थियो। सन् २०१८ को रुस विश्वकपमा एडिन्सन काभानीको दुई गोलको मद्दतमा उरुग्वेले २१ को नतिजामा पोर्चुगललाई पराजित गर्दै क्वार्टरफाइनलमा स्थान बनाएको थियो। क्वार्टरफाइनलमा त्यही संस्करणको विजेता बनेको फ्रान्ससँग २० को नतिजामा पराजित हुँदा दुई पटकको विश्व विजेता उरुग्वे पनि घर फर्किएको थियो। फर्नान्डो सान्तोसको पोर्चुगलले पहिलो खेलमा घानालाई ३२ गोलले पराजित गरेको थियो। अर्कातिर उरुग्वे समूह चरणको पहिलो खेलमा एसियाली मुलुक दक्षिण कोरियासँग गोलरहित बराबरीमा रोकिएको थियो। पोर्चुगलका लागि पेनाल्टीमार्फत गोलको खाता खोलेका कप्तान क्रिस्टियानो रोनाल्डो पाँच फरक विश्वकपमा गोल गर्ने पहिलो खेलाडी बनेर कीर्तिमान बनाएका थिए। खेलको अन्तिम समयमा गोलरक्षक डिएगो कोस्टाको असावधानीले पोर्चुगलले झन्डै गोल खाएको थियो। इन्जुरी समयको पनि अन्तिम क्षणमा इनाकी विलियम्स पोर्चुगिज गोलरक्षकसँग बल खोसेर लडेपछि पोर्चुगल जसोतसो तीन अंक हासिल गर्न सफल भएको थियो। लुसेल रंगशालामा सोमबार डिएगो अलोन्सोको टिमको सामना गर्दा पोर्चुगलको कठिन परीक्षा हुने फरवार्ड गोन्कालो रामोस बताउँछन्। उनीहरू धेरै बलिया र खतरनाक टिम छन्, रामोसले भने। डिएगो गोडिन साँच्चै उत्कृष्ट खेलाडी भए पनि टिमवर्क महत्वपूर्ण हुने रामोसले बताए। हाम्रो टिमको स्तरअनुसार जुनसुकै खेलमा पनि हामी दाबेदार हुनुपर्छ जस्तो लाग्छ, उनी भन्छन्, हामीले कुनै पनि खेलमा बराबरीका बारे सोचेका छैनौं। हामी जितकै लागि खेल्ने छौं। सुपरस्टार फरवार्ड रोनाल्डो सम्भवः अन्तिम विश्वकप खेलिरहेका छन्। अन्तर्राष्ट्रिय फुटबलका कीर्तिमानी गोलकर्ता रोनाल्डो आफ्नो नेतृत्वमा पोर्चुगललाई विश्वकपमा सकेसम्म अगाडि बढाउने लक्ष्यमा छन्। घानाविरुद्धको गोलसँगै अन्तर्राष्ट्रिय फुटबलमा एक सय १८ गोल गरिसकेका रोनाल्डो यो सूची लम्ब्याउन चाहन्छन्। गत वर्ष सेप्टेम्बरमा इरानी फरवार्ड अली देईको एक सय नौ गोलको कीर्तिमान तोडेका ३७ वर्षीय रोनाल्डो उरुग्वेविरुद्ध विश्वकपमा नवौं गोलको खोजीमा हुनेछन्। अल डायनमा पोर्चुगलविरुद्ध उत्कृष्ट रक्षात्मक लय कायम राख्न सके उरुग्वे समूह चरणका लगातार ६ खेलमा क्लिन सिट राख्ने पहिलो टिम बन्नेछ। पोर्चुगलले भने समूह चरणमा खेलेका पछिल्ला १३ खेलमा एक मात्र पराजय भोगेको छ। जुन सन् २०१४ विश्वकपमा जर्मनीवरुद्ध थियो। प्रभाव पार्न सक्ने खेलाडी ब्रुनो फर्नान्डेज (पोर्चुगल) घानाविरुद्धको खेलमा रोनाल्डो समाचारका हेडलाइन बनेका थिए। तर, त्यो जितमा फर्नान्डेजको पनि महत्वपूर्ण भूमिका थियो। फेरि एक पटक उनी उरुग्वेविरुद्ध पोर्चुगलका लागि रिदम सेट गर्न सबैभन्दा प्रभावशाली सावित हुन सक्छन्। घानाविरुद्धको खेलमा फर्नान्डेजले जुवाओ फेलिक्सलाई दिएको पासबाट नै राफेल लियो तेस्रो गोल गर्न सफल भएका थिए। जुन गोल नै पोर्चुगलको जितमा निर्णायक सावित भएको थियो। फर्नान्डेजले त्यो खेलमा पोर्चुगलका लागि सर्वाधिक आक्रमणको मौका सिर्जना गरेका थिए। उनी सन् १९६६ विश्वकप पछि पोर्चुगलका लागि एकै खेलमा दुई असिस्ट गर्ने पहिलो खेलाडीसमेत बनेका थिए। पोर्चुगलका लागि ५६ वर्षअघि जोजे टोरेसले ब्राजिलविरुद्ध एकै खेलमा दुई असिस्ट गरेका थिए। फेडरिको भलभर्दे (उरुग्वे) दक्षिण कोरियाविरुद्ध भुत्ते आक्रमणको नमुना देखाएको उरुग्वेका लागि सबैभन्दा प्रभावशाली भलभर्दे रहे। उरुग्वेको फाइनल थर्डमा सक्रिय देखिएका भलभर्देले गरेको सशक्त प्रहार क्रसबारमा लागेर फर्किएको थियो। सशक्त प्रहार फर्किंदा दुर्भाग्यशाली देखिए पनि रियल म्याड्रिडका मिडफिल्डर भलभर्देसँग जुनसुकै खेललाई घुमाउन सक्ने क्षमता छ। रियललाई युरोपियन च्याम्पियन बनाउन महत्वपूर्ण भूमिका निभाएका भलभर्दे पोर्चुगलको रक्षापंक्तिका लागि टाउको दुखाइ बन्न सक्छन्। नकआउट चरणमा स्थान बनाउन उरुग्वेका लागि पनि उनको प्रदर्शनले धेरै अर्थ राख्ने छ। पहिलो खेलमा बराबरीमा अल्झिएको उरुग्वे सोमबारको खेलमा पनि स्पष्ट तीन अंक हासिल गर्न नसके दबाबमा पर्ने छ।"
ब्राजिल एक खेल अगावै अन्तिम १६ मा,दोहा: क्यासिमिरोको निर्णायक गोलप्रेरित ब्राजिल समूह जीमा स्विट्जरल्यान्डलाई १० को नतिजामा पराजित गर्दै फिफा विश्वकपको अन्तिम १६ मा पुगेको छ। पाँच पटकको विश्वकप विजेता ब्राजिललाई ९७४ रंगशालामा जित दिलाउन क्यासिमिरोले ८३औं मिनेटमा गरेको एक मात्र गोल निर्णायक बन्यो। ब्राजिलले विश्वकपमा गरेका पछिल्ला १० गोल सबै दोस्रो हाफमा मात्रै भएका छन्। समूह चरणको पहिलो खेलमा सर्बियाविरुद्ध पनि रिचार्लिसनले दोस्रो हाफमा दुई गोल गरेका थिए। खेलको सुरुआतदेखि नै निरन्तर दबाब बनाए पनि फाइनल थर्डमा चुक्दा ब्राजिलले अग्रता लिन सकेको थिएन। रोडरिगोले दिएको पासमा हाफ भली प्रहार गर्दै क्यासिमिरोले सुन्दर गोल गरेका थिए। सोही गोल निर्णायक बन्दा ब्राजिल सुरुआती दुई खेलबाट ६ अंक बटुलेर एक खेल अगावै नकआउटमा पुग्ने दोस्रो टिम बनेको छ। यसअघि साविक विजेता फ्रान्स पनि एक खेल अगावै प्रिक्वार्टरफाइनलमा पुगिसकेको छ। समूह चरणको अन्तिम खेलमा ब्राजिलले क्यामरुनसँग खेल्ने छ भने स्विट्जरल्यान्ड र सर्बिया आमनो सामनो हुनेछन्।
क्यामरुनविरुद्ध सर्बियाको दुई मिनेटमा दुई गोल,"दोहाः फिफा विश्वकपको समूह जीअन्तर्गत क्यामरुनविरुद्ध जारी खेलको पहिलो हाफमा सर्बियाले २१ गोलको अग्रता लिएको छ। युरोपेली मुलुकविरुद्ध प्रतिस्पर्धात्मक खेलको २९औं मिनेटमा जिनचाल्र्स कास्टेलेटो गोल गर्दै अफ्रिकी मुलुकलाई अग्रता दिलाएका थिए। कर्नरबाट आएको पासमा निकोलस एन्कलाउले हेडरमार्फत दिएको पासमा ६ यार्ड बक्सभित्र रहेका कास्टेलेटोले सहज गोल गरेका थिए। यद्यपि, इन्जुरी समयमा दुई गोल गर्दै सर्बियाले शानदार पुनरागमन गर्यो। इन्जुरी समयको पहिलो मिनेटमा स्ट्राहिन्जाले पाभ्लोभिचले गरेको गोलसँगै सर्बियाले बराबरी गरेको थियो। त्यसको दुई मिनेट नबित्दै मिनिक्कोभिच साभिचले गरेको गोलसँगै सर्बियाले रोमाञ्चक अग्रता लियो। इन्जुरी समयमै अलेक्सान्डर मिट्रोभिचले गरेको प्रहार बाहिरिँदा सर्बियाले अग्रता अझै लम्ब्याउने सुन्दर मौका गुमाएको थियो। पहिलो खेलमा ब्राजिलसँग २० को नतिजामा पराजित भएको सर्बियाले यो जिते नकआउट चरण नजिक पुग्ने छ। पहिलो खेलमा स्विट्जरल्यान्डसँग १० को नतिजामा पराजित भएको क्यामरुन आज पनि पराजित भए एक खेल अगावै समूह चरणबाटै बाहिरिने छ।"
सामाजिक सुरक्षामा समेट्न तीन महिना,"काठमाडौं : सरकारले वैदेशिक रोजगारीमा जाने श्रमिक, अनौपचारिक क्षेत्रका श्रमिक र स्वरोजगारलाई तीन महिनापछि मात्रै सामाजिक सुरक्षा कोषमा समेट्ने भएको छ। सामाजिक सुरक्षा कोष सञ्चालन बोर्डले कार्यविधि बनाएर श्रममन्त्रीलाई पेस गरे पनि पारित हुन सकेको छैन। पाँचौं सामाजिक सुरक्षा दिवसका अवसरमा श्रममन्त्री शेरबहादुर कुँवरले कार्यविधि अध्ययन गरेर एक हप्ताभित्रै स्वीकृत गरिने बताए। वैदेशिक रोजगार, अनौपचारिक र स्वरोजगार क्षेत्रका श्रमिकलाई योगदानमा आधारित सामाजिक सुरक्षामा समेट्न कार्यविधि स्वीकृतिको अन्तिम तयारीमा रहेको मन्त्री कुँवरले बताए। कोषले पहिलो चरणमा औपचारिक क्षेत्रका श्रमिकलाई मात्रै योगदानमा आधारित सामाजिक सुरक्षा कार्यक्रममा समेटेको थियो। अब यसै वर्षदेखि सबै श्रमिकलाई समेट्न गृहकार्य अघि बढाएको हो। वैदेशिक रोजगारीमा जाने श्रमिकलाई नयाँ श्रम स्वीकृति र नवीकरण गर्दा अनिवार्य कोषमा आबद्ध गराउने तयारी कोषले गरेको छ। कोषका प्रमुख कार्यकारी अधिकृत कपिलमणि ज्ञवालीले वैदेशिक रोजगारीमा जाने श्रमिकलाई दुई हजार रकम योगदान गराएर स्किममा अनिवार्य ल्याइने बताए। अनौपचारिक र स्वरोजगारका श्रमिकलाई पनि छिट्टै योजनामा समेट्न सुरु गर्ने उनको भनाइ छ। विदेशमा बस्ने श्रमिक तथा स्वरोजगारमा संलग्न योगदानमा आधारित सामाजिक सुरक्षा कार्यक्रममा आउन पाउनेछन्। गैरआवासीय नेपाली संघ (एनआरएनए) को सहकार्यमा विदेश जाने नेपालीलाई यस कार्यक्रममा समेट्न लागिएको हो। संघका कार्यकारी अध्यक्ष रविना थापाले ८५ देशमा रहेका राष्ट्रिय समन्वय समितिमार्फत श्रमिक तथा स्वरोजगारकर्तालाई आबद्ध गराउन पहल गरिने बताए। एनआरएनएले लामो समयदेखि अभियान सञ्चालन गरी श्रमिकलाई सामाजिक सुरक्षा योजनामा समेट्न अभियान सञ्चालन गर्दै आएको थियो। श्रमसचिव टेकनारायण अर्यालले चार वर्षको अवधिमा योगदानकर्ता श्रमिक र रोजगारदातालाई अपेक्षाकृत रूपमा समेट्न नसकिएको बताए। बैंकिङ तथा औद्योगिक प्रतिष्ठानमा केही कन्फ्युजन थियो, अर्याल भन्छन्, विस्तारै भ्रम चिरिँदै गएकाले यसप्रति सबैको आकर्षण बढ्दै गएको छ। कोषका अध्यक्षसमेत रहेका सचिव अर्यालका अनुसार कार्यविधि तयार गरे पनि मन्त्रीस्तरबाट निर्णय गर्न बाँकी रहेकाले तत्काल घोषणा गर्न नसकिएको बताए। निजामती कर्मचारीभन्दा आकर्षक सुविधा दिने गरी योगदानमा आधारित सामाजिक सुरक्षा कार्यक्रम ल्याइएको सचिव अर्यालले बताए। कोषले सबै श्रमिकलाई पेन्सन दिन्छभन्दा हाँसोमा उडाइयो, धेरै श्रमिक यसबाट लाभान्वित भइसकेका छन् सचिव अर्याल भन्छन्, सबैलाई सामाजिक सुरक्षा दिन यो कोष बलियो रूपमा स्थापित हुनेछ। चिया पसल र त्यसमा काम गर्ने श्रमिकलाई समेट्ने गरी कोषका कार्यक्रम ल्याउन लागिएको अर्याल बताउँछन्। कोषमार्फत गरिबी निवारण, आयात प्रतिस्थापन, रोजगारी सिर्जना, निर्यात प्रवद्र्धनका कार्यक्रममा टेवा पुग्ने जनाइएको छ। कोषले ७५ लाखसम्म घर बनाउन, ३५ लाखसम्म शिक्षा क्षेत्रका लागि सापटी दिन्छ। कोषका अध्यक्ष अर्यालले साना उद्योग खोल्न, व्यापार व्यवसाय गर्नका लागि सस्तोमा ऋण दिने बताए।"
"सेयर बजार फेरि ओरालोतिर, कारोबार १ अर्बमा सीमित","काठमाडौं : सेयर कारोबारको दोस्रो दिन सोमबार नेप्से परिसूचक दोहोरो अंकले घटेको छ। नेप्से १५६१ अंकले ओरालो लागेर १९५०३७ विन्दुमा अडिएको छ। सेन्सेटिभ इन्डेक्स ३६५ अंकले घटेर ३८२६१ विन्दुमा पुगेको छ। नेप्से ओरालो लागेसँगै आइतबारको तुलनामा आज सेयर कारोबार घटेको छ। आज २२६ कम्पनीको ३७ लाख ६१ हजार २९९ कित्ता सेयर १ अर्ब ४९ करोड ४३ लाख ९४ हजार ६१३ रुपैयाँमा खरिदबिक्री भयो। अघिल्लो कारोबार दिन आइतबार २ अर्ब २ करोड बढिको सेयर कारोबार भएको थियो। सेयर बजार दोहोरो अंकले ओरालो लाग्दा कुनै पनि कम्पनीको मूल्यमा सकारात्मक सर्किट लागेन। खप्तड लघुवित्त वित्तीय संस्थाको सेयर मूल्य ८१८ प्रतिशतले बढ्दा गरिमा डिवेन्चरको सूचक ६११ प्रतिशतले बढ्यो। कारोबार रकमका आधारमा यसदिन हिमालयन डिस्टीलरी शीर्षस्थानमा रह्यो। सो कम्पनीको १६ करोड ४६ लाख ४२ हजार रुपैयाँ बराबरको सेयर कारोबार भयो। नविल बैंक ७ करोड २४ लाख र शिवम् सिमेन्ट ६ करोड १६ लाख मूल्य बराबरको सेयर कारोबार गरी क्रमश: दोस्रो र तेस्रो स्थानमा रहे। कारोबारमा आएका १३ समूहमध्ये ११ को सूचक घट्यो भने २ को बढ्यो। पाँच कम्पनीको सेयर मूल्य १ प्रतिशत बढिले घट्यो। डेभलपमेन्ट बैंक, फाइनान्स,हाइड्रोपावर, मनुफ्याक्चरी एन्ड प्रोसेसिङ र अदर्श समूहको सूचक १ प्रतिशत बढिले घटेको हो। ११ समूहको सूचक ओरालो लाग्दा म्युचुअल फन्ड र ट्रेडिङको सूचक क्रमश: ०२४ र ०१६ प्रतिशतले उकालो लाग्यो।"
बैंक तथा वित्तीय संस्थालाई क्षेत्रगत कर्जा विस्तारमा राष्ट्र बैंकको राहत,"काठमाडौं : बैंक तथा वित्तीय संस्थामा लगानीयोग्य रकमको अभावको समस्या हट्न नसकेपछि नेपाल राष्ट्र बैंकले क्षेत्रगत कर्जा विस्तारमा केही सुविधा दिएको छ। राष्ट्र बैंकले आइतबार चालू आर्थिक वर्ष २०७९८० को मौद्रिक नीतिको प्रथम त्रैमासिकको समीक्षा गर्दै क्षेत्रगत कर्जा विस्तार गरिसक्नुपर्ने समयसीमामा बैंक तथा वित्तीय संस्थालाई केही सहज बनाइदिएको हो। 'तरलतामा देखिएको दबाबलाई दृष्टिगत गरी बैंक तथा वित्तीय संस्थाले तोकिएको क्षेत्रमा कर्जा प्रवाह नगरेमा २०८० असार मसान्तका आधारमा २०८० पुसदेखि हर्जना गणना गर्ने व्यवस्था मिलाइनेछ', मौद्रिक नीतिको समीक्षा प्रतिवेदनमा भनिएको छ। राष्ट्र बैंकले बैंक तथा वित्तीय संस्थाका लागि कृषि, ऊर्जा, लघु, घरेलु तथा साना उद्योगलगायतका क्षेत्रमा तोकिएको समयभित्र निश्चित प्रतिशत कर्जा विस्तार गरिसक्न भनेको छ। त्यसरी तोकिएको क्षेत्र र समयभित्र कर्जा विस्तार गर्न नसक्ने बैंक तथा वित्तीय संस्थालाई राष्ट्र बैंकले कारबाहीसमेत गर्नेछ। तरलता अभाव समस्याले कर्जा विस्तारमा समेत नकारात्मक असर देखिएपछि राष्ट्र बैंकले लचक नीति अपनाएको हो। राष्ट्र बैंकको नीतिअनुसार वाणिज्य बैंकले आफ्नो कूल कर्जा लगानीमा २०८० असार मसान्तसम्म १३ प्रतिशत, २०८१ असार मसान्तसम्म १४ प्रतिशत र २०८२ असारसम्म १५ प्रतिशत कर्जा कृषि क्षेत्रमा गरिसक्नुपर्छ। २०७९ असोजसम्ममा वाणिज्य बैंकले कृषि क्षेत्रमा रु पाँच खर्ब १९ अर्ब ५७ करोड अर्थात् कूल प्रवाह भएको कर्जाको १२ दशमलव ३८ प्रतिशत कर्जा प्रवाह गरेका छन्। चालू आर्थिक वर्षको अन्तसम्ममा यस्तो कर्जा कूल कर्जा रकमको १३ प्रतिशत पुगिसक्नुपर्ने र नपुगेमा हर्जना तिर्नुपर्ने हुन्थ्यो। त्यस्तै वाणिज्य बैंकले कूल कर्जा लगानीको निश्चित प्रतिशत ऊर्जा क्षेत्रमा लगानी गर्नुपर्छ। क वर्गका बैंकले २०८० असार मसान्तसम्म सात प्रतिशत, २०८१ असार मसान्तसम्म आठ प्रतिशत र २०८२ असार मसान्तसम्म १० प्रतिशत कर्जा ऊर्जा क्षेत्रमा प्रवाह गर्नुपर्ने व्यवस्था राष्ट्र बैंकले गरेको छ। चालू आर्थिक वर्षको असोज मसान्तसम्ममा उनीहरुले ऊर्जा क्षेत्रमा रु दुई खर्ब ४५ अर्ब नौ करोड अर्थात् पाँच दशमलव ८४ प्रतिशत मात्रै कर्जा प्रवाह गरेको देखिन्छ। त्यसैगरी वाणिज्य बैंकले कूल कर्जा लगानीको न्यूनतम २०८० असार मसान्तसम्म १२ प्रतिशत, २०८१ असार मसान्तसम्म १३ प्रतिशत र २०८२ असार मसान्तसम्म १५ प्रतिशत कर्जा लघु, घरेलु, साना एवं मझौला उद्यमका क्षेत्रमा गरिसक्नुपर्छ। गत असोज मसान्तसम्ममा यस्तो कर्जा विस्तार तीन खर्ब ९८ अर्ब २१ करोड अर्थात् नौ दशमलव ४९ प्रतिशत बराबर छ। यसमा रु एक करोडभन्दा कम रकमका कर्जा तथा प्रत्यक्ष रुपमा प्रवाह भएका विपन्न वर्ग कर्जा पनि समावेश गरिएको छ। राष्ट्र बैंकको नीतिअनुसार विकास बैंकले २०८० असार मसान्तसम्म कूल कर्जा लगानीको १९ प्रतिशत र २०८१ असार मसान्तसम्ममा २० प्रतिशत कर्जा कृषि, लघु, घरेलु तथा साना उद्यमव्यवसाय, ऊर्जा र पर्यटन क्षेत्रमा प्रवाह गर्नुपर्ने व्यवस्था रहेको छ। गत असोज मसान्तमा ख वर्गका वित्तीय संस्थाले उक्त क्षेत्रमा औसत २६ दशमलव ११ प्रतिशत अर्थात् रु एक खर्ब १३ अर्ब ८० करोड बराबर कर्जा लगानी गरेका छन्। त्यसैगरी वित्त कम्पनीले २०८० असार मसान्तसम्म कूल कर्जा लगानीको १४ प्रतिशत कर्जा कृषि, लघु, घरेलु तथा साना उद्यमव्यवसाय, ऊर्जा र पर्यटन क्षेत्रमा प्रवाह गर्नुपर्ने व्यवस्था रहेकामा २०७९ असोज मसान्तमा उक्त क्षेत्रमा औसत २१ दशमलव २२ प्रतिशत बराबर कर्जा प्रवाह भएको छ। त्यो रकममा १८ अर्ब ३७ करोड बराबर हो। बैंक तथा वित्तीय संस्थाले आफ्नो कूल कर्जा सापटको न्यूनतम पाँच प्रतिशत कर्जा विपन्न वर्गमा प्रवाह गर्नुपर्ने व्यवस्था पनि राष्ट्र बैंकले गरेको छ। गत असोज मसान्तमा वाणिज्य बैंकहरुले औसत छ दशमलब सात प्रतिशत, विकास बैंकले ११ दशमलब पाँच प्रतिशत र वित्त कम्पनीले सात दशमलव चार प्रतिशत कर्जा विपन्न वर्गमा लगानी गरेका छन्। रासस"
बैंकले प्रकाशित गर्यो निर्वाचन कार्यतालिका,"काठमाडौं : राष्ट्रिय सहकारी बैंकले निर्वाचनसहितको १९औं वार्षिक साधारणसभाको निर्वाचन कार्यतालिका सार्वजनिक गरेको छ। निर्वाचन उपसमितिले जारी गरेको कार्यतालिकाअनुसार निर्वाचन प्रक्रिया पुस ५ गतेदेखि सुरु भएर पुस १८ गते सकिने छ। बैंकको पुष १६ गते हुन लागेको वार्षिक साधारण सभाले नयाँ सञ्चालक समिति चयन गर्ने छ। सञ्चालक समितिको निर्वाचनका लागि पुस ५ गते मतदाता नामावली प्रकाशन, दावी विरोध, अन्तिम नामावली प्रकाशन र उम्मेदवारीपत्र वितरणको कार्यक्रम तय गरिएको छ। पुस ६ गते उम्मेदवारको दरखास्त दर्ता, उम्मेदवारको पहिलो नामावली प्रकाशन, उम्मेदवारी सूचि उपरको दावी विरोध, दरखास्त एवं दावी विरोधको छानविन, उम्मेदवारी उपर परेको उजुरीको निर्णय तथा नामावली प्रकाशन हुने छ। पुस ७ गते उम्मेदवारी फिर्ता र अन्तिम उम्मेदवारी सूची प्रकाशन र पुस १६ गते सातै प्रदेशमा हुने इकाइ सभामा ११ : ३० बजेदेखि ५ बजेसम्म मतदान हुने छ। पुस १८ गते मतपरिणाम घोषणा हुने छ। साधारणसभाले अध्यक्ष सहित १५ जना सञ्चालक र लेखासमितको संयोजक सहित तीन जना सदस्य चयन गर्ने छ।"
पोखरा अन्तर्राष्ट्रिय विमानस्थलमा यान्त्रिक परीक्षण,पोखरा : पोखरा अन्तर्राष्ट्रिय विमानस्थलमा भइरहेको क्यालिब्रेसन (यान्त्रिक परीक्षण) उडान सम्पन्न भएको छ। एरो थाईको जहाजले मंसिर ५ गतेदेखि पोखरा अन्तर्राष्ट्रिय विमानस्थलमा एक हप्ता क्यालिब्रेसन उडान गरेको थियो। नियमित उडान सुरु हुनुअघि विमानस्थल प्राविधिक लगायत हरेक पक्षमा तयार रहे नरहेको प्ररमाणित गर्न क्यालिब्रेसन उडान भएको पोखरा विमानस्थल आयोजना प्रमुख विनेश मुनकर्मीले जानकारी दिए। क्यालिब्रेसन उडान सकिएसँगै अबको ३ हप्तामा एरोथाई कम्पनीले यान्त्रिक क्षमता परीक्षण उडानको प्रतिवेदन नेपाल नागरिक उड्डयन प्राधिकरणलाई दिने छ। त्यही प्रतिवेदनका आधारमा विमानस्थलमा वायुसेवा कम्पनीहरूले उडान र अवतरण गर्न सक्ने छन्। परीक्षण सफल भएसँगै वायुसेवा कम्पनीहरूले नियमित उडान गर्न सक्नेछन्। प्रतिवेदन आएपछि विमानस्थलमा उडान गर्न कम्पनीहरूलाई आह्वान गर्नसक्ने छ। सरकारले पोखरा क्षेत्रीय अन्तर्राष्ट्रिय विमानस्थल २०२३ को जनवरी १ देखि व्यवसायिक रूपमा सञ्चालनमा ल्याउने घोषणा गरेको छ।
घट्यो बैंकको औसत ब्याजदर,"काठमाडौं : बैंक तथा वित्तीय संस्थाको औसत ब्याजदर घटेको छ। नेपाल राष्ट्र बैंकले मौद्रिक नीतिको समीक्षा गर्दै वाणिज्य बैंकको औसत ब्याजदर अन्तर ४४ प्रतिशतबाट ४ प्रतिशतमा झारेको छ। पछिल्लो समयमा उद्योगी व्यवसायीले बैंकले अस्वाभाविक नाफा गरेको भन्दै गुनासो गर्दै आएका थिए। नेपाल राष्ट्र बैंकले उद्योगीहरूको माग सम्बोधन हुनेगरी मौद्रिक नीति समीक्षा गरेको हो। विकास बैंक र वित्त कम्पनीको औसत ब्याजदर अन्तर ५ प्रतिशतबाट ४६ प्रतिशत कायम गरिएको छ। यसबाट बैंक तथा वित्तीय संस्थाले कर्जाको ब्याजदर तय गर्दा लिने प्रिमियम दर घट्न गई कर्जाको ब्याजदरमा समेत सन्तुलन आउने अपेक्षा गरिएको नेपाल राष्ट्र बैंकका प्रवक्ता गुणाकर भट्टले बताए। राष्ट्र बैंकले प्रिमियमसम्बन्धी व्यवस्थाको नियमित अनुगमन गर्ने जनाएको छ। बैंक तथा वित्तीय संस्थाले दुई प्रतिशतसम्म प्रिमियम थप्न पाउँछन्। लघुवित्त वित्तीय संस्थाले माघदेखि आधारदर मासिक रूपमा प्रकाशन गर्नुपर्ने व्यवस्था गरिएको छ। तोकिएको कर्जानिक्षेप अनुपात नपुगेमा बैंक तथा वित्तीय संस्थालाई लाग्ने जरिवानालाई तरलता जोखिममा समेत आधारित हुने गरी पुनरावलोकन गरिने प्रवक्ता भट्टले बताए। मौद्रिक नीति समीक्षामार्फत चालू पूँजी कर्जासम्बन्धी मार्गदर्शन संशोधन गर्ने जनाइएको छ। बैंक तथा वित्तीय संस्थालाई कार्यान्वयनका क्रममा परेका समस्या तथा सुझाव मागिएको थियो। सरोकारवाला निकायबाट सुझाव आएको प्रवक्ता भट्टले जानकारी दिए। प्राप्त सुझावका आधारमा सम्बोधन गरिनेछ भट्टले भने। वाणिज्य बैंकको औसत ब्याजदर अन्तर ४४ प्रतिशतबाट ४ प्रतिशतमा झर्यो विकास बैंक र वित्ता कम्पनीको औसत ब्याजदर अन्तर ५ प्रतिशतबाट ४६ प्रतिशत कायम चालू पुँजी कर्जाको पनि व्यवसायीले विरोध गर्दै आएका थिए। राष्ट्र बैंकले कार्यान्वयन गर्न सहज हुनेगरी कार्यविधि संशोधन गर्ने घोषणा गरेको हो। तरलतामा देखिएको दबाबलाई दृष्टिगत गरी राष्ट्र बैंकले बैंक तथा वित्तीय संस्थाले तोकिएको क्षेत्रमा कर्जा प्रवाह नगरेमा २०८० असार मसान्तको आधारमा २०८० पुसदेखि हर्जाना गणना गर्ने व्यवस्था गर्ने भएको छ। कृषि क्षेत्रसँग सम्बन्धित पब्लिक लिमिटेड कम्पनीले दोस्रो बजारमा जारी गरेको ऋणपत्रमा बैंक तथा वित्तीय संस्थाले गरेको लगानीलाई बैंकले उक्त क्षेत्रमा न्यूनतम कर्जा लगानी गर्नुपर्ने गरी तोकिएको सीमामा गणना गर्न पाउने व्यवस्था गर्ने भएको छ। नेपाल राष्ट्र बैंकका कार्यकारी निर्देशक प्रकाश श्रेष्ठले मौद्रिक नीतिको समीक्षाले ब्याजदर बढ्न नदिने सम्बन्धमा प्रभाव पारेको बताए। ब्याज बढ्दैन भन्ने ग्यारेन्टी गर्न नसकिए पनि बढ्न नदिन प्रयास जारी राखिएको बताए। पछिल्लो व्यवस्थाले अर्थतन्त्रमा सकारात्मक प्रभाव पर्ने उनको भनाइ छ। २०७९८० को मौद्रिक नीतिले अवलम्बन गरेको कार्यदिशालाई निरन्तरता दिइएको राष्ट्र बैंकले जनाएको छ । आर्थिक वर्ष २०७९८० को मौद्रिक नीतिमा लिइएको लक्ष्य तथा प्रक्षेपण पनि यथावत् राखिएका छन्। मौद्रिक नीति २०७९८० मा व्यवस्था भएका मौद्रिक उपकरणलाई निरन्तरता दिइएको छ। अनिवार्य नगद अनुपात ४ प्रतिशत र बैंक दरलाई ८५ प्रतिशतमा यथावत् राखिएको कार्यकारी निर्देशक देवकुमार ढकालले बताए। भुक्तानी प्रणालीमा कुनै व्यवधान आउन नदिने, परिलक्षित कर्जा प्रवाहलाई सहयोग पुर्याउने र तत्काल ब्याजदर थप बढ्न नदिने गरी तरलता व्यवस्थापन गरिने उनको भनाइ छ। अर्थतन्त्रको सबै पक्षलाई हेरी वित्तीय क्षेत्रमा सन्तुलन ल्याउन मौद्रिक नीतिको समीक्षा गरिएको कार्यकारी निर्देशक श्रेष्ठले बताए। मौद्रिक नीतिमा लिइएका उपायको कार्यान्वयन स्थिति तथा विद्यमान राष्ट्रिय एवं अन्तर्राष्ट्रिय आर्थिक स्थिति र परिदृश्यलाई दृष्टिगत गरी वार्षिक मौद्रिक नीतिमा लिइएको कार्यदिशालाई समीक्षामा निरन्तरता दिइएको छ। यसले आन्तरिक तथा बाह्य स्थायित्व सुदृढ बनाउन सहयोग पुग्ने अपेक्षा राष्ट्र बैंकको छ।"
सुन्तला झर्न थालेपछि किसान चिन्तित,"सोलुखुम्बु: सोलुखुम्बुमा पाक्ने बेलाका सुन्तला झर्न थालेका छन् । थुलङदूधकोशी गाउँपालिका क्षेत्रको सुन्तला बोटमै किरा लागेपछि सुन्तला झर्न थालेका छन् । पाक्ने बेलाका सुन्तला किरा लागेर झर्न थालेपछि किसान चिन्तामा छन् । सुन्तला भण्डारको रुपमा रहेको देउसा र रणेम क्षेत्रको सुन्तलामा औंसा लागेको किसानले बताए । बाहिरबाट हेर्दा आर्कषक देखिने अधिकांश सुन्तलाहरु भित्र औंसाले सखाप बनाईरहेको स्थानीयले बताएका छन् । किराको प्रकोपले पाकेर पहेँला भएका सुन्तला झर्ने समस्या बढेको थुलुङ दुधकोशी गाउँपालिका ८ देउसाका किसान मणिकुमार राईले बताए । उनले भने, वर्षभर मेहनत गरेर खेती गरियो तर बिक्री गर्ने समयमा प्रकोपले यसरी दुःख दियो, यसको उपचार के गर्ने भन्ने ज्ञान पनि हामीसँग छैन। बोटबाट बिक्री नगर्दै सुन्तला झर्न थालेपछि यस वर्ष जिल्लामा सुन्तला उत्पादनमा गिरावट आउने आँकलन गरिएको छ । गत वर्षको तुलनामा यस वर्ष ३० देखि ४० प्रतिशत फल झरेर खेर गएको छ । गत वर्ष लाखौँको सुन्तला निर्यात भएको देउसा, रणेम क्षेत्रबाट यस वर्ष न्यून मात्रामा सुन्तला निर्यात हुने देखिएको किसान सुकुमाया राईको भनाइ छ । सुन्तलाको व्यवसायीकरणमा सघाउन देउसा, रणेम क्षेत्रमा जोन परियोजना कार्यान्वयनमा ल्याइएको भए पनि रोग र सङ्क्रमण व्यवस्थापनमा परियोजनाले ध्यान नदिएको किसानको गुनासो छ । बोटबाट रोग सङ्क्रमित भएर झरेका फलमा हुने किराका लार्भा माटोभित्र जाने खतरा हुने र यसको प्रकोप नियन्त्रण बाहिर जान सक्ने खतरा रहेकाले झरेका फलको व्यवस्थित व्यवस्थापन र नष्ट गर्न कृषि विज्ञको सुझाब छ । अहिले झरेका फलहरुको किरा व्यवस्थापन नगरे केही वर्षमै यस क्षेत्रबाट सुन्तलाखेती लोप हुने खतरा रहेको जानकार बताउँछन् । कृषि ज्ञान केन्द्र सोलुखुम्बुले जिल्लामा सुन्तला बगैँचामा किराको प्रकोप बढेको भन्दै किसानलाई झरेका फललाई व्यवस्थित व्यवस्थापन गर्न आग्रह गरेको छ । झरेका फलबाट थप अन्य बोटमा समेत किरा फैलने भएकाले झरेका फललाई व्यवस्थापन गर्न ज्ञान केन्द्र प्रमुख दुर्गाबहादुर तिरुवाको सुझाव छ । उनका अनुसार, म्याग्दीमा यस वर्ष सुन्तलाको फल ठूला लागे पनि किराको प्रकोपले करिब ३० प्रतिशतसम्म उत्पादन घट्ने अनुमान गरिएको छ । जिल्लामा २ सय ९५ हेक्टर क्षेत्रफलमा सुन्तला खेती हुँदै आएको ज्ञान केन्द्रको तथ्यांक छ । गत वर्ष १ हजार १ सय ३४ मेट्रिकटन सुन्तला उत्पादन भएको कृषि ज्ञान केन्द्रले जनाएको छ ।"
