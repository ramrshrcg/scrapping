शीर्षक,विवरण
फास्टफुड कि फास्ट डेथ ?,"सरकारले दुई वर्षदेखि विद्यालयहरूमा तयारी खाजामा बन्देज लगाएको छ। तर, सूचना र सञ्चारबाट बञ्चित गृहिणीमा थाहापत्तो छैन। सञ्चारमाध्यमले पनि प्राथमिकता दिँदैनन्। कार्यान्वयनमा आएको छैन। तयारी खानाको अत्यधिक प्रयोगले एकातिर बालबालिकाको स्वास्थ्य र आनीबानीमा नकारात्मक असर पारिरहेको छ। अर्काेतिर अभिभावक विशेषतः गृहिणीलाई अल्छी र लाछी बनाएको छ। तयारी खानाका बट्टाले वातावरण प्रदूषण त बढाएको छ नै परम्परागत खानामा लाग्ने परिश्रम, सिर्जना, फाइदा, आर्थिक बचत तथा कम फोहोर उत्पादनमा कमी भएको छ। जंकफुडले बालबालिकामा मोटोपना वृद्धि मात्रै गर्दैन। उनीहरूको मस्तिष्क वा आई क्यूको स्तरसमेत घटाउँछ। अमेरिकी एकेडेमी अफ पेडियाट्रिक्सका अनुसार इनर्जी ड्रिंकसमा सफ्ट ड्रिंकसमा भन्दा धेरै बढी क्यालोरी र १४ प्रतिशत बढी कैफिन हुने हुनाले शक्ति र स्फूर्तिका नाममा धेरै बेफाइदा गर्छ। बालबालिका श्रम नगर्ने भएकाले आफूभित्रकै क्यालोरी खपत भइरहेको हुँदैन। बाहिरबाट क्यालोरी थप्दा मोटोपनाको खतरा बढ्छ। दाँतसमेत बिग्रन्छ, मधुमेह र मुटुरोगको खतरा बढ्छ। बेलायतमा भएको खोजले जंकफुडको सेवनले मस्तिष्कलाई चिनी, बोसो र नुनको बढी मात्रामा भएको भोजन लिनलाई प्रेरित गर्छ। नशाको अम्मलजस्तै जंक फुडको अम्मलले च्याप्छ। नेब्रोस्कलिंकोन विश्वविद्यालयका खोजकर्ताले स्कुलको खाना वा खाजामा जंकफुड निषेध गर्नाले बच्चाको १८ प्रतिशत मोटोपना हुने बताइएको छ। बेलायतको लन्डन, स्वीडेनको युमिआ विश्वविद्यालयमा गरिएको वैज्ञानिक अध्ययनमा जंकफुड बढी प्रयोग गर्ने महिलामा क्यान्सर हुने संभावना निकै गुणा बढी पाइएको छ। भारतको पन्जाबको खोजमा सम्पन्न बालबालिकामा जंक फुडका कारण रक्तअल्पता देखिएको पुष्टि छ। अमेरिकाको फ्लोरिडास्थित स्क्रीप रिसर्च इन्स्टिच्युटले मुसामा गरेको खोजमा जंक फुडले हिरोइन, कोकिनजस्तै लत बसाउँछ। त्यस्तै बिट्रिस जर्नलमा प्रकासित लेखमा गर्भवती महिलाले जंक फुड सेवन गरे जन्मने बच्चामा पनि लत बस्ने, मोटोपना र मधुमेहको संभावना रहन्छ। जुन खानामा पौष्टिकता हुँदैन र नुन, चिनी वा वासना बढी हुन्छ त्यसलाई जंकफुड भनिन्छ। कतिपय फास्टफुड जंकफुड हुनसक्छन्। सबै जंकफुड फास्टफुड हुन्। स्वादमा मिठो, पाक्नमा छिटो, राख्नमा सजिलो हुने हुँदा धेरैको रोजाइमा पर्छ। यस्ता खानेकुरा खान पाए दाल, भात, तरकारी खानै मान्दैनन्। बाबुआमाले पनि स्कुले छोराछोरीलाई खाजाका रुपमा यिनै राखिदिन्छन्। जादुको छडीजस्तो देखिने गरी चित्रित यस्ता प्याकेटका मन्द विष जंकफुडले हाम्रो स्वास्थ्य दिनप्रतिदिन बिगार्दै छ। मुटु, कलेजो, मिर्गाैला रोग, उच्च रक्तचाप, मधुमेह, युरिक एसिड, कोलेस्टेरोल, हृदय तथा मस्तिष्क घात, क्यान्सरसम्मका अनगिन्ती नसर्ने रोगहरू उत्पन्न भइरहेका र बढेको बढ्यै छ। कुनै पनि तयारी खानालाई धेरै समयसम्म जोगाई राख्न प्रिजर्भेटिभ वा आकर्षक बनाउन रंग तथा खानयोग्य बनाउन एडिटिभ, फ्लेबरिङ एजेन्टजस्ता विभिन्न प्रकारका रासायनिक तत्वहरूको मिसावट हुने भएकाले डब्बा वा प्याकेटमा बन्द तयारी खानाले बेफाइदा गर्छ। अजिनोमोटोले वजन बढाउने, हड्डी गलाउने, टाउको र छातीमा पीडा हुने, मुटुरोग, दम, फुड एलर्जी, अपच, उत्तेजना, मस्तिष्क कोषको नोक्सान, लत बसाल्ने, सास लिन कठिन, घाँटी पछाडि र नाडीमा जलन, वाकवाकी, कमजोरी, हाड, मिर्गौला, कलेजोमा समस्या, ओस्टियोपोरोसिस लगायतका समस्या ल्याउन सक्छ। खानेकुरालाई धेरै तताई वा सेकाई फास्टफुड बनाउँदा तिनको काब्रोहाइडेट, प्रोटिन, स्टार्चजस्ता पदार्थ नष्ट भई खानेकुरा पौष्टिकविहीन, अपाच्य र कार्सिनोजन बन्छ। बढी चिल्लो खाए, उच्च रक्तचाप, हृदयघात जस्ता रोग लाग्ने, एडीपोस तन्तुमा जम्मा भई बोसोको मात्रा बढ्न जान्छ। शरीर मोटो, थिलथिलो भई कुनै पनि रोगले च्याप्न सक्छ। बढी मसलादार, तारेको, भुटेको मासु, खाद्य पदार्थले पनि पेट र आन्द्राका लागि अहितकर एवं क्यान्सर वृद्धिमा सघाउ पुर्याउँछ। आवश्यकताभन्दा बढी ऊर्जा प्राप्त भई जम्मा हँुदा मानिस बेचैन हुने, केही न केही गरिरहने, ध्यान एक ठाउँमा केन्द्रित गर्न नसक्ने तथा चिल्लो पदार्थ बढी भएका कारण राम्रोसँग पचाउन नसक्ने, बोसो लाग्ने, दिमागमा उग्रविचार आउने, ध्वंंसात्मक तथा तोडफोड काम गर्न रुचाउने हुन जान्छ। अत्यधिक ऊर्जा सेवनले शरीरका अंगहरू अनावश्यक रूपमा मोटाउँदै गई उच्च रक्तचाप, मधुमेह, दम, मुटुसम्बन्धी रोग देखिने सम्भावना बढ्छ। अनियमित फास्टफुडले नियमित भोजनको पौष्टिक तत्वलाई समेत बिगार्छ। नामै इनर्जी वा शक्तिबद्र्धक पेयपदार्थको धेरै प्रयोग घातक हुन्छ किनभने यसमा लठ्याउने लगायतका धेरै रसायन मिसाइएकाले मुटु, मस्तिष्क लगायतमा रोग निम्त्याउँछ। कोकाकोला र पेप्सी जस्ता पेयपदार्थमा खैरो बनाउन मिसाइने रंग कारामेलले शरीरमा क्यान्सर निम्त्याउन सक्ने क्यालिफोर्निया युनिभर्सिटी, अमेरिकाले जनाएको छ। पेयपदार्थ स्वादिलो बनाउन वनस्पति तेलको रूपमा डिएचपी प्रयोग गरिन्छ, जसले मिर्गाेला, फोक्सो, प्रजनन स्वास्थ्यमा नकारात्मक असर पार्नुका साथै युवामा हर्माेनको सन्तुलन बिगार्छ। लामो समयसम्म पिउँदा क्यान्सर बनाउन सक्छ। रामदेवले कोल्डडिंग्सलाई टवाइलेट किल्नर त्यसै भनेका छैनन्। किनभने उक्त पेय पदार्थहरूमा मिसाइने साइक्लोमेट अम्लले पित्तको क्यान्सर, मिर्गाेलाको पत्थरी बनाउँछ। त्यो चर्पी सफा गर्ने झोलमा पाइन्छ। विश्वास लाग्दैन भने खिया हटाउन, लुगामा लागेका दाग, ग्रिज हटाउन यसको प्रयोग गरेर हेर्न सक्नुहुन्छ। कार्बाेनिक एसिड पनि हुने भएकाले दाँत खियाउने, ग्याष्ट्राइटिस, अम्लियता, पाचन प्रणालीमा नकारात्मक असर पनि निम्त्याउँछ। यसको सेवनले पेट भरिएको जस्तो हुने तर शक्ति बाहेक कुनै पनि पौष्टिक तत्व नपाइँदा कुपोषण, मधुमेह, क्यान्सरजस्ता दीर्घकालीन समस्या र रोग लाग्नसक्छ। जंकफुड नियन्त्रण गर्न नेपालमा कुनै नियम कानुन छैन। नसर्ने रोगका रोकथामका लागि यस्ता खानेकुरा नियन्त्रण हुनैपर्छ। दूध, दुग्धजन्य पदार्थ, धेरै प्रकार र रंगका ताजा हरियो सागपात, रेसादार तरकारी र फलफूल सन्तुलित भोजनका रूपमा अनिवार्य रूपमा दैनिक खाने बानी बसाल्नुपर्छ। बुढाथोकी नेपाल चिकित्सक संघका कोषाध्यक्ष हुन्।"
राजनीतिक दौडमा महिला,"नेपालको इतिहासमा महिलाको राजनीतिक इतिहास खोतल्ने हो भने पछिल्लो समय धेरै सुधारोन्मुख छ। राजनीतिको ज्ञान र शासन सञ्चालन गर्ने शक्ति अगाडि आउने मौका पाए महिलाले काँधमा काँध मिलाई अगाडि बढ्न सक्छन् भन्ने प्रमाणित भइसकेको छ। नेपालको राजनीतिमा परिवर्तन गरेर राजनीतिको क्षितिजमा महिलाको बाहुल्य बढ्दै गइरहेको पनि छ। आजको पहिलो र मूल एजेन्डा महिलाको समानताको हो। दोस्रो भनेको सशक्तीकरण। विश्वव्यापी सशक्तीकरणसँगै जोडेर हेर्दा तेस्रो कुरा भनेको महिलामा हुनुपर्ने आर्थिक सवलीकरणको प्रश्न नै हो। आज यी तीनवटा मुुद्दामा आधारित भएर महिलाहरू अगाडि बढ्नुपर्ने हुन्छ। जुन सन्दर्भ उठाउँदै आएको छु। हिजोको परिवेश हेर्ने हो भने एउटा मुद्दा पहिचानको थियो। जहाँसम्म लाग्छ, संविधानले महिलालाई अधिकार दिएको छ। महिलाको पहिचानसँग जोडिएर महिलाहरूको सहभागिताका निमित्त महिलाको अंश र वंश अधिकारको कुरा संविधानमा आइसकेका छन्। अधिकारलाई सशक्तीकरण र संविधानको कार्यान्वयनसँग जोडेर हेर्दा पुग्छ जस्तो लाग्छ। यी तीन पक्षमा केन्द्रित भएर महिला सशक्तीकरण अगाडि बढ्नुपर्छ भन्ने लाग्छ। जहाँसम्म समानताको प्रश्न छ, समानताको आधार निर्माण गर्न प्रतिनिधित्वको कुरा आएको छ। प्रतिनिधित्व भनेको अधिकार हो। समानता भनेको व्यवहार हो, भोगाइ हो। हामीले कहाँबाट सुरु गर्यौं भन्दा समानताको आधार निर्माण गर्न प्रतिनिधित्वबाट गर्यौं। हिजोको महिलाको अवस्था कस्तो थियो ? सबैलाई थाहा छ, महिलाको अवस्था दयनीय थियो। केही समययता ३३ प्रतिशत भनियो तर थियो त ? थिएन नि ! संसद्मै महिलाको संख्या न्यून थियो। बहुदल पछाडिको कुरा गर्दा सांसदको संख्या ४ प्रतिशत मात्र थियो। नेपालमा अहिले मात्र ३३ प्रतिशतको ग्यारेन्टी कानुनले गरिदिएको हो। त्यसैले यो ३३ प्रतिशतलाई कार्यान्वयन गर्दै अब महिलाहरू जुन ठाउँमा पुगेका छन्, त्यो ठाउँमा कुशलतापूर्वक काम गर्न सक्छन्। आफ्नो क्षमता देखाउन सक्छन्। अहिले त महिला र पुरुष भनेर विभेद गर्नु पर्दैन भन्ने चेतना पनि लगभग आइसकेको छ। महिलाहरू सामाजिक अभियन्ता र राजनीतिक नेतासमेत बन्न सक्छन्। हरेक काममा अब्बल बनेर यसको पुष्टि गरिसकेका छन्। अनुभूति भएपछि जुन खालको दृष्टिकोण र हेराइ विभेद न्यूनीकरण हँुदै गएको छ। त्यसले समानताका आधारहरू पुनर्निर्माण गर्दै जान्छ। त्यसैले समानता भनेको भोगाइ हो भन्ने कुरामा स्पष्ट हुनुपर्छ। पछिल्लो समय महिलाहरूमा अतिवादी महिलावादको जन्म भएको छ। जुन पुरुषले गर्छ त्यही महिलाले गर्न पाउनुपर्छ भन्ने गर्छन् त्यो कुरा हुनुहँुदैन्। गलत कुरामा महिलाहरू पनि जान पर्यो वा पुरुषले कुनै गल्ती गर्छ भने त्यो पनि महिलाले गर्नुपर्छ वा पुरुषले गर्ने हरेक क्रियाकलाप महिलाले गर्न पाउनुपर्छ भन्ने होइन्। हामीले पुरुषले जे गर्छन् त्यही मात्र गर्र्ने होइन अब महिलाले। पुरुषका पनि गल्ती कमजोरी हुन्छन्, तिनलाई औंल्याएर उनीहरूको भन्दा राम्रो र अब्बल काम गर्नुपर्छ। पुरुषले जे गलत गर्छन् त्यो महिलाले गर्न पाउनुपर्छ भन्ने दृष्टिकोण पनि राख्नु हँुदैन। गलत चिजको समानता होइन कि सही कुरालाई सचेत बनाउने काममा महिला लाग्नुपर्ने बेला आएको छ। क्षमता अभिवृद्धि गर्न एवं आर्थिक रूपमा सफल बनाउन विभिन्न खालका सीप सिकाउन पढेलेखेकालाई बौद्धिक काममा लगाउने उद्यमी बनाएर सफल रूपमा अगाडि बढाउनुपर्छ। त्यसैले महिलालाई राजनीति वा अन्य कुनै पनि उच्च पदमा आउन सर्वप्रथम अब्बल बनाउन आवश्यक छ। महिलाहरूका लागि आत्मविश्वास, आत्मनिर्भर, स्वतन्त्रता बढाउन पनि आर्थिक सवलीकरण जरुरी छ। हाम्रो समाजमा महिलाहरू अहिलेसम्म पनि अनौपचारिक काममा बढी मात्रामा केन्द्रित छन्। राज्यको उत्पादन क्षेत्रमा महिला कति छन् ? भन्ने गणना गर्ने ठाउँमा न्युुन छन्। प्रतिशतको हिसाबले हेर्ने हो भने ठूलो संख्यामा महिला घरायसी काममा जेलिएका छन्। घरायसी काममा समय व्यतित गरेको अवस्थाले उनीहरू आर्थिक रूपमा कमजोर भए, हालसम्म पनि भइरहेका छन्। उनीहरूको १८ घण्टाको समय उत्पादनमूलक भएको भनेर देखिएन, श्रमको गणना हुन सकेन। उनीहरूले गर्ने घरायसी कामलाई आर्थिक उत्पादनसँग जोड्नु पथ्र्यो भएन तर अब जोड्नु पर्छ। आर्थिक उत्पादनसँग जोड्न नसक्नु र केवल घरको काममा मात्र सीमित राख्नु नै नेपाली समाजका लागि दुर्भाग्य बन्यो। महिला कमजोर होइनन्, बनाएको हो। आर्थिक रूपमा कमजोर भएर नै महिलाहरू राजनीतिमा आउन डराएका हुन्। खर्च गर्नुपर्ने डरले चुनावमा उमेदवार बन्ने आँट गर्न नसक्नुले पनि महिला पछि परिरहेका हुन्। केही महिला आर्थिक रूपमा सम्पन्न पनि छन् तर यो संख्या थेरै प्रतिशत छ। यी महिलामा राजनीति गर्नुपर्छ भन्ने नहुन पनि सक्छ। आम महिलाको कुरा गर्दा उनीहरू आर्थिक निर्णय गर्न सक्ने अवस्थामा पनि छैनन्। केही भएकाहरू आँट गर्दैनन्। अहिलेका चुनाव भनेको खर्चिलो र भड्किलो किसिमका छन्। रकमको प्रबन्ध गर्न नसक्दा चुनाव लड्छु भन्ने आँट गर्न सक्दैनन्। त्यसैले पनि आर्थिक सशक्तीकरण जरुरी छ। त्यसैले महिला आश्रित हो, पुरुष संरक्षक हो भन्ने मानसिकता हटाउनु जरुरी छ। आर्थिक सवलीकरण र आत्मनिर्भरताको माध्यमबाट पछिल्लो समय महिला आर्थिक रूपमा आश्रित छैनन्। स्वयं सक्षम छन् आफ्ना लागि निर्णय गर्न। पछिल्लो समय समाज महिलामैत्री बनेको छ। कानुनले हक र अधिकार दिएकैै छ। महिलाप्रति समाज पनि सकारात्मक बन्दै छ। धेरै महिला नेतृत्व लिन लालायित छन्। राजनीतिकलगायत अन्य क्षेत्रमा आएका छन्। चुनाव लड्न समानुपातिक होइन, प्रत्यक्षमा लड्ने आँट छ। राजनीतिमा महिलालाई सहभागी नगराउने भन्ने हुँदैन। केही पुरुषले महिलालाई दिनुपर्छ भन्ने कुरामा समर्थन जनाउँछन् भने केहीले हाम्रो भाग खोसिन्छ कि भनेर पुरुषले तगारो बन्ने पनि छन्। प्रत्यक्षमा लड्न खोज्नेलाई पुरुषले हतोत्साही बनाउने काम पनि हुन्छ। प्रत्यक्ष लड्न दुःख हुन्छ, समानुपातिकमा जानु भनेर प्रोत्साहित गर्नेभन्दा पनि निरुत्साहित बनाएर समानुपातिकतिर धकेल्ने एउटा प्रवृत्ति पनि छ। हाम्रो पार्टी नेकपा एमालेमा भने त्यस्तो छैन। धेरैभन्दा धेरै प्रत्यक्ष जाऊ, सबै समानुपातिकमा बस्न नखोज भनेको छ। हामीले त प्रत्यक्षमा लड्नका लागि तयार बन भनेका छांै। यो पार्टीको उद्देश्य छ। महिलालाई प्रत्यक्षका लागि प्रोत्साहित र प्रेरित गर्ने उद्देश्यका लागि एउटा विधि पनि बनाएका छौं। त्यो विधिमा के छ भने हिजो समानुपातिकमा रहेकालाई समानुपातिकमा सिफारिस नगर्ने। अर्को कुरा, चुनाव लडेर निर्वतमान बनेकाहरू जस्तैः गाउँपालिकाका अध्यक्ष, उपाध्यक्ष, नगरका प्रमुख, उपप्रमुख लगायतलाई समानुपातिकको भूमिका नदिने पार्टीको निर्णय छ। प्रत्यक्षको ढोका सबैलाई खुला गर्दिने नीति लिइएको छ। तर, फेरि समानुपातिक पाइन्छ है भनेर प्रत्यक्षमा जान नखोज्ने प्रवृत्ति छ। त्यो प्रवृत्तिलाई पूरै निषेध गरेका छौं, त्यस्तो विधिको ढोका बन्द गरेका छौं। अर्को कुरा, न्यायको कुरा पनि हो। एउटैले सधैंभरि अवसर पाउनुभन्दा अर्कालाई अवसर दिने कुरा पनि हो। एमालेको एउटा उद्देश्य के हो भने महिलाहरू प्रत्यक्षमा जाउन्। एउटा विकल्प राखेपछि त नगई सुख पनि भएन नि। यसपटक पूरै नयाँलाई अवसर दिने सोच पनि नेकपा एमाले पार्टीले लिएको छ। विगतको तुलनामा राजनीतिक क्षेत्रमा महिलाको सहभागिता बढेको देख्न सक्छौं। जसले सन्तोष दिएको छ। तर, पनि केही कमीकमजोरी पनि छन्। जहाँ महिलालाई असर परेको छ। स्थानीय चुनावमा महिला सहभागिता घट्यो। गठबन्धनका कारण महिला सहभागिता कमजोर भयो। चाहेको भए हरेक पार्टीले महिलालाई दिन सक्थे, आफ्नो सिटमा परेको भागलाई महिलालाई अवसर दिन सक्थ्यो पार्टीले तर दिएनन्। यो भनेको गठबन्धनको महिलाप्रतिको उदासीनता हो। महिलाप्रति सहभागिताको संवेदनशीलता अन्य पार्टीका साथीहरूसँग पनि उठाइरहेको छु। यसपटक गठबन्धनले महिला सहभागितामा जोड दिन्छ भन्ने मलाई विश्वास छैन। महिला समानताको आन्दोलन आजको होइन। यो त ७०७५ वर्ष अगाडिदेखिको हो। त्यतिखेर महिला आन्दोलनले महिला बोल्न पाउनु पर्यो, सभा संगठन प्रयोग गर्न पाउनु पर्यो भनेर आन्दोलन गरेको थियो। हाल त्यो स्वरूपमा धेरै परिवर्तन भएको छ। संविधानले दिएको अधिकारले आमाको नाममा नागरिकता पाउन थालेका छन्। संविधानमा समानता लगायतका कुरा उल्लेख छन्। संविधान महिलामैत्री बनाएर हस्तक्षेपकारी भूमिका निर्वाह गरेर महिलाहरू अगाडि बढेका छन्। साँच्चिकै भन्ने हो भने हिजो र आजको परिस्थितिमा धेरै नै बदलाव आएको छ। हिजो र आजको तुलना गर्दा हाम्रा आमामा समेत धेरै परिवर्तन देख्न सकिन्छ। मैले गण्डकी प्रदेशको जिम्मेवारी लिइरहँदा महिलाहरू धेरै अग्रसर भएको र राजनीतिमा आउन चासो देखाएको पाएको छु। यो निकै खुसीको कुरा हो। महिला सचेत र योग्य पनि बन्दै गइरहेका छन्। महिला आन्दोलनको वास्तविकता र महिलालाई राजनीतिमा आउने कुराका विषयमा भन्नुपर्दा सुधार भएको पाएका छौं। कहीँ कतै कमजोरी र समस्या त होलान्, ती कुरालाई समाधान गर्दै पछिल्लो समय महिलासक्षम भएकापाएका जिम्मेवारी कुशलतापूर्वक निभाउन सक्छन्। त्यसैले कुनै राजनीतिक पार्टीले महिलालाई अघि सार्न डराउनु पर्दैन। पूर्व मन्त्री अर्याल एमाले नेता हुन् ।"
शुद्रकरणको संस्कृतीकरण !,"दलितको अन्तिम लक्ष्य पहिचान हो या सामाजिक अन्तरघुलन या उपल्ला जातिमाथि जबर्जस्त हस्तक्षेप या तिनीहरूसंँगै सहकार्य गर्दै जातीय छुवाछूतलाई निर्मूल गर्दै जाने ? दलितहरू दलितीकरण वा शुद्रकरणमै रमाइरहने या आफूलाई नयाँ भाष्यहरूले सुशोभित गर्ने ? केही विद्वान्ले दिशानिर्देश गरेका दृष्टिकोणमा समेत आजसम्म एकरूपता बन्न सकेको छैन नत हाम्रो आन्दोलनले नै किटान गरी भन्न सकेको छ। यसबारेमा केही अग्रज दलित अभियन्ता तथा विद्धान् साथीले दलित शब्द भनेको कुलदेवताको मूलमन्त्र हो, जंगे विरासत नै हो। यसलाई दायाँबायाँ चलाए तत्कालै नष्ट होइन्छ भन्ने त्रास बोकिरहेका छन्। दलित भनेको सम्मानजनक र पहिचान बोधक शब्द हुँदै होइन। यसको सावधिक अर्थ भनेको दलिएको, थिचिएको, खुट्टामुनि पिल्सिएको आदि भनेर हाम्रो शब्दकोषले भन्छ। यो भनेको सधैं पछि परेको, दास भएको वा हुनुपर्ने, कहिले योग्य नहुने भन्ने अर्थ नै लाग्छ। दलित भनेको पहिचान नभई समाजको विकृतिले बोकाएको धब्बा नै हो भनेर अझसम्म किन नस्वीकार्ने ? अनि यो धब्बा भावी पुस्ताको निधारमा फेरि पनि किन पुस्तान्तरण गरिरहने ? जबकि हिजोको अवस्थाबाट अलग भई सम्मानपूर्वक जीवन जिउनुपर्छ भन्नेमा पनि तयार भइसकेका छौं। यसर्थ हिजो किचिएको, थिचिएको, फग्लेटैफग्लेटा पारिएको दलितको अवस्थाबाट बाहिर निस्की सम्मानपूर्वक बाँच्न पाउन फेरि पनि हामीले त्यही थिचिएका, दलिएका वा कुल्चिएका जाति हौं भनेर किन भनिरहने ? अतः यो समुदायलाई संस्कृत तुल्याउने परिभाषा र नामको आवश्यकता छ। अर्काेतर्फ यो समुदायको पहिचान दिन सधैं दलित नै भन्नुपर्ने अवस्था हुन्न। कुनै पनि अवस्था, वस्तु वा नाम र पहिचान अभौतिक र अचल हुँदैनन्, सबै कुरा चलायमान नै हुन्छन्। अवस्था बदलिरहन्छ र नयाँ अवस्थालाई सम्बोधन गर्ने बोधक शब्द पनि बदलिन्छ। यतिबेला अवस्था बदलिइसकेकाले अब नयाँ पहिचान खोज्ने कि नखोज्ने ? भन्नेमा नयाँ पुस्ताको माग छ। २०२४ सालदेखि हिजोसम्म एउटा अवस्था हो, यो अवस्थालाई चलनचल्तीको दलित शब्दले पुकार्यो। सोभन्दा अगाडि अछूत, पउनी, परिगणित, निम्नजात भनिँदा दलित भनौं भन्नेहरूमा समेत यही चुनौती थियो। दुर्गतीको कारण छुवाछूत र विभेद नै थियो, आज हाम्रो उन्नतिको शुत्र भनेको समावेशीकरण, शैक्षिक प्रगति, आर्थिक समृद्धि, सांस्कृतिक अन्तरघुलन आदिइत्यादि हो भन्नेमा पुगिसकेका छौं। अबको पाटो भनेको आर्थिक क्रान्ति र सांस्कृतिक अन्तरघुलन हो। यी सबै मुद्दालाई सम्बोधन गर्ने नयाँ शब्दको खोजी गर्नुपर्ने अवस्था छ। दलित शब्दको विकल्प दिनुपर्ने चार कारण पनि छन्। पहिलोः दलित शब्दले आफ्नो पहिचान दिँदा आफैं दयाँ र हाँसोको पात्र होइँदै छ। युवा र विदेशमा रहेका पुस्ताले यो शब्दलाई घृणा गर्छन् भने दलित भनेर परिचय दिँदा गैरदलितले समेत भित्रभित्र भने कामी, दमाई सार्की रहेछ, कोटा खाने जात रैछ भनिहाल्छन्। त्यो पनि एक किसिमको अपमान नै हो। दलित शब्दको पसल थापेर गैरसरकारी संस्थाहरूले जति दलितीकरण गर्दै छन् त्यति नै दलित समुदायहरू बदनाम पनि भइरहेका छन्। यो यथार्थ हो। दोस्रोः दलित आन्दोलनका पुराना पुस्ताहरू थाकेर आआफ्ना थाकथलामा थन्किन थालेका छन् भने २१औं शताब्दीका प्रविधिसँग खेल्ने र संस्कृतिसँग रमाउने युवा पुस्ता दलित शब्दका कारण आन्दोलनमा आउनै चाहन्नन्। यसले गर्दा आन्दोलनको मैदान बिस्तारै खाली हुँदैछ। मैदान खाली हुँदा आन्दोलन पूर्णतः कमजोर भएको छ। कुनै बेला सिन्धुपाल्चोकको सीपापोखरी, डोटीको शैलेश्वरी, चितवनको माडी, स्याङ्जाको उदियाचौर वा लहानको चमार आन्दोलन आदि ठाउँमा भएका दलितविरुद्धका दमनमा हजारौं दलित मर्न र मार्न तयार हुन्थे। तर, आज अजित मिजार होस् या लक्ष्मी परियारहरू वा सुन्दर हरिजनहरू निर्ममतापूर्वक मारिँदा आन्दोलन तुरुन्तै सुस्ताउँछ। दलित शब्द सुन्नै नचाहने र सुनेर पनि बुझ पचाइदिने नयाँपुस्ता अरू कोही नभएर भाइबहिना वा छोराछोरी हुन्। तिनलाई दलितसलित मतलव छैन, अवसर चाहिएको छ। तेस्रोः दलित शब्दको स्थापना गर्ने कपाली र खड्गीहरू तीन दशकदेखि आफूलाई दलित वा निम्नजात वा परिगणितलाई छोड्दै धेरै अगाडि आइसके। सोहीअनुसार दलित आन्दोलनका मागहरूलाई राज्यबाट सम्बोधन हुँदैजाँदा एकदिन हामी दलित अवस्थाबाट बाहिर आइसकेका हुनेछौं। अबको १५२० वर्षपछि आन्दोलनलाई नयाँपुस्ताले नेतृत्व गर्नेछ। त्यसबेला दलित भनिने कुरा आफसेआफ हराउने छ। त्यसपछिको हाम्रो पहिचान के हो ? हामी कसरी संगठित हुने र नयाँ मागहरूलाई कसरी उठाउने ? यसका लागि पनि नयाँ नामको जरुरी छ। दलित शब्दले आफैंमा पिल्सिएको वा पछाडि परेको अवस्थालाई जनाउने हुनाले यो अवस्थाबाट दलित भनिएकालाई माथि उठाउन शब्दको समेत खारेज भई सम्मानित नयाँ पहिचान दिइनुपर्छ। नत्र निधारमा कालो धब्बा लिएर म त सुन्दर छु भन्नु उपयुक्त हुन्न। यसर्थ दलित अवस्थाबाट बाहिर निस्कने र निकाल्ने विकल्पको खोजीका लागि सम्मानबोधक र पहिचानवादी नयाँ शब्दको रोजाइ हुनुपर्छ। त्यो पहिचान र सम्मान शिल्पी शब्दले दिनसक्छ। त्यसले नै यो समुदायको संस्कृतीकरण गर्दै लैजाने छ। चौथोः दलित भनिएका समुदायको समावेशीकरण र समान साझेदारीका विषयमा अहिले दुइटा विचार खतरनाक ढंगले अघि बढिरहेको स्थिति छ। प्रथमतः पुँजीवादले दलितहरूलाई प्रयोग गरेर दलितीकरण गरिरहेको अवस्थामा विकासका नाममा केही पुँजी वितरण गरेर पुँजीपति वर्गहरू केही दलितको वर्ग उत्थान गरिदिएर गैरदलित र दलितमा वा दलितदलितबीचमै खाडल पैदा गर्न चाहन्छन्। ताकि ऊ बाहुनक्षेत्रीसँग लडिरहोस् अथवा समाज द्वन्द्वमा फसिरहोस् भन्ने हेतुले दाता निकायले केही दलितलाई परिचालन गरिरहेका छन्। केही बिचौलिया दलितलाई पुँजीको मात्र सहयोग होइन, देशविदेशको समेत यात्रा गराएर, पुँजीवादको प्रशिक्षण दिएर नेपाली समाजलाई दीर्घकालसम्म अस्थिर बनाइरहन चाहेका छन्। अर्को, बाहुन क्षेत्रीसमेत आर्थिक अवस्थाले गर्दा दलित भएका छन्, दलित मात्र गरिब छन् र ? हामीले विभेद गरेका छौं त ? भनेर व्यक्तिगत उदाहरण दिँदै अब दलित भनेर कित्ता छुट्ट्याउनु हुँदैन भनिरहेका छन्। यी दुवै विचार दलित समुदायमाथिको हस्तक्षेप हो। यस्तो अवस्थामा समेत दलितका जड समस्यालाई समाधान गर्न शुद्रकरण नभई आफूलाई संस्कृतीकरण गर्नुपर्ने हुन्छ।"
"उनी, छापिएका प्रथम कार्टुनिस्ट","२०१४ सालको कुरा हो, अध्ययनका क्रममा भारत पुगेका ती विद्यार्थीलाई लागेकै थिएन, समकालीन राजनीतिका बारेमा उनले अभिव्यक्त गरेको फरक प्रकृतिको प्रतिक्रिया इतिहासमा त्यसरी अंकित हुनेछ। एउटै शरीरमा दुइटा उस्तै टाउका देखाउनु थियो, उनले एउटा टाउको बनाएर कागज पट्याए, अर्को टाउको पनि उस्तै बन्यो। शरीरमा नेपाली कांग्रेस लेखे, काँधमा मादल भिराइदिए। अनि एउटा मुखले भन्न लगाए, विधानसभा रेलिमै हाम्रो छ नारा। अर्को मुखमा राखी दिए, मन्त्री पद पाए रेलिमै संसदै होस् राजा। चित्रको मुनि गणेशमान सिंहले सोधेजस्तो देखाइदिए, यो गाईजात्रा हो ? काठमाडौंबाट निस्कने संयुक्त प्रयासमा उनले पठाएको त्यही रेखाचित्र महत्वका साथ छापियो। त्यसको ४४ वर्षपछि २०५८ सालमा मसँगको कुराकानीमा त्यस अखबारका सम्पादक शिवहर सिंह पागलले नक्सालस्थित आफ्नै निवासमा भने, त्योभन्दा पहिले अर्को कुनै व्यंग्यचित्र नेपालका पत्रपत्रिकामा छापिएको थाहा छैन। नेपाली छापामा प्रकाशित पहिलो कार्टुनका सर्जक गोवर्धन विक्रम शाहले ८९ वर्षको उमेरमा तेह दिनअघि मध्यराततिर कुपण्डोलस्थित आफ्नै निवासमा पत्नी, तीन छोरालगायत आफन्तजनको माझजीवनबाट विश्राम लिए। हुन त उनका भाइ वरिष्ठ कलाकार शशी शाह उनलाई आफ्नो कार्टुन कलाका गुरु मान्छन्। शशी शाहका कार्टुन रैथाने उपनाममा समीक्षाजस्ता स्वदेशी साप्ताहिकमा मात्र होइन, शशी बी शाहका नाममा भारतका धर्मयुग र दिनमानमा समेत छापिएका छन्। तर, गोवर्धनले भने आफूलाई कहिल्यै कलाकार वा कार्टुनिस्टका रूपमा उभ्याउन चाहेनन्। यो कुरा बेग्लै हो, इतिहासको एउटा मोडमा उनी कार्टुनसँग यसरी जोडिए, आजका व्यावसायिक कार्टुनिस्टहरू उनको ऊ बेलाको प्रयत्नलाई बिजारोपण मान्दछन्। नेपाली पत्रकारितामा कार्टुन वा क्यारिकेचरकलाको बिजारोपण २०१४ साल साउनमा संयुक्त प्रयास साप्ताहिकमा छापिएको गोर्वधन विक्रमले बनाएको त्यो कार्टुन आज पनि तत्कालीन नेपाली राजनीतिको बयान सक्षम छ। त्यसैले त्यो नेपाली छापामा छापिएको पहिलो सम्पादकीय कार्टुन हो। १९९३ जेठमा नेपाल प्रजापरिषद्को गठन भएपछिको शाहविरोधी आन्दोलनको सुशुप्त वा प्रकट रूप वा उतारचढावका क्रममा उपत्यकामा वरिष्ठ कलाकार चन्द्रमान सिंह मास्केका कार्टुनहरू वितरण गरिएका थिए। साहित्यकार धच गोतामेले आफ्नो बाल्यकालको स्मृतिमा शाहहरूलाई होच्याउन अश्लील संकेतहरूको प्रयोग गर्दै बनाइएका कार्टुनका बारेमा उल्लेख गरेका छन्। साहित्यकार तथा कार्टुनिस्ट प्राध्यापक रामकुमार पाँडेले शाहलाई कुकुर र स्याल, राजालाई सिंह र जनतालाई हात्तीका रूपमा चित्रण गरिएको कार्टुन आफ्नो लेखनमा प्रस्तुत गरेका छन्। मास्केका परिवारबाट प्राप्त गरी पाँडेले प्रस्तुत गरेको कार्टुन वा गोतामेले उल्लेख गरेका कार्टुन नेपालका सुरु आपतकालीन राजनीतिक कार्टुनहरू हुन्। तर, छापाको अभाव र राजनीतिक बन्देजका कारण ती कार्टुनहरू अप्रकाशित नै रहे। त्यस्ता हातैले बनाइएका र यन्त्रको प्रयोगबाट व्यापक उत्पादन नभएका केही सीमित सक्कली प्रतिहरू समयक्रममा नष्ट भएका पनि हुन सक्छन्। २००७ सालको राजनीतिक परिवर्तनपछि नेपाली छापामा सुरु भएको कार्टुनकलाको प्रारम्भिक कालको पृष्ठभूमि भने त्यसअघिका नछापिएका कार्टुनहरूले नै तयार गरेका थिए। ०१७ सालदेखि २०४६ सालसम्मको माध्यमिककालमा नेपाली कार्टुन नारा, ठाडो आक्रमण वा कलाविहीन प्रस्तुतिबाट केही माथि उठ्न सक्यो। तर, सम्पादकको सोचलाई रेखाचित्रमा उतार्ने होइन, स्वतन्त्र ढंगले आफैंले आफ्नो सिर्जना प्रस्तुत गर्ने कार्टुनिस्टहरू २०४६ सालपछिका आधुनिक कालका उत्पादन हुन्। केही वर्षअघि कार्टुनिस्टहरूले काठमाडौंमा आयोजना गरेको एउटा कार्यक्रममा कुनै समय मातृभूमि साप्ताहिकको कार्टुनिस्ट पनि भएका वरिष्ठ कलाकार गेहेन्द्रमान अमात्यले भनेका थिए, कार्टुनिस्टले त सम्पादकले बताएअनुसार बनाइदिने हो। तर, माध्यमिक कालदेखि अनवरत रूपमा कार्टुन बनाइरहेका दुर्गा बराल (बात्सायन) का खासगरी आधुनिक कालका कार्टुनहरू उनका मौलिक सिर्जना हुन् भन्ने प्रष्ट देखिन्छ। आधुनिक कालका अशोकमान सिं, रविन सायमिदेखि राजेश केसी, अविन, वासु क्षितिज, देवेन्द्र थुम्केली, केशवराज खनाल वा रवि मिश्रलगायत अधिकांश कार्टुनिस्ट मौलिक सिर्जनाका रूपमा सम्पादकीय वा राजनीतिक वा ख्यालठट्टा कार्टुनहरू प्रस्तुत गरिरहेका छन्। अत्यन्त सराहनीय पक्ष के छ भने आजका जल्दाबल्दा, सीप, कौशल र व्यंग्यचेतका दृष्टिले अब्बल नेपाली कार्टुनिस्टहरू आफ्नो इतिहासप्रति अत्यन्त जिज्ञासु र सचेत छन्। यस सन्दर्भमा कार्टुनिस्ट कल्ब अफ नेपाल (सिकोन) ले अगुवाइ गरेको छ। नेपालमा मिडिया हिस्ट्रीका पायोनियर गृष्मबहादुर देवकोटाले आफ्नो बहुचर्चित पुस्तक छापाखाना र पत्रपत्रिकाको इतिहासमा गोवर्धनविक्रम शाहलाई पहिलो कार्टुनिस्टका रूपमा ठोकुवा गर्न सायद पर्याप्त आधार पाएनन्। उनले पहिलोपटक कार्टुन छाप्ने पत्रिका संयुक्त प्रयास साप्ताहिक हो भन्ने उल्लेख गरेका छन्। २०५८ सालमा नेपाल प्रेस इन्स्टिच्युटले छापेको नेपाली प्रेसमा कार्टुन नामक पुस्तकको तयारीका क्रममा मैले पहिले शिवहरसिंह पागल र त्यसपछि गोवर्धन विक्रमका साथै शशी शाहलाई पनि भेटेर लामो कुराकानी गरेको थिएँ। त्यसपछि लेखेको थिएँ, गोवर्धनविक्रम शाह आफ्नो रुचिका कारण राजनीतिक घटनाक्रमप्रतिको प्रतिक्रिया स्वरूप कार्टुनहरू बनाउँथे। उनले नेपाली कांग्रेसलाई दुई टाउको वा दुईवटा मुख भएको व्यक्तिका रूपमाा चित्रण गर्दै बनाएको कार्टुनका सन्दर्भमा त्यो पुस्तकमा लेखेको थिएँ, योभन्दा पहिले छापिएको अर्को कुनै व्यंग्यचित्र फेला नपरेसम्म हामीले गोवर्धनविक्रम शाहको त्यही चित्रलाई पहिलो प्रकाशित नेपाली व्यंग्यचित्र भनेर मान्नै पर्ने हुन्छ। १२ वर्षपछि अविन श्रेष्ठले कार्टुनिस्ट क्लबको अध्यक्षका रूपमा शाहलाई त्यही योगदानका लागि बराथा स्मृति सम्मान२०७० अर्पण गरे। प्रमुख अतिथि अशोकमान सिं र उनले हस्ताक्षर गरेको धातुको सम्मान पत्रमा अंकित अक्षरहरूमा नेपाली छापा माध्यममा पहिलोपटक कार्टुन प्रकाशित गरी नेपाली पत्रकारितामा यस विधाको श्री गणेश गर्ने श्रेय उनलाई दिइएको छ। यसबीच, २०७५ सालमा नेपाल ललितकला प्रज्ञा प्रतिष्ठानबाट छापिएको कार्टुनसम्बन्धी मेरो दोस्रो पुस्तक नेपालमा कार्टुनकलाको इतिहासमा यस सम्बन्धमा थप व्याख्या गरेँ। जसमा उल्लेख छ, त्यो कार्टुन न त सम्पादकको निर्देशनमा बनाइएको थियो, न त व्यावसायिक कार्टुनिस्टद्वारा बनाइएको थियो। वस्तुतः त्यो कार्टुन एकजना पाठकद्वारा प्रेषित सचित्र प्रतिक्रिया थियो। त्यतिखेर पटनामा स्नातकोत्तर तहको परीक्षा दिन गएका गोवर्धनविक्रम शाहले त्यसअघि कहिल्यै कार्टुन छपाएका थिएनन्। राजनीतिक शास्त्रमा स्नातकोत्तर गरेपछि कांग्रेसका नेता डिके शाहीसँगको मित्रताका कारण उनी राजनीतितर्फ पनि होमिन सक्थे। तर, उनी सरकारी सेवामा प्रवेश गरे, आफ्नो अवधि पुर्याएर परराष्ट्र मन्त्रालयको जागिरे जीवनबाट अवकाश लिए। त्यसबीच उनी ल्हासाको कन्सुलेट जनरल भए, स्वीट्जरल्यान्डको नेपाली दूतावासमा पनि कार्यरत रहे। अवकाश प्राप्त जीवनमा रोगव्याधीसँग जुझ्दै गर्दा उनी भन्ने गर्थे, मेरो त २५ प्रतिशत मात्र फोक्सो बाँकी छ। अन्ततः श्वासप्रश्वासकै समस्याका कारण उनको निधन भयो। एउटा कार्टुनिस्टको निधनको समाचार बनेन। उनको अवसान परिवारका लागि एक वृद्ध अभिभावकको दुःखद् तर अवश्यंभावी अवसान मात्र भयो। त्यसैले किरियामा रहेका उनका शोक सन्तप्त परिवारजन समक्ष कार्टुनिस्ट क्लब अफ नेपालका अध्यक्ष प्रखर कार्टुनिस्ट वासु क्षितिजसहितका जल्दाबल्दा कार्टुनिस्टहरू पुग्दा सबैका मुखाकृतिमा केही आश्चर्य भाव झल्किएको पढ्न सकिन्थ्यो। उनको जीवनमा कार्टुनले धेरै समय ओगटेन, तर उनले दिएको अति संक्षिप्त समयले नेपालका कार्टुनिस्टहरूमा अमिट छाप छोडेको छ।"
"सेयर बजारमा २३ अंकको गिरावट, सबै सूचक राताम्मे","काठमाडौं : सेयर बजारमा दोहोरो अंकको गिरावट आएको छ। आज नेप्से परिसूचक २३८३ अंकले घटेर १८१५१३ विन्दुमा अडिएको छ। सेन्सेटिभ इन्डेक्स ३८३ अंकले घटेर ३५५६० विन्दुमा झरेको छ। यसदिन १ अर्ब ७ करोड बराबरको सेयर कारोबार भयो। २२८ कम्पनीको ४० लाख १४ हजार ४१९ कित्ता सेयर १ अर्ब ७ करोड २४ लाख ८० हजार ९७ रुपैयाँमा खरिदबिक्री भयो। कारोबारमा आएका १३ वटै समूहको सूचक राताम्मे देखिएका छन्। इन्भेस्टमेन्ट समूहको सूचक सर्वाधिक २८२ प्रतिशतले घट्दा हाइड्रोपावरको २५४ र फाइनान्स समूहको २५७ प्रतिशतले ओरालो लाग्यो। ट्रेडिङ, डेभलपमेन्ट बैंक, मनु एन्ड प्रो, अदर्श र माइक्रो फाइनान्स समूहकोसूचक १ प्रतिशत बढिले घट्यो। दोहोरो अंकले घटेको सेयर बजारमा २ वटा कम्पनीको सेयरमूल्यमा सकारात्मक सर्किट ब्रेक लाग्यो। अभियान लघुवित्त वित्तीय संस्थाको सेयर मूल्य १० प्रतिशत र हिमालयन एभरेष्ट इन्स्योरेन्सको ९९९ प्रतिशतले सेयर मूल्य बढेको हो। कारोबार रकमका आधारमा लक्ष्मी बैंक शीर्षस्थानमा रह्यो। सो बैंकको २६ करोड बढीको सेयर कारोबार भयो।"
१७५ फर्मलाई जरिबाना,"काठमाडौं : वाणिज्य, आपूर्ति तथा उपभोक्ता संरक्षण विभागले साउनयता १ सय ७२ फर्मलाई जरिवाना गरेको छ। विभागले नियमविपरीत सञ्चालन भएका पसल तथा व्यापारिक फर्मलाई २ लाखसम्म जरिबाना गरेको हो। विभागले जरिबानाबाट ३५ लाख रुपैयाँ असुली गरेको छ। २४ लाख मूल्य बराबरको म्याद गुज्रेका खाद्य वस्तु नष्ट गरिएको छ। विभागले भक्तपुरको मध्यपुर ठिमीस्थित एक डिपार्टमेन्टल स्टोरलाई २ लाख रुपैयाँ जरिबाना गर्यो। स्टोरले खाद्यवस्तुको रिलेबलिङ गरेको, गुणस्तर, परिमाण, मूल्य र नापतौलमा हेरफेर गरेको अनुगमनका क्रममा भेटिएको थियो। ललितपुरको इमाडोलस्थित एक खाद्य वस्तु बिक्रेतालाई पनि विभागले २ लाख रुपैयाँ जरिवाना गरेको थियो। गुणस्तर, परिमाण र मूल्यमा ठगी गरेको पाइएपछि कारबाही गरिएको निर्देशक हरि पंगेनीले बताए। लगनखेलस्थित एक औषधि पसललाई विभागले ५० हजार रुपैयाँ जरिबाना गरेको छ। मूल्यसूची, फर्म दर्ता प्रमाणपत्र बिक्री स्थलमा नराखेको पाइएपछि विभागले कारवाही गरेको हो। चाडपर्व नजिकिएसँगै विभागले अनुगमनलाई तीव्रता दिएको छ। विभागले असोज १ गतेदेखि चाडपर्व लक्षित अनुगमन सुरु गरेको हो। एक सातामा विभागले २ सय ७२ फर्मको अनुगमन गरेको छ। चालू आर्थिक वर्ष सुरु भएदेखि हालसम्म ८ सय ४४ फर्म अनुगमन भएको छ। विभागले त्यसमध्ये १ सय ७५ वटा फर्मलाई जरिबाना गरिएको विभागले जनाएको छ। खरिद बिल नराखेको, दर्ता प्रमाणपत्र देखिने गरी नराखेको, मूल्यसूची नराखेका त्यस्ता फर्मलाई विभागले ५५ हजार जरिबाना गरेको छ।"
लगानीयोग्य पुँजी बढ्ने संकेत,"काठमाडौं : लामो समयदेखि लगानीयोग्य पुँजी अभावमा गुज्रिएका अधिकांश बैंक तथा वित्तीय संस्थाहरूले स्रोत बढ्ने अपेक्षासहित असोजमा निक्षेपको ब्याजदर बढाए। अघिल्लो महिनाको तुलनामा थप १ प्रतिशत बिन्दुले निक्षेपको ब्याजदर बढाएका छन्। गत चैत महिनादेखि स्थिर रहेको निक्षेपको ब्याजदर असोजमा आएर बढ्यो। नेपाल बैंकर्स संघको सञ्चालक समितिको बैठकबाटै असोजमा ब्याजदर वृद्धि गर्ने निर्णय भएको थियो। तर, बैंकहरूले केन्द्रीय बैंकले ब्याजदर सिमामा रहेर बढाउनुपर्ने बाध्यता छ। किनभने राष्ट्र बैंकले बैंक तथा वित्तीय संस्थालाई निक्षेपको ब्याजदर निर्धारण गर्न सीमा तोकेको छ। सो सीमाअनुसार बैंकहरूले ब्याजदर बढाउँदा वा घटाउँदा अघिल्लो महिना प्रकाशन गरेको अधिकतम ब्याजदरको औसत तथा न्यूनतम ब्याजदर (कल निक्षेपबाहेक)को औसतमा बढीमा १० प्रतिशतले मात्रै परिवर्तन गरी ब्याजदर निर्धारण गर्न पाउने व्यवस्था छ। सोहि व्यवस्थाअनुसार बैंकले ब्याजदर निर्धारण गरेको संघका कार्यकारी निर्देशक अनिल शर्माले बताए। वाणिज्य बैंकहरूले साधारण वचतको ब्याजदरमा पनि सुधार गरेका छन्। अधिकांशले साधारण बचत खातामा ९१३ प्रतिशतसम्म दिएका छन् भने केहीले ७१३ प्रतिशतसम्म दिएका छन्। यद्यपि मुद्दती निक्षेपको ब्याजदर व्यक्तिगततर्फ अधिकांशले १२१३ प्रतिशत र संस्थागततर्फ १०१३ प्रतिशतसम्म ब्याजदर निर्धारण गरेका छन्। बैंकको ब्याजदर बढेसँगै बैंकिङ प्रणालीमा निक्षेप बढ्ने र लगानीमा सहज हुनसक्ने अपेक्षा गरिएको छ। यद्यपि भदौ मसान्ततिरै आएर बैंकको निक्षेपमा भने सुधार भएको छ। बैंकर्स संघले मंगलबार सार्वजनिक गरेको तथ्यांकअनुसार भदौ अन्तिम साता मात्रै ४१ अर्ब रुपैयाँले निक्षेप बढेर कुल निक्षेप ४४ खर्ब ८६ अर्ब रुपैयाँ पुगेको छ। अझ साउन महिनाको तुलनामा भदौमा ५३ अर्ब रुपैयाँले निक्षेप वृद्धि भएको संघले बताएको छ। गत साउन मसान्तसम्म कुल निक्षेप ४४ खर्ब ३३ अर्ब रुपैयाँमा सिमित थियो। वाणिज्य बैंकहरूले भदौ अन्तिम साता निक्षेपमा सुधार गर्न सफल रहेको नेपाल बैंकर्स संघका कार्यकारी निर्देशक अनिल शर्मा समेत बताउँछन्। उनका अनुसार पछिल्लो समय निक्षेपमा भएको सुधार सरकारले दसैंलक्षित गरेर तलव तथा पेश्की रिलिज गरेकाले पनि बैंकहरूको निक्षेप बढेको फिगर देखिएको हो। सरकारले अहिले दसैंका लागि तलव, भत्ताको निकासा गरेकाले बैंकिङ प्रणालीमा निक्षेप बढेको छ। तर, अब दशैं लगायतका चाडपर्वमा खर्च बढ्छ। यद्यपि बैंकहरूले निक्षेपको ब्याजदर पनि केन्द्रीय बैंकको नियममा रहेर असोजमा बढाएका छन्। निक्षेप बढ्ने अपेक्षा नै हो, उनले भने। बैंकहरूले निक्षेप संकलनमा जोड दिन ब्याज बढाए पनि सरकारले मंसिरमा घोषणा गरेको चुनाव, अझ दसैं, तिहारमा रकम बाहिरिन सक्छ। चाडपर्वको खर्चका लागि व्यवसायीले लगानी गर्न र आम ग्राहकले किनमेलमा खर्च गर्ने प्रणालीबाट अझै पैसा बाहिरिने अनुमान छ। समग्रमा वाणिज्य बैंकको निक्षेप बढे पनि भदौसम्ममा आधा दर्जन बैंकको साउनको तुलनामा निक्षेप वृद्धि भने घटेको छ। जसमा सानिमा बैंकको ३४० प्रतिशतले घटेर कुल १ खर्ब ५१ अर्ब ४१ करोडमा सिमित छ। यस्तै, नेपाल क्रेडिट एण्ड कमर्सको २०६ प्रतिशतले घटेर १ खर्ब २८ अर्ब छ। यसैगरी क्रमशः सेञ्चुरीको १४८ प्रतिशतले घटेर ९५ अर्ब, प्रभु बैंकको १०५ प्रतिशतले घटेर १ खर्ब ६८ अर्ब, सिभिल बैंकको ०६५ प्रतिशतले घटेर ९२ अर्ब र सिद्धार्थको ०६१ प्रतिशतले घटेर १ खर्ब ९५ अर्ब रुपैयाँ निक्षेप रहेको छ। यद्यपि यस अवधिमा यस बाहेकका २० वटा वाणिज्य बैंकको निक्षेप वृद्धिमा सुधार भएको छ। सबैभन्दा बढी राष्ट्रिय वाणिज्य बैंकको निक्षेप वृद्धि भएको छ। सो बैंकको साउनको तुलनामा १५४५ प्रतिशले बढेर कुल २ खर्ब ५६ अर्ब रुपैयाँ निक्षेप संकलन भएको छ। तर, हालसम्म सबैभन्दा बढी निक्षेप नबिल बैंकको छ। नबिलको कुल निक्षेप ३ खर्ब ३१ अर्ब ३६ करोड छ। यसपछि एनआईसी एसियाको ३ खर्ब ८ अर्ब ९२ करोड रुपैयाँ निक्षेप संकलन भएको छ। बैंकहरूको निक्षेपमा सुधार भएसँगै कर्जा प्रवाह क्षमता पनि क्रमशः बढ्दै गएको छ। वाणिज्य बैंकहरूले साउनको तुलनामा भदौमा कर्जा प्रवाह १३ अर्ब रुपैयाँले बढाएर कुल ४१ खर्ब ९० अर्ब रुपैयाँ पुर्याएका छन्। गत साउन मसान्तसम्म कुल कर्जा ४१ खर्ब ७७ अर्ब रुपैयाँ पुगेको थियो। हालसम्म सबैभन्दा बढी कर्जा लगानी नबिल बेंकले गरेको छ। यसले ३ अर्ब ११ अर्ब ४३ करोड रुपैयाँ लगानी गरेको छ। यसपछि ग्लोबल आईएमई बैंकले २ खर्ब ७५ अर्ब १७ करोड र एनआईसी एसियाले २ खर्ब ७१ अर्ब ३२ करोड लगानी गरेको छ। यसपछि राष्ट्रिय वाणिज्य बैंकको २ खर्ब २८ अर्ब २७ करोड लगानीमा रहेको छ। यसबाहेक २४ ओटा बैंकको लगानी २ खर्बभन्दा कमको रहेको बैंकर्स संघको तथ्यांकमा उल्लेख छ।"
