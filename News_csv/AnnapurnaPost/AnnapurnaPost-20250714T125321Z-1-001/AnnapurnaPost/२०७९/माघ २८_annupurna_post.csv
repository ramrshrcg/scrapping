शीर्षक,विवरण
"महिला राष्ट्रिय हक्कीको फाइनल आज, आर्मी र लुम्बिनी भिड्दै","धनुषाको नक्टाझिजमा जारी पाचौं साहाना प्रधान स्मृति महिला राष्ट्रिय हक्की प्रतियोगिताको उपाधिका लागि विभागीय टोली नेपाल आर्मी र लुम्बिनी प्रदेश भिड्दैछ । ढल्केवर(धनुषा): पाँचौं महिला राष्ट्रिय हक्की प्रतियोगिताको फाइनल खेल आज हुँदैछ। धनुषाको नक्टाझिजमा जारी पाचौं साहाना प्रधान स्मृति महिला राष्ट्रिय हक्की प्रतियोगिताको उपाधिका लागि विभागीय टोली नेपाल आर्मी र लुम्बिनी प्रदेश भिड्दैछ । सेमिफाईनलमा मधेस प्रदेशलाई हराउँदै नेपाल आर्मी र सुदुरपश्चिम प्रदेशलाई पराजित गर्दै लुम्बिनी प्रदेश फाइनलका लागि छनौट भएको थियो। नेपाल हक्की संघ तथा मिथिला नगरपालिकाको आयोजनामा भईरहेको प्रतियोगिताको फाईनल खेल नक्टाझिजस्थित रहेको हिमालय युवा क्लबको खेलमैदानमा आज साढे २ बजे हुने नेपाल हक्की संघका केन्द्रीय सदस्य समेत रहेका टुर्नामेन्ट डाइरेक्टर अशिम शर्माले जानकारी दिए। उनका अनुसार प्रतियोगितामा प्रथम, द्वितीय र तृतीय हुने टिमलाई क्रमश ७५ हजार, ४० हजार र २५ हजार नगद पुरस्कारसहित शिल्ड प्रदान गरिने छ। प्रतियोगिताको तृतीय स्थानमा मधेस प्रदेशले आफ्नो स्थान जमाई सकेका छन्। शुक्रबार भएको लुजर फाईनल खेलबाट सुदुरपश्चिम प्रदेशलाई हराउँदै मधेस प्रदेशले तृतीय स्थान कब्जा गरेको हो। स्वर्गीय सहाना प्रधानको स्मृति दिवसको अवसर पारेर हुँदै आएको महिला राष्ट्रिय हक्की प्रतियोगिताको पहिलो संस्करण नेपाल आर्मीको टोलीले जितेको थियो भने दोस्रो संस्करणको उपाधि लुम्बिनी प्रदेशले हात पारेको थियो। त्यस्तै, तेस्रो र चौथो संस्करणको उपाधि पनि विभागीय टोली नेपाल आर्मीले जितेको थियो।"
महिला राष्ट्रिय हक्कीमा आर्मी चौथो पटक च्याम्पियन,"ढल्केवर(धनुषा) : विभागीय टोली नेपाल आर्मीले पाँचौं महिला राष्ट्रिय हक्की प्रतियोगिताको उपाधि जितेको छ। धनुषाको नक्टाझिजमा भएको पाचौं साहाना प्रधान स्मृति महिला राष्ट्रिय हक्की प्रतियोगिताको फाइनल खेलमा लुम्बिनी प्रदेशलाई २१ ले पराजित गर्दै नेपाल आर्मीले चौथो पटक उपाधि उचालेको हो। आर्मीका लागि खेलको १७ औं मिनेटमा सितामाया वलले पहिलो गोल गरेकी थिइन्। खेलको ५२ औं मिनेटमा आर्मीका सरस्वती तामाङले दोस्रो गोल गरिन्। लुम्बिनीका लागि अनन्या वर्नवालले खेलको सुरुवाती गोल गरेपनि अन्य खेलाडीहरुले दोहरो गोल गर्न सकेनन्। प्रतियोगिताका विजेता विभागिय टोली नेपाल आर्मीले प्रथमको शिल्ड उचाल्दै ७५ हजार रुपैयाँ नगद हात पारे। यस्तै उपविजेता लुम्बिनी प्रदेशले ४० हजार नगद रुपैयाँ प्राप्त गरे। तृतीय स्थान हासिल गरेका मधेस प्रदेशलाई २५ हजार नगद पाए। प्रथम, द्वितीय र तृतीय स्थान ल्याएका टिमका खेलाडीलाई मेडर र प्रमाणपत्रसहित पुरस्कृत गरिएको नेपाल हक्की संघका केन्द्रीय सदस्य समेत रहेका टुर्नामेन्ट डाइरेक्टर अशिम शर्माले जानकारी दिए। स्वर्गीय सहाना प्रधानको स्मृति दिवसको अवसर पारेर हुँदै आएको महिला राष्ट्रिय हक्की प्रतियोगिताको पाँचौ संस्करण नेपाल हक्की संघ तथा मिथिला नगरपालिकाको आयोजनामा नक्टाझिजस्थित रहेको हिमालय युवा क्लबको खेलमैदानमा सम्पन्न भएको छ। पाँचवटा संस्करणमा चारवटाको उपाधि नेपाल आर्मीको पोल्टामा गएको छ। पहिलो संस्करण नेपाल आर्मीको टोलीले जितेको थियो भने दोस्रो संस्करणको उपाधि लुम्बिनी प्रदेशले हात पारेको थियो। त्यस्तै, तेस्रो र चौथो संस्करणको उपाधि पनि विभागीय टोली नेपाल आर्मीले जितेको थियो।"
दृष्टिविहीन क्रिकेट प्रतियोगिताको उपाधी मधेस प्रदेशलाई,"गण्डकी प्रदेशको गोरखा नेत्रहिन क्रिकेट संघलाई ९ विकेटको फराकिलो अन्तरले पराजित गर्दै मधेस प्रदेश नेत्रहिन क्रिकेट संघले उपाधी जितेको हो। वीरगन्ज: प्रदेश स्तरीय दृष्टिविहीन क्रिकेट प्रतियोगिताको उपाधी मधेस प्रदेशले जितेको छ। वीरगन्जमा आयोजित प्रतियोगिताको शनिबार सम्पन्न फाइनलमा गण्डकी प्रदेशको गोरखा नेत्रहिन क्रिकेट संघलाई ९ विकेटको फराकिलो अन्तरले पराजित गर्दै मधेस प्रदेश नेत्रहिन क्रिकेट संघले उपाधी जितेको हो। वीरगन्जको नारायणी रंगशालाको क्रिकेट मैदानमा भएको खेलमा ७८ रनको लक्ष्य मधेस प्रदेश नेत्रहिन क्रिकेट संघले ९४ ओभर खेल्दै १ विकेटको क्षतिमा पुरा गर्यो। पहिले व्याटिङ गरेको गण्डकी प्रदेशको गोरखा नेत्रहिन क्रिकेट संघले १८३ ओभरमा अलआउट हुदै ७७ रन बनाएको थियो। प्रतियोगिताको म्यान अफ दी सिरिज मधेस प्रदेशका नवीन तमाङ घोषित भए। उपाधीसँगै मधेस प्रदेशले नगद ३० हजार रुपैयाँ र ट्रफी हात पारेको छ। उपविजेता गण्डकी प्रदेशको गोरखा नेत्रहिन क्रिकेट संघले नगद १५हजार रुपैयाँ प्राप्त गरेको छ। प्रतियोगिताको समापन समारोहमा विजेता र उपविजेता टिमलाई वीरगन्ज महानगरपालिकाका मेयर राजेशमान सिंह, पर्साका सहायक प्रमुख जिल्ला अधिकारी भीमकान्त पौडेल र वीरगन्जस्थित भारतीय महावाणिज्य दूतावासका वाणिज्यदूत शैलेन्द्र कुमार नगद पुरस्कार र ट्रफी प्रदान गरे। नेपाल नेत्रहीन क्रिकेट संघ र मधेस प्रदेश नेत्रहीन क्रिकेट संघको संयुक्त आयोजनामा बुधबारदेखि भएको प्रतियोगितामा चार प्रदेशका टिमले भाग लिएका थिए। प्रतियोगितामा प्रदेश १ , मधेस प्रदेश , बागमती प्रदेश र गण्डकी प्रदेश सहभागी भएको नेपाल नेत्रहीन क्रिकेट संघका कोषाध्यक्ष उपेन्द्र श्रेष्ठले जानकारी दिए। प्रतियोगितामा १६ महिलासहित ६० जना दृष्टिविहीन खेलाडीले भाग लिएका थिए।"
निजी क्षेत्रका समस्या नियमनकारी निकायसामु पुर्याउँछौँ : वरिष्ठ उपाध्यक्ष ढकाल,"दाङ : नेपाल उद्योग वाणिज्य महासंघका वरिष्ठ उपाध्यक्ष चन्द्रप्रकाश ढकालले निजी क्षेत्रका हरेक समस्या नियमनकारी निकायसामु पुर्याउन प्रतिबद्ध रहने बताएका छन्। तुलसीपुर उद्योग वाणिज्य संघको २८औँ वार्षिक साधारणसभाको शनिबार उद्घाटन गर्दै उनले निजी क्षेत्रको ठूलो लगानी रहेको बैंकिङ क्षेत्रले ब्याजदर बढाउँदा आम उद्योगी व्यवसायी मारमा परेको बताए। आर्थिक गतिविधिका लागि दाङ सम्भावना बोकेको ठाउँ भएको बताउँदै उपाध्यक्ष ढकालले यहाँको कृषि, पर्यटन जस्ता क्षेत्रमा लगानी गर्न आम व्यवसायीलाई आग्रह गरे। 'दाङ सम्भावना बोकेको ठाउँ हो। यहाँ केबलकारदेखि, कृषि, पर्यटनजस्ता प्रोजेक्टमा लगानी गरेर मुनाफा लिन सकिन्छ। हाम्रो पनि सहयोग आवश्यक परेमा भन्नुस् सहयोग गर्न तयार छौँ', उनले भने। नेपालको अर्थतन्त्रलाई चलायमान बनाउन पर्यटन क्षेत्रको भूमिका रहेको र यसतर्फ ध्यान दिन निजी क्षेत्रलाई आग्रहसमेत गरे। 'कोरोनाका असरप्रभाव अहिले निजी क्षेत्रमा धेरै नै देखिएको छ', उनले भने, 'त्यसैले अब राजनीति पैरवी हुन जरुरी छ।'"
बढी शेयर पुँजी भएका सहकारीलाई राष्ट्र बैंकले नियमन गर्ने,"काठमाडौं : बचत तथा ऋणको कारोबार गर्ने ठूला सहकारी संस्थालाई नेपाल राष्ट्र बैंकको नियामकीय क्षेत्राधिकारभित्र ल्याउन लागिएको छ। शुक्रबार प्रतिनिधिसभामा दर्ता भएको सम्पत्ति शुद्धीकरण (मनी लाउन्डरिङ) निवारण तथा व्यावसायिक वातावरण प्रवर्द्धनसम्बन्धी केही ऐनलाई संशोधन गर्न बनेको विधेयक, २०७९ ले नेपाल राष्ट्र बैंक ऐन, २०५८ मा संशोधन गरेर यस्तो व्यवस्था ल्याउनुपर्ने प्रस्ताव गरेको हो। '२५ करोडभन्दा बढी शेयर पुँजी भएका वा वार्षिक ५० करोडभन्दा बढीको बचत तथा ऋणको मुख्य कारोबार गर्ने सहकारी संस्थाको सहकारीसम्बन्धी प्रचलित कानूनको समेत अधिकार प्रयोग गरी नियमन, निरीक्षण तथा सुपरीवेक्षणको काम नेपाल राष्ट्र बैंकले गर्नेछ', विधेयकमा भनिएको छ। ऐनमा संशोधन गरेर बचत तथा ऋणको कारोबार गर्ने सहकारी संस्थाको नियमन, निरीक्षण तथा सुपरीवेक्षण सम्बन्धमा निर्देशन तथा मापदण्ड जारी गर्ने अधिकार पनि नेपाल राष्ट्र बैंकलाई दिन लागिएको छ। उक्त विधेयकमार्फत सहकारी ऐन, २०७४ मा पनि संशोधन गर्न लागिएको छ। 'बचत तथा ऋणको मुख्य कारोबार गर्ने सहकारी संस्थाको नियमन, निरीक्षण र सुपरीवेक्षण गर्ने निकायले सो सम्बन्धमा नेपाल राष्ट्र बैंकले जारी गरेको निर्देशन तथा मापदण्डको पालना गर्नुपर्नेछ', सहकारी ऐनमा गर्न लागिएको संशोधनबारे विधेयकमा उल्लेख छ। स्थानीय तहमा दर्ता भई वार्षिक २५ करोड रुपैयाँसम्मको कारोबार गर्ने सहकारी संस्थाको नियमन, अनुगमन र सुपरीवेक्षण सम्बन्धित स्थानीय तहले नै गर्नेछन्। स्थानीय तहमा दर्ता भई वार्षिक २५ करोडभन्दा बढी र ५० करोडसम्मको कारोबार गर्ने सहकारी संस्थाको नियमन प्रदेशबाट गर्ने व्यवस्था गर्न लागिएको छ। स्थानीय तह वा प्रदेशमा दर्ता भएका र वार्षिक ५० करोडभन्दा बढीको कारोबार भएका सहकारी संस्थाको नियमन भने सहकारी विभागले गर्ने गरी कानुन संशोधन गर्न लागिएको छ।"
अर्थतन्त्रको समस्या अस्थिर सरकार र राष्ट्र बैंकको गलत मौद्रिक नीति : उपाध्यक्ष मलहोत्रा,"उदयपुर : नेपाल चेम्बर अफ कमर्सका उपाध्यक्ष दीपक मलहोत्राले अस्थिर सरकार र राष्ट्र बैंकको गलत मौद्रिक नीतिको कारण देशमा अर्थतन्त्र संकटमा परेको बताएका छन्। जिल्ला उद्योग वाणिज्य संघ उदयपुरको प्रथम साधारणसभा तथा अधिवेशनलाई शनिबार सदरमुकाम गाईघाटमा सम्बोधन गर्दै उनले देशको अर्थतन्त्रमा देखापरेको अहिलेको समस्या आर्थिकमन्दी नभएको स्पष्ट पारेका छन्। नेपालको अर्थतन्त्रलाई विदेशको कुनै पनि मन्दीको प्रभाव नपर्ने बताउँदै उनले आफ्नै आन्तरिक नीति र अस्थिर सरकारकै कारणले यो अवस्था सिर्जना भएको ठोकुवा गरे। बैंकले अहिले वृद्धि गरेको ब्याजदर तिरेर कुनै व्यवसायीले ऋण तिर्न नसक्ने बताउँदै उपाध्यक्ष मलहोत्राले बैंकहरूले आफ्नो ब्याजदर वृद्धि गर्ने निर्णय फिर्ता नलिए स्थिति अझ भयावह हुने बताए। प्रदेश १ का सडक पूर्वाधार तथा सहरी विकास मन्त्री दुर्गाप्रसाद चापागाईंले कृषि, पर्यटन र जलविद्युतको क्षेत्रमा लगानी गरेर प्रदेश १ लाई आत्मनिर्भर बनाउने बताए। वर्तमान सरकार कृषि पर्यटन र जलविद्युतमा निजी क्षेत्रलाई लगानी गर्ने वातावरण बनाउन आवश्यक कानुन र पूर्वाधार तयार गर्न तयार रहेकाले ढुक्कसँग लगानी गर्न उद्योगी व्यवसायीलाई अनुरोध गरे। कार्यक्रममा उदयपुर जिल्लाबाट निर्वाचित प्रदेश सांसदहरू राजन किराँती, नारायण बुर्जा, सम्झना पाख्रिन, गीतादेवी रेग्मीलाई सम्मान गरिएको थियो। दुई दिनसम्म सञ्चालन हुने अधिवेशनले आगामी तीन वर्षका लागि नयाँ कार्यसमिति चयन गर्ने आयोजक समितिका अध्यक्ष चुडामणि कार्कीले बताए।"
सोलुमा फस्टाउँदै एभोकाडो खेती,"सोलुखुम्बु : पोषिलो र बहुउपयोगी फलका रूपमा परिचित एभोकाडो अर्थात घिउ फलको माग नेपाली बजारमा उच्च भएपनि उत्पादन भने सीमित छ। संसारभर लोकप्रियता आकाशिँदो रहेको यस फलको खेतीतर्फ सोलुका किसान अग्रसर देखिएका छन्। जिल्लाको थुलुङ दूधकोशी गाउँपालिका८ देउसाका केशव राईले ५ वर्षअघि विस्तार गरेको एभोकाडोको बिरुवाले अहिले उत्पादन दिन थालेको छ। परीक्षणका लागि रोपेको एभोकाडोको बिरुवाले अहिले राम्रो उत्पादनसँगै आम्दानी दिन थालेपछि राई निक्कै दंग छन्। कृषि ज्ञान केन्द्र सोलुखुम्बुले करिब २ वर्षअघि देउसा क्षेत्रमा १२ सय ५० बोट एभोकाडोको बिरुवा वितरण गरेको थियो। ती बिरुवाहरू अहिले हुर्किरहेको कृषकहरू बताउँछन्। जिल्लामा हाल १३ सय बोट जति एभोकाडोको बिरुवा हुर्किरहेको ज्ञान केन्द्रको अनुमान छ। बलौटे माटोमा खेती गर्न सकिने एभोकाडो जिल्लाको थुलुङ दूधकोशी, नेचासल्यान, सोलुदुधकुण्ड लगायतको क्षेत्रमा लगाउन सकिने कृषि प्राविधिकहरू बताउँछन्। करिब ५ वर्षअघि रोपेको बिरुवा अहिले राम्रो आम्दानीको श्रोत बन्न थालेको नेचासल्यान ४ सिरान्देलकी शान्ती राईको भनाइ छ। वातावरणीय हिसाबमा समेत बाह्रै महिना हरियो रहने भएकाले यसलाई कार्बन नियन्त्रणमा निकै फाइदाजनक मानिन्छ। एभोकाडो खेती पनि अरू बालीको तुलनामा निकै सजिलो र लागत कम हुने भएकोले कृषकका लागि पनि यो निकै फाइदाजनक साबित भएको छ। बजारमा यसको माग उच्च रहेकाले यस फलको खेती उपयुक्त हुने कृषि ज्ञान केन्द्रका सूचना अधिकारी एवं कृषि प्रसार अधिकृत कुलबहादुर राई बताए। एभोकाडोलाई त्यतिकै खान पनि सकिन्छ भने धेरै उत्पादन भए क्रिम, बटर, तेल, मायोनेज सस, वाइन लगायतका भ्यालुएडेड चिजहरू बन्छ।"
