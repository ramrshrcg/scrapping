शीर्षक,विवरण
तिलोत्तमा गोल्डकपः उद्घाटन खेलमा सुदूरपश्चिम विजयी,"बुटवल : रुपन्देहीमा तिलोत्तमा गोल्डकपतिलोत्तमा गोल्डकप फुटबल प्रतियोगिता२०७९ आजदेखि सुरु भएको छ। प्रतियोगिताको बुटवल उपमहानगरपालिकाका प्रमुख खेलराज पाण्डेले उद्घाटन गरे। उद्घाटन खेलमा सुदूरपश्चिमले रुपन्देही११ लाई ३१ गोलअन्तरले पराजित गरेको छ। जीतसँगै सुदूरपश्चिम सेमिफाइनलमा प्रवेश गरेको छ। बुटवल११ देवीनगरस्थित एन्फा मैदानमा भएको खेलमा सुदूरपश्चिमका लागि फागुराम थारूको दुई र स्वाम्या हार्दिकले एक गोल गरे। खेलको सुरुआतदेखि नै रुपन्देहीमाथि हाबी देखिएको सुदूरपश्चिमका लागि खेलको ३१औँ मिनेटमा थारुले फ्रि किकमार्फत गोल गरेका थिए। खेलको दोस्रो हाफको सुरुआती मिनेटमै प्राप्त फ्रि किकलाई सदुपयोग गर्दै सुदूरपश्चिमका हार्दिकले गोल गर्दै खेल २० अवस्थामा ल्याए। खेल अवधिभर उत्कृष्ट खेल प्रस्तुत गर्दै निरन्तर गोलको अवसर सिर्जना गरिरहेका थारूले दोस्रो हाफको २३औँ मिनेटमा थप एक गोल गर्दै टीमलाई ३० को अग्रतामा पुर्याएका थिए। दोस्रो हाफको अतिरिक्त समयको अन्तिम समयमा रुपन्देहीका लागि विदेशी खेलाडी फोडे फोफोनाले सान्त्वना गोल गरे। सुदूरपश्चिमका फागुराम थारू म्यान अफ दी म्याच घोषित भए। दुई विभागीयसहित आठ टीम सहभागी प्रतियोगिताको विजेताले ११ लाख ११ हजार एक सय ११ पुरस्कार पाउने संघले जनाएको छ। गोल्डकपको उपविजेताले पाँच लाख ५५ हजार पाँच सय ५५ पुरस्कार प्राप्त गर्ने छ। प्रतियोगिताको सर्वोत्कृष्ट खेलाडीले एक लाख वा एक थान मोटरसाइकल पुरस्कार पाउने छन्। यस्तै उत्कृष्ट फरवार्ड, गोलरक्षक, मिडफिल्डर, डिफेन्स र कोचले जनही ३० हजारका दरले नगद पुरस्कार प्राप्त गर्नेछन्। म्यान अफ दी म्याचलाई पनि ११ हजार एक सय ११ पुरस्कार प्रदान गरिने संघले जनाएको छ।"
ए डिभिजन लिग: आर्मीले फ्रेन्ड्ससँग खोस्यो तीन अंक,"काठमाडौं : दीपक गुरुङले इन्जुरी समयमा गरेको निर्णायक गोलप्रेरित त्रिभुवन आर्मी फुटबल क्लबले सहिद स्मारक ए डिभिजन लिगमा शनिबार फ्रेन्ड्स क्लबलाई २१ को नतिजामा पराजित गरेको छ। च्यासल रंगशालामा निर्धारित ९० मिनेटसम्म ११ बराबरी भएको खेलको अन्तिम क्षणमा गोल गर्दै आर्मीको उत्कृष्ट पुनरागमनसहित अंक सुरक्षित गरे। छैटौं मिनेटमा आर्मीका डिफेन्डर सुरोज बस्नेतसँग बल खोस्दै फ्रेन्ड्सका टोरिक जेब्रिनले पेनाल्टी एरिया भित्र अन्मार्क्ड रहेका रफिक अमिनुलाई पास दिएका थिए। सोही पासलाई अमिनुले उत्कृष्ट फिनिसिङ गर्दै फ्रेन्ड्सलाई अग्रता दिलाएका थिए। त्यसअघि चौथो मिनेटमा दिनेश हेन्जनको क्रसमा आर्मीका जिलेस्पीजंग कार्कीले हेडरमार्फत गरेको प्रहार फ्रेममा परेको थिएन। प्रतिस्पर्धात्मक खेलको २४औं मिनेटमा दीपकले गरेको क्रसलाई ६ यार्ड बक्स अगाडिबाट जिलेस्पीजंगले हेडरमार्फत गोलमा परिणत गरे। बराबरी गोल फर्काएसँगै आक्रमक बनेको आर्मी २९औं मिनेटमा नवयुग श्रेष्ठले पेनाल्टी एरिया भित्रबाट गरेको प्रहारलाई फ्रेन्ड्सका गोलकिपर विशाल सुनारले विफल पारिदिए। त्यसको दुई मिनेटपछि अमिनुको क्रसमा जेब्रिनले गरेको प्रहार फ्रेममा नपर्दा फ्रेन्ड्सले पुन: अग्रता लिने सुनौलो अवसर गुमाएको थियो। आर्मीका दिनेशले ३९औं मिनेटमा प्रहार पोलमा लागेर फर्किँदा विभागीय टिम दुर्भाग्यशाली सावित भयो। दोस्रो हाफमा पनि लगातार आक्रमण गरेको आर्मीका दिनेशले ६८औं मिनेटमा सशक्त प्रहार फ्रेन्ड्सका गोलकिपरले रोकेका थिए। फ्रेन्ड्समाथि निरन्तर दबाब बनाएको आर्मीका जिलेस्पीले ७८औं मिनेटमा गरेको लामो प्रहारले फ्रेन्ड्सको रक्षापंक्ति छिचोल्न सकेको थिएन। निर्धारित समयपछि फ्रेन्ड्सले गोलका लागि सुन्दर अवसर पाएको थियो। जेब्रिनले गरेको सशक्त प्रहार आर्मीका गोलकिपर विकेश कुथुले जोगाएका थिए। त्यसको एक मिनेट नबित्दै संजोग महर्जनले हेडरमार्फत गरेको प्रहार पनि कुथुले रोकेका थिए। सुरुआतमै अग्रता लिएर पछि परेको फ्रेन्ड्स मौकाको सदुपयो गर्न नसक्दा पराजित हुनु परेको प्रशिक्षक उर्जन श्रेष्ठले बताए। 'हामीले गोलको अवसर सिर्जना गरे पनि फिनिसिङमा सकिएन, उनीहरूले मौकाको सदुपयोग गरे,' खेलपछि प्रशिक्षक श्रेष्ठले भने, 'हामीलाई ह्यान्डबल थियो जस्तो लागेको थियो। तर, दिएन सायद त्यो दिएको भए खेलको नतिजा फरक हुनेथियो।' आर्मीविरुद्ध केही अवसर पाए पनि टिमले अपेक्षित प्रदर्शन गर्न नसकेको उनको तर्क थियो। तुलनात्मकरूपमा दोस्रो हाफमा दबाबमा परेको बताउँदै श्रेष्ठले 'आर्मी अगाडि चढेर खेल्दा फ्रेन्ड्सलाई कठिन भएको' बताए। 'दोस्रो हाफमा हामीले मिडफिल्डमा बल होल्ड राखेर खेल्न सकेनौं,' उनले भने, 'अन्तिम समयमा गोल खानु हाम्रा लागि दुर्भाग्य भयो।' फ्रेन्ड्सले जारी लिगका पाँचैँ खेलमा ८५ मिनेटपछि गोल खाएको छ। खेलको सुरुआती १०१५ मिनेट र अन्तिमको पनि त्यति नै समय एकदमै उत्तरचढाव हुने भएकाले गोल पनि त्यही समयमा हुने प्रशिक्षक श्रेष्ठको तर्क थियो। यस्तै, आर्मीका मुख्य प्रशिक्षक नवीन न्यौपानेले रक्षापंक्तिको गल्तीले गोल खाँदा दबाबमा परेको प्रतिक्रिया दिए। 'हामीले सुरुदेखि नै मुभ बनाइरहेका थियौं,' उनले भने, 'डिफेन्डरको गल्तीले गोल खाएपछि हामीमाथि पनि दबाब बढ्यो। तैपनि हामीले निरन्तर मुभ बनाइरहेका थियौं।' आर्मीका लागि पहिलो पटक लिगमा पहिलो रोजाईमा परेका जिलेस्पीजंगलाई परीक्षण गरेको उनले आफूलाई सावित गरेको पनि प्रशिक्षक न्यौपानेले बताए। 'अन्तिम समयमा उनीहरूको गोल हुनुपर्ने जस्तो थियो। तर, हाम्रा खेलाडीले अन्तिम समयसम्म मेहनत गरे। त्यसैले तीन अंक लिन सफल भयौं।' आर्मीको टिम निर्माणकै क्रममा रहेको बताउँदै नयाँ खेलाडीलाई परीक्षण गरिरहेको उनले बताए। पाँचौं चरणपछि करिब दुई साता विश्राम भएकाले आज अंक जित्नु महत्त्वपूर्ण रहेको प्रशिक्षक न्यौपानेले बताए। 'हाम्रो हरेक खेलमा कुनै एउटा सेन्टर ब्याकले ९० मिनेटभित्र गल्ती गरिरहेको छ, त्यसैले हामी परीक्षणकै क्रममा छौं,' उनले भने, 'अब यो विश्राममा दुई वटा मोफसलका प्रतियोगिता छन्, त्यहाँ हामी खेलाडीलाई मौका दिएर लिगमा लिएर आउने छौं। किनभने, हाम्रो रक्षापंक्तिमा अझै पनि कमजोरी छ।' पाँचौं चरणमा आर्मीले 'ह्याप्पी इन्डिङ' गरेको बताउँदै विश्रामपछि पनि यो लयलाई कायम राख्ने उनले बताए। पाँच खेलबाट आठ अंक जोडेको आर्मी पाँचौं स्थानमा उक्लिएको छ। पराजित फ्रेन्ड्स पाँच खेलबाट ४ अंकसहित १२औं स्थानमा छ। पुलिसले खाता खोल्यो आजै दशरथ रंगशालामा भएको अर्को खेलमा नेपाल पुलिस क्लबले न्यूरोड टिम (एनआरटी)सँग ११ गोलको बराबरी खेलेको छ। सन्जीव विष्टले ६४औं मिनेटमा गरेको गोलसँगै १० ले पछि परेको पुलिसले गोल फर्काउँदै हार टार्यो। पुलिसका लागि ७५औं मिनेटमा प्रताप गुरुङले गरेको गोलसँगै विभागीय टिमले चार खेलबाट पहिलो अंक जोडेको छ। समान खेलबाट दुई अंक जोडेको एनआरटी १३औं र पुलिस १४औं स्थानमा छ। डबल राउन्ड लिगका २६ खेलपछि पुछारका दुई टिम बी डिभिजन लिगमा घटुवा हुनेछन्। अहिले पुलिस र एनआरटी नै तालिकाको पुछारमा छन्। पाँच खेलबाट १२ अंक जोडेको सातदोबाटो लिग तालिकाको शीर्ष स्थानमा छ।"
रामेछापमा सुनापतिशैलुङ अन्तर्राष्ट्रिय म्याराथन प्रतियोगिता,"सुनापतिबाट सिधै शैलुङ पुग्ने २५ किलोमिटर म्याराथनमा १ सय १ जना र शैलुङडाँडामा मात्र सीमित ५ किलोमिटर म्याराथनमा ६९ जना धावकले नाम दर्ता गराएका थिए । रामेछाप : जिल्लाको सुनापति गाउँपालिकाको साँधीडाँडाबाट शनिबार बिहानबाट म्याराथन प्रतियोगिता सुरु भएको छ । पलिकाबाट सुरु भएको म्याराथन प्रतियोगिता रामेछाप र दोलखाको सिमावर्ती ऐतिहासिक पर्यटकीय स्थल शैलुङ पुगेर टुंगिने पालिका उपाध्यक्ष गीता बिष्टले जानकारी दिइन् । सुनापतिबाट सिधै शैलुङ पुग्ने २५ किलोमिटर म्याराथनमा १ सय १ जना र शैलुङडाँडामा मात्र सीमित ५ किलोमिटर म्याराथनमा ६९ जना धावकले नाम दर्ता गराएका थिए । ५५, २५ र ५ किलोमिटर लामो उक्त म्याराथन प्रतियोगिता राष्ट्रिय खेलकुद परिषद्ले आयोजना गरेको हो । आयोजकका अनुसार प्रतियोगिताअन्तर्गत ५५ किलोमिटर लामो म्याराथन प्रतियोगिता हिलेदेवी, गाल्वा, खाँडादेवी, दोरम्बा, निगलाबास, डडुवा धारा, घलेडाँडा हुँदै शैलुङ पुग्नेछ । प्रतियोगिताअन्तर्गत म्याराथनका लागि स्वदेशी र विदेशीसमेत ५० जना धावकले नाम दर्ता गराएका थिए । प्रतियोगितामा बेलायत, अमेरिका, स्वीडेन, जर्मनीलगायतका विदेशी तथा नेपाली धावकहरुले प्रतिस्पर्धा गर्दैछन् । यसअघि नेपाल पर्यटन बोर्डले प्रवर्द्धन गरेको आदिवासी जनजाति पदमार्ग र पर्यटकीय स्थान शैलुङको प्रचारका लागि म्याराथन आयोजना गरिएको हो । प्रतियोगिताले स्थानीय जनजीवन, पर्यापर्यटन र शैलुङको सौन्दर्यलाई विश्वसामु प्रचार गर्ने उद्देश्य राखिएको छ । रामेछापमा पहिलो पटक हुन लागेको अल्ट्रा म्याराथन प्रतियोगितामा भाग लिने धावकहरुले विभिन्न ९ स्थानमा चेक प्वाईन्टमा पुगेर नाम दर्ता गराउनु पर्नेछ । प्रतियोगितामा प्रथम हुनेलाई ७५ हजार, द्वितीय हुनेलाई ३५ हजार र तृतीय हुनेलाई १५ हजार रुपैयाँ पुरस्कार प्राप्त गर्ने आयोजकले जनाएको छ ।"
अतिकम विकसित मुलुकबाट स्तरोन्नति भएसँगै नेपालले गुमाउनेछ यस्ता अवसर,"काठमाडौं : नेपाल अतिकम विकसित मुलुक (एलडीसी) बाट स्तरोन्नतिको चरणमा छ। स्तरोन्नतिपछि एलडीसीका रूपमा अहिले पाइरहेका केकस्ता सुविधाको कटौती हुन्छन् र त्यसबाट पर्नसक्ने सम्भावित असर व्यवस्थापन कसरी गर्ने भन्नेबारे निजी क्षेत्रदेखि नीतिनिर्माण तहसम्म चासो छ। एलडीसी ग्राजुयसनका लागि नेपालले पाएको सन् २०२६ सम्मको तयारी अवधिभित्र यस्ता क्षेत्र पहिचान र असर व्यवस्थापनका लागि काम गरिसक्नुपर्नेछ। अन्तर्राष्ट्रिय व्यापार, विकास सहायता परिचालनलगायत क्षेत्रमा स्तरोन्नति अघि र पछिको अवस्था फरक हुनेछ। स्तरोन्नतिपछि नेपालले केकस्ता सुविधा गुमाउँछ र त्यसबाट सिर्जित समस्या व्यवस्थापनका लागि कस्तो कार्यनीति बनाएर जाने भन्नेबारे गृहकार्य भइरहेको राष्ट्रिय योजना आयोगका सचिव केवलप्रसाद भण्डारीले बताए। 'नेपालले स्मुथ ट्रान्जिसन स्ट्राजेजी बनाइरहेको छ। यो रणनीतिको मस्यौदा अन्तिम चरणमा रहेकाले हाम्रा नीति तथा कार्यक्रम दिगो विकास लक्ष्य र एलडीसी ग्याजुएसनसँग तादम्यता हुनेगरी जानुपर्नेछ', उनले भने, स्तरोन्नतिपछि नेपालले अन्तर्राष्ट्रिय व्यापारमा ड्युटी फ्री र कोटा फ्रीका सुविधा कसरी पाउँछ भन्ने विषय महत्वपूर्ण हुने भण्डारीको भनाइ छ। उनले हातहतियार बाहेकका वस्तुमा सहुलियतका लागि युरोपियन युनियनलगायत निकायसँग पहल गर्न सकिने बताए। विकास सहायता परिचालन, शिक्षा, स्वास्थ्य, जलवायु परिवर्तन, प्रविधि हस्तान्तरण, बौद्धिक सम्पत्तिको अधिकारका क्षेत्रमा पनि ग्राजुएसनको असर देखिनेछ। अर्थतन्त्रका समग्र पक्षमा बहुआयामिक असर देखिँदा त्यसले मानव पुँजी विकास पनि प्रभावित हुने सचिव भण्डारीको भनाइ छ। प्रतिव्यक्ति आय मात्र नभइ समग्र मानव पुँजी विकास र वातावरणीय पक्ष, जलवायु परिवर्तन, प्राकृतिक प्रकोप, आर्थिक विश्रृङ्खलतालगायतका क्षेत्रमा समेत असर देखिने उनले उल्लेख गरे। कतारको दोहामा मार्च ५ देखि ९ सम्म चलेको अतिकम विकसित राष्ट्रको पाँचौं शिखर सम्मेलनपछि यसको अध्यक्षता नेपालले गर्दैछ। अहिले अध्यक्षता गरिरहेको मलावीले नेपाललाई जिम्मेवारी हस्तान्तरण गरिसकेको छैन। नेपालले स्तरोन्नति चरणको संक्रमणकालीन अवधि र स्तरोन्नतिपछिको कार्यदिशा कसरी तयार पार्छ भनेर अन्तर्राष्ट्रिय द्विपक्षद्वय तथा बहुपक्षीय दातृ निकायले पनि चासोका साथ हेरिरहेका छन्। सबैभन्दा ठूलो असर अन्तर्राष्ट्रिय व्यापारमा अतिकम विकसित मुलुकबाट स्तरोन्नति हुँदा सबैभन्दा बढी प्रभावित हुने क्षेत्र अन्तर्राष्ट्रिय व्यापार रहेको छ। विश्व व्यापार संगठन (डब्ल्युटिओ) को प्रावधानअनुसार एलडीसीका रुपमा नेपाली वस्तु तथा सेवाले अन्तर्राष्ट्रिय बजारमा पाउने प्राथमिकता र सुविधा गुमाउनेछन्। डब्ल्युटिओअन्तर्गतको अन्तर्राष्ट्रिय व्यापार केन्द्र (आइटिसी)ले गरेको प्रक्षेपणअनुसार स्तरोन्नतिपछि नेपालको हालको निर्यातमा साढे चार प्रतिशतसम्म गिरावट आउनसक्ने देखिएको उद्योग, वाणिज्य तथा आपूर्ति मन्त्रालयका सहसचिव मधुकुमार मरासिनीले बताए। स्तरोन्नतिको संक्रमणकालीन अवधिपछि डब्ल्युटिओले प्रदान गरेका अन्तर्राष्ट्रिय व्यापार, बौद्धिक सम्पत्तिलगायतका सहुलियत बन्द हुनेछन्। जसका कारण नेपालको निर्यात घट्न सक्ने अनुमान गरिएको छ। नेपालले पाइरहेका यस्ता सुविधा जोगाइराख्न अन्तर्राष्ट्रिय व्यापारका लागि नयाँ क्षेत्र तथा बजार पहिचान गरी व्यापारको विविधीकरण गर्न आवश्यक रहेको मरासिनीले बताए। पाइरहेका सुविधाको निरन्तरताका लागि युरोपियन युनियनलगायत निकायसँग नेपालले पहल गर्नुपर्ने पनि उनको भनाइ छ। 'स्तरोन्नति भएपछि हामीले व्यापारमा पाइरहेको विशेष सुविधा गुम्छन्। अहिले जत्तिकै सुविधा नपाए पनि केही सुविधा पाइरहनुपर्छ भन्नेमा नेपालले जोड दिइरहेको छ। पाइरहेका सुविधा एकैचोटी हटाउनुभन्दा विस्तार विस्तारै हटाउँदै जाने र सँगसँगै क्षमता वृद्धिका काम पनि गर्दै जानुपर्नेमा जोड दिएका छौँ', सचिव मरासिनीले भने। नेपालको वैदेशिक व्यापारमा ठूलो हिस्सा जोडिएको भारतसँगको व्यापारमा भने यसको त्यति ठूलो असर देखिने छैन। नेपाल र भारतबीचको व्यापार द्विदेशीय सन्धीअनुसार चलिरहेका कारण न्यून असर देखिनेछ। दक्षिण एशियाली स्वतन्त्र व्यापार क्षेत्र (साफ्टा), बिम्स्टेकलगायत क्षेत्रीयरूपमा व्यापार सम्झौता गरिएका देशमा भने यसको केही असर देखिनेछ। भारतले साफ्टा सदस्य राष्ट्रमा अतिकम विकसित र अन्य मुलुकका लागि फरक भन्सार दर कायम गर्ने गरेको छ। नेपालले भारतमा निर्यात गर्ने प्रशोधित सोयाविन र पाम तेल त्यसको उदाहरणका रुपमा लिन सकिन्छ। साफ्टामा रहेका अतिकम विकसित मुलुकका लागि भारतले यी वस्तुमा शून्य भन्सार लगाउँछ। तर साफ्टाभित्रकै अतिकम विकसितबाहेकका मुलुकका लागि सोयाविन तेलमा २५ प्रतिशत र पाम तेलमा ५४ प्रतिशत भन्सार लाग्ने गरेको छ। अहिले नेपालले निर्यात गरिरहेका वस्तुको सूचीका पाम र सोयाविन तेल पहिलो र दोस्रो स्थानमा पर्दछन्। नेपालको आफ्नै उत्पादन नभए पनि कच्चा वस्तु प्रशोधन गरी मूल्य अभिवृद्धि (भ्यालु एड) गरेर निर्यात गरिरहेका यी वस्तु प्रभावित हुने देखिएको छ। योजना आयोगको एक अध्ययनअनुसार एलडीसीका रूपमा नेपालले अस्ट्रेलिया, न्यूजील्यान्ड, नर्वे र स्वीजरल्यान्डमा शतप्रतिशत ड्युटी फ्री, कोटा फ्री सुविधा पाइरहेको छ। क्यानडामा दुग्धजन्य र मासुजन्यबाहेक अरु वस्तुले ड्युटी फ्री, कोटा फ्री सुविधा पाइरहेका छन्। हाल क्यानडामा निर्यात भइरहेका ९८ दशमलव ६ प्रतिशत वस्तु ड्युटी फ्री, कोटा फ्री सुविधामा गइरहेका छन्। नेपालले अहिले छिमेकी मुलुक चीनमा रसायन (केमिकल्स), सवारी साधन तथा मेसिनरी, विद्युतीय सामग्री तथा कागजजस्ता वस्तुबाहेकमा ड्युटी फ्री, कोटा फ्री को सुविधा पाइरहेको छ। चीनमा निर्यात हुने ९६ दशमलव ६ प्रतिशत वस्तु ड्युटी फ्री, कोटा फ्री अन्तर्गत पर्दछन्। त्यस्तै भारतमा ९५ प्रतिशत वस्तु ड्युटी फ्री, कोटा फ्रीमा गइरहेका छन्। भारतले प्लास्टिक, कफी, चिया, अल्कोहलजन्य वस्तु, सुर्ती र खाद्य वस्तुमाबाहेक ड्युटी फ्री, कोटा फ्री सुविधा दिइरहेको छ। युरोपियन युनियनअन्तर्गतका देशमा हातहतियार बाहेकका सबै वस्तुमा नेपालले ड्युटी फ्री, कोटा फ्री पाइरहेको छ। अमेरिकाले कपडाजन्य वस्तु, जुत्ताचप्पल, दुग्धजन्य र मासुजन्यबाहेकका ८२ प्रतिशत वस्तुमा ड्युटी फ्री, कोटा फ्री सुविधा दिन्छ। त्यस्तै, टर्कीले फलामजन्य वस्तु, खाद्यवस्तु, मासु, तेलजन्यबाहेकका ८० प्रतिशत वस्तुमा ड्युटी फ्री, कोटा फ्री सुविधा दिइरहेको छ। स्तरोन्नतिपछि नेपालले कृषिजन्य वस्तुको निर्यातमा अनुदान दिन पाउने छैन। गैरकृषिजन्य वस्तुको निर्यातमा दिइने अनुदानमा पनि कटौती हुनेछ। प्रतिव्यक्ति कूल राष्ट्रिय आय (जिएनआई) एक हजार डलरभन्दा कम भएका मुलुकका लागि भने गैरकृषिजन्य वस्तुमा निर्यातमा अनुदान पाउन सक्छन्। तर अतिकम विकसित मुलुकबाट स्तरोन्नति हुँदा प्रतिव्यक्ति आयको शर्त पनि रहने भएकाले यो अवस्था स्वतः सकिन्छ। कृषिजन्य वस्तुको नेपालभित्र हुने आन्तरिक व्यापारमा दिइने अनुदानमा भने यस्तो व्यवस्था कायम हुने छैन। स्तरोन्नतिपछि गैरकृषिजन्य स्थानीय वस्तुमा पनि अनुदान दिन पाइनेछैन। नेपालले स्तरोन्नतिकै चरणमा यस्ता अनुदानहरू उपलब्ध गराएकोनगराएको जानकारी गराउनुपर्नेछ। सेवा क्षेत्रमा सरकारबाट पाइरहेको सुविधामा भने फरक पर्ने छैन। नेपालले निर्यात गुमाउँदा त्यसको असर रोजगारी सिर्जना र मुलुकको कूल गार्हस्थ्य उत्पादनमा पनि देखिनेछ। नेपाल उद्योग वाणिज्य महासंघको एक तथ्यांकअनुसार अहिले कपडा, कार्पेट र पस्मिना क्षेत्रमा दुई लाख ६२ हजार बढी कामदार कार्यरत छन्। निर्यातमा चार प्रतिशतले कमि आउँदा यी तीन क्षेत्रमा मात्र १० हजार पाँच सय श्रमिकले रोजगारी गुमाउने अनुमान गरिएको छ। यस्ता उद्योगमा महिला कामदार बढी छन्। जुन मानव पुँजी विकाससँग जोडिएको विषय हो। यसरी, निर्यात घट्दा त्यसले आर्थिक वृद्धिदरमा पनि केही असर गर्नेछ। सँगसँगै डब्ल्युटिओ र क्षेत्रीय संगठनमा आवद्ध देशसँगको व्यापारलाई थप खुला र उदार बनाउँदै लैजानुपर्ने हुन्छ। जसका कारण नेपाली उत्पादनले अन्य देशका उत्पादनसँग प्रतिस्पर्धा गर्नुपर्ने हुन्छ। विकास सहायता परिचालनमा असर नेपालले द्विपक्षीय तथा बहुपक्षीय विकास साझेदारबाट पाइरहेको विकास सहायतामा पनि स्तरोन्नतिको असर देखिनेछ। एलडीसीका रूपमा पाइरहेका विकास सहायतासम्बन्धी सुविधा कटौती हुनेछन्। नेपालका ठूला विकास साझेदारका रुपमा रहेका एशियाली विकास बैंक (एडिबी) र विश्व बैंकले अहिले एलडीसीका रूपमा दिइरहेका सुविधामा कटौती गर्नेछन्। अर्कोतर्फ विकास साझेदारले सहुलियतपूर्ण नभई व्यावसायिक ऋणमा बढी जोड दिनेछन्। हाल एशियाली विकास बैंकबाट नेपालले सहुलियतपूर्ण ऋण पाउँदै आएको छ। जुन ऋण २४ देखि ३२ वर्षमा परिपक्क (म्याचुअर) हुन्छ र यस्तो ऋणमा नेपालले आठ वर्षको ग्रेस अवधि पाउँछ। यस्तो ऋणमा नेपालले एक प्रतिशतदेखि एक दशमलव ५ प्रतिशतसम्म ब्याज तिर्दै आएको छ। स्तरोन्नतिपछि एडिबीबाट नेपालले अधिकतम २५ वर्षसम्मका लागि ऋण सुविधा पाउनेछ। जसमा ग्रेस अवधि पाँच वर्षको हुनेछ भने त्यस्तो कर्जाको ब्याजदर कम्तीमा दुई प्रतिशत हुनेछ। साथै विकास साझेदारका रूपमा विश्व बैंकका सुविधा पनि गुम्नेछन्। नेपाल न्यूनमध्यम आय भएको मुलुक भएकाले इन्टरनेसनल डेभलपमेन्ट एशोसियसन (आएडिए)मार्फत सहुलियतपूर्ण ऋण पाउन छोडिसकेको छ। सन् २०२६ सम्म नेपालले विश्व बैंकमार्फत ब्लेन्ड क्रेडिटका रुपमा ३० वर्षको म्याचुरिटी अवधि, पाँच वर्षको ग्रेस अवधि एक दशमलव २५ प्रतिशत ब्याजदरमा पाउँछ। यस्तो ऋणमा शून्य दशमलव ७५ प्रतिशत सेवाशूल्क पनि लाग्नेछ। संयुक्त राष्ट्रसंघीय विकास कार्यक्रम (युएनडिपी) र संयुक्त राष्ट्रसंघीय बाल कोष (युनिसेफ) ले आफ्नो स्रोतको निश्चित प्रतिशत अतिकम विकसित मुलुकका लागि उपलब्ध गराउँछन्। स्तरोन्ततिपछि नेपालले ती शीर्षकको सहायता पाउनेछैन। त्यस्तै एलडीसी कोष (लिस्ट डेभलप कन्ट्री फन्ड) बाट पनि वित्तीय सहायता पाउन छाड्नेछ। युनाइटेड नेसन फ्रेमवर्क कन्भेन्सन अन क्लाइमेट चेन्ज (युएनएफसिसी) अन्तर्गतको वित्तीय सुविधा भने कायम रहनेछ। एलडीसीका रूपमा अन्तर्राष्ट्रिय फोरमहरूमा सहभागी हुँदा पाइरहेका सुविधा र शैक्षिक छात्रवृत्ति पनि नेपालले गुमाउनेछ। बौद्धिक सम्पत्ति र प्रविधि हस्तान्तरण बौद्धिक सम्पत्तिको अधिकार अर्को प्रभावित हुने क्षेत्र हो। योजना आयोगका अनुसार स्तरोन्नतिपछि नेपालले एग्रीमेन्ट अन ट्रेड रिलेटेड एस्पेक्ट्स अफ इन्टेलेक्चुअल प्रोपटी राइट (ट्रिप्स एग्रिमेन्ट) अन्तर्गतका सुविधा पाउने छैन। जसका कारण औषधिजन्य उत्पादनमा नेपालका कम्पनीले प्रयोग गर्दै आएका विदेशी कम्पनीका प्याटेन्ड, डिजाइन, कपिराइट र सेक्रेट फर्मुलालगायत सुविधा कसिलो हुने अथवा ती अधिकार गुमाउनुपर्ने हुन्छ। प्रविधि हस्तान्तरणका क्षेत्रमा पनि एलडीसी ग्य्राजुएसनको केही असर देखिनेछ। विकसित देशले आफ्नो क्षेत्रका उद्यम र संस्थामा प्रविधि हस्तान्तरणका लागि निश्चित प्रतिशत लगानी गर्छन्। स्तरोन्नतिपछि उदारीकरणसँग सम्बन्धित प्रतिबद्धता नेपालले पनि पालना गर्नुपर्नेछ। स्पेसल एन्ड डिफ्रेन्सियल (एड एन्ड डी) सुविधा पनि गुमाउनेछ। संरचनागत सुधारसहितको कार्ययोजना आवश्यक एलडीसीबाट स्तरोन्नतिका लागि स्पष्ट कार्ययोजनासहितको संरचनागत परिवर्तन आवश्यक भए पनि त्यसका केही सीमा र बाधा रहेको योजना आयोगका सचिव भण्डारीले बताए। 'हाम्रा आवधिक योजना, वार्षिक नीति तथा कार्यक्रमसँग तादम्यता हुनेगरी स्मुथ ट्रान्जिसन स्ट्राटेजी अगाडि बढाउनुपर्नेछ। तर यसका केही मौद्रिक र वित्तीय सीमा छन्। राजनीतिक नेतृत्व र विधायकलाई पनि यो विषयमा बुझाउन आवश्यक छ', उनले भने। एलडीसीबाट स्तरोन्नतिका लागि नेपालले सन् २०१५ मै प्रक्रिया थालेको थियो। सन् २०१८ मा समीक्षा गर्दा भूकम्पपछिको पुनर्निर्माणको चरणमा भएकाले केही समय थप रोकिएको थियो। सन् २०२१ नोभेम्बर २४ मा संयुक्त राष्ट्रसंघको ७६औँ महासभा (जेनेरल एसेम्ब्ली) ले तीन एशियाली मुलुक नेपाल, बंगलादेश र लाओसलाई पाँच वर्षको तयारी अवधि दिएर अतिकम विकसित देशको सूचीबाट स्तरोन्नति गर्ने प्रस्ताव अनुमोदन गरेको थियो। नेपाल सन् १९७१ देखि संयुक्त राष्ट्रसंघको अतिकम विकसित मुलुकको सूचीमा छ। पछिल्लो ५२ वर्ष अवधिमा नेपालले आफ्नो यो हैसियत उकास्न सकेको छैन। अहिले पनि गरिबी, असमानता, शिक्षा, स्वास्थ्य, श्रम बजार र सामाजिक सुरक्षाका क्षेत्रमा जोखिम कायमै छ। अर्थतन्त्रमा माग र आपूर्तिमा दुवै पक्षमा समस्या छ भने बजारको आपूर्ति शृङ्खला कमजोर छ। मानव पुँजी विकाससँग जोडिएका शिक्षा र स्वास्थ्य क्षेत्रमा सुधार हुन सकेको छैन। शिक्षा क्षेत्रमा लगानीका तुलनामा प्रतिफल निकै न्यून छ। प्राविधिक शिक्षाको कमी छ। शिक्षामा सबै नागरिकको समान पहुँच हुन नसक्नु पेचिलो विषय हो। त्यसैगरी, स्वास्थ्य क्षेत्र पनि उच्च जोखिममा छ। सुरक्षित आहार र पोषणको अवस्था कमजोर छ। कृषि क्षेत्रमा व्यावसायीकरण हुन सकेको छैन। भूमिहीनको सङ्ख्या बढ्दो छ। सिँचाइ सुविधा छैन। न्यून उत्पादकत्व, भूमिको खण्डीकरण, कृषि उत्पादनको बजारीकरणमा विचौलिया हाबी हुनुजस्ता समस्या छन्। त्यसैगरी औद्योगीकरण घट्दो छ। उद्यमशीलता विकासमा पनि नेपालको अवस्था राम्रो छैन। पूर्वाधारमा समस्या, दक्ष कामदार हुन नसक्नु, निर्यात बजार पहिचानमा समस्या, कमजोर संस्थागत क्षमता, विश्व आपूर्ति मूल्य शृङ्खला (वर्ल्ड भ्यालु चेन) मा न्यून आबद्धता, चर्को उत्पादन र ढुवानी लागतलगायत समस्या छन्। मानव विकास, प्रतिव्यक्ति आयलगायतका सूचकांकमा मधेस, कर्णाली र सुदूरपश्चिम प्रदेश निकै पछाडि छन्। कोभिड१९ महामारीका कारण सिर्जित जोखिम पनि उत्तिकै छन्। जलवायु परिवर्तनका असर र वातावरणीय जोखिम न्यूनीकरणमा उल्लेख्य प्रगति गर्न सकेको छैन। ग्लोबल क्लाइमेट रिस्क इन्डेक्स २०२१ अनुसार नेपाल विश्वका अति प्रभावित दश देशको सूचीमा पर्छ। अतिकम विकसित मुलुकबाट स्तरोन्नतिका लागि मुख्यगरी तीन वटा सूचक पूरा गर्नुपर्ने हुन्छ। नेपालले मानव पुँजी सूचकांक र आर्थिक तथा वातावरणीय जोखिम सूचकांक (इभिआइ) मा संयुक्त राष्ट्रसंघको थ्रेसहोल्ड पास गरिसकेको छ। मानव पुँजी सूचकांकका लागि ६६ भन्दा बढी अंक रहनुपर्नेमा नेपालको ७१ दशमलव २ अंक छ। त्यस्तै आर्थिक तथा वातावरणीय जोखिम ३२ अंकभन्दा कम हुनुपर्नेमा नेपालको २८ दशमलव ४ अंक छ। प्रतिव्यक्ति आय एक हजार दुई सय २२ अमेरिकी डलर हुनुपर्नेमा नेपालको एक हजार तीन सय ८१ अमेरिकी डलर छ। रासस"
नेपालभारत विद्युत् आदानप्रदान समिति बैठक : विहारको ग्रिडमार्फत विद्युत् निर्यात हुने,"विहारसँग कटैया (विहार)कुशाहा (नेपाल) र रक्सौलपरवानीपुर १३२ केभी प्रसारण लाइन जोडिएका छन्। काठमाडौं : नेपालभारतबीचको विद्युत् आदानप्रदान समितिको बैठकले नेपालले विहारको प्रसारण ग्रिडमार्फत अन्य राज्यमा विद्युत् निर्यातका लागि मोडालिटी तय गर्ने भएको छ। भारतको राजधानी नयाँ दिल्लीमा शुक्रबार सम्पन्न समितिको १४औँ बैठकले विहारको ग्रिड हुँदै भारतको केन्द्रीय प्रसारण ग्रिडमार्फत अन्य राज्यमा नेपालले गर्ने विद्युत् निर्यातको मोडालिटी एक महिनाभित्रमा तय गर्ने निर्णय गरेको हो। नेपाल विद्युत् प्राधिकरणका कार्यकारी निर्देशक कुलमान घिसिङ र भारतको केन्द्रीय विद्युत् प्राधिकरणका विद्युत् प्रणाली सदस्य अशोककुमार राजपुतको सहअध्यक्षतामा बैठक बसेको थियो। नेपालले विहारसँग प्रसारण लाइन जोडिएका विन्दुबाट भारतको केन्द्रीय ग्रिडसँग जोडिएर विद्युत् निर्यात हुने छ, यसका लागि एक महिनाभित्र दुवै पक्षले मोडालिटी टुङ्गो लगाउने छन्, यसबाट वर्षायाममा देशभित्र खपत गरी बढी भएको विद्युत् बिक्रीका लागि थप बजार सुनिश्चित भएको छ, प्राधिकरणका कार्यकारी निर्देशक घिसिङले भने। विहारसँग कटैया (विहार)कुशाहा (नेपाल) र रक्सौलपरवानीपुर १३२ केभी प्रसारण लाइन जोडिएका छन्। गत फागुनको पहिलो हप्तामा सम्पन्न नेपालभारत ऊर्जा सचिवस्तरीय संयुक्त निर्देशक समितिको दशौँ बैठकले कटैयाकुशवा र रक्सौलपरवानीपुर १३२ केभी प्रसारण लाइनको दोस्रो सर्किट क्रमशः मार्च २०२३ भित्र र अप्रिलमे २०२३ मा निर्माण सम्पन्न गर्ने निर्णय भएको थियो। विद्युत् आदानप्रदान समितिको बैठकले विद्युत् आदानप्रदान सम्झौताअन्तर्गत आयात निर्यात हुने विद्युत्को प्रतियुनिट दर सात रुपैयाँ २१ पैसा भारतीय मुद्रा (११ रुपैयाँ ५४ पैसा नेपाली) तय गरेको छ। आर्थिक वर्ष सन् २०२२२३ का लागि १३२ केभी प्रसारण लाइनमार्फत हुने विद्युत् आदानप्रदान दर तय गरेको हो। विद्युत् आदानप्रदान सम्झौताबमोजिम नेपाल विद्युत् प्राधिकरणले भारतको विहार, उत्तर प्रदेश र उत्तराखण्डबाट आवश्यक परेका बेलामा विद्युत् आयात गर्दै आएको छ। प्राधिकरणले अन्य दुई राज्यको तुलनामा आवश्यक परेका बेला सबैभन्दा बढी विहारबाट विद्युत् आयात गर्दछ। नेपालसँग विहार र उत्तर प्रदेश मात्र १३२ केभी प्रसारण लाइनमा जोडिएका छन्। प्राधिकरणका कार्यकारी निर्देशक घिसिङले नेपालले चाहेका बेलामा विद्युत् लिने गरी नयाँ दर तय गरिएको र उक्त दर भारततर्फ निर्यात गर्दा पनि लागू हुने बताउनुभयो। आव २०१९२० का लागि तय भएको दर त्यसपछिका वर्षलाई पुनरावलोकन हुन सकिरहेको थिएन, भारतीय पक्षबाट वार्षिक साढे पाँच प्रतिशतको मूल्यवृद्धि जोडर प्राधिकरणले आयात गर्ने विद्युत्को बिल पठाउने गरिएको थियो, विगतमा गरिएको विलिङलाई समायोजन गर्दै जाने सहमति भएको छ, यसबाट प्राधिकरणललाई करिब ३१ करोड भारु (४९ करोड ६० लाख नेरु) फाइदा भएको छ, घिसिङले भने। नयाँ तय गरिएको दर टेक अर पे आधारमा नभएको उनले बताए। उनले भने, यो नेपालललाई आवश्यक पर्दा खरिद गरिने विद्युत्को दर हो, चाहिएका बेलामा मात्र विद्युत् आयात गरिने हुँदा यो दर अहिलेको भारतीय बजारभन्दा सस्तो छ, उक्त दर हामीले विद्युत् निर्यात गर्दा पनि पाउनेछौँ। उनले गत डिसेम्बरमा विद्युत् बिक्रीका लागि भारतीय कम्पनीसँग बिडिङमार्फत माग गर्दा फेब्रुअरी र मार्च, अप्रिल तथा मेका लागि प्रतियुनिट क्रमश : सात दशमलव ५० र आठ दशमलव ७० रुपैयाँ प्रस्ताव पेस गरेको बताए। प्रतिस्पर्धामा छनोट भएका कम्पनीले आयातित कोइलाबाट उत्पादित विद्युत् मात्र नेपाललाई बिक्री गर्न पाउने हुँदा कोइलाको मूल्यमा उतारचढाव आइरहेकाले उक्त कम्पनी प्रस्तावित दरमा पनि प्राधिकरणसँग सम्झौता गर्न तयार भएनन, घिसिङले भने, विहार राज्यलाई आयातित कोइलाको व्यवस्था लागू नहुने भएकाले दर सस्तो भएको हो, प्रतिस्पर्धी बजारमा पनि दैनिकरुपमा प्रतियुनिट विद्युत्को औसत दर १२ भारुसम्म पर्ने गएको छ, यसमा प्रसारण शुल्कलगायत थप डेढ रुपैयाँ थप हुन्छ, त्यसैले अहिले तय गरिएको दर अन्यको तुलनामा सस्तो छ। बैठकले नेपालले विहारमा विद्युत् निर्यातका लागि एक महिनाभित्र मोडालिटी तय गर्ने निर्णय गरेको छ। नेपालले विहारसँग प्रसारण लाइन जोडिएका विन्दुबाट निर्यात गर्न एक महिनाभित्र दुवै पक्षले मोडालिटी टुङ्गो लगाउने निर्णय भएको छ, यसबाट देशभित्र खपत गरी बढी भएको विद्युत् विहारमा बिक्री गर्न थप बजार सुनिश्चित भएको छ, घिसिङले भने। प्राधिकरणले आवश्यक परेका बेला भारतबाट व्यापारिकरुपमा इन्डियन इनर्जी एक्सचेञ्ज लिमिटेड (आइएक्स)को डेअहेड बजारमा प्रतिस्पर्धामार्फत, विद्युत् आदानप्रदान सम्झौता (पावर एक्सेञ्ज) र महाकाली सन्धिअन्तर्गतको बिजुली आयात गर्छ। व्यापारिकरुपमा ढल्केबरमुजफ्फरपुर अन्तरदेशीय चार सय केभी डबल सर्किट प्रसारण लाइनमार्फत र अन्य स्थानबाट पावर एक्चेञ्जअन्तर्गत भारतबाट बिजुली ल्याइरहेको छ। प्रााधिकरणले देशभित्र खपत गरी अतिरिक्त भएको वर्षायामको विद्युत् चालू आर्थिक वर्षमा भारतीय बजारमा बिक्री गरी रु आठ अर्ब ४४ करोड आर्जन गरेको छ।  रासस"
संकटका बेला बैंकव्यवसायी द्वन्द्व किन ?,"जनताको धनको सुरक्षा गर्ने र लगानीका लागि सहयोग गर्नु बैंकको कर्तव्य हो। तर, स्वदेशमै केही गर्छु भन्नेलाई बैंकले पनि पत्याउँदैनन्। काठमाडौं : सम्पन्न मुलुक अमेरिकाको सिलिकन भ्याली बैंक र सिग्नेचर बैंक यसैसाता टाट पल्टे, बन्द भए। स्विट्जरल्यान्डको क्रेडिट स्विस बैंक पनि आन्तरिक व्यवस्थापन कमजोरीका कारण संकटमा परेको छ। यसबाट विश्वकै अर्थतन्त्रमाथि चिन्ता र चासो व्यक्त भइरहेका छन्। यता नेपालमा पनि बैंक तथा वित्तीय संस्थाविरुद्ध व्यवसायी आन्दोलित छन्। ब्याज घटाउने सरकारको प्रतिबद्धता पछि केही दिनका लागि आन्दोलन स्थगित गरिएको छ। केहीले त आन्दोलनका नाममा बैंकका कर्मचारीलाई कालोमोसो दल्ने, आक्रमण गर्नेलगायतका अराजक गतिविधि पनि गरिरहेका छन्। मुलुकको अर्थतन्त्र संकटमा छ। व्यवसायी र बैंकहरू भने पक्षविपक्षमा उत्रिरहेका छन्। खस्कँदो अर्थतन्त्रलाई सबल र सक्षम बनाउन होस्टेमा हैंसे गर्नुपर्ने अर्थविद्हरू सुझाव दिन्छन्। तर, सरोकारवाला निकायबीचको लडाइँले मुलुकको अर्थतन्त्र नै ध्वस्त त हुने होइन भन्नेमा चिन्ता व्यक्त गर्न थालिएको छ। आर्थिक संकटका बेला मुलुकको ढुकुटीको चाबी हातमा भएको अर्थ मन्त्रालय नेतृत्वविहीन छ। १६ वटा मन्त्रालयको जिम्मा काँधमा लिएका प्रधानमन्त्रीलाई राजनीति मिलाउनु कि अर्थतन्त्रलाई सुधार गर्नु भन्ने दोधार छ। जनताको धनको सुरक्षा गर्ने र लगानीका लागि सहयोग गर्नु बैंकको कर्तव्य हो। तर, स्वदेशमै केही गर्छु भन्नेलाई बैंकले पनि पत्याउँदैनन्। ठूला लाई मागे जति ऋण दिने र तिनैले बैंकलाई डुबाएका उदाहरण थुप्रै छन्। अहिले पनि अर्बौं ऋण लिएका दुर्गा प्रसार्इं लगायतका व्यवसायी बैंकविरुद्ध सडक आन्दोलनमा छन्। यस्तो क्रियाकलापले आगामी दिनमा बैंकहरू लगानी गर्न नसक्ने अवस्थामा पुग्ने र त्यसले मुलुककै अर्थतन्त्र चौपट हुने अर्थविद्हरू बताउँछन्। बैंकविज्ञ अनलराज भट्टराई बैंकलाई मात्रै दोष दिनुभन्दा व्यवसायीले पनि अन्य खर्च कटौती गरेर व्यवस्थापन गर्नेतिर लाग्नुपर्ने बताउँछन्। ब्याजमा एकल बिन्दुको गलफत्ती नेपाल बैंकर्स संघले चैत १ देखि साधारण बचतको ब्याज र प्रिमियम दर केही घटाएको छ। जसअनुसार निक्षेपको ब्याजदर ६ देखि ८ प्रतिशत निर्धारण गरिएको छ। यसअघि न्यूनतम ६ दशमलव ४२ देखि अधिकतम ८ दशमलव ४२ प्रतिशतसम्म थियो। बैंकहरूले अब नयाँ ऋणीसँग आधार दरमा बढीमा ५ प्रतिशतभन्दा माथि ब्याज लिन पाउने छैनन्। बैंकहरूले आधारदरमा प्रिमियम नै थप ६ प्रतिशत लिएर ब्याजदर निर्धारण गर्दै आएका थिए। केही बैंकले त योभन्दा पनि बढी ब्याज लिएको व्यवसायीको गुनासो छ। प्रिमियम एक प्रतिशत बिन्दुले घटाइए पनि कर्जाको ब्याजदर भने एकल बिन्दुमा आउने स्थिति छैन। प्रायः वाणिज्य बैंकहरूको औसत आधार दर नै १०८४ प्रतिशत छ। यसअनुसार न्यूनतम आधार दर ९६७ प्रतिशतदेखि अधिकतम ११७३ प्रतिशतसम्म छ। औसत आधार दरमै अब घट्ने ५ प्रतिशत प्रिमियम थप्दा नै औसत कर्जाको ब्याजदर नै १५८४ प्रतिशत पुग्न जाने देखिन्छ। तर, उद्योग वाणिज्य महासंघका उपाध्यक्ष दिनेश श्रेष्ठ बैंकको ब्याजदर एकल अंकमा झार्नुपर्ने तथा बैंकले आफू अनुकूल बढाउने र घटाउने प्रवृत्तिलाई राष्ट्र बैंकले रोक्नुपर्ने बताउँछन्। कर्जाको ब्याजदर जथाभावी बढाइयो, श्रेष्ठले भने, यसबारे नीतिगत व्यवस्था हुनुपर्यो। ११ महिनाको वस्तु तथा सेवा धान्ने विदेशी मुद्रा सञ्चिति भइसकेको र बैंकमा तरलता रहेको श्रेष्ठको भनाइ छ। तरलतालाई राष्ट्र बैंकले प्रशोचन (बजारको पैसा उठाउँदा) बैंकहरूसँग पैसा भएर पनि लगानी गर्न नपाउने स्थिति छ, श्रेष्ठले भने, उद्योग र व्यवसायीहरूले कर्जाको ब्याजदर १६ प्रतिशत हाराहारीमा तिरेर काम गर्न सक्दैनन्। एकल अंकमा नआएसम्म उत्पादन लागत घटाउन सकिँदैन। लागत नघटेसम्म मुलुकको उत्पादकत्व बढाउन नसकिने श्रेष्ठको भनाइ छ। ब्याजदर एकल अंकमा नघटेसम्म आन्दोलन जारी राख्छौं, श्रेष्ठले भने। नेपाल बैंकर्स संघका पूर्वअध्यक्ष भुवनकुमार दाहाल आफूलाई चित्त नबुझ्दा आन्दोलन गर्ने परिपाटी गलत भएको बताउँछन्। श्रीलंका, पाकिस्तानको जस्तो आर्थिक दुरवस्था आउन नदिनु मुख्य चुनौती भएको उल्लेख गर्दै दाहालले भने, नारा र जुलुस नभई व्यवसायीलाई पनि संरक्षण गर्दै जाने हिसाबले उपाय निकाल्नुपर्छ। व्यवसायीले आफूलाई फाइदा हुने दृष्टिकोणले मात्रै अघि बढ्न नहुने दाहालको भनाइ छ। कर्जाको ब्याजदर घट्दा वा सेयरको भाउ बढ्दा किन आन्दोलन गरिँदैन ? उनको प्रश्न छ। २०७७०७८ सालमा बैंकको ब्याजदर घटेर ७८ प्रतिशतमा सीमित गरिएको थियो। त्यतिबेला व्यवसायीलाई निकै फाइदा पुगेको थियो। ब्याजदर घटबढ भइरहने कुरा हो, दाहालले भने। छिमेकी भारत र चीनको ब्याजदर र मुद्रास्फीति दर हेरेर नेपालमा पनि ब्याजदर कायम गर्नु उपयुक्त हुने उनको भनाइ छ। तर, व्यवसायी भने बैंकले आफू अनुकूल ब्याज बढाउने प्रवृत्तिलाई निरुत्साहित हुनुपर्ने बताउँछन्। साँवामा धावा आन्दोलनका नाममा केही व्यवसायी बैंकको ऋण नै मिनाहा हुनुपर्ने माग गरिरहेका छन्। तर, बैंकरहरू भने यसको विपक्षमा छन्। उनीहरू बैंक तथा वित्तीय संस्थाले प्रवाह गरेको ऋण फिर्ता संकटमा पार्न खोजिएको तर्क गर्छन्। तर, बैंकहरूले प्रवाह गरेको ऋण आम सर्वसाधारणको पैसा भएकाले यसमाथि धावा बोल्न नहुने उनीहरूको भनाइ छ। व्यवसायी दुर्गा प्रसाईंसहित केही व्यवसायी २० लाख रुपैयाँभन्दा कम ऋण लिनेको मिनाहा हुनुपर्ने माग गरिरहेका छन्। प्रसाईं आफैंले विभिन्न परियोजनाका लागि ५ अर्ब बढी बैंकबाट ऋण लिएका छन्। बजारमा माग छैन तर ब्याजदर वृद्धि आन्दोलनका नाममा केही व्यवसायीद्धारा बैंकको ऋण नै मिनाहा हुनुपर्ने माग अन्योलपूर्ण अवस्था भएकाले बैंकहरू अप्ठ्यारोमा परेको भनाइ भारतको तुलनामा नेपालमा बैंकले लिने ब्याजदर महँगो नेपाल उद्योग परिसंघ (सीएनआई)का अध्यक्ष विष्णुकुमार अग्रवाल बैंकबाट ऋण लिएर साँवा तथा ब्याज तिर्दिनँ भन्नु गलत भएको बताउँछन्। यसबाट अर्थतन्त्र नै प्रभावित हुने उनको तर्क छ। हाम्रो लेनदेनमा आधारित अर्थतन्त्र हो, अग्रवालले भने, ऋण तिर्दिनँ भन्यांै भने भोलिका दिनमा कर्जा दिने र लिनेमा चुनौती पर्न जान्छ। संस्था नै हल्लिने वातावरण बनाउनु हुँदैन। मुलुकको आर्थिक अवस्था चुनौतीपूर्ण रहेको उल्लेख गर्दै उनले भने, बजारमा माग छैन तर ब्याजदर वृद्धि भएको छ। कर्जाको साँवा र ब्याज तिर्न गाह्रो भएको छ। बैंक सम्बद्ध छाता संगठनहरू नेपाल बैंकर्स संघ, डेभलपमेन्ट बैंकर्स एसोसिएसन नेपाल, नेपाल वित्तीय संस्था संघ र नेपाल लघुवित्त बैंकर्स संघले संयुक्त रूपमा फागुन १८ गते विज्ञप्ति जारी गर्दै अराजक गतिविधिप्रति सरकारको ध्यानाकर्षण गराएका छन्। गृह मन्त्रालयले पनि फागुन १९ गते बैंक तथा वित्तीय संस्थाविरुद्ध हुने गैरकानुनी गतिविधि रोक्न जिल्ला प्रशासन कार्यालयलाई निर्देशन दिइसकेको छ। गृह सचिव विनोदप्रकाश सिंहले वित्तीय संस्थाका प्रतिनिधिविरुद्ध अवैध गतिविधि रोक्न निर्देशन दिएका हुन्। उच्छृंखल प्रवृत्ति मौलाउँदो, बैंकको लेनदेनमा चुनौती आन्दोलनको संस्कृति मौलाउँदै गए आगामी दिनमा बैंकलाई ऋण प्रवाहमै सकस हुने देखिन्छ। आम सर्वसाधारणको निक्षेप लिएर प्रवाह भएको कर्जामा ऋणीहरूले बैंकप्रति खराब छाप पर्ने खालका गतिविधि गर्दा राम्रा निक्षेपकर्ता पनि गुमाउनुपर्ने जोखिम बढेको बैंकर्सहरूको गुनासो छ। नबिल बैंकका प्रमुख कार्यकारी अधिकृत ज्ञानेन्दप्रसाद ढुंगानाले बैंकिङ क्षेत्रबारे उच्छृंखल कुरा गर्दै हिँड्नु राम्रो नभएको बताए। नेपाल बैंकर्स संघको एक कार्यक्रममा ढुंगानाले ब्याजदरप्रति ऋणीहरूको बुझाइ कम भएको र बजारमा अनावश्यक कुरा गर्न थालिएको बताएका थिए। ऋणीहरूको यस्तो व्यवहारले बैंक दबाबमा पर्छ, ढुंगानाले भने, बैंकलाई नाफा मात्रै कमाएको भन्ने गलत बुझाइ छ। प्रिमियम जति सबै नाफा होइन। नेपाल बैंकर्स संघका अध्यक्ष सुनील केसी आम निक्षेपकर्ताको निक्षेपलाई ऋणको रूपमा प्रदान गर्दा गलत प्रचार भइरहेको बताउँछन्। ब्याजदर बजारले निर्धारण गर्ने हो। यसका धेरै कारण छन्। यस्ता संवेदनशील कुराहरूलाई सडकबाट उठाउनु न्यायोचित भएन, दुर्भाग्यपूर्ण हो। संसारभर कहीँ नभएको नेपालमा देख्दैछौं, एनएमबी बैंकका सीईओसमेत रहेका अध्यक्ष केसीले भने, यो हुनु हुँदैन। भोलिका दिनमा यसले बैंकिङ मात्र नभएर आर्थिक क्षेत्रलाई नै प्रभाव पार्छ। यसर्थ यसमा सबै उत्तरदायी भएर लाग्न जरुरी छ। ऋणीको आन्दोलित गतिविधिले बैंकले ऋण दिन हच्किनुपर्ने वातावरण सिर्जना भएको उनले बताए। पूर्वबैंकर पर्शुराम कुँवर ऋण लिने तर ऋण तिर्दैनौं भनेर भड्काउने भाषण गर्ने, अभियान चलाउने काम कानुनसम्मत नभएको बताउँछन्। यो अराजक प्रवृत्ति हो। यसमा राज्यले आवश्यक कारोबार गर्नुपथ्र्यो। किनभने यसले बैंकिङ क्षेत्रलाई ध्वस्त बनाउछ। यस्लाई राज्यले सहन हँुदैन थियो, उनले भने। बैंकहरू पनि टाठाबाठालाई ऋणको पहुँचदेखि ब्याजदरमा पनि लचकता देखाउने तर सोझालाई ऋण लिनै गाह्रो मान्ने गरेका छन्। बैंकहरूले कर्जाको ब्याजदर बढी नै लिएको पूर्वबैंकर कुँवर स्विकार गर्छन्। कुँवरका अनुसार अहिले निक्षेपको ब्याजदर अचाक्ली बढेको छ यसको असर कर्जाको ब्याजमा परेको छ, उनले भने, भारतको तुलनामा नेपालमा बैंकले लिने ब्याजदर महँगो छ। भारतमा अधिकतम निक्षेपको ब्याजदर करिब पौने ७ प्रतिशत छ। तर नेपालमा अधिकतम ११ प्रतिशतसम्म छ। ब्याजदर तल आउनु पर्छ तर आन्दोलन गरेर, उच्छृंखल अभियान मच्चाएर समस्याको समाधान हुँदैन, उनले भने। बैंक विज्ञ भट्टराई व्यापार व्यवसाय सञ्चालन गर्न वा आधारभूत आवश्यकता पूरा गर्न र व्यवसायलाई सहयोग गर्न लिएको पैसा बैंकलाई तिर्दिनँ र तिर्न नपरोस् भन्ने चाहना राख्नु गलत भएको बताउँछन्। लिएको ऋणलाई तिर्दिनँ भन्नु गलत हो। ऋण तिर्न असहज छ भने आफ्नो बैंक र केन्द्रीय बैंकसँग बसेर कसरी सहज वातावरण बनाउन सकिन्छ भनेर छलफल गर्न सकिन्छ। कर्जाको ब्याजदर यसअघि पनि बढेर अहिलेको जति पुगेको थियो। अहिले ब्याजदर बढ्नु तर उपभोक्ताको माग कम हुनु र उपभोक्ताको आय वृद्धि नहुनु तर मूल्यवृद्धि हुनु, व्यापार व्यवसाय खस्कनुले पनि अहिलेको स्थिति सिर्जना भएको नेपाल उद्योग परिसंघका बैंकिङ विभागका सल्लाहकारसमेत रहेका भट्टराई बताउछन्। बजारको तरलता, निक्षेप र कर्जाको मागको आधारमा ब्याजदर तलमाथि भैरहन्छ। तर यस्तो हुँदैमा बैंकलाई गाली गरिहाल्नुपर्ने र व्यापार गर्न, गर्जो टार्न दिएको ऋणको गुण बिर्सिन नहुने उनको भनाइ छ। बैंकलाई दोष दिएर मात्रै होइन ऋणीले आफ्नो व्यवसायको अन्य खर्च कटौती गरेर व्यवस्थापन गरेर व्यवसाय सुधार गर्नसमेत उनले सुझाव दिए। राष्ट्र बैंकको कतिपय नीति ६६ महिनामा परिवर्तन गर्ने जस्ता अस्थिर व्यवस्थाले पनि यस्ता खालका स्थिति आउने गरेको उनले बताए। के भन्छन् ऋण दिएका बैंकर ? यता नेपाल वित्तीय संस्था संघका अध्यक्षसमेत रहेका गुडविलका सीईओ तुलाधर बैंकका कर्मचारीलाई कालोमोसो दल्ने, २० लाखसम्मको पैसा मिनाहा गरिदिनुपर्छ भन्ने लगायतका मागले बैंक तथा वित्तीय संस्थाहरूले लगानीलाई होल्ड गर्नुपर्ने स्थिति आएको बताउँछन्। अहिले लगानी योग्य पुँजी हुँदा पनि बैंकहरू खराब ऋणीबाट बच्न सुरक्षित हुनुपर्ने अवस्था रहेको उनले गुनासो गरे। यता निक्षेपकर्तालाई ब्याज तिर्नै पर्छ। उता पैसा हुँदा कर्जा दिनमा सोच्नु पर्ने अवस्था आयो। कर्जा दिएर उठाउनै सकिन्न भनेपछि कसरी दिने ? यसर्थ अहिले अन्योलपूर्ण अवस्था भएकाले बैंकहरू अप्ठ्यारोमा छन्, उनले भने। बढ्दै खराब ऋण पछिल्लो समय खराब ऋण अर्थात् निष्क्रिय कर्जा (एनपीएल) बढेको छ। कर्जाको किस्ता तथा ब्याज संकलन घट्दा समग्रमा बैंकहरूको खराब कर्जा बढेको हो। राष्ट्र बैंकको तथ्यांकअनुसार गत पुस मसान्तसम्म समग्रमा बैंक तथा वित्तीय संस्थाहरूकोे निष्क्रिय कर्जा (एनपीएल) बढेर औसतमा बढेर २६३ प्रतिशत पुगेको छ। जबकि गत वर्षको सोही अवधिमा एनपीएल औसत १३१ प्रतिशत मात्रै थियो। गत वर्षको ११८ भएको वाणिज्य बैंकको बढेर २४९ प्रतिशत पुगेको छ। यस्तै गत वर्षको १४२ भएको विकास बैंकको बढेर २८२ प्रतिशत पुगेको छ भने वित्त कम्पनीको ७०५ प्रतिशतबाट बढेर ७८२ प्रतिशत पुगेको छ। चालू आवको दोस्रो त्रैमाससम्मप्राय सबै बैंकको कुल कर्जामा निष्क्रिय कर्जा (नन् परफर्मिङ लोन) नियन्त्रणमा आउन सकेको छैन। अधिकांश बैंकको दोब्बरले बढेको छ। कुनै एक बैंकको कुल कर्जामा औसत ५ प्रतिशतभन्दा बढी खराब कर्जा भएमा संस्था नै समस्याग्रस्तमा जाने जोखिम हुन्छ। लिएको ऋणलाई तिर्दिनँ भन्नु गलत हो। ऋण तिर्न असहज छ भने आफ्नो बैंक र केन्द्रीय बैंकसँग बसेर कसरी सहज वातावरण बनाउन सकिन्छ भनेर छलफल गर्न सकिन्छ। अनलराज भट्टराई, बैंकविज्ञ बैंकको ब्याजदर एकल अंकमा झार्नुपर्छ। बैंकले आफूअनुकूल बढाउने र घटाउने प्रवृत्तिलाई राष्ट्र बैंकले रोक्नुपर्छ। कर्जाको ब्याजदर जथाभावी बढाइयो, यसबारे नीतिगत व्यवस्था हुनुपर्यो। दिनेश श्रेष्ठ, उपाध्यक्ष, उद्योग वाणिज्य महासंघ"
नयाँ घर निर्माणमा आर्थिक मन्दीको असर,"चालू आवको माघसम्म २ सय ११ नक्सा इजाजत लिन पालिकामा पेस भएको महाशाखा प्रमुख सत्यनारायण साहले बताए। ११ वटा नक्सा म्याद थप भएको छ। हेटौंडा : हेटौंडामा नयाँ घरहरूको निर्माण घटेको छ। पछिल्लो समय तराईवासीको गन्तव्य बन्दै गएको हेटौंडामा यस वर्ष नयाँ भवन निर्माणमा कमी आएको हो। हेटौंडा उपमहानगरपालिकाको योजना तर्जुमा तथा पूर्वाधार विकास महाशाखा भवन अनुमति तथा मापदण्ड कार्यान्वयन शाखाको तथ्यांकअनुसार चालू आर्थिक वर्षको २०७९८० को माघ मसान्तसम्म २ सय ३३ भवन निर्माणको नक्सापास भएको छ। यही अवधिमा अघिल्लो आव २०७८०७९ मा करिब पाँच सयको संख्यामा नक्सापास भएको महाशाखाको तथ्यांक छ। भवन निर्माणका आधारमा हेटौंडामा बसाइका लागि आउनेको संख्यामा पनि कमी आएको उपमहानगरको आकलन छ। चालू आवको माघसम्म २ सय ११ नक्सा इजाजत लिन पालिकामा पेस भएको महाशाखा प्रमुख सत्यनारायण साहले बताए। ११ वटा नक्सा म्याद थप भएको छ। चालू वर्षमा ६० नक्सा नामसारी भएका छन्, उनले भने, चालू आवको माघ मसान्तसम्म सार्वजनिक सडक र प्लानिङ स्वीकृतिको काम भएको छैन। साहका अनुसार चालू आवको माघ मसान्तसम्म सबैभन्दा बढी भवन निर्माण इजाजत हेटौंडा वडा ५ मा ६२, वडा८ मा ३३, वडा७ मा २२, वडा २ मा १२ र वडा ६ मा ११ वटा रहेको छ। अन्य वडामा न्यून संख्यामा रहेको छ। नक्सापास साउनमा सबैभन्दा बढी ४३, भदौमा ३०, असोजमा ४१, कात्तिकमा १५, मंसिरमा ३६, पुसमा ३७ र माघमा ३१ वटा भएका छन्। उपमहानगरको तथ्यांकअनुसार अघिल्लो आर्थिक वर्षमा नक्सापास ७ सय ४९, नक्सा दर्ता ७ सय ४८, म्याद थप ४९, नक्सा नामसारी १ सय ९, सडक सार्वजनिक १४ र प्लानिङ स्वीकृत १३ वटा भएको थियो। अहिले नगरका १९ वटै वडामा न्यून संख्यामा भवन निर्माणको काम भए पनि लगानी अपुग हुँदा बनेका घरहरू पनि पूरा गर्न नसकेर म्याद थप गर्नका लागि निवेदन आएको महाशाखा प्रमुख साहले बताए। अघिल्लो आवको तुलनामा चालू वर्षको सुरुबाटै देखिएको आर्थिक मन्दीका कारण भवन इजाजत लिने संख्यामा कमी आएको उपमहानगरका मेयर मीना लामाले बताइन्। बैंक तथा वित्तीय संस्थाले लगानी नगरेसम्म भवन निर्माणको क्रम यस्तै रहन सक्छ, उनले भनिन्।"
