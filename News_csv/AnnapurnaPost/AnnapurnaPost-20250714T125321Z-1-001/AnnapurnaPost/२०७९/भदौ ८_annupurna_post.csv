शीर्षक,विवरण
प्रशासनिक संघीयता : अधुरो कार्यसूची,"नेपालको संघीय शासन प्रणालीले सातौं वर्ष पूरा गर्नै लागेको छ। संघ, प्रदेश र स्थानीय तह गरी तीन तहको नेपालको मूल संरचना निर्माण पूरा भई कार्यसम्पादन भइरहेको छ। संघीयतापछि पहिलो निर्वाचन अवधि व्यतीत भई स्थानीय तहमा दोस्रो पटक निर्वाचित पदाधिकारीहरूले स्थानीय सरकार सम्हालेका छन्। प्रदेश र संघीय तहको निर्वाचन आगामी मंसिर ४ गते हुने गरी प्रक्रिया अघि बढेको छ। नियमित निर्वाचनलाई उपलब्धि मान्ने हो भने लोकतन्त्रको जय जय भन्नु अतिशयोक्ति नहोला। तर दिगो शान्ति, सुशासन, विकास र समृद्धिको मूल उद्देश्य राखेको नेपालको संविधानबमोजिम तीन तहका सरकारले प्रयोग गरिरहेको राज्य शक्ति र यसको प्रतिफल अपेक्षाकृत छ छैन ? विचारणीय छ। संविधान, राज्य संरचना, राज्य शक्तिको प्रयोग, नियन्त्रण र सन्तुलनका प्रावधान र मौलिक हकको व्यवस्था दृष्टिगत गर्दा प्रणाली र संरचनालाई दोष दिने खासै ठाउँ छैन। तापनि कार्यान्वयन क्षमता इमान्दारिता, समन्वय, सेवा प्रवाह र जवाफदेहीका लागि विशेष ध्यान पुर्याई राजनीतिक नेतृत्व र प्रशासनिक क्षेत्रले सबै तहमा शासकीय अर्थात् कार्यदक्षता बढाउनु प्राथमिकताको कार्य क्षेत्र हुन आएको छ। सेवामा समानता, प्रभावकारिता र सन्तुलित विकासका लागि संघीय संरचनाले मागेको राजनीतिक, प्रशासनिक र सामाजिक रूपान्तरण हुन सकेमा उद्देश्य भाव, शब्द, संरचना र राज्य सञ्चालनका आयाम हेर्दा सुन्दर लाग्छन्। अधिक जनसहभागिता बहुतहका ७ सय ६१ वटा सरकारले बाँडेका रूपमा र तोकिएका जिम्मेवारी पूरा गर्ने हो भने नेपाल साँच्चै समुन्नत हुन धेरै समय लाग्दैन। राजनीतिक, प्रशासनिक र सामाजिक रूपान्तरण अनि सबै सरकारको दक्षता वृद्धि हुन नसक्दा संघीयतामा नै प्रश्न उठ्न थालेको छ। यसका मूलतः दुईवटा पाटा हुन सक्छन्। पहिलो शासकीय अदक्षता छोप्ने माध्यम दोस्रो सात वर्ष व्यतीत हुँदा नतिजा सन्तोषजनक नदेखिइनु। राजनीतिक चौराहामा संघीयताको रोदन एकातिर छ भने अर्कोतिर शासकीय प्रणालीलाई तीनै तहमा दक्ष, समावेशी, मितव्ययी, सदाचारयुक्त, नतिजामूलक, जवाफदेही र जनमैत्री बनाउन नसक्दा संघीयतामा प्रश्न उठाउने ठाउँ हुनु स्वाभाविकै हो। स्वयं राजनीतिक नेतृत्व तह नै एकात्मक शैली त्याग्न नसकी संघीयता कार्यान्वयनलाई प्राथमिकताका साथ अघि बढाउन अल्मलिएको देखिन्छ। राजनीतिक संघीयताले वित्तीय र प्रशासनिक संघीयतालाई नेतृत्व तथा सहजीकरण गर्न सक्नु पर्छ। संघीयता अवलम्बनपछि करिब ४० हजार राजनीतिकर्मीले प्रत्यक्ष तलबी अवसर पाएका छन्। उमेरको हक नलाग्ने राजनीतिमा वडा तहदेखि प्रधानमन्त्रीसम्म हुने सम्भावना छ। हरेक तहमा पारिश्रामिक सुविधा र राज्यको स्रोत, साधन तथा शक्तिको उपयोग गर्ने गराउने प्रचुर अवसर राजनीतिक क्षेत्रलाई प्राप्त भएको छ। सोको आस्वादन गरिरहेको क्षेत्रले प्रशासनिक र वित्तीय संघीयतालाई राजनीतिको अग्रीम कार्यसूची बनाउन सकेको देखिँदैन। ओस्ट्रमले भने झैं संघीयता सामान्यतया शक्तिको प्रयोग र प्रतिस्पर्धीका चाहना नियन्त्रण गर्ने सरकारकै रूपमा हाम्रो संघीयता चरितार्थ भएको आभास हुन्छ। आदर्श क्षयीकरण हुँदै गएको राजनीतिक दलहरूले नपत्याउने ठूलाठूला अतिरञ्जित कुराहरू घोषणापत्रमा राख्नु हुँदैन। यसको सट्टा व्यावहारिक र शासकीय दक्षता बढाउन प्रशासनिक संघीयताको मर्म विचार गर्नुपर्छ। सबल प्रशासनिक संघीयता कार्यान्वयनका लागि अपरिहार्य हुन्छ। १० वर्ष लगाएर बनाइएको हाम्रो संविधानमा राजनीतिक र वित्तीय पक्ष जति उल्लेख गरिएको छ, त्यति प्रशासनिक पक्षमा बोल्न सकेको देखिँदैन। संघ, प्रदेश र स्थानीय सेवाहरू गठन गर्ने प्रावधानलाई निजामती सेवा र सेवा ऐनहरू बनाउन नसक्दा राजनीतिक प्राथमिकता यसमा रहनेछ भन्ने प्रष्ट हुन्छ। त्यसो त प्रशासनिक संघीयता हाम्रो संघीयता निर्माणको अधुरो कार्यसूची हो। कर्मचारी समायोजनलगायतको धारा ३०२ संविधान जारी गर्ने अन्तिम तयारीको समय प्रशासनिक नेतृत्वको प्रयासबाट राखिएको हो। कर्मचारी संयन्त्र सबलीकरण र यसको भूमिकाका बारेमा संविधानसभामा खासै छलफल भएन भने संविधान तयारीको अन्तिम घडीमा राखिएको धारा ३०३ मा पनि कुनै छलफल नभै समावेश गरिएको थियो। यस प्रावधानले कानुन बनाउने र कर्मचारी केन्द्रित समायोजन गर्दै आउनु पर्नेमा संघमा अटे जति संघमै राखियो। संघीय तहको संरचना बोझिलो रहिरह्यो। प्रशासनिक संयन्त्र प्रशासनिक संघीयताको ढाँचा, संवैधानिक र कानुनी व्यवस्था तथा राजनीतिक सुझावको उपज हो। राजनीतिक र वित्तीय संघीयतालाई कानुनबमोजिम प्रयोग गराउने संगठनात्मक स्वरूप र प्राविधिक ज्ञान तथा विज्ञका रूपमा प्रशासनिक संघीयतालाई लिन सकिन्छ। काम गर्ने जनशक्ति, संरचना पद्धति, कार्यविधि र निरन्तर जाँगर चल्ने वातावरण भएन भने काम र दमको प्रयोजन निष्क्रिय हुन जान्छ। संगठनको मूल्य र कानुनबमोजिम शक्ति पृथकीकरणको आयामबाट प्रशासनिक, संघीयता प्रभावित हुन्छ। हाम्रो कार्यसम्पादन शैली हेर्दा न त लोकतन्त्रको सुदृढीकरण हुन सकेको छ न त नियन्त्रण र सन्तुलन नै प्रभावकारी छ। तीनै तहमा बहुमत नै सर्वेसर्वा भई नियमनकारी पद्धति अर्थात् नियमनकारी संघीयता अत्यन्तै कमजोरी छ। यसबाट लोकतन्त्रको संस्थागत सुदृढीकरण, सुशासन र सरकारको दक्षता बढाउने सोच गौण हुन जान्छ। बहुमत प्राप्त गरी ७ सय ६१ वटा सरकारमा शासन गर्ने मनोग्रन्थीले समग्र राजनीतिक क्षेत्र ग्रसित भएको छ। यसरी अधुरो प्रशासनिक संघीयताको काम पूरा गरी प्रशासन संयन्त्र वडा तहदेखि संघीय मन्त्रिपरिषद्को तहसम्म सबल, कर्मठ व्यावहारिक, निडर र पद्धतिगत प्रशासनिक संयन्त्र बनाउनमा राजनीतिको ध्यान पुगेको छैन। लामो समयदेखि प्रशासन सुधार हुन सकेको छैन। संविधान जारी भएपछि प्रशासनिक संयन्त्रले करिब १० महिना लगाएर तयार गरेको कार्य विस्तृतीकरणबमोजिम संघ, प्रदेश र स्थानीय तहमा पुनः संरचना तथा संगठन, संरचना बनाउनुपर्ने थियो। तर, सोबमोजिम नभई संघीय मन्त्रालयको चाहनाबमोजिम संघीय तहमा प्रदेशले पनि सिर्जनशीलता र खोजभन्दा तत्काल कार्यसम्पादनमुखी भएर संगठन संरचना बनाउन पुगे भन्ने कतिपय स्थानीय तहमा स्थायी रूपमा नचाहिने संगठनहरू निर्माण गरी राजनीतिक दलका कार्यकर्ता, भर्ती गरेका उदाहरणसमेत छन्। संगठन संरचना र राजनीतिक नियुक्ति गर्दा, गराउँदा दीर्घकालीन दायित्व विद्यमान संगठन संरचनामा पर्ने असर, गुणस्तर, दिगोपना र मितव्ययिताभन्दा गुट, उपगुट, फुट र जुटका राजनीतिक स्थल बन्दै गएको अनुभूति हुन्छ। औपचारिक संयन्त्र र जिम्मेवारी प्रशासनिक संयन्त्रभन्दा राजनीति निकट संयन्त्र जवाफदेहीबिनाको प्रभावकारी र क्रियाशील हुन पुग्छ। प्रशासन संयन्त्रमा उदासीनता बढ्दै गएको सबै तहका कर्मचारीले अनौपचारिक रूपमा बताउने गरेका छन्। आगामी मंसिर ४ गते हुने प्रतिनिधिसभा र प्रदेशसभाको निर्वाचनका लागि राजनीतिक तापक्रम बढ्दै छ। दलहरू सत्ता प्राप्तिका लागि अर्थात् निर्वाचन जित्न धेरै रकम खर्च गर्नुपर्छ भनेर शीर्ष नेताहरू स्वयं बताइरहेका छन्। निर्वाचन आचारसंहिताले वास्तविकताको खिल्ली उडाएजस्तो लाग्छ। लोकतन्त्रको वास्तविक मर्मअनुसार न त निर्वाचन प्रणाली चलेको छ, न त निर्वाचनबाट बिजित राजनीतिक नेतृत्वले लोकतन्त्रका शाश्वत मूल्य र मान्यता पालनाबाट समाजमा मूल्यको सिर्जना नै गर्न सकेका छन्। यस्तो पद्धतिबाट छानिएको राजनीतिक नेतृत्वले प्रशासनलाई कस्तो दिशानिर्देश गर्ला ? स्पष्टै छ, प्रत्यक्ष, अप्रत्यक्ष शक्तिको व्यापार गरिदिनेहरू प्रशासनिक संयन्त्रका आकर्षक ठाउँमा पदासीन हुन्छन् भन्ने कुरा घामझैं छर्लंग छ। सत्तामा बसे पनि प्रतिपक्षमा बसे पनि राजनीतिक संस्कार उही हो। परीक्षण नभएको नेतृत्व फेरि पनि मुलुकले नपाउने निश्चित जस्तै छ। जनतासँग प्रत्यक्ष सम्पर्क हुने प्रशासन संयन्त्र व्यावसायिक स्वायत्त, निडर, कामकाजी र जवाफदेही नहुने हो भने प्रशासनिक संघीयताले प्रतिफल दिन सक्तैन। संविधान निर्माणका समयमा ध्यान नपुगेको अर्थात् डिजाइन, डेफसिटका रूपमा रहेको प्रशासनिक संघीयता निर्माण गरी सबल प्रशासनिक संयन्त्र बनाउने कुरा कुनै पनि राजनीतिक दलहरूले घोषणापत्र बनाउँलान्। सस्तो महँगो लोकप्रियताका नारा घन्काउलान्। तर संविधान कानुन, नीति, योजना, कार्यक्रम, बजेट र आयोजना कार्यान्वयनमा हामी कहाँ छौं ? र राजनीतिक दलहरूले कति ध्यान दिएका छन् ? भनेर जनस्तरबाट प्रश्न हुँदैन। स्थानीय तहको निर्वाचनमा राजनीतिक दलहरूबाट वाक्क भएको प्रतीकात्मक संकेतस्वरूप स्वतन्त्र नगर प्रमुखहरू निर्वाचित भएका छन्। यसबाट समाज परिवर्तन र रूपान्तरणका लागि जुर्मुराएको अनुमान त गर्न सकिन्छ। तर आगामी निर्वाचनमा राजनीतिक रूपमा विभाजित नेपाली समाजले नयाँ गिरावट मत जाहेर गर्ने अवसर पाउँलान्, नपाउँलान् वा उही पुरानै कर्मकाण्डीय चुनाव गराएर निर्वाचन आयोगले हिसाब मिलाउँछ। निर्वाचनको यक्ष प्रश्न हो। संघीयता कार्यान्वयनका लागि राजनीतिक दलहरूले वडा तहदेखि सिंहदरबारसम्मका विभिन्न तह र प्रकारका प्रशासनिक संयन्त्रलाई कसरी प्रभावकारी बनाउने कार्यसूची ल्याउँछन् भनेर सोधखोज गर्नु एक उपयोगी कार्य हुनेछ। जति चर्को कुरा र घोषणापत्र बनाए पनि संविधान संशोधन र व्यवस्था परिवर्तन गर्ने गरी मत ल्याउने कुनै पनि दलको हैसियत देखिँदैन। कुनै अप्रत्याशित चमत्कार भएमा मात्र कुनै एउटा दलले बहुमत ल्याउला। नत्र भोट दिऊँ दिऊँ लाग्ने गरी लोभलाग्दो दल र नेताहरूको त खडेरी नै छ। तसर्थ आदर्श क्षयीकरण हुँदै गएको राजनीतिक दलहरूले नपत्याउने ठूलाठूला अतिरञ्जित कुराहरू घोषणापत्रमा राख्नु हुँदैन। यसको सट्टा व्यावहारिक र शासकीय दक्षता बढाउन प्रशासनिक संघीयताको मर्म विचार गर्नुपर्छ। यसरी यसलाई प्रभावकारी, जनमुखी, नतिजामुखी र जवाफदेही बनाउन नीतिगत, कानुनी प्रक्रियागत, संरचनागत, प्रविधिको प्रयोग र अधिक नागरिक सहभागिताका विषयहरूमा ध्यान पुर्याउनु पर्छ। त्यसो गर्न सके संविधान निर्माण र संघीयताको अधुरो कार्यसूची प्रशासनिक संघीयता प्रभावकारी भई संविधानको अभीष्ट पूरा हुने झिनो आशा राख्न सकिन्छ कि ?"
गजबका नेता प्रदीप गिरि,"गजब अर्थात् अचम्म, आश्चर्य, विस्मय, अद्भुत, अनौठो, विचित्र, असाधारण सबै प्रकारका विशेषणका उनी हकदार थिए। धनी थिए। उनीसँग विलक्षण प्रतिभा र असीमित बौद्धिक स्रोत तथा आत्मिक शक्ति थियो। त्यसकारण समाज, राष्ट्र र अन्तर्राष्ट्रिय रूपमा उनको अलग्गै पहिचान थियो। समकालीन नेपालका नेताहरूभन्दा सर्वथा भिन्न ! खासगरी भारतीय समाजवादी नेताहरूसँग उनको नङ र मासुको सम्बन्ध थियो। उनीहरूले प्रदीप गिरिलाई जुन हैसियत प्रदान गरेका थिए त्यो वर्तमान नेपालमा कसैको हकमा लागू हुँदैन। यो कुरा वनारस हिन्दू विश्वविद्यालयले डा राममनोहर लोहियाको जन्मशताब्दी मनाउँदा चिन्तक गिरिलाई समारोहको प्रमुख वक्ता बनाएकोबाटै पुष्टि हुन्छ। त्यतिबेला छापिएको निमन्त्रणा कार्डमा गिरिलाई डाक्टर मात्र होइन, प्राध्यापकसम्मको उपाधि दिइएको थियो। यस अर्थमा बीपीपछि उनी दोस्रा थिए। तर नेपालसँग रहेको यो गजुर पनि अस्ति सदाका लागि अस्ताए। यो संयोग हो कि दुर्भाग्य जुन महाव्याधिले बीपीलाई लगे त्यसैको हुबहु सिकार प्रदीप गिरी पनि भए। सिरहावासी त टुहुरो नै भएका छन्। सिरहाली भूमिमा अहिलेसम्म उत्पादित मालमध्ये उनी सबैभन्दा बहुमूल्य र असाधारण किसिमका रत्न थिए। जोसँग अद्भुत तथा चमत्कारी प्रकारको व्यक्तित्व थियो। यद्यपि सिरहाले प्रधानमन्त्रीसम्म नजन्माएको होइन। तर, प्रदीप गिरि जन्माएको रेकर्ड सिरहासँग मात्र रहेकोले सिरहावासीले गर्व गर्नु स्वाभाविक हो। वास्तवमा उनी सिरहाका मात्र होइन, देशरत्न नै थिए। तर तराईमधेसप्रति उनको लगाव र स्नेह कति थियो भन्ने कुरा दोस्रो संविधानसभाबाट संविधान निर्माण भइरहेको बेला उनले पार्टीको ह्विपसम्म मानेनन्। खुलेयाम तराईमधेसलाई साथ दियो। जो ६ महिनादेखि ठप्प थियो। त्यसैले वर्तमान संविधानको स्वीकृतिमा उनको हस्ताक्षर छैन। कम्युनिस्टसँग एक पटक १०५ भोटले पराजितबाहेक प्रत्यक्ष र समानुपातिक गरी उनी सिरहाबाट चार पटक निर्वाचित भएका थिए। वर्तमानमा पनि सांसद् नै थिए। प्रदीपको थातथलो समाजवादी चिन्तक प्रदीप गिरिको पुख्र्यौली घर खोटाङ जिल्लाको नरहा गाउँ हो। उनको हजुरबुवाको नाम कुलदीप गिरि हो। उनी सेनामा लप्टन थिए। त्यसैले उनलाई लप्टन गिरि पनि भनिन्थ्यो। छोरा कुबेर गिरि तत्कालीन सप्तरी र हाल सिरहाको बस्तीपुर झरेपछि चार छोरामध्ये मित्रलाल गिरि तथा पुण्यप्रभा गिरिको कोखबाट २००४ सालमा प्रदीप गिरिको जन्म भएको थियो। उदेकलाग्दो पक्ष के छ भने जतिबेला उनको जन्म भयो ठीक त्यतिकैबेला उनको साक्खै माहिलो काका रुद्रप्रसाद गिरि नेपाली कांग्रेसको स्थापनामा तल्लीन थिए। नेपाली कांग्रेसको संस्थापक सदस्यसमेत रहेका काका रुद्रप्रसाद गिरि २००७ सालको सशस्त्र क्रान्तिका एउटा यस्तो योद्धा थिए जसले कृष्णप्रसाद भट्टराईको सहयोगमा उदयपुरगढी कब्जा गर्न सफल भए। कालान्तरमा उनी बीपीका सबैभन्दा नजिकका पात्रहरूमध्ये एक थिए। बुवा मित्रलाल गिरि पनि २०१२ सालको ऐतिहासिक बैरगिनिया सम्मेलनबाट नेपाली कांग्रेसको केन्द्रीय सदस्य मनोनीत भएका थिए। यसरी प्रदीप गिरिले पारिवारिक रूपमा नेपाली कांग्रेसको विरासत पाएका थिए। पछि बुवा मित्रलाल गिरि नेपाली कांग्रेस सिरहाका सभापति पनि भए। राणाकालमा नै तराईमधेस झर्दा उनको पुर्खाको १० वटा मौजा थिए। मौजा छरिएर रहे पनि हावापानीको दृष्टिकोणले पहाडको नजिक हाल लहान नगरपालिकाको उत्तरी भेकमा घरजम गर्न रुचाए। जसलाई अहिले बस्तीपुर भनिन्छ। लहान नगरपालिकाको वार्ड नं १३ ! यही गाउँमा प्रदीप गिरिको बाल्यकाल बित्यो। गाउँमा सुशिक्षित बराल परिवार पनि छ। जसको सहयोगमा प्रदीप गिरिको जन्म भएकै साल गिरिबन्धुले २००४ सालमा स्कुलको स्थापना गरे। यही स्कुलबाट प्रदीप गिरिले १४ वर्षको उमेरमा २०१८ सालमा एसएलसी पास गरेका थिए। तत्पश्चात् उनी उच्च शिक्षाका लागि उपत्यका छिरे पनि उनको अध्ययनस्थल पछि भारत नै बन्यो। भारतका दुई प्रसिद्ध विश्वविद्यालय बीएचयूबाट डिप्लोमा तथा जेएनयूबाट दर्शनशास्त्र र अर्थशास्त्रमा स्नातकोत्तर गरे। राजनीतिक संघर्षको इतिहासले के पुष्टि गरेको छ भने व्यवहारवादीले समाजमा रूपान्तरण गर्न सकेका छैनन्। क्रान्ति गर्नलाई विद्रोही बन्नै पर्ने हुन्छ। र, त्यही पन थियो प्रदीप गिरिमा। राजनीति र अध्ययन उनको रुचि थियो। त्यसैले अध्ययनकालमा नै छात्र राजनीतिको चुरो समातेपछि प्रवासिएका नेपाली कांग्रेसका दिग्गज नेताहरूको आकर्षणको केन्द्र बन्न सके। सुखी सम्पन्न परिवारमा हुर्केको र पारिवारिक सानिध्यमा नै उच्चकोटीको राजनीतिक शिक्षा र दीक्षा दुइटै पाएकाले जागिरतर्फ उनले कहिल्यै ध्यान दिएन। यद्यपि बस्तीपुरका गिरि र बराल परिवारलाई तुलनात्मक अध्ययन गर्ने हो भने गिरि परिवारले नेपाली राजनीतिमा जति अधिपत्य कायम गरेको देखिन्छ ठीक त्यसरी नै बराल परिवार शिक्षा र सरकारी जागिरमा वर्चस्व स्थापित गरेको पाइन्छ। राणाकालदेखि नै गिरि परिवारको जमिन्दारी रहेकोले प्रदीप गिरिका बुवा मित्रलाल गिरि त्यस भेकमा बजार लगाउन चाहन्थे। जंगलैजंगलले भरिएको सिरहा जिल्लाको उत्तरी भेकको लहानलाई सहर बनाउन चाहन्थे। तर, समृद्ध र सुन्दरबजार लगाउनमा माडवारी जात अत्यन्तै सिपालु मानिन्छ भन्ने भेउ उनले भारतमा रहँदा नै थाहा पाएका थिए। यसका लागि उनले बाबुलाल चौधरीसँगै कोलकाता गए। अहिले उद्योग व्यवसायमा राष्ट्रिय रूपमा स्थापित शारडा र मुरारका परिवारलाई गिरि र चौधरी परिवारले नै लहान ल्याएका हुन्। विद्रोही प्रदीप तराई मधेस मनोवैज्ञानिक रूपमा समस्यामा रहेको प्रदेश हो। राज्यसत्ताको आन्तरिक औपनिवेशीकरणको कारण यस प्रकारको प्रवृत्तिको विकास तराईमधेसमा हुन गएको हो। त्यसैले पद, पैसा र प्रतिष्ठा नै सबै थोक हो भन्ने सोचले तराईमधेसलाई गाँजेको देखिन्छ। जुन संसदीय दलको बहुमतको बलमा बाबुराम भट्टराईले उपेन्द्र यादवको जनता समाजवादी पार्टीबाट बिदावारी लिए। उनीहरूले २४ घण्टा नपुग्दै मन्त्री पदको शपथ खाएपछि बाबुरामलाई घात गरे। समाजवादी चिन्तक प्रदीप गिरि यस प्रकारको आशक्ति तथा प्रवाहको सर्वथा विपरीत विचार बोक्थे। तर, मधेसमा बहुमत र वर्चस्व उल्टे चोर कोतबालको डाँटे जस्ता प्रवृत्तिको भएकोले मन्त्री पद दिए पनि नखाने प्रदीप गिरिलाई विद्रोही भन्थे। अर्थात्, उनलाई चुनाव जिताए पनि वा उनको विद्वतालाई जतिसुकै प्रशंसा गरे पनि सिरहावासीले उनलाई गाली गर्थे भन्ने कुरा आफ्नो जीवनकालमा समेत उनले यो पंक्तिकारसँग स्वीकार गरेका हुन्। किनकि, उनी जुन क्षेत्रबाट चुनाव जित्थे वर्षमा के दुई वर्षमा पनि मुस्किलले त्यो क्षेत्रको भ्रमण गर्थे। उनको सोचअनुसार सांसद भनेको विकास र निर्माण गर्ने पद होइन। यो कानुन निर्माण गर्ने हो। विधि र विधान बनाउने हो। तर, सिरहाली जनतामा लडाइँ, झगडा, मारपिटदेखि चोरी डकैती मुद्दासम्ममा सांसदहरूले खुलेयाम पैरवी गरिरहेको अवस्थामा त्यहाँ प्रदीप गिरि नपुग्नु भनेको आफ्नो जनाधार गुमाउनु सरह हो। यो भारतीय उपमहाद्वीपमा अभ्यासरत संसदीय राजनीतिको चरित्र हो। तर, चिन्तक गिरि समयभन्दा धेरै अगाडि रहेकाले उनी नेपाली जनतासँग स्केन्डेभियन मुलुकको जस्तो व्यवहार गर्न पुग्थे। अर्थात् जतिबेला समाज हाँसिरहेको छ त्यतिबेला उनी रुन्थे र जतिबेला समाज रोइरहेको छ त्यतिबेला हाँस्थे। यद्यपि उनी आचार्य रजनीशजस्तै पुस्तक पढन्ता भए पनि उनका शिष्य भने भएनन्। तर दार्शनिक अवश्य भएकाले विद्रोहीपन उनको चरित्र थियो। किनकि, आजसम्मको राजनीतिक संघर्षको इतिहासले के पुष्टि गरेको छ भने व्यवहारवादीले समाजमा रूपान्तरण गर्न सकेका छैनन्। क्रान्ति गर्नलाई विद्रोही बन्नै पर्ने हुन्छ। र, त्यही पन थियो प्रदीप गिरिमा। संस्मरणात्मक क्षण र सिरहा बन्द कसलाई थाहा छैन कि सिरहा विद्रोही जिल्ला हो ! जनमत संग्रहमा बहुदलको पक्षमा सबैभन्दा बढी मत ल्याएर सिरहाले कायम गरेको रेकर्डमा प्रदीप गिरिको धेरै ठूलो योगदान थियो। उनीसँग मेरो पहिलो भेंट बहुदलको प्रचारकै बेला सिरहा बजारमा भएको थियो। यद्यपि त्योभन्दा दुई तीन वर्षपहिले नेपाली विद्यार्थीलाई सम्बोधन गर्न उनी पटना आएको दृश्य झलझली याद आइरहेको छ। तर, यस बीचमा कमला नदीमा लाखौं क्युसेक्स पानी बगिसकेका छन्। पद, पैसा, प्रशासन र प्रदीप गिरि भन्ने मेरो आलेखले उनलाई हराउन केही भूमिका खेलेको उनको ठम्याइँ थियो। उनी मात्र १०५ भोटको झिनो अन्तरबाट पराजित भएका थिए। त्यतिबेला एमालेसम्बद्ध पत्रिका बुधबार साप्ताहिकमा लेख्थें। यो आलेख प्रकाशित भएपछि एमालेका उम्मेदवार धर्मनाथ साहले करिब पाँच सय पत्रिका जनतामा बाँडेका थिए। त्यतिबेला उनले आफ्नो प्रतिद्वन्द्वीमाथि प्रहार गर्दै एउटा शब्द भनेका थिए सियुडो कम्युनिस्ट ! अर्थात् तपार्इं सियुडो कम्युनिस्टको लागि किन लेख्नुहुन्छ भन्ने उनको भनाइको आशय थियो। सिरहावासीमा प्रदीप कति लोकप्रिय हुनुहुन्छ भन्ने यो लेखको आशय होइन। पाँच पटक चुनाव लड्दा तीन पटक प्रत्यक्ष र दुई पटक समानुपातिक) एक पटक बाहेक सधैं सिरहावासीले उनलाई जिताएकै छन्। तर जति जिताए पनि गाली पनि त्यतिकै गर्थे जति गर्व गर्छन्। उनको निधनको खबर सुन्नेबित्तिकै लहानका तमाम स्कुल, कलेज, बजार तथा प्रतिष्ठानहरू बन्द भए। श्रद्धाञ्जली कार्यक्रमहरू आयोजना हुन थाले। उनीप्रति सिरहा जिल्लावासीको यो श्रद्धा हो। यसलाई सकारात्मक रूपमा व्याख्या र विश्लेषण गर्दा सिरहावासी आफ्नो नेताप्रति कति आस्थावान् छन् भन्ने कुराको ज्वलन्त प्रमाण हो यो। प्रदीपको नासो हुन त हिजो उनको पार्थिव शरीरमा दागबत्ती दिँदा एउटा पात्रको नाम बारम्बार उच्चारण गरिए। पार्थिव शरीरको अगाडि एउटा महिला पनि उभिएको देखियो। तर वास्तवमा भन्ने हो भने प्रदीप गिरिको कुनै पारिवारिक जीवन थिएन। उनी एक अर्थमा परिवारविहीन थिए। विशुद्ध कम्युनिस्टजस्तो। क जयगोविन्द साह, क सूर्यनाथ रान यादव, क रामवृक्ष यादवको परिवार भए पनि कहिल्यै त्यो उत्तरदायित्व वहन गर्नु भएन। त्योभन्दा पनि खुँखार कम्युनिस्ट प्रदीप गिरि देखिन्थे। त्यसैले होला माओवादी जनयुद्धको घनिभूतकालमा पनि प्रदीप बस्तीपुरको विरान जंगलमा बुवाको नाममा स्थापित मित्र आश्रममा आरामले जीवन व्यतित गर्थे। कहिल्यै कुनै माओवादीले उनलाई छोएनन्। तर हजारौं कांग्रेसीलाई काटे। किनकि उनीसँग रहेको जुन विचार थियो, त्यो हजार डिग्रीको भठ्ठीबाट संश्लेषित भएर उनको मन र मस्तिष्कमा स्थापित भएको थियो। त्यो विचारलाई आत्मसात् गर्न सक्ने हिम्मत न कांग्रेसभित्र थियो न एमालेमा नै थियो। यस्तो विषम र प्रतिकूल परिस्थितिमा माओवादीलाई भिराएको आतंकवादीको बिल्लालाई उनले ठाडै अस्वीकार गर्थे र राजनीतिक शक्तिको रूपमा व्याख्या र विश्लेषण गर्थे। यसले गर्दा बीसको दशकमा गिरिजाप्रसाद कोइरालासँग सुरु भएको तिक्तता झन झांगियो। तर, चेत खुलेपछि बल्ल प्रदीप गिरि याद आयो। वास्तवमा भन्ने हो भने उनले नेपाली समाजमा स्थापित गरेको नासो यही हो। जसको बलमा उनी सदासर्वदा नेपाली समाजमा जीवित पात्रको रूपमा रहिरहनेछ। त्यसैले जेम्सश्रीलीले आफ्नो कविता डेथ द लेभलरको अन्तिम पंक्तिमा लेखेका छन्, अन्ली द एक्सन अफ द जस्ट, स्मेल स्विट एन्ड ब्लुजोम इन् देयर डस्ट अर्थात् भौतिक शरीर नष्ट भए पनि उनले आफ्नो जीवनकालमा समाज र देशका लागि गरेको योगदान सधैं फूलजस्तै वासना छरिरहनेछ।"
भाषाशिक्षामा नेपाली सन्दर्भ,"शिक्षा बच्चा जन्मेदेखि जीवनपर्यन्त चलिरहन्छ। सुरुसुरुमा यसको भाषा सांकेतिक हुन्छ। बच्चाको हाउभाउ र निरर्थक आवाजसँगै उसले मुसुक्क हाँस्नेदेखि रुनेसम्मका गतिविधिले उसकी आमाले उसको मनोदशा बुझ्ने गर्छिन्। पछि विस्तारै उसले ओष्ठ्य ध्वनिसँगै बाबामामाजस्ता केही सार्थक शब्दहरू निकाल्न सुरु गर्छ। यसरी दुई वर्ष पुग्दापुग्दै एउटा बच्चाले ५० शब्दसम्म प्रतिहप्ता सिक्ने गर्छ भन्ने विभिन्न अनुसन्धानले देखाउँछन्। विद्यालय पुग्ने बेलासम्म उसले केही हजार शब्द र केही वाक्य ढाँचासँगै केही हदसम्म शब्दयोग पनि सिकिसकेको हुन्छ। यतिसम्मको सिकाइ उसको पहिलो भाषामा हुन्छ जो उसले आफ्ना आमाबुवा, हजुरआमाहजुरबुवा र परिवारका अन्य सदस्यबाट सिकिरहेको हुन्छ। बच्चाको यो पहिलो भाषालाई मातृभाषा, पैतृक भाषा, पुख्र्यौली भाषाजस्ता नामहरू पनि दिइएको देखिन्छ। यी नाममध्ये बढी स्थापित नाम हो, मातृभाषा वा पहिलो भाषा। यसरी मानिसको आरम्भिक सिकाइ उसको मातृभाषाबाट सुरु हुन्छ। त्यसपछि त्यस्ता धेरैजसो बच्चाहरूको औपचारिक सिकाइ सुरु हुन्छ अर्थात् उसको औपचारिक विद्यार्थी जीवन सुरु हुन्छ। यसरी एउटा बच्चाको औपचारिक सिकाइ यदि उसको मातृभाषामै अगाडि बढ्छ भने उसको सिकाइ दर उत्साहजनक हुन्छ भने विद्यालयको सिकाइको माध्यम अन्य भाषा हुँदा ऊ निरुत्साहित हुन्छ र उसको सिकाइ दर धेरै न्यून हुन्छ। यस्तो हुनुको कारण उसले एउटा बिरानो भाषा मात्रै सिक्नु पर्ने हुन्न। बरू त्यसैसँग त्यस बिरानो भाषाका बिराना शब्द, वाक्यसँग बिरानो संस्कृति पनि सिक्नुपर्ने बाध्यता आइलाग्छ। अनि उसको परिवार र विद्यालयको बीच एउटा ठूलो खाडल सुरु हुन्छ। किनभने न उसको पारिवारिक सिकाइ रोकिन्छ न विद्यालयीय सिकाइ। यस्तो अवस्थामा विद्यालयमा उसले बिताउने समय बढीमा ६ घण्टा हुन्छ भने परिवारमा बिताउने समय घटीमा १८ घण्टा। प्रतिफलको रूपमा उसका शिक्षकशिक्षिका एकातिर असन्तुष्ट भइरहेका हुन्छन् भने बच्चा स्वयं पनि निरुत्साहित हुँदै गएको हुन्छ। किनभने विद्यालयीय शिक्षा अगाडि नबढाउँदा ऊ मूर्ख हुने त्रासमा उसका आमाबुवा बाँचिरहेका हुन्छन् भने बच्चाले विद्यालयीय शिक्षा अर्थहीन बुझिरहेको हुन्छ। परिवारको हेरचाह र चासो नपुग्दा बच्चाले विद्यालय त्याग गर्छ भने परिवारले चासो राखिरहँदा उसले प्राप्त गरेको वंशानुगत सिकाइ बाध्यात्मक रूपमा नबिर्सी हुन्न। यस प्रकार बच्चाको मातृभाषालाई मारेर अन्य भाषामा शिक्षाको सुरुआत गराउनु राज्य प्रायोजित अपराध हो। किनभने यसले राज्यको प्रायोजनमा असंख्य भाषासँगै सम्बन्धित मातृभाषीहरूको वंशानुगत गुण, वंशानुगत सीप, वंशानुगत संस्कार र संस्कृतिको हत्या भइरहेको हुन्छ। सन् १९५४ को शिक्षा आयोगको सिफारिसअनुसार नेपालमा शिक्षाको माध्यम नेपाली बनाउने जबर्जस्त थालनी भएको थियो। यसको बाध्यात्मक कार्यान्वयनलाई पञ्चायती निर्दलीय राजनीतिक व्यवस्थाले निरन्तरता दियो जो अद्यपि चलिरहेको छ। २०४६ सालको राजनीतिक परिवर्तनपछि देशमा भित्रिएको खुला बजार अर्थनीतिले स्वदेशी उत्पादन प्रणाली ध्वस्त हुनुका साथै चरम बेरोजगारीको अवस्था सृजना गर्यो। यसका साथै शिक्षित बेरोजगार बढे। यस्तै वैदेशिक रोजगारका अवसरहरू पनि थपिए। यसको परिणामस्वरूप राज्यकै अघोषित प्रोत्साहनमा अंग्रेजी माध्यम विद्यालयहरू च्याउझैं उम्रिए। राज्यकै प्रोत्साहनमा चिनियाँ, जापानी, कोरियालीजस्ता अन्य विदेशी भाषाको बाध्यात्मक पठनपाठन पनि सुरु हुन पुग्यो। यसैसँग वैश्विक वित्तीय पुँजीवाद हाम्रोजस्ता देशहरूको उत्पादन प्रणाली सखाप पार्न अहिले झन् उद्यत् भएर आएको देखिन्छ। अतः अबको केही समयमै शिक्षामा नेपाली भाषाको पकड पनि गुम्ने निश्चित छ। हाम्रो शिक्षा नीतिले शिक्षाको माध्यमको साथै कम्तीमा विषयगत रूपमा पनि बहुभाषी शिक्षणलाई प्रोत्साहित गरेन। हाम्रो सांस्कृतिक पहिचानसँगै हाम्रो उत्पादन प्रणाली ध्वस्त हुनबाट कसैले पनि बचाउन सक्तैन। तर, सन् २००० देखि युनेस्कोले यो परिस्थितिलाई फेर्ने कोसिस गरिरहेको छ। सन् १९९९ सम्म संयुक्त राष्ट्रसंघले पनि शिक्षा र साक्षरताको माध्यमको रूपमा राज्यको कामकाजी भाषालाई नै मान्यता दिएको थियो। यसको समीक्षाले के देखायो भने त्यस्ता कामकाजी भाषाहरू जुन जुन समुदायका मातृभाषा थिए, उनका सिकाइ र साक्षरता उत्साहजनक रह्यो भने अन्य भाषाभाषीहरू साक्षर भएर पनि निरक्षरमा परिणत भए। त्यसपछि युनेस्कोले मातृभाषाको माध्यमले बहुभाषी शिक्षाको अभियान अहिलेसम्म चलाइरहेको छ। यसअन्तर्गत प्रारम्भिक वा प्राथमिक शिक्षा मातृभाषामा र सम्भवतः कक्षा ३ पछि आमसञ्चारको भाषा र अन्तर्राष्ट्रिय भाषातिर शिक्षालाई डोर्याउने लक्ष्य रहेको देखिन्छ। तर अभिभावकहरूमा रहेका केही भ्रमका साथै राज्यको कर्मचारी संयन्त्रमा रहेको यथास्थितिवादी सोच तथा राजनीतिक क्षेत्रमा रहेको अल्पज्ञताको कारण हामीकहाँ अंग्रेजीमा पढ्नेहरू अब्बल दर्जाका, नेपालीमा पढ्नेहरू दोयम दर्जाका र त्यस बाहेकका भाषामा पढ्नेहरू कहीँ पनि कुनै रोजगारीको लागि अक्षम हुने ठूलो भ्रम पलाएको देखिन्छ। यसले गर्दा सामुदायिक विद्यालयहरूका लागि बनेका मातृभाषा विषय पाठ्यपुस्तकहरूको पठनपाठन विषयगत शिक्षकको अभावमा ठप्पै छ। निर्वाचनताका बडो उत्साही भएर मैले जितें भने अंग्रेजी माध्यममा पढाइ गराउँछु भन्ने नारा पनि गुञ्जिएको छ। त्यसैअनुसार विजयी पनि भएकै छन्। अहिलेसम्मको एसएलसी र एसईई परीक्षामा सबैभन्दा बढी असफलता हात लाग्ने आमविषय हो, अंग्रेजी र नेपाली। तर, भाषाभाषी विद्यार्थीका लागि नेपाली। यस्तो किन भएको हो त ? यसको सामान्य उत्तर छः भुइँमा झरेको टिप्न खोज्दा खल्तीमा भएको पनि झर्न पुग्छ जसको पत्तो पाइरहेका छैनौं। यसका अतिरिक्त पाठ्यक्रम तर्जुमा र पाठ्यपुस्तक उत्पादनबारे पनि केही कुरा गर्दा ठीक होलाजस्तो लाग्छ। नेपाली त अहिलेसम्म दोस्रो भाषाको रूपमा कसरी सिकाउने भन्ने विषय बहसमै छ। भएका पाठ्यपुस्तक मातृभाषीहरूकै लागि ठिक्क छन्। अंग्रेजीको हालत पनि त्यसभन्दा फरक छैन। २०२८ साल अगाडि अंग्रेजीको शिक्षण व्याकरणअनुवाद विधिबाट हुन्थ्यो। नेपाली पनि नेपालीतर भाषाभाषी विद्यार्थीका लागि यसै विधिबाट सिकाइन्थ्यो। तर कथित राष्ट्रिय शिक्षा पद्धतिको योजना, २०२८ पछि यो विधि प्रतिबन्धित गरियो। यस्ता विधिको प्रयोग गर्ने शिक्षकशिक्षिकाहरू दण्डित पनि भए। यसो गर्नुको पछाडि एउटै कारण थियो, यस विधिबाट सिकारुले अंग्रेजी बोल्न सक्तैन। अतः २०४६ पछि च्याउझैं उम्रिएका अंग्रेजी माध्यमका विद्यालयहरूले त विद्यालय हाताभित्र अंग्रेजीबाहेक अन्य भाषा बोल्न पनि प्रतिबन्धित गरे। अंग्रेजी शिक्षणका लागि अभ्यास विधि, प्रत्यक्ष विधि, श्रव्य भाषिक विधि, संवादात्मक भाषा शिक्षण विधि प्रयोगमा ल्याइए। जनक शिक्षा सामग्री केन्द्रले तयार पारेका श्रव्यसामग्रीहरू त्रुटिपूर्ण रहेको अनुभव गरेको छु। संवादका लागि पढाउने गुरुहरू नै धेरैजसो ठाउँमा अंग्रेजी बोल्न समस्यामा रहँदा अभ्यास विधि र प्रत्यक्ष विधिको कसरी प्रयोग हुँदो हो ? विचारणीय छ। जहाँसम्म अध्ययन र साधनाको कुरो छ, एउटाको साधना गर्दा अरू पनि साध्य हुन्छ भने धेरैको साधना गर्दा सबै असाध्य हुन्छ। तसर्थ मातृभाषालाई लत्याएर सुरु गरिएको शिक्षा र साक्षरताले हामीलाई धोबीको कुकुर न घरको न घाटको बनाएको हामीले पत्तो नै पाइरहेका छैनौं। औपचारिक नभएर व्यवहारमै नेपाली र अंग्रेजी व्याकरणअनुवाद विधिबाट सिकें र रेडियो नेपालमा यी दुवै भाषामा समाचार सम्पादन र वाचन गरेको पनि छु। निश्चित रूपमा सुरुमा केही कठिनाइ त भयो तर यी दुवै भाषाको व्याकरणिक संरचना र शब्द सञ्चयनपछि थोरै अभ्यास गर्दा सम्भव बनाउन सकें। अतः मातृभाषामा पढाइ गर्दागराउँदा अन्य भाषा सिकाइका लागि बाधक होइन, त्यो साधक नै हुन्छ। स्वदेशी उत्पादनउत्पादक सम्बन्धलाई पनि टेवा पुर्याउँछ। त्यसैले भाषा र शिक्षाको बीचमा तालमेल भएन भने बालुवामा पानी खन्याएसरह भएको अहिलेसम्मको अनुभवलाई बदल्न मातृभाषा शिक्षालाई प्रारम्भिक शिक्षा बनाऔं।"
नेपाल टीट्वेन्टी लिग : टिम निर्माणमा विराटनगर,"विराटनगर : नेपालमा पहिलो पटक हुन लागेको फ्रेन्चाइज क्रिकेट नेपाल टीट्वेन्टी लिगका लागि विराटनगर सुपर किङ्स टिम निर्माणमा जुटेको छ। सुपर किङ्स अहिले खेलाडी छनोटसँगै समग्र टिम निर्माणमा लागेको हो। विराटनगर सुपर किङ्सका मालिक भारतका युवा व्यापारी विक्रम यादव हुन्। यादवले सुपर किङ्सका लागि खेलाडी छनोट गर्न लागिपरेको जानकारी दिए। उनले टोलीमा टेस्ट राष्ट्रका खेलाडी भित्र्याउन लागिपरेको बताए। खेलाडी छनोटका लागि चाँडै नै विराटनगरमा ट्यालेन्ट हन्ट आयोजना हुँदैछ, यादवले भने, ट्यालेन्ट हन्टबाट आएका २३ जना खेलाडी टोलीमा राखिने छ। ट्यालेन्ट हन्टबाट छनोट भएका उत्कृष्ट खेलाडीलाई भारतको हरियाणको एकेडेमीमा निःशुल्क प्रशिक्षणको व्यवस्था गरिनेछ। सुपर किङ्सको जिम्मा लिएसँगै आफू विराटनगरको क्रिकेट विकासमा लागिपरेको यादवले बताए। सुपर किङ्सको जिम्मा लिएपछि मेरो दायित्व पनि बढेको छ। यहाँको क्रिकेटको विकास गर्नु नै मेरो मुख्य उद्देश्य हो उनले भने, यहाँ आठ वर्ष रहनेछु। आफूले सक्दो यहाँको क्रिकेट विकासमा लगाउनेछु। विराटनगर सुपर किङ्सले नेपाल क्रिकेट संघ (क्यान) सँग आठ वर्षको सम्झौता गरेको उनले जानकारी दिए। उनले विराटनगर१९ मा रहेको बैजनाथपुर क्रिकेट मैदानको अवलोकनसमेत गरेका छन्। प्रतियोगिताका लागि सुपर किङ्सले यही मैदानमा तयारी गर्ने योजना बनाएको छ। क्यानको आयोजनामा आगामी सेप्टेम्बर २४ देखि अक्टोवर २२ तारिखसम्म काठमाडौंमा हुने प्रतियोगितामा ६ टोलीले प्रतिस्पर्धा गर्ने छन्। प्रतियोगितालाई विश्व क्रिकेटको सर्वोच्च निकाय अन्तर्राष्ट्रिय क्रिकेट काउन्सिल (आईसीसी) र राष्ट्रिय खेलकुद परिषद्ले पनि मान्यता दिइसकेको छ।"
