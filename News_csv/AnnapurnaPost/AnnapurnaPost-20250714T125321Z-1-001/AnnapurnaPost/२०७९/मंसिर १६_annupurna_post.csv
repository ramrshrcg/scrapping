शीर्षक,विवरण
बैगुनीलाई गुनले तिर्ने बाबुराम,"भर्खरै सम्पन्न प्रतिनिधिसभा र प्रदेशसभा निर्वाचनको नतिजालाई हेर्दा आम नागरिक र दलका नेता कार्यकर्ताले सोचेभन्दा विपरीत नतिजा आएको देखिन्छ। विगत एक दशकदेखि राजनीतिको केन्द्रमा रहेका दल र तिनका नेतृत्वमध्ये नेपाल समाजवादी पार्टी (नेसपा)का अध्यक्ष डा बाबुराम भट्टराईबाहेक सबै पार्टीका अध्यक्ष निर्वाचनमा उम्मेदवार भए। जनता समाजवादी पार्टीका अध्यक्ष उपेन्द्र यादवबाहेकका सबै नेतृत्वले निर्वाचन पनि जित्न सफल भए। केही पार्टीका अध्यक्ष आफ्नै निर्वाचन क्षेत्रबाट उम्मेदवारी दिएर सहजै चुनाव जित्न सफल भए पनि केही पार्टीका अध्यक्ष सम्भावित हारलाई मध्यनजर गरी आफ्नो क्षेत्रभन्दा अन्यत्रै गएर भए। तर पनि चुनावी मैदानमा उत्रिए र जिते पनि। यसरी हरेक पटकको निर्वाचनमा फरकफरक क्षेत्रबाट उम्मेदवारी दिने र जित्ने नेतामध्येको अग्रपंक्तिमा पर्छन्, माओवादी केन्द्रका अध्यक्ष प्रचण्ड। उनी २०६४ सालमा भएको पहिलो संविधानसभा निर्वाचन पछिका हरेक निर्वाचनमा फरकफरक क्षेत्रबाट नै निर्वाचन लड्दै र जित्दै पनि आइरहेका छन्। यसै क्रममा प्रचण्ड यसपटक गोरखाको क्षेत्र नं २ बाट निर्वाचित भएर पुनः संसद् भवन प्रवेश गर्ने भएका छन्। उनलाई यस पटकको संसद् प्रवेश गराउनमा मुख्य भूमिका खेलेका छन् पूर्वप्रधानमन्त्री एवं नेसपाका अध्यक्ष भट्टराईले। आन्तरिक रूपमा आफू यो निर्वाचनमा चुनावी मैदानमा नदौडने योजना बनाइरहेका भट्टराईले उपयुक्त पात्रको छनोटबिना आफू निर्वाचनमा सहभागी नहुने औपचारिक घोषणा भने गरिसकेका थिएनन्। स्थानीय निर्वाचनको दृश्यपछि अबको निर्वाचन आफू र आफ्नो पुस्ताका लागि त्यति सहज नभएको कुरालाई मध्यनजर गरिरहेका भट्टराईले चितवनबाटै चुनाव लड्ने र जित सुनिश्चित भएको बताइरहने प्रचण्डलाई गम्भीर भएर सोच्न र स्थलमै गएर बुझ्नसमेत सुझाए। भट्टराईको सुझावपछि प्रचण्ड चितवन पुगे र बाबुराम गोरखातिर लागे त्यसपछि प्रचण्डले एकाएक आफ्नो अडानमा परिवर्तन गरे र बाबुरामको सुझावबमोजिम गोरखा पुगे र सफल पनि भए। बाबुराम त्यस्ता नेता हुन् जो सके आफैं राम्रो गर्न तत्पर रहन्छन् र नसके अरूको कुभलो पनि चिताउँदैनन्। यदि बाबुरामको ठाउँमा प्रचण्ड हुन्थे भने उनले त्यही परिस्थितिको मूल्यांकन गर्दागर्दै पनि त्यहीँबाट लड्न उक्साउँथे र असफल बनाएरै छाड्ने थिए। यसअर्थमा पनि मान्नुपर्छ कि बाबुराम दूरदर्शी छन्। उनको यो दूरदर्शितालाई असोज १ गते उनले संसद्मा गरेको सम्बोधनले पनि पुष्टि गरिसकेको छ। जुनबेला उनले अबको निर्वाचनबाट हामी पहिलो पुस्ताका नेताहरू सहरबाट बढारिने छौं। युवा पुस्ता स्वतन्त्रहरू उदाउने छन् भन्ने खालको अभिव्यक्ति दिएका थिए। अहिले त्यही सत्य सावित भएको छ। यदि बाबुरामले पनि प्रचण्डले जस्तै सोच राखेको भए आज उनी सांसद हुनबाट बञ्चित हुने निश्चित नै थियो। तर, बाबुरामको अन्तरहृदयले त्यो सोचेन। चितवनबाट हार्ने निश्चित भएका प्रचण्डलाई गोरखाबाट आफ्नो जित निश्चित भएको क्षेत्र सुम्पिए। उनको उद्धार गरिदिए। निर्वाचनपछिको नतिजा हेर्दा प्रचण्डलाई पक्कै पनि लागेकै छ, चितवनबाटै लडेको भए साँच्चै हारिने रहेछ। यद्यपि उनले बाबुरामले लगाएको यो गुन भने सायदै तिर्ने छैन। सुजन देवकोटा, पालुङटार, गोरखा"
मतदाताका समाजउन्मुख सपना,"२०७९ को प्रतिनिधिसभा चुनावमा पुराना ठूला दल अलिकति दुब्लाए, साना बढे र नयाँ पलाए। केही स्थापित नेता हारे, केही नयाँ स्थापित भए। यो सतही विश्लेषण भयो। अन्तर्यमा केही पाटा पनि भेटिन्छन्। घटनाको हिसाबले सबैभन्दा पहिले दल विभाजनको असरबारे चर्चा गर्नु उपयुक्त होला। नेकपाका टुक्रामध्ये एमालेले समानुपातिकतर्फ सबैभन्दा बढी मत पाउँदा र अध्यक्ष अनुमोदित हुँदा पनि उनका उत्तराधिकारी अधिकांश नेता छाँटिएका छन्। अध्यक्षले जित्दा नेकपा माओवादी केन्द्रले अपेक्षाकृत मत ल्याउन सकेन, महासचिव पछि परे। नेकपा एकीकृत समाजवादीका अध्यक्षले जिते पनि सम्माननीय नेता संसद् छिर्न सकेनन्, दलले राष्ट्रिय हैसियत पनि पाउने देखिँदैन। दुईतिहाइ नजिकको नेकपा विभाजनको पक्षमा रहेका तीनै दलका सबै सिट जोडे पनि बहुमत नपुग्ला। त्यस्तै परिणाम मधेसकेन्द्रित दल र अघिल्लोपटक देखा परेका वैकल्पिक दलले भोगे। दोस्रो, चुनावी दाउपेचका कुरा। गठबन्धनमार्फत नेपाली कांग्रेस (नेका)ले प्रत्यक्षतर्फ धेरै सिट बढायो। दलले पाएको समानुपातिक प्रतिशतको हिसाबले खुम्चिएको नेकाको मत गठबन्धनका अन्य घटकलाई अपेक्षाकृत सरेन। त्यस्तै अवस्था एमाले र उसका सहयोगी दलबीच पनि देखियो। ठूला दललाई असमानुपातिक फाइदा पुगेको देखियो। विद्रोही दल र उम्मेदवारले प्रतिस्पर्धी गठबन्धनको समर्थनमा भन्दा आफ्नै बलबुताले जितेको देखियो। आफ्नो आधार मधेसमा भएका प्रभु साह, अमरेशकुमार सिंह, योगेन्द्र मण्डल, किरणकुमार साहले जित्नु र निर्वाचन क्षेत्र परिवर्तन गरेका घनश्याम भुसाल, दिनेश कोइरालाले हार्नुले यस कुराको पुष्टि गर्छन्। राज्यसभामा पनि बागी उठेका थुप्रै लोकप्रिय नेताले जितेका छन्। विद्रोही धारका नयाँ दल जनमत पार्टी र नागरिक उन्मुक्ति पार्टी आफ्नै खुट्टामा उदाए। राजनीतिमा दलभित्र उपगुट हुन्छन् नै। अहिले कांग्रेसको एउटा उपगुट र रास्वपाबीच र अन्यत्र पनि भिन्न दलका उपगुटबीच साँठगाँठ भएकाले केही स्थानमा अप्रत्याशित नतिजा आएको कुरा उठेका छन्। बहुदलीय प्रतिस्पर्धामा यस्तो परिघटना सामान्य कुरा हो, यसलाई शीर्ष तहबाट गरिए सहकार्य भनिन्छ, शीर्ष नेतृत्वको इच्छाविपरीत तल्लो तहबाट गरिए साँठगाँठ वा अन्तर्घात। तेस्रो, सुशासनका कुरा, रवि लामिछाने नेतृत्वको राष्ट्रिय स्वतन्त्र पार्टीले शैशवकालमा प्राप्त गरेको सफलताले राजनीतिक शास्त्रका धेरै पण्डितहरूलाई अचम्मित पारेको देखिन्छ। यसले विज्ञ, विश्लेषक र जानिफकारहरूको परीक्षण गरेको छ। मध्यवर्गीय सहरी युवा पुस्ताले समेत बुझेको र मतदानमार्फत कार्यान्वयनमा उत्रिएको मुद्दा बुझ्न विज्ञ लाई हम्मे पयो। जनताले सत्तारूढ दल, प्रतिपक्षी दल र संवैधानिक निकायहरूबाट कामकारबाही र तिनमा रहेका विसंगतिविरुद्ध लगातार कुरा उठाएका हुन्। सत्तापक्षीय र प्रतिपक्षीय गठबन्धनहरूले मिडिया र सामाजिक सञ्जालमा अभिव्यक्त शान्तिपूर्ण रायसुझाव र गुनासालाई झिनामसिना सम्झिए। तोडफोडसहितका सडक आन्दोलनको अभावमा जनताको शालिन असहमति बुझेनन्। पहिल्यैदेखि आर्थिक संकटले बिदेसिएका वा सहरमा गुजाराको खोजीमा भौतारिएका जनता कोभिडबाट थप प्रताडित भएका र राज्यप्रति थप निराश भएका देखेनन्। जनता समाजवाद उन्मुखता नामक यस्तो शासनको विकल्प खोज्दै थिए। समस्या समाधान नभए विकल्प खोज्ने क्रम अर्को चुनावमा र चुनावबाहिर पनि जारी रहन सक्छ। परम्परागत दल र अहिले उदाएका दलबाट जनआकांक्षा पूरा हुन नसके व्यवस्था मान्ने वा नमान्ने नयाँ राजनीतिक शक्तिको उदय फेरि पनि हुन सक्छ। चौथो, नेपाली जनता बहुदेवदेवी पूजक हुन्। प्रकारान्तरले हामी प्रभावशाली व्यक्तित्वमा विश्वास गर्छौं। यस अर्थमा हामी नेतामा करिश्मा खोज्छौं। कतिपयले व्यक्तित्वको अर्थ शारीरिक बनोट, शैक्षिक डिग्री, पदप्रतिष्ठा, धाकधक्कु, रवाफ, धनसम्पत्ति, बलगाँठ, धुत्याइँ फट्याइँलाई मात्र सम्झिए। नेतामा करिश्मा देखिन तिनका अभिव्यक्तिमा स्पष्टता, व्यवहारमा सरलता र इमान्दारिता, आर्थिक पारदर्शिता, योजनामा दूरदर्शिता र जीवनशैलीमा सादगीपन पनि आवश्यक पर्छ भन्ने कुरा हाम्रा नेताले भुलेका थिए। राप्रपा र रास्वपाको विजयमा पुराना स्थापित नेताको तुलनामा राजेन्द्र लिङ्देन र रवि लामिछानेको करिश्मा ले पनि केही भूमिका खेलेको देखिन्छ। नकारात्मक पहिचान नबनाएको हदसम्म चुनावी विजयमा अन्य प्रतिस्पर्धीलाई पनि करिश्मा ले साथ दिएको देखिन्छ, यद्यपि यो पनि सही हो कि यस पटक रवि लामिछानेबाहेक कुनै पनि सेलिब्रिटीले चुनाव जितेनन्। नेमकिपाबाहेक जुन दलका शीर्ष नेता आफ्नै दलको चुनावी चिह्न लिएर प्रतिनिधिसभाको प्रत्यक्ष चुनावमा उठेनन्, ती कुनै दललाई पनि जनताले पत्याएनन्। रेशम चौधरीको कुरो अर्कै हो, उनको उम्मेदवारी अस्वीकृत भएको थियो। जनताले अर्काको चुनाव चिह्नमा उठ्ने शीर्ष नेतामा करिश्मा देखेनन्, तिनका उम्मेदवारलाई जिताएनन्। धेरैजसो दलको अधिवेशन गत वर्षमात्रै भएको हुनाले पनि होला, उपेन्द्र यादवबाहेक दलका शीर्षनेता नै जनताको रोजाइमा परे। यसबाट पार्टी कार्यकर्ताको र आमजनताको रोजाइमा एकरूपता देखियो। पाँचौं र अन्तिम, नेपाली मतदाताका सपना छन्। वैशाखमा भएको स्थानीय निर्वाचनमा रहेको सहभागिता (७१ प्रतिशत) को तुलनामा १४ प्रतिशतले घटी प्रतिनिधिसभा चुनावमा ६१ प्रतिशतमात्र मत खस्नुले जनतामा माथिल्ला संसद् र सरकारप्रति रहेको झन् ठुलो उदासीनता देखाउँछ। ६ महिनाको छोटो अवधिमा सिंगै व्यवस्थाप्रति यति धेरै अविश्वास बढ्यो भन्न आधार देखिँदैन। यसबाट देशले बनाउने ठुला नीतिनियमसित भन्दा जनतालाई स्थानीय तहमा उपलब्ध हुने दैनिक जनजीविकाका मुद्दासित बढी चासो रहेको देखिन्छ। परिवारवादलाई मतदाताले आफ्नो सपनाको तगारो सम्झेको कुरा मतदानमा अभिव्यक्त भएको छ। स्थानीय निकाय, प्रदेशसभा र पछि मनोनीत हुने समानुपातिक उम्मेदवारलाई छाडेर प्रतिनिधिसभामै प्रत्यक्ष उम्मेदवारको हकमा नेपाली कांग्रेसका अर्जुननरसिंह केसी र ज्वाइँ गगन थापा, एमालेका रघुवीर महासेठ र पत्नी जुली महतो (जुलीका दाजु वीरेन्द्र महतो चाहिँ जसपाबाट जितेका), नागरिक उन्मुक्ति पार्टीका लालवीर चौधरी (प्राविधिक रूपमा स्वतन्त्र) र बुहारी रञ्जिता श्रेष्ठजस्ता केही अपवादबाहेक एकै परिवारबाट धेरैजना उठेको अवस्थामा जनताले एकजनालाई मात्र जित्न दिएका छन्। एकै पटकमात्र मौका पाएका नेताले पनि नातापाता, आसेपासे वा शुभलाभको आधारमा कसैको काम गरेका र अन्यका काम नगरेका गुनासाले गर्दा चुनाव हारेका उदाहरण छन्। उसो त कतिपय इमान्दार उम्मेदवार पैसा र दादागिरीको अगाडि धेरै मुस्किलले मात्र चुनावी माहोल सिर्जना गर्न सकिने बताउँछन्। तीन तहका सरकार र नेता पाल्न पर्दा आफूलाई आर्थिक बोझ बढेको मत राख्ने जनताको अनुपात बढिरहेको देखिन्छ। प्रदेशसभामा उम्मेदवार नउठाएको र तिनमा भोटसमेत नहालेको रवि लामिछाने र संघीयताविरोधी राजेन्द्र लिङ्देनको लोकप्रियताले आउँदा दिनमा राज्यसंरचना फेर्न जनदबाब बढ्न सक्ने देखिन्छ। समावेशिताको नाममा आरक्षण र समानुपातिक सिट दुरुपयोग गरेर उच्च नेतृत्वले आफ्ना आसेपासे र एसम्यान नियुक्त गर्नाले प्रतिफल लक्षित समूहमा पुग्न सकेको छैन। यस्ता सांसद र राजदूतलगायत विभिन्न राजनीतिक नियुक्तिमा हस्तक्षेप गर्न सक्ने हैसियत मतदातामा रहेन। तर, उनीहरू त्यताको रिस प्रत्यक्ष उम्मेदवारमाथि पोख्दैछन्। समानुपातिक सांसद नियुक्तिमा दलभित्र टिके प्रथा नरोकिए समानुपातिक आरक्षण व्यवस्था खारेजी अर्को पटकको चुनावी मुद्दा बन्न सक्छ। त्यो मुद्दा स्थापित नेतृत्वलाई प्रतिगामी लागे पनि जनतालाई अग्रगामी लाग्न सक्छ। लाभको पदमा लगातार आफूमात्र पुग्न चाहने उम्मेदवारलाई र पुर्खाको विराशतकै भरमा नेता बन्न खोज्नेलाई केही अपवादबाहेक मतदाताले छानीछानी हराएका छन्। पुर्खाको योगदान त के उम्मेदवारको पुरानो योगदानको भरमा पनि जनता भोट दिने पक्षमा छैनन्। कतिपय योगदान लाई त जनताले योगदान नै नस्वीकार्ने अवस्थासमेत देखिँदैछ। नेपालीका सपना साना छन्, पूरा गर्न सकिने खालका छन्। राज्य, दल र नेतासितका माग पनि ठूला छैनन्, तर तिनमा एउटा आकांक्षा जरुर पलाएको छ। त्यो हो समान अवसरको आकांक्षा। समान अवसर नेता र जनतालाई, तिनका परिवार र सन्तानलाई, तिनका नाता र मित्रलाई, धनी र गरिबलाई, चिनेका र अपरिचितलाई ! अनि सपना सुख र समृद्धिको, शान्ति र सुव्यवस्थाको, निःशुल्क शिक्षा र स्वास्थ्यसेवाको, समानता र न्यायको, स्वावलम्बन र आत्मसम्मानको, उचित रोजगारी र बजारको। जसले यी सपना बुझ्छ र पूरा गर्न अगुवाइ गर्छ, भोलिको नेतृत्व उसैको हुनेछ। अस्तु !"
"पोर्चुगललाई हराउँदै दक्षिण कोरिया नकआउट चरणमा, उरुग्वे बाहिरियो","दोहा: दक्षिण कोरियासँग समूह 'एच'को अन्तिम खेलमा २१ गोलको नतिजामा पराजित भए पनि पोर्चुगल समूह विजेता बनेको छ। सुरुआती दुई खेलमा जितसहित एक खेल अगावै अन्तिम १६ मा पुगिसकेको पोर्चुगलले क्वार्टरफाइनल प्रवेशका लागि समूह 'जी'को उपविजेतासँग खेल्ने छ। समूह 'एच'को पहिलो खेलमा घानालाई ३२ गोलको नतिजामा पराजित गरेको पोर्चुगलले दोस्रो खेलमा उरुग्वेलाई २० ले हराएको थियो। आजको खेलमा हार टार्न नसक्दा पोर्चुगल अपराजित रहँदै प्रिक्वार्टरफाइनलमा पुग्न असफल भएको हो। शुक्रबार राति इजुकेसन सिटी रंगशालामा भएको खेलको पाँचौं मिनेटमा रिकार्डो होर्टाले गोल गर्दै पोर्चुगललाई अग्रता दिलाएका थिए। डिएगो डालोटले दिएको पासमा पेनाल्टी एरिया भित्र अन्मार्क्ड रहेका होर्टाले उत्कृष्ट फिनिसिङ गर्दै पोर्चगललाई अग्रता दिलाएका थिए। तर, योङ ग्वोन किमले गरेको गोलसँगै दक्षिण कोरियाले बराबरी गरेको थियो। पोर्चुगिज कप्तान क्रिस्टियानो रोनाल्डोले हेडरमार्फत क्लियर गर्न खोजेको बल किमको खुट्टामा पुगेको थियो। सोही मौकाको सदुपयोग गर्दै उनले दक्षिण कोरियालाई बराबरीमा फर्काए। दोस्रो हाफमा बल पोसेसनमा हाबी बनेको पोर्चुगलले अवसर सिर्जान गरे पनि फिनिसिङमा चुक्दा गोल गर्न सकेन। समूह चरण पार गर्न पोर्चुगललाई हराउनै पर्ने दबाबमा रहेको कोरियाले काउन्टर अट्याकमा केही मौका बनाए पनि पोर्चुगिज रक्षापंक्ति छिचोल्न सकेको थिएन। तर, इन्जुरी समयमा कोरियाका ही चान ह्वाङले गरेको गोलसँगै दक्षिण कोरिया विजयी भएको हो। जितसँगै कोरिया १२ वर्षपछि नकआउट चरणमा पुगेको छ। यसअघि सन् २०१० मा कोरियाले समूह चरण पार गरेको थियो।"
आइटीएफ जे५ टेनिस : महिला डबल्सतर्फ भारतका बालाजी र डण्डुको जोडी प्रथम,"पोखरा : पोखरामा जारी आइटीएफ जे५ टेनिस प्रतियोगितामा महिला डबल्सफर्त भारतका श्रीनिधी बालाजी र लक्ष्मीश्री डण्डुको जोडीले प्रथम स्थान हासिल गरेका छन्। भारतकै काइरा सिद्धार्थ चेत्नानी र दुर्गाङसी कुमार जोडीसँगको अन्तिम भेटमा ६२, ६२ को सहज जित निकाल्दै प्रथम भएका हुन्। यसैगरी ताइपेइका चेन हुई हो र ताइपेइकै के हाउ हङ पोखरामा जारी प्रतियोगिताको मेन्स सिंगल्सतर्फ फाइनलमा प्रवेश गरेका छन्। नेपाल टेनिस संघको सहयोग तथा कास्की जिल्ला टेनिस संघको आयोजनामा जारी प्रतियोगिता अन्तर्गत शुक्रबार पोखरा रंगशालामा भएको सेमिफाइनल खेलमा जित हाँसिल गर्दै हई र हङ फाइनलमा प्रवेश गरेका हुन्। चेन हुईले ताइपेइकै काई यन याङलाई ६१,६३ ले तथा हङले भारतका स्मीत निलेशभाईलाई ६१,६१ ले पराजित गरे। महिला एकलतर्फ भारतकी दुर्गाङ्सी कुमार र श्रीनिधी बालाजीले अन्तिम दुईमा स्थान बनाए। दुवै खेलाडीले रिटायर्ड हर्टमा जित हासिल गरेका हुन्। दुर्गाङसीले भारतकै इशी महेश्वरीबाट पहिलो सेट ६० र दोश्रो सेट ३० को अवस्थामा रिटायर्ड हर्ट पाइन भने श्रीनिधीले पहिलो सेट ६४ ले आफ्नों पक्षमा परेकी थिइन्। दोस्रो सेट २० मा हुँदा लम्मी श्री डण्डुले रिटायर्ट हर्टमा बिदा लिइन्। मेन्स डबल्सतर्फ भारतका सागर कुमार र स्वस्तीक सर्माको जोडीले कोरियाका डोङ योङ युम र मलेसियाका केगन केथ जोनाथन जोडीबाट वाकओभर पाउँदै विजयी बने। सेमिफाइनल खेलका क्रममा युमका हातमा समस्या आएपछि उनले फाइनल गुमाएका हुन्। प्रतियोगिताको फाइनल खेल शनिबार बिहान हुने छ। शनिबारदेखिनै प्रतियोगिताको सर्किट२ शुरु हुने टुर्नामेण्ट डाइरेक्टर अजय विष्टले जानकारी दिए।"
उरुग्वे समूह चरणबाटै बाहिरियो!,दोहा: दुई पटकको विश्वकप विजेता उरुग्वे कतारमा जारी संस्करणको समूह चरणबाटै बाहिरिएको छ। शुक्रबार भएको समूह चरणमा अफ्रिकी मुलुक घानालाई २० को नतिजामा पराजित गरे पनि गोलअन्तरमा दक्षिण कोरियासँग पछाडि पर्दा बाहरिनु पर्यो। यसअघि सन् २०१४ मा पनि उरुग्वे समूह चरणबाटै बाहिरिएको थियो। समूह 'एच' को पहिलो खेलमा दक्षिण कोरियासँग गोलरहित बराबरीमा अल्झिएको उरुग्वे दोस्रो खेलमा पोर्चुगलसँग २० को नतिजामा पराजित भएको थियो। सोही समूहको अर्को खेलमा कोरियाले पोर्चुगललाई २१ गोलको नतिजामा पराजित गरेपछि उरुग्वेसँग अंक समान भएको थियो। अंक बराबरी भए पनि गोलअन्तरमा उरुग्वे पछाडी पर्यो। उरुग्वेले समूह चरणमा दुई गोल मात्र गर्दा दक्षिण कोरियाले चार गोल गरेको थियो। जसका कारण दक्षिण कोरियाले अन्तिम १६ मा स्थान बनाएको हो। उरुग्वेसँगै घाना पनि समूह चरणबाट बाहिरिएको छ।
निर्धारित समयमा बराबरीपछि ब्राजिल र क्रोएसिया अतिरिक्त समयतर्फ,दोहा: निर्धारित ९० मिनेटसम्म गोलरहित बराबरी भएपछि फिफा विश्वकपअन्तर्गत ब्राजिल र क्रोएसियाबीचको पहिलो क्वार्टरफाइनल अतिरिक्त समयमा धकेलिएको छ। एजुकेसन सिटी रंगशालामा आक्रामक शैलीमा प्रस्तुत भए पनि ब्राजिलले साविक उपविजेताको रक्षापंक्ति छिचोल्न सकेन। नेइमारले ४२औं मिनेटमा पेनाल्टी एरियाको छेउबाट प्रहार गरेको फ्रिकिकमा सोझै क्रोएसियन गोलकिपर लिभाकोभिचको हातमा पुगेको थियो। त्यसअघि क्रोएसियाका इभान पेरिसिचले १४औं मिनेटमा पेनाल्टी एरिया भित्रबाट गरेको प्रहार फ्रेममा परेको थिएन। दोस्रो हाफमा थप आक्रमक शैलीमा उत्रिएको ब्राजिलका लागि ५५औं मिनेटमा नेइमारले ६ यार्ड बक्सको कुनाबाट गरेको प्रहारमा पुन: क्रोएसियन गोलकिपर लिभाकोभिच बाधक बनेका थिए। ब्राजिलका लागि ६६औं मिनेटमा लुकास पाक्वेटाले ६ यार्ड बक्सको रेखाबाट गरेको प्रहार क्रोएसियन गोलकिपर लिभाकोभिचले अविश्वसनीय बचाउ गरेका थिए। पाक्वेटाले ८०औं मिनेटमा पुन: पेनाल्टी बक्सभित्रबाट गरेको प्रहार क्रोएसियन गोलकिपरले बचाएका थिए। समूह 'जी'को विजेता बन्दै अन्तिम १६ मा आइपुगेको ब्राजिलले क्वार्टरफाइनल प्रवेशका लागि दक्षिण कोरियाले ४१ ले पराजित गरेको थियो। समूह 'एफ'को उपविजेता बन्दै प्रिक्वार्टरफाइनलमा पुगेको क्रोएसियाले अन्तिम १६मा पेनाल्टी सुटआउटमा पराजित गर्दै अन्तिम आठमा स्थान बनाएको थियो। ब्राजिल चार वर्षअघि क्वार्टरफाइनलमा बेल्जियमसँग पराजित हुँदै विश्वकपबाट बाहिरिएको थियो। पहिलो पटक फाइनलमा पुगेको क्रोएसिया फ्रान्ससँग पराजित हुँदा उपविजेतामा सीमित भएको थियो।
पोर्चुगल समूह विजेता,"दोहा: दक्षिण कोरियासँग समूह 'एच'को अन्तिम खेलमा २१ गोलको नतिजामा पराजित भए पनि पोर्चुगल समूह विजेता बनेको छ। सुरुआती दुई खेलमा जितसहित एक खेल अगावै अन्तिम १६ मा पुगिसकेको पोर्चुगलले क्वार्टरफाइनल प्रवेशका लागि समूह 'जी'को उपविजेतासँग खेल्ने छ। समूह 'एच'को पहिलो खेलमा घानालाई ३२ गोलको नतिजामा पराजित गरेको पोर्चुगलले दोस्रो खेलमा उरुग्वेलाई २० ले हराएको थियो। आजको खेलमा हार टार्न नसक्दा पोर्चुगल अपराजित रहँदै प्रिक्वार्टरफाइनलमा पुग्न असफल भएको हो। शुक्रबार राति इजुकेसन सिटी रंगशालामा भएको खेलको पाँचौं मिनेटमा रिकार्डो होर्टाले गोल गर्दै पोर्चुगललाई अग्रता दिलाएका थिए। डिएगो डालोटले दिएको पासमा पेनाल्टी एरिया भित्र अन्मार्क्ड रहेका होर्टाले उत्कृष्ट फिनिसिङ गर्दै पोर्चगललाई अग्रता दिलाएका थिए। तर, योङ ग्वोन किमले गरेको गोलसँगै दक्षिण कोरियाले बराबरी गरेको थियो। पोर्चुगिज कप्तान क्रिस्टियानो रोनाल्डोले हेडरमार्फत क्लियर गर्न खोजेको बल किमको खुट्टामा पुगेको थियो। सोही मौकाको सदुपयोग गर्दै उनले दक्षिण कोरियालाई बराबरीमा फर्काए। दोस्रो हाफमा बल पोसेसनमा हाबी बनेको पोर्चुगलले अवसर सिर्जान गरे पनि फिनिसिङमा चुक्दा गोल गर्न सकेन। समूह चरण पार गर्न पोर्चुगललाई हराउनै पर्ने दबाबमा रहेको कोरियाले काउन्टर अट्याकमा केही मौका बनाए पनि पोर्चुगिज रक्षापंक्ति छिचोल्न सकेको थिएन। तर, इन्जुरी समयमा कोरियाका ही चान ह्वाङले गरेको गोलसँगै दक्षिण कोरिया विजयी भएको हो।"
विश्वकपले बढायो चहलपहल,"पोखरा : पोखरेली फुटबल भनेपछि हुरुक्क हुन्छन्। लाहुरेहरूको बाक्लो उपस्थित रहेको यस सहरमा उनीहरू फुटबल हेर्न निकै रुचाउँछन्। पोखरामा प्रत्येक वर्ष आयोजना हुने आहारारा गोल्डकपमा पनि यस्तै रौनकता देखिने गर्छ। २०५८ सालमा क्याराभान गोल्डकपबाट सुरु भएको प्रतियोगिता त्यसपछिका संस्करण आहाराराको नाममा सञ्चालन हुँदै आएको छ। मोफसलको चर्चित प्रतियोगिता हेर्न युवा मात्रै होइन, सेवा निवृत्त लाहुरेहरूको उपस्थिति पनि बाक्लै हुने गर्छ। यही फुटबल संस्कृतिले पोखरेली युवामा फिफा विश्वकपको पारो पनि निकै बढाएको छ। फिफा विश्वकप सुरु भएदेखि नै यहाँका फुटबलप्रेमीले रेस्टुरेन्ट र खुला स्थानमा जमघट भएर फुटबल हेर्ने गरेका छन्। धेरै युवाहरू पोखराको लेकसाइडका रेस्टुरेन्टहरूमा जम्मा भएर फुटबल हेर्ने गरेका छन्। गाउँघरमा पनि युवाहरू एउटै घरमा जम्मा भएर फुटबल हेर्ने क्रम बढेको छ। पोखराको प्याराडिसो स्पोर्ट्स एन्ड ग्रिलबारमा फुटबल हेर्दै गरेका अमित शर्मा ठूलो पर्दामा साथीहरूसँग फुटबल हेर्नुको मज्जा बेग्लै हुने बताउँछन्। बेलायतका पर्यटक एड्मले पनि यहाँको बारमा बसेर फुटबल हेरिरहेको बताए। पोखराको प्याराडिसो स्पोर्ट्स बार एन्ड ग्रिल, ओपन हाउस, पोखरा पिज्जा हाउसलगायत धेरै जसो रेस्टुरेन्टहरूमा फुटबल हेर्न व्यवस्था मिलाइएको छ। अर्जेन्टिना, ब्राजिल, फ्रान्स, इङ्ल्यान्डजस्ता टोलीको खेल हुँदा फुटबल हेर्नेको घुइँचो लाग्ने प्याराडिसो स्पोर्ट्स बार एन्ड ग्रिलका सञ्चालक गोपी भट्टराईले बताए। पोखरा घुम्न आएका पर्यटकको पहिलो रोजाई पनि बार नै भएको अखिल नेपाल फुटबल संघ कास्कीका पूर्वअध्यक्ष समेत रहेका भट्टराई बताउँछन्। बुधबार राति अर्जेन्टिना र पोल्यान्डबीचको खेल हेर्ने ग्राहकको उपस्थिति बाक्लै रहेको प्याराडिसो स्पोर्ट्स बार एन्ड ग्रिलका मेनेजर हरि पौडेलले बताए। विश्वकप सुरु भएपछि लेकसाइडमा पर्यटकको चलहपहल पनि निकै बढेको रेस्टुरेन्ट एन्ड बार एसोसिएसन अफ नेपाल पोखराका अध्यक्ष नरेश भट्टराईले बताए। स्थानीय युवा र यहाँ घुम्न आएका विदेशी पर्यटकले समेत विश्वकप हेर्ने भएकाले चहलपहल बढेको उनले बताए। पोखरामा यति बेला विभिन्न देशका पर्यटक भ्रमणमा आएका छन्। चिनियाँ पर्यटक भने कोरोनापछि आएका छैनन्। चीन सरकारले आफ्ना नागरिकलाई विदेश यात्रा गर्न रोक लगाएकाले उनीहरू नआएका हुन्। कोरोना अघिसम्म भारतीय पर्यटकपछि चिनियाँ पर्यटक धेरै आउने गरेका थिए।"
नेपालका लागि ज्ञानेन्द्रको अर्धशतक,काठमाडौं: विश्वकप क्रिकेट लिग २ को त्रिदेशीय शृंखलाअन्तर्गत नामिबियाविरुद्धको खेलमा नेपालका लागि ज्ञानेन्द्र मल्लले अर्धशतक बनाएका छन्। नामिबियाको युनाइटेड क्रिकेट क्लब मैदानमा टस हारेर ब्याटिङको निम्तो पाएको नेपालका लागि वान् डाउनमा क्रिजमा उत्रिएका ज्ञानेन्द्रले ६० बलमा चार चौका र दुई छक्कासहित ५० रन पूरा गरेका हुन्। नेपालका लागि ओपनर अर्जुन साउद ४२ बलमा १८ रन जोडेर पेभेलियन फर्केका छन्। अर्का ओपनर आसिफ शेख पनि ४६ बलमा २० रन जोडेर आउट भइसकेका छन्। त्यस्तै कप्तान रोहित पौडेल १० रनमा सीमित हुँदा अहिले क्रिजमा ज्ञानेन्द्रसँगै आरिफ शेख १७ रन बनाएर खेलिरहेका छन्। नेपालले ३२ ओभर सकिँदा ३ विकेट गुमाएर एक सय २३ रन बनाएको छ। नेपालले अर्को एकदिवसीय अन्तर्राष्ट्रियमा आइतबार स्कटल्यान्डसँग खेल्ने छ।
पोर्चुगल मेरो ड्रिम टिम,"अञ्जन धमलाले नेपाली खेलकुद क्षेत्रमा लामो समय बिताइसकेका छन्। आईटीएफका पहिलो ब्याचका खेलाडी धमला अन्तर्राष्ट्रिय तेक्वान्दो महासंघ (आईटीएफ) को अध्यक्षको जिम्मेवारी पनि सम्हाल्दै आएका छन्। केही समय अघि मात्रै राष्ट्रिय खेलकुद परिषद्को बोर्ड सदस्यमा नियुक्त धमलाले पछिल्लो समय राष्ट्रिय खेलकुद परिषद्को कार्यबहाक सदस्यसचिवको जिम्मेवारी पनि समाल्दै आएका छन्। उनीसँग कतारमा आयोजना भइरहेको विश्वकप फुटबल र नेपाली खेलकुदका विषयमा केन्द्रित रहेर गरिएको कुराकानी: अहिले सिंगो विश्वकको ध्यान विश्वकप फुटबलमा केन्द्रित छ। तपाईंले चाहिँ कसरी हेरिरहनु भएको छ ? म पनि एउटा खेलाडी भएको र खेलकुदमै लामो समय बिताएको व्यक्ति भएकाले विश्वकपका भ्याएजति खेल हेरिरहेको छु। साँझका खेलहरू धेरैजसो हेरेको छु। तर, राति हुने खेलहरू भने हेर्न नपाए पनि अपटेड भने लिइरहेकै हुन्छु। आफ्नो मनपर्ने टिमको खेल छ भने चाहिँ जुनसुकै समयमा भए पनि हेर्ने गरेको छु। फुटबल खेलकुदको पनि मेन स्टिम खेल भएकाले सानैदेखि चासो थियो। सानो हुँदा फुटबल खेलेर रमाउँथ्यौं। पछि आईटीएफ तेक्वान्दोतिर लागें। खेलाडी हुँदै अहिले आईटीएफ तेक्वान्दो महासंघको नेतृत्व पनि सम्हालिरहेको छु। विश्वकपमा कुन टिमलाई सपोर्ट गरिरहनु भएको छ ? मलाई मनपर्ने खेलाडी क्रिस्टियानो रोनाल्डो हो। उनले विश्व फुटबलमा मच्चाएको तहल्काकै कारण म पनि उनको फ्यान भएको हुँ। रोनाल्डोकै कारण पनि उनको राष्ट्र पोर्चुगललाई सपोर्ट गरिरहेको छु। पोर्चुगल नै जारी विश्वकपमा मेरो ड्रिम टिम हो। पोर्चुगलले विश्वकप जित्छ भन्नेमा कत्तिको आशावादी हुनुहुन्छ ? आफूले सपोर्ट गरेको टोलीले नै विश्वकप जितोस् भन्ने सबैको चाहना हुन्छ। म पनि पोर्चुगलले नै विश्वकप जितोस् भन्ने चाहन्छु। पोर्चुगलको टिम सन्तुलित छ। युवादेखि रोनाल्डोजस्ता पाका र स्टार खेलाडीको समिश्रण छ। त्यसैले पोर्चुगल विश्वकप ट्रफी उचाल्ने एउटा सम्भावित टिम हो। समूह चरणमा जस्तै खेल खेल्ने हो भने पक्कै पनि पोर्चुगलले विश्वकप ट्रफी उचाल्न सक्छ। युरोकपमा पनि उत्कृष्ट नतिजा निकालिसकेको छ। अझ महत्वपूर्ण कुरा रोनाल्डोको पनि सम्भवतः अन्तिम विश्वकप भएको हिसाबले पनि पोर्चुगलले नै जितोस् भन्ने इच्छा छ। पोर्चुगल बाहेक अरु राष्ट्र रोज्नु पयो भने कसलाई रोज्नु हुन्छ। मेरो पहिलो रोजाई त पोर्चुगल नै हो। सकेसम्म पोर्चुगल बाहेक अरु राष्ट्रले विश्वकप नजिते हुन्थ्योजस्तो लाग्छ। तर, पोर्चुगल बाहेक अर्को टिम रोज्नु पयो भने अर्जेन्टिनालाई रोज्छु। अर्जेन्टिना पनि राम्रो टिम छ। त्यसबाहेक अर्जेन्टिनासँग लियोनल मेसी छन्। त्यही भएर मेरो दोस्रो रोजाईको टिम अर्जेन्टिना हो। पोर्चुगलले उपाधि जित्न सकेन भने अर्जेन्टिनाले जितोस् भन्ने छ। यसपालि एसियाली राष्ट्रले पनि उत्कृष्ट प्रदर्शन गरिरहेका छन्। यसलाई चाहिँ कसरी हेर्नुभएको छ ? एसियाली राष्ट्रको प्रदर्शन पनि निकै राम्रो छ। मैले दक्षिण कोरिया र घानाबीचको खेल हेरेको थिएँ। त्यो खेल निकै उत्कृष्ट लाग्यो। यस बाहेक जापान, अस्ट्रेलियाले पनि राम्रो खेल खेलिरहेका छन्। हामी एसियाली महादेशका मानिस भएकाले आफ्नो महादेशलाई समर्थन गर्नु स्वभाविक नै छ। एसियाली राष्ट्रको खेल हुँदा समर्थन पनि गरिरहेकै छु। एसियाली र युरोपेली तथा अन्य राष्ट्रको खेलमा के भिन्नता देख्नु भएको छ ? युरोपेली र दक्षिण अमेरिकी राष्ट्रका खेलाडीको मुख्य पेसा नै खेलकुद हो। उनीहरू युरोपलगायत विभिन्न राष्ट्रका लिगहरूमा खेलिरहेका हुन्छन्। फुटबलमा ती राष्ट्रको इतिहास पनि लामो छ। उनीहरूको तुलनामा एसियाली राष्ट्रका खेलाडीले कमै मात्र अवसर पाइरहेका छन्। पाए पनि त्यो अत्यन्त कम छ। यससँगै युरोपेली र दक्षिण अमेरिकी राष्ट्रको फुटबलमा लगानी पनि ठूलो छ। यसका बाबजुद एसियाली राष्ट्रका खेलाडीले पनि उत्कृष्ट प्रदर्शन गरिरहेका छन्। उनीहरूले पनि युरोपियन खेलाडीहरूलाई राम्रै टक्कर दिइराखेका छन्। तपाई विश्वकप मात्रै हेर्नुहुन्छ कि लिग फुटबललाई पनि फलो गर्नुहुन्छ ? समय भएसम्म लिग फुटबलहरू पनि हेर्ने गरेको छु। तर, विशेषतः यही क्लब भन्ने चाहिँ छैन। अहिलेसम्म रंगशालामा बसेर प्रत्यक्ष फुटबल हेर्नु भएको छ कि छैन ? मैले धेरै रंगशालाहरू घुमेको छु। त्यहाँको विशाल संरचना अवलोकन गर्ने मौका पाएको छु। तर, रंगशालामै बसेर प्रत्यक्ष खेल भने हेरेको छैन। यस पटकको विश्वकप एसियाली मुलुकमै भएकाले कतार जाने योजना बनाएको छु। हाय कार्ड बनिसकेको छ। तर, टिकट पाउन सकेको छैन। टिकट पाएँ भने कुनै एउटा खेल रंगशालामै बसेर हेर्नेछु। नेपाली फुटबलाई चाहिँ कत्तिको फलो गरिराख्नु भएको छ ? म नेपाली फुटबलको फ्यान पनि हुँ। दशरथ रंगशालामा भएका अधिकांश फुटबल हेरिरहेको हुन्छु। म आफै पनि एउटा संघको अध्यक्ष भएकाले रंगशालामा नियमित आउजाउ भइरहेको हुन्छ। त्यही मौकामा दशरथ रंगशालामा भएका खेलहरू हेरिरहेको हुन्छु। पछिल्लो समय राष्ट्रिय खेलकुद परिषद्को बोर्ड सदस्य भएकाले पनि धेरैजसो खेलहरू हेर्ने मौका पाइरहेको छु। तपाईलाई मनपर्ने नेपाली फुटबल खेलाडी चाहिँ को हो ? मेरै नाम भएका अञ्जन विष्टको खेल निकै राम्रो छ। उनको खेल्ने शैली मलाई एकदमै मन पर्छ। नेपालले चाहिँ कहिले विश्वकप खेल्लाजस्तो लाग्छ ? अहिलेकै अवस्थामा नेपालले विश्वकप फुटबल खेल्ने सम्भावना त अत्यन्त कम छ। तर, सरकारले दीर्घकालीन योजना बनाएर काम गर्ने हो भने त्यो असम्भव पनि छैन। यसका लागि सरकारले विशेष योजनासँगै त्यही अनुरुपको लगानी गर्नुपर्छ र त्यो आवश्यक पनि छ। आशा गरौं नेपाली फुटबलले आगामी दिनमा अन्तर्राष्ट्रिय क्षेत्रमा पनि उत्कृष्ट नतिजा ल्याउने छ।"
ज्ञानेन्द्रको अर्धशतकमा नेपालले नामिबियालाई दियो १९८ रनको लक्ष्य,"काठमाडौं: विश्वकप क्रिकेट लिग २ को त्रिदेशीय शृंखलाको पहिलो खेलमा नेपालले नामिबियालाई एक सय ९८ रनको लक्ष्य दिएको छ। पूर्व कप्तान ज्ञानेन्द्र मल्लको अर्धशतक मद्दतमा नेपालले ५० ओभरमा सबै विकेट गुमाएर एक सय ९७ रनको योगफल तयार गर्यो। नामिबियाको युनाइटेड क्रिकेट क्लब मैदानमा टस हारेर ब्याटिङको निम्तो पाएको नेपालका लागि वान् डाउनमा क्रिजमा उत्रिएका ज्ञानेन्द्रले ६० बलमा चार चौका र दुई छक्कासहित ५० रन पूरा गरेका थिए। नेपालका लागि ९४ बलको सामना गरेका ज्ञानेन्द्रले सात चौका र दुई छक्कासहित ७५ रन जोडे। नेपालका ओपनरद्वय अर्जुन साउद १८ र आसिफ शेख २० रन जोडेर आउट भएका थिए। त्यस्तै कप्तान रोहित पौडेल १०, आरिफ शेख २३, कुशल भुर्तेल १३, गुल्शन झा १८, सोमपाल कामी १० रनमा पेभेलियन फर्के। सागर ढकाल १ रन बनाएर रन आउट हुँदा ललित राजवंशी शून्यमा अविजित रहे। बलिङतर्फ नामिबियाका लागि टाङ्गेनी लुङ्गामेनीले सर्वाधिक तीन विकेट लिए। त्यस्तै, कार्ल बिर्केनस्टोकले दुई तथा जजे स्मित, बर्नार्ड स्कोल्ट्ज, गेहार्ड एरामुसले एकएक विकेट लिए। नेपालले ३२ ओभर सकिँदा ३ विकेट गुमाएर एक सय २३ रन बनाएको छ। नेपालले अर्को एकदिवसीय अन्तर्राष्ट्रियमा आइतबार स्कटल्यान्डसँग खेल्ने छ।"
दुई दशक अघिको संयोग,"दोहा : फुटबल पनि एउटा साइकलजस्तै घुमिरहेको हुन्छ। दुई दशक अघि समूह चरणमा भिडेका पोर्चुगल र दक्षिण कोरिया फेरि एकपटक आमनेसामने हुन लागेका छन्। सुरुवाती दुई खेलमा घाना र उरुग्वेलाई पराजित गरेको फर्नान्डो सान्तोसको टिम पोर्चुगल समूह विजेता बन्ने अभियानमा छ। त्यसैले समूह चरणको अन्तिम खेलमा स्पष्ट तीन अंकको जितसहित उच्च मनोबललाई कायमै राख्नु पोर्चुगलको प्रमुख उद्देश्य हो। नकआउट चरणमा पुगिसकेकाले सान्तोसले टोलीका प्रमुख खेलाडीलाई विश्राम दिने सम्भावना पनि छ। तर, एसियाली मुलुकविरुद्ध एजुकेसन सिटी रंगशालामा भेट हुँदा पोर्चुगलले समूह एचको कोटा पूरा गर्ने खेलका रूपमा मात्रै लिने छैन, दुई दशक अगाडिको हारको बदला पनि लिने योजना बुनेको छ। यसअघि यी दुई टोली विश्व फुटबलको सबैभन्दा लोकप्रिय प्रतियोगितामा एक पटक मात्र भिडेका थिए। सन् २००२ मा समूह चरणको अन्तिम खेलमै भएको त्यो भेटमा दक्षिण कोरियाले पोर्चुगललाई १० गोलले पराजित गरेको थियो। सोही हारका कारण पोर्चुगल समूह चरणबाटै घर फर्किनु परेको थियो। यसपाली कोरियाका लागि यो खेल सबैथोक हो। पोर्चुगलविरुद्धको जित सहज रुपमा नकआउट चरणमा पुग्ने बाटो पनि हो। यसका लागि उरुग्वेले साँघुरो नतिजामा घानालाई पराजित गर्नुपर्नेछ। पाउलो मेन्टोको टोली दक्षिण कोरियाले विश्वकपमा खेलेका पछिल्ला सातमध्ये पाँच खेलमा हार बेहोरेको छ भने एक जित र एक बराबरी नतिजा निकालेको छ। तर, समूह चरणको अन्तिम खेलमा तेस्रो पटक जित निकाल्ने लक्ष्यमा रहनेछ, कोरियाली टिम। सन् २००२ मा पोर्चुगल र सन् २०१८ मा अन्तिम खेलमा जर्मनीलाई पराजित गरेको कोरियाले दुवै टोलीलाई प्रतियोगिताबाट बाहिर निकालेको थियो। एजुकेसन सिटी रंगशालामा पहिलो गोलको विशेष अर्थ रहनेछ। किनभने, क्रिस्टियानो रोनाल्डोले विश्वकपमा पहिले गोल गरेका कुनै पनि खेलमा पोर्चुगल हारेको छैन। विश्वकपमा पहिलो गोल गरेका पछिल्ला १८ खेलमध्ये पोचुर्गलले १५ वटा जितेको छ भने तीन खेलमा बराबरी खेलेको छ। घानाविरुद्धको खेलमा रातो कार्ड पाएका कोरियाली मुख्य प्रशिक्षक बेन्टो यो खेलमा टच लाइनमा अनुपस्थित हुनेछन्। घानाविरुद्ध २२ गोलको नतिजामा पराजित हुँदा रेफ्री एन्थोनी टेलरको निर्णयप्रति देखाएको तीव्र असन्तुष्टिका कारण उनले रातो कार्ड सामना गर्नुपरेको थियो। अन्तिम समयमा उनको टोलीले कर्नर पाए पनि रेफ्रीले खेल सकिएको सिठ्ठी बजाएपछि उनी आक्रोसित बनेका थिए। हामीले अन्य खेलमा जस्तै तयारी जारी राख्नुपर्छ। यसो भएमा मात्रै हामी आफ्नो रणनीतिमा सफल हुन सक्छौं, कोरियाका सहायक प्रशिक्षक सर्जियो कोस्टाले खेलपछि भनेका थिए, पोर्चुगलविरुद्धको खेलमा बेन्टो उपलब्ध हुने छैनन्। यो हाम्रा लागि ठूलो घाटा हो। तर, उनको अनुपस्थितिमा पनि हामी एकजुट हुनेछौं।"
गोरखकाली रबर उद्योग चलाउन चिनियाँ चासो,"गोरखा : विगत आठ वर्षदेखि बन्द रहेको गोरखकाली रबर उद्योग पुनः सञ्चालन गर्न चिनियाँले चासो देखाएका छन्। बन्द रहेको उद्योग पुनः सञ्चालनबारे सम्भाव्यता अध्ययन गर्न अलगअलग दुई चिनियाँ टोली आएका छन्। पछिल्लो पटक मंसिर १४ गते बुधबार चिनियाँ व्यवसायीहरूको टोलीले उद्योगको अवलोकन भ्रमण गरेको सो टोलीको दोभाषेका भूमिकामा रहेका दिनेश खनालले जानकारी दिए। पहिले पनि प्राविधिकसहितको टिमले उद्योगको अध्ययन भ्रमण गरेको थियो, उनले भने, अहिले तीनजनाको टोलीले अध्ययन गरेको हो। यो टोलीमा प्राविधिक चाहिँ थिएनन्। टोलीमा झेन जिसेङ, चेन विङगुओ र काओ सेनकुन रहेको उनले बताए। उनीहरूमध्ये एकजना चिनियाँ सरकारी निवृत्त अधिकारी हुन्। अरू दुईजना व्यापारी रहेको खनालले बताए। उनीहरूले उद्योगको वर्तमान अवस्था, मेसिन, प्रविधि, भौगोलिक अवस्थिति, अवस्था आदिको अवलोकन गरेको खनालले बताए। चीनमा २० वर्षअघि नै फेजआउट भएको मेनुअल प्रविधि यहाँ रहेछ, जुन प्रविधि फेर्नुपर्छ भनेका छन्, उनले भने, प्राविधिकलाई मेसिनको बारेमा विस्तृत अध्ययन गराएर यसको मर्मत खर्चसम्बन्धी रिपोर्ट निकालेर नेपाल सरकारसित संवाद गर्नुपर्छ भन्ने निष्कर्ष निकालेका छन्। नेपाल सरकारले सञ्चालन मोडालिटी बनाएर अनुमति दियो भने चलाउने भनेका छन्। उद्योगको अवलोकन गर्न आएका चिनियाँ टोलीलाई गोरखा नगरपालिकाका मेयर कृष्ण राना तथा सो उद्योग रहेको वडा नं १३ की वडाध्यक्ष मित्रा परियारले स्वागत गरेका थिए। यसअघिको प्राविधिकसहितको चिनियाँ टोलीले मर्मत खर्च लागतसमेतको रिपोर्ट तयार गरी तत्कालीन उद्योगमन्त्री मातृका यादवलाई पेस गरेका थिए। मन्त्री यादवले पुराना कर्मचारीलाई हरहिसाब गरी भुक्तानी गर्ने र सञ्चालन मोडालिटीबारे सूचना प्रकाशित गर्ने आश्वासन दिएका थिए। तर, कर्मचारीलाई बक्यौता भुक्तानी मात्र गरेका थिए भने, सञ्चालन मोडालिटीबारे कुनै सूचना प्रकाशित गरेका थिएनन्। चिनियाँ कम्पनीद्वारा निर्माण गरेर नेपाल सरकारलाई हस्तान्तरण गरेको गोरखकाली रबर उद्योग विगत लामो समयदेखि बन्द रहे पनि गत २०७१ चैत २१ गतेबाट पूर्ण रूपमा बन्द भएको थियो। त्यसयताको हरेक निर्वाचनमा नेताहरूले गोरखकाली रबर उद्योग सञ्चालन गर्ने एजेन्डालाई आफ्नो घोषणापत्रमा समेट्ने गरेका छन्।"
अटोमोबाइल व्यवसायीले आन्दोलन गर्ने,काठमाडौं : लामो समयदेखि सवारीसाधन आयातमा प्रतिबन्ध लागेपछि सरकार र राष्ट्र बैंकलाई दबाब दिन भन्दै अटोमोबाइल व्यवसायीले आन्दोलन गर्ने भएका छन्। नाडा अटो मोबाइल एसोसिएसनले शुक्रबार काठमाडौंमा पत्रकार सम्मेलन गर्दै सवारी आयातमा प्रतिबन्ध लगाउने निर्णयबिरुद्ध चरणबद्ध आन्दोलन गर्ने बताएका हुन्। नाडाका अध्यक्ष ध्रुव थापाले पहिलो चरणमा सामाजिक सञ्जालबाट विरोध प्रदर्शन गर्ने र त्यसपछि कालो ब्यानर प्रदर्शन गर्ने तथा धर्ना दिने लगाएतका कार्यक्रमको आयोजना गर्ने जानकारी दिए। उनले शतप्रतिशत नगद मार्जिन राख्नुपर्ने व्यवस्था खारेज गर्नुपर्ने बताए। अध्यक्ष थापाले अव पनि सवारी आयात प्रतिबन्ध नहटाए अटो व्यवसाय थला पर्ने अवस्थामा पुगेको धारणा राखे। आफूहरूको समस्याका बारेमा पटक पटक राज्यको ध्यानाकर्षण गरेपनि सुनुवाइ नभएको उनको भनाइ छ। मंसिर २२ गतेसम्म पनि आफूहरूको मागमा सुनुवाइ नभए दोस्रो चरणको आन्दोलन सुरु गर्ने नाडाले जनाएको छ। विदेशी मुद्राको सञ्चिती कम भएको भन्दै गत आठ महिनादेखि पेट्रोलबाट चल्ने निजी सवारीसाधन आयातमा प्रतिबन्ध लगाइएको छ। दुई पांग्रेतर्फ १५० सीसी तलका मोटरसाइकल मात्रै आयात खुला छ। राष्ट्र बैंकले आयात गर्न पाउने गाडीमा शतप्रतिशत मार्जिनको व्यवस्था कायमै राखेको छ।
सहकारीका समस्या समाधान गर्न महासंघको सक्रियता,"काठमाडौं : सहकारी क्षेत्रमा देखिएको समस्या समाधानको अधिकतम् पहल गर्नका लागि राष्ट्रिय सहकारी महासंघले उपसमिति गठन गरेको छ। बोर्ड बैठकले महासंघका सञ्चालक तथा राष्ट्रिय सहकारी बैंकका अध्यक्ष केवी उप्रेतीको संयोजकत्वमा उपसमिति गठन गरेको हो। समितिले समस्योन्मुख संस्थाको स्थलगत अध्ययन, विश्लेषण, समन्वय गर्ने छ। बैठकमा सहकारी क्षेत्रको वर्तमान अवस्थाको विषयमा सरकार गम्भीर नभएको भन्दै असन्तुष्ट व्यक्त भएको महासंघका महाप्रबन्धक चित्राकुमारी थाम्सुहाङ सुब्बाले बताइन्। उप समितिको सदस्यमा महासंघका सञ्चालकद्वय डिवी बस्नेत, राजेन्द्र पौडेल, नेफ्स्कून, नेपाल बहुउद्देश्यीय केन्द्रीय सहकारी संघ, बागमती प्रदेश सहकारी संघका प्रतिनिधि छन्। उपसमितिको सदस्य सचिवमा महासंघका महाप्रबन्धक रहने निर्णय भएको छ। सहकारी ऐन २०७४ मा व्यवस्था भएको कर्जा सूचना केन्द्र, कर्जा असूली न्यायाधिकरण, निक्षेप तथा बचत सुरक्षण कोष समयभित्र कार्यान्वयन गर्न सरकार चुकेका कारण सहकारीमा चुनौती थपिएको जनाइएको छ। महासंघले सहकारी क्षेत्रको प्रवर्द्धनमा सहयोग पुग्ने ऐनमा व्यवस्था भएको प्रावधान कार्यान्वयनका लागि ठोस कदम चाल्न सरकारलाई आग्रह गर्ने भएको छ। साथै महासंघले स्वनियम र स्वमूल्यांकनको विधिलाई मजबुद बनाउनका लागि समितिको स्वमूल्याएन फारम तयार गरेको छ। यो प्रत्येक वर्ष समितिका पदाधिकारीहरु तथा सदस्यहरुले भनुपर्ने महाप्रबन्धक सुब्बाले बताइन्। बैठकले लेखा सुपरिवेक्षण समितिको आन्तरिक सुपरिवेक्षण सम्बन्धी कार्यविधि समेत पारित गरेको छ।"
शंकास्पद कारोबारको विवरण हरेक तीन महिनामा राष्ट्र बैंकलाई बुझाउनुपर्ने,"काठमाडौं : बैंक तथा वित्तीय संस्थाको कारोबारबाट हुनसक्ने सम्पत्ति शुद्धीकरणसम्बन्धी व्यवस्थामा नेपाल राष्ट्र बैंकले कडाइ गरेको छ। नेपाल राष्ट्र बैंकबाट इजाजतप्राप्त क ख र ग वर्गका बैंक तथा वित्तीय संस्थालाई जारी गरिएको एकीकृत निर्देशन २०७८ मा संशोधन गर्दै राष्ट्र बैंकले सम्पत्ति शुद्धीकरण र आतङ्ककारी क्रियाकलापबाट आर्जित सम्पत्तिको कारोबारबारे थप चनाखो हुन शुक्रबार वाणिज्य, विकास बैंक तथा वित्त कम्पनीलाई निर्देशन दिएको हो। बैंक तथा वित्तीय संस्थाले सम्पत्ति शुद्धीकरणसम्बन्धी जोखिमको पहिचान भएको तीन महिनाभित्रमा राष्ट्र बैंकको सुपरिवेक्षण विभाग तथा वित्तीय जानकारी एकाइमा त्यसको विवरण पेश गरिसक्नुपर्नेछ। यसअघि बैंक तथा वित्तीय संस्थाले सम्पत्ति शुद्धीकरणसम्बन्धी जोखिम मूल्याङ्कन प्रतिवेदन आर्थिक वर्ष समाप्त भएको पहिलो त्रैमासभित्र राष्ट्र बैंकको सुपरीवेक्षण विभागमा बुझाइसक्नुपर्ने व्यवस्था रहेको थियो। सम्पत्ति शुद्धीकरणसम्बन्धी कारोबारको जोखिम मूल्याङ्कन गर्दा ग्राहक पहिचान विवरण (केवाइसी) मा ध्यान दिन पनि राष्ट्र बैंकले निर्देशन दिएको छ। कुनै ग्राहक सम्पत्ति शुद्धीकरण वा आतङ्कवादी क्रियाकलापमा संलग्न रहेको शङ्का लागेर अनुसन्धान अघि बढाउँदा त्यस्तो अनुसन्धानबारे ग्राहकले थाहा पाएमा बैंक तथा वित्तीय संस्थाले ग्राहक पहिचान प्रक्रिया अगाडि नबढाइ शंकास्पद कारोबार र गतिविधिबारे तत्काल राष्ट्र बैंकलाई जानकारी दिनुपर्ने पनि निर्देशनमा उल्लेख छ। बैंक तथा वित्तीय संस्थाले विद्युतीय माध्यमबाट मात्र सम्पत्ति शुद्धीकरणसम्बन्धी शंकास्पद कारोबार तथा गतिविधि बारेको प्रतिवेदन राष्ट्र बैंकलाई पेश गर्नुपर्नेछ। एकीकृत निर्देशन संशोधन गर्दै राष्ट्र बैंकले बैंक तथा वित्तीय संस्थाको सञ्चालक समिति, कार्यकारी प्रमुख तथा कर्मचारीले पालना गर्नुपर्ने आचरण सम्बन्धमा आचारसंहिता बनाएर लागु गर्न पनि निर्देशन दिएको छ। रासस"
व्यवसायीलाई अध्यागमनमा सहज,"काठमाडौं : कतारमा व्यवसाय गर्दै आएका नेपाली व्यवसायीले त्रिभुवन विमानस्थलबाट सहज आवातजावतको सुविधा पाउने भएका छन्। नेपाली व्यवसायी संघ कतारमा आवद्ध रहेर कतारमा व्यवसाय गर्दै आएका नेपाली व्यवसायीलाई त्रिभुवन अन्तर्राष्ट्रिय विमानस्थलबाट सहज आवातजावतका लागि नेपाल सरकार र संघबीच सम्झौता भएको छ। अब नेपाली व्यवसायी संघ कतारमा आबद्ध रहेका नेपाली व्यवसायीले त्रिभुवन विमानस्थलबाट आवातजावतका लागि सहजीकरणको विशेष सुविधा पाउने श्रम, रोजगार तथा सामाजिक सुरक्षा मन्त्रालयका सचिव टेकनारायण अर्यालले बताए। उनले कार्यान्वयनका लागि अध्यागमनमा लेखेर पठाउने बताए। संघले कतारमा रहेका प्रवासी नेपाली कामदारहरुको राहत, उद्दार, स्वदेश फिर्ता तथा पुनः एकीकरणका लागि सरकारसँग सहकार्य गरेर काम गर्नेछ। संघका उपाध्यक्ष नरेन्द्र भाटले व्यवसायीहरुले लामो समयदेखि उठाउँदै आएको सहज आवातजावतको माग सम्वोधन गरेकोमा खुसी व्यक्त गरे। सम्झौता अनुसार वैदेशिक रोजगार बोर्ड, विभाग तथा सरोकार निकायसँग सहकार्य गरेर अगाडि बढने प्रतिवद्धता व्यक्त गरे। सचिव अर्यालले नेपाली व्यवसायी संघ कतारले विगतदेखि नै प्रवासमा रहेका नेपाली कामदारको उद्धार, राहत, स्वदेश फिर्तिदेखि लिएर आपतविपत पर्दा नेपाली दूतावाससँगको सहकार्यमा उल्लेखनीय काम गरेको बताए। उनले भने कतारमा रहेका नेपाली व्यवसायीलाई त्यहाँको विमानस्थलमा सहज आवातजावतको सुविधा हुँदा आफ्नै देशको विमानस्थलमा भने झन्झट व्योहोर्नुपर्ने अवस्था यो सहकार्यसँगै अन्त्य हुनेछ। श्रम मन्त्री शेरबहादुर कुँवरले स्वदेश तथा विदेश जहाँ रहेपनि आफ्ना नागरिकको सुरक्षा र हकहित प्रदान गर्नु सरकारको दायित्व भएको बताए। प्रवासमा व्यवसाय गरिरेहका व्यवसायीहरुले आफ्नै देशमा आउँदाजादा भोग्नुपरेको अफ्ठयारो हट्ने उनले बताए। नेपालबाट श्रम स्वीकृति लिई गएका र कतारमा प्रवासी व्यवसायीका रुपमा रहेका नेपालीहरुको आवतजावतका केही असहज प्रकृया अन्त्य गरी विभागबाट परिचय पत्र प्रदान गर्ने र नेपाली कामदारको उद्दार, राहत, स्वदेश फिर्ती तथा पुर्नएकीकरणका लागि तीनै पक्षले सहकार्य हुने छ। त्रिपक्षीय सम्झौताले वैदेशिक रोजगारमा जाने कामदारको हकहितको संरक्षण, सुरक्षित वैदेशिक रोजगार सम्बन्धी आधिकारिक सूचना संप्रेषण, श्रम स्वीकृति उपलब्ध गराउने, कामदारलाई गन्तव्य मुलुकमा समस्या परेमा उद्दार गर्ने, राहत प्रदान गर्ने र वैदेशिक रोजगारीबाट फर्किएका व्यक्तिको पुनः एकीकरण सम्बन्धीसरकारको कार्यलाई सहयोग मिल्ने अपेक्षा सरकारले लिएको छ। दुई वर्षका लागि सम्झौता गरिएको हो। सहमतिका आधारमा समय सीमा थप गर्न सकिने जनाइएको छ। सम्झौतापत्रमा उल्लेख गरिएका विषय समय अनुसार संशोधन वा परिमार्जन गर्नु परेमा तिनै पक्षको समझदारीको आधारमा अगाडी बढाउने सहमति भएको छ। समझदारीपत्रमा तिनै पक्षले आ आफ्नो क्षेत्रबाट गर्नुपर्ने कामलाई स्पष्ट उल्लेख गरिएको छ। सम्झौतापत्रमा वैदेशिक रोजगार विभागका महानिर्देशक उमाकान्त आयार्च, वैदेशिक रोजगार बोर्डकी निर्देशक मैया कडेल र नेपाली व्यवसायी संघ कतारका अध्यक्ष महेन्द्र चौलागाईंले हस्ताक्षर गरे।"
'मुद्रास्फीति तोकिएको सीमाभन्दा धेरै माथि पुग्ने',"काठमाडौं : मुद्रास्फीति तोकिएको सीमाभन्दा धेरै माथि पुग्ने एक अध्ययनले देखाएको छ। नेपाल राष्ट्र बैंकले गरेको सर्वेक्षणमा मुद्रास्फीति तोकिएको सीमाभन्दा बढी पुग्ने देखाएको हो। चालु आर्थिक वर्षमा उपभोक्ता मुद्रास्फीति सात प्रतिशतको सीमाभित्र राख्ने लक्ष्य लिइएको भए पनि पहिलो त्रैमासमा आठ दशमलब पाँच प्रतिशतको हाराहारीमा पुगिसकेको छ। केन्द्रीय बैंकले आज सार्वजनिक गरेको विवरणअनुसार आगामी मुद्रास्फीति १२ प्रतिशत पुग्ने प्रक्षेपण गरिएको छ। केन्द्रीय बैंकले चालु आवको पहिलो त्रैमासको अपेक्षित मुद्रास्फीति सर्वेक्षणको नतिजा सार्वजनिक गर्दै तीन महिना र एक वर्षपछिको मध्य अपेक्षित मुद्रास्फीति क्रमशः १० र १२ प्रतिशत छ। केन्द्रीय बैंकले २०७९ असोज २३ देखि असोज २९ सम्म देशका ५७ सहरका ६० बजारक्षेत्रका व्यक्तिसँग अन्तवार्तामार्फत अध्ययन गरेको थियो। अध्ययनमा दुई हजार ४० जना सहभागी थिए। अघिल्लो सर्वेक्षणको तुलनामा यस सर्वेक्षणमा आठ सय ९९ थप व्यक्ति थपिएको राष्ट्र बैंकको भनाइ छ। सर्वेक्षणमा सहभागी ८६ दशमलव छ प्रतिशत उत्तरदाताले आगामी तीन महिनामा मूल्य वृद्धि हुने अपेक्षा गरेका छन्। त्यसैगरी, ९५ दशमलव सात प्रतिशत उत्तरदाताले आगामी एक वर्षमा मूल्यवृद्धि हुने अपेक्षा गरेका छन्। खाद्य र खाद्य वस्तुको सबै उपसमूह, गैरखाद्य वस्तु तथा सेवा र सबै उपसमूह, तथा घरजग्गा (आवास) समूहमा आगामी तीन महिनामा मूल्यवृद्धि हुने अध्ययनले देखाएको छ। खाद्य र खाद्य समूहअन्तर्गतका गेडागुडी, दाल, चिनी तथा मसाला र गैरखाद्य र सेवा समूहबाहेकका अन्य समूह तथा उपसमूहको मूल्यवृद्धि हुनेछ। राष्ट्र बैंकले कसिलो नीति अवलम्बन गरेपश्चात् अपेक्षित मुद्रास्फीतिमा कमी आउन थालेकोसमेत उक्त प्रतिवेदनमा उल्लेख छ। रासस"
पोखरेली जेठोबुढो धानको समर्थन मूल्य तोकियो,"पोखरा : पोखरा महानगरपालिकाले पोखरेली जेठोबुढो धानको समर्थन मूल्य प्रतिक्विन्टलको ९ हजार तोकेको छ। महानगरले पोखरेली जेठोबुढो धानको मूल्य पत्येक वर्ष तोक्ने गर्दछ। किसानलाई पोखरेली रैथान जेठोबुढो धान उत्पादनमा प्रेरणा दिन र उचित मूल्य उपलब्ध गराउन महानगरपालिकाले हरेक वर्ष पोखरेली रैथाने जेठोबुढो धानको समर्थन मूल्य तोक्दै पोखरा महानगरपालिकाका कृषि महाशाखा प्रमुख मनहर कडरियाले जानकारी दिए। महानगरले पोखरेली रैथाने धान जेठोबुढोबाहेक अन्य जातको धानको मूल्य भने तोक्दैन। संघ सरकारले तोक्ने न्यूनतम समर्थन मूल्य नै अन्य धानको मूल्य रहने महानगरका कृषि महाशाखा प्रमुख कडरियाले जानकारी दिए। सरकारले चालु आर्थिक वर्ष २०७९०८० का लागि धानको न्यूनतम समर्थन मूल्य मोटो धानको प्रतिक्न्टिल २ हजार ९ सय ६७ रुपैयाँ र मध्यम धानको मूल्य प्रतिक्न्टिल ३ हजार १ सय २८ रुपैयाँ तोकेको छ। जेठोबुढो धानको स्वाद नै अन्य धानको भन्दा धेरै स्वादिलो हुनु, उत्पादनको समय अन्य धानको भन्दा अली लामो समय लिनु, धान उत्पादन आधा कम हुनु , उत्पादन लागत नै बढी लाग्नु लगायतका कारण यस प्रजातिको धानको मूल्य नै बढी पर्न गएको कडरियाले जानकारी दिए। जेठोबुढो धानको उद्गम स्थल नै पोखरा हो। पोखराको पनि फेवाताल, रुपा, बेगनास तालको आसपासका क्षेत्र जेठोबुढो धानको उद्गम स्थल भएको कडरियाले जानकारी दिए। किसानहरू हाइब्रिड धान तर्फ गएकाले लोकल उत्पादन प्रोत्साहान गर्न महानगरपालिकाले अनुधानमा जेठोबुढो धानको बिउँ समेत वितरण गर्दै आएको छ। जेठोबुढो धान ९ सय देखि १२ सय मिटर उचाइमा मात्र सिफारिस गरिएको छ। पोखरेली जेठोबुढोको नाममा यो धानको ब्राण्ड गरिएको छ। महानगरपालिकाले तोकेको न्यूनतम समर्थन मूल्यमा यो धान बिक्री भएन भन्ने किसान अहिले सम्म नभेटिएको उनले सुनाए। प्रतिक्विन्टलको ९ हजारभन्दा कम मूल्यमा बिक्री गर्न पर्ने अवस्थामा महानगरले न्यूनतम समर्थन मूल्य बराबर बेहोर्ने पनि उनले सुनाए। यसैले महानगरले न्यूनतम समर्थन मूल्यको ग्यारेन्टी गरेको छ। जेठोबुढो धान महानगरपालिकाले तोकेको न्यूनतम समर्थन मूल्य भन्दा बढीमा बिक्री हुने गरेको पोखरा ३२ खोलाछेउकी किसान गिता अधिकारीले बताइन। यो धान महानगरपालिकाले मुरीको ४५ सय तोके पनि ५४ सय देखि ६ हजार रुपैयाँ मुरीसम्म बिक्री हुने गरेको अधिकारीले सुनाइन। जेठोबुढो धान एक वर्ष पुरानो हुँदा पनि मूल्य नघट्ने पनि उनको अनुभव छ। स्वादिलो छ। बास्ना आउँछ। अन्य धानसँग तुलना नै नहुने उनले सुनाइन। यो धान भित्र पकाउँदा भात छड्कदा बाहिर नै बास्ना आउने उनको अनुभव छ। पोहोर मनसुली धान ३ हजार मुरीमा बिक्री हुँदा जेठोबुढो धान धेरै पार्नेले मुरीको ६ हजार सम्ममा बिक्री गरेको पनि उनले बताइन्। पोखरा महानगरपालिकामा कुल ११ हजार २ सय हेक्टर क्षेत्रफलमा ३९ हजार २ सय टन धान उत्पादन हुने पोखरा महानगरपालिकाका कृषि महाशाखा प्रमुख मनहर कडेरियाले जानकारी दिए। पोखरामा आवश्यक परिणाम प्रतिव्यक्ति प्रतिवर्ष २ सय १ केजीका हिसावले ५ लाख जनसंख्याका लागि १० लाख ५ सय टन धान उत्पादन आवश्यक रहनेमा ८१ हजार ८ सय ८० टन धान अपुग रहेको पोखरा महानगरपालिकाका कृषि महाशाखा प्रमुख कडेरियाले तथ्याङ्क सुनाए। आवश्यक परिणाम प्रति व्यक्ति प्रति वर्ष २ सय १ केजीका हिसावले अस्थायी जनसंख्या सहित दैनिक खाने उपभोक्ता १५ लाख जनसंख्याकालागि प्रति वर्ष ३० लाख १५ हजार टनको आवश्यक्ता रहेको महानगरपालिका कृषि महाशाखाको तथ्याङ्क छ। मगमग बस्ना आउने धान बास्ना आउन भने छाड्दै गएको छ। २०३६ साल सम्म धान पसाउने बेलामा फाँटनै बसाउने हुन्थ्यो। बिस्तारै धानमा रासायनिक मल र विषादीको मात्र किसानले बाउँदै गएपछि जेठोबुढो धान पसाउने बेलामा फाँटनै बसाउन छाडेको मात्र होइन भान पकाउँदा बसाउन पनि छाडिसकेको पोखरा चापाकोटका किसान हरिप्रसाद शर्माले बताए। शर्माले फेवाफाँटमा २० रोपनी क्षेत्रफलमा ६० देखि ७० मुरी जेठोबुढो धान हुने बताए। अहिलेसम्म धान खेतमा रासायनिक मल र विषादी प्रयोग नगरेकाले आफ्नो खेतमा उत्पादन भएको जेठोबुढो धानको चामलमा अझै बास्ना आउने गरेको उनले सुनाए। अरू किसानले रासायनिक मल राख्दा भने केही असर गरेको उनले बताए।"
मन्त्री रेग्मीले किन बहिष्कार गरिन् कोप समीक्षा बैठक ?,"काठमाडौं : वन तथा वातावरण मन्त्रालयले गत सोमबार कोप २७ को समीक्षा बैठक राख्यो। तर, महिला बालबालिका तथा ज्येष्ठ नागरिकमन्त्री उमा रेग्मीले उक्त बैठक बहिस्कार गरिन्। आफूमाथि लैंगिक विभेद गरिएको र वन सचिवको व्यवहार उदण्ड भएको भन्दै मन्त्री रेग्मीले बैठक बहिस्कार गरेकी थिइन्। यसपटक मन्त्री रेग्मीले सरकारका तर्फबाट कोप बैठकमा भागी भइन्। तर, त्यहाँ आफूलाई मन्त्रालयका सचिव र कर्मचारीले लैंगिक विभेद हुने व्यवहार गरेको उनको आरोप छ। मुलुकको प्रतिनिधित्व गरेर कोपमा भाग लिन जाने मन्त्रीलाई महिला भएका कारण हेपियो, उनले भनिन्, मन्त्रालयले वाहियत र झुटो रिपोर्ट बनायो। उनका अनुसार जलवायुजन्य प्रकोप अरूभन्दा महिला, बालबालिका तथा ज्येष्ठ नागरिकले धेरै भोग्नुपरिरहेको छ। उनले भनिन्, वन सचिवले असाध्यै चालबाजी गर्नुभयो। मेरो ठाउँमा कुनै पुरुष मन्त्री भएको भए त्यस्तो गर्न सक्नुहुन्नथ्यो। कोपका लागि जान नदिन टिकटसमेत नकाटेको र वन मन्त्रालयलले समयमा पैसा पनि नदिएको उनले गुनासे गरिन्। उनले भनिन्, टिकटको जोहो पनि आफैंले गर्नुपर्यो। गतवर्ष ग्लास्गोमा गएका प्रधानमन्त्री शेरबहादुर देउवा यसपटक चुनावका कारण गएनन्। त्यसैले क्याबिनेटले रेग्मीको नाम सिफारिस गरेको बताइन्। आइतबार सेवानिवृत्त भएका वन सचिव पेमनारायण कँडेलले नेतृत्व गरेर जान चाहेकाले चालाबाजी गरेको आरोप लगाइन्। उहाँको इच्छा म नगइदियोस भन्ने थियो। उहाँले भएभरका ७५ जना आसेपासे लिएर जानुभयो, उनले भनिन्। साथै, दक्षिण एसियन मन्त्रिस्तरीय फोरममा उनले बोलेको कुरा समीक्षा रिपोर्टमा समावेश नगरिएको र सचिवको नेतृत्वमा गएको भनेर झुटो रिपोर्ट बनाएको भन्दै आपत्तिा जनाइन्। त्यस्तो वाहियात र झुटो रिपोर्ट प्रस्तुत गर्ने ठाउँमा किन बस्ने ?, आक्रोसित हुँदै उनले भनिन्। उनी सम्मेलनको शुभारम्भको समय ६ नोभेम्बरमा इजिप्ट पुगिसकेको र १२ तारिखमा फर्किएको जनाइन्। कार्यक्रमको दौरान विभिन्न प्यानलहरूमा सहभागी भएको र बोलेको कुरा समाचार बनाएर नेपाल पठाउने भनिए पनि त्यसो नगरिएको गुनासो उनको छ। इजिप्ट पुगेपछि पनि त्यहाँ बस्नका लागि कुनै व्यवस्थासमते नभएको बताइन्। जलवायु परिवर्तन व्यवस्थापन महाशाखाका प्रमुख बुद्धिसागर पौडेलले सोमबार प्रस्तुत गरिएको रिपोर्ट फाइनल नभएको बताए। सचिव कँडेलको सेवा निवृत्त हुने समय भएकाले उनी हुँदा नै कार्यक्रम आयोजना गर्न खोजिएको दाबी गरे। लैंगिक विभेद गर्ने तथा मन्त्रीलाई तल बनाउने कुनै नियत नभएको उनको भनाइ छ। पौडेलले भने, आगामी महिना दिनसम्ममा बन्ने अन्तिम रिपोर्टमा विस्तृतमा सबैका कुरा समेटिनेछ। आफूुले बोलेका कुराहरू हाइलाइटमा आएन भन्ने उहाँको भनाइलाई स्वीकार गर्दै काम गर्ने क्रममा केही त्रुटी भएको हुन सक्ने स्वीकारे। मन्त्री रेग्मीको नाम सिफारिस भएदेखि उनीसँग समन्वय गरिरहेको दाबी उनले गरे । महिला भएकाले ठाउँ नदिएको होइन। फोरमहरू पनि त्यस्तै थियो। प्रधानमन्त्री र राष्ट्रपतिले मात्रै बोल्न पाउने, उनले थपे उहाँ अलि चाँडो फर्किएकाले पनि बोल्न पाउनुभएन। तीन, चार वटा बैठकका लागि भाषण पनि दिएको बताए। तर, मन्त्रीको तर्फबाट सम्मेलनमा कुनै कमीकमजोरी नभएको पौडेलले बताए। पौडेलका अनुसार लैंगिक सहभागिताको कुरा गर्दा ६३ र ३७ प्रतिशत भन्ने छ। नेपालबाट मिडिया, गैरसरकारी संस्था, सरकारी र बाहिरका महिलाहरूको सहभागिता थियो। सरकारी टोलीमा परराष्ट्रबाट सहसचिव, उद्योग, कृषि, वन मन्त्रालयबाट सहसचिव महिला गएका थिए। नेपालको प्रतिनिधित्व एकदमै सन्तुलित र क्षेत्रगत प्रतिनिधित्व थियो। ३४ प्रतिशतभन्दा कम महिला सहभागिता संयुक्त राष्ट्र संघको तथ्यांकले ८० प्रतिशत महिला तथा बालिका जलवायु परिवर्तनका कारण जबजस्ती विस्थापित भएको देखाएको छ। जसका कारण उनीहरू यौंन हिंसालगायत विभिन्न खालका समस्यामा फसेका छन्। उनीहरूलाई सुरक्षाका लागि जलवायु नीति, निर्णायक तह र सुशासनमा महिलाको उपस्थिति प्रतिनिधिमुलक नभएको भन्दै आलोचना भएको छ। जलवायु परिवर्तनमा संयुत राष्ट्र संघको फ्रेमवर्क कन्भेन्सन (यूुएनएफसीसीसी) ले पनि महिलाहरूले प्रतिकूल असर सहनुपरेको बताएको छ। लैंगिक समावेशीताका लागि महिला पूर्ण रूपमा एकीकृत भएर नीतिगत कार्यान्वयनमा लाग्नुपर्ने देखिन्छ। महिला वातावरण तथा विकास संस्था (वीडु) का अनुसार कोप २७ मा संसारका ११० मुलुकका प्रमुहहरूको भेलामा जम्मा ७ जना महिलाले मात्रै भाग लिएका थिए। ३४ प्रतिशतभन्दा कम महिलाको नेतृत्व हुँदा कुनै समूुहमा पुरुषको वर्चस्व ९० प्रतिशतसम्म भएको देखिएको छ। सन् २०११ मा देशहरूले महिलाको सहभागिता बढाउने वाचा गरेका थिए। यूएनएफ सीसीसीका अनुसार सन् २००९ देखि २०२१ सम्ममा ३० देखि ३८ प्रतिशत सहभागिता पुगेको देखाएको छ। बराबरी सहभागिता हुनुपर्ने माग जलवायु अभियन्ताहरूको छ। तर, पनि सन् २००९ मा १० प्रतिशत महिला नेतृत्व थियो। सन् २०१५ मा भएको कोप १५ मा ९ प्रतिशत र २०१७ मा २६ प्रतिशत थियो। उत संख्या निर्णायक तहमा पुगेकाहरूको हो। यूएनफसीसीसीका अनुसार पार्टीहरूले राष्ट्रिय निर्धारीत लक्ष्य (एनडीसी), राष्ट्रिय अनुकूुलन कार्य, दीर्घकालीन कार्बन न्यूनीकरण रणनीतिबारेमा बुझाएका प्रतिवेदन महिला र लैंगिक समानताका कुरा उल्लेख गर्ने क्रम बढेको देखिएको छ । उनीहरूले आफ्ना दस्तावेजमा दीर्घकालीन रणनीतिमा १९६, स्थानीय अनुकूलनका काममा ९४२ प्रतिशत र राष्ट्रिय निर्धारित लक्ष्यमा ९० प्रतिशत लैगिंक सवाल उठाएका छन्। बीबीसीले उच्च स्तरीय वार्ताहरूमा महिलाको सहभागिता ३४ प्रतिशत भन्दा कम हुनुले उचित प्रतिनिधित्व नहुने आलोचना गरेको छ। समावेशी सहभागिताबिना जलवायु परिवर्तनसँग जुध्न समस्या हुने अन्यथा महिलाका जीवन झनै नराम्रो हुनसक्ने बताएको छ। आदिवासी महिलाहरूले वातावरण प्रवद्र्धनमा प्रमुख भूमिका खेलेकाले उनीहरूको आवाज सुन्न र सम्मान गर्न आवश्यक पनि औंल्याएको छ। मन्त्री रेग्मीको आरोप वन मन्त्रालयले कोपको बारेमा झुटा रिपोर्ट पेस गयो। रिपोर्टमा मन्त्रीको सहभागिताका बारेमा कतै उल्लेख छैन। लैंगिक विभेद महसुस भयो। समन्वय गरेनन्। सचिवको हालीमुहाली भयो।"
डिजिटल कर्जा लिने ५४ हजार नाघे,"काठमाडौं : डिजिटल कारोबारमा क्रमशः फड्को मारेसँगै डिजिटल कर्जा पनि प्रभावकारी बन्दै गएको छ। नेपाल राष्ट्र बैंकको तथ्यांकअनुसार करिब ५४ हजार ग्राहकहरू डिजिटल कर्जाबाट लाभान्वित भएका छन्। ग्राहकबाट करिब डेढ अर्ब रुपैयाँबराबरको डिजिटल कर्जा सुविधा उपयोग भएको केन्द्रीय बैंकका भुक्तानी प्रणाली विभागका कार्यकारी निर्देशक गुरुप्रसाद पौडेलले जानकारी दिए। यो प्रडक्ट नेपालका लागि नयाँ हो। यति डिजिटल कर्जा प्रवाह धेरै नभए पनि अहिलेलाई राम्रै मान्नुपर्छ, उनले भने। केन्द्रीय बैंकले २०७८ माघमा बैंक तथा वित्तीय संस्थाहरूमा कर्जाको आवेदनदेखि स्वीकृति गर्नेसम्मको प्रक्रियालाई विद्युतीय माध्यमबाट हुने व्यवस्थाका लागि सहजीकरण गर्न डिजिटल कर्जा मार्गदर्शन तर्जुमा समेत गरेको थियो। राष्ट्र बैंकले यस्तो कर्जाको सीमा पनि अधिकतम पाँच लाखसम्म तोकेको छ। तर, बैंकहरूले आफ्ना ग्राहकलाई अनुकूलअनुसार २३ लाखसम्मको कर्जा उपलब्ध गराएको बताउँछन्। यसैबीच, पछिल्लो समय १० लाखसम्मको डिजिटल लेन्डिङ (कर्जा) प्रवाह गर्न सक्ने प्रविधिको विकास भएको छ। भारतको सफ्टवेयर कम्पनी लेन्ट्राको प्रतिनिधित्व गर्ने ठकराल वन नेपालले यसमा चासो देखाएको छ। ठकराल वनका डेपुटी कार्यकारी अधिकृत विशाल पौडेल नेपालमा १० लाखसम्मको डिजिटल लेन्डिङ पनि सम्भव हुने भएकाले यसको सफ्टवेयर बनाउन तयार रहेको बताउँछन्। उहिले १५ सय रुपैयाँको चेक सटही गर्न बैंकमा लाइन बसेको सम्झँदै अहिले त्यसरी लाइनमा बसेर समय खेर फाल्नुभन्दा डिजिटलमा तुरुन्तै हुने सुविधा आएको बारे व्याख्या गरे। यसैले अब समय बचत गर्न पनि डिजिटलाइज्ड हुन जरुरी भएको उनले औंल्याए। उनका अनुसार अहिले सेमी बैंकको रूपमा बैंकिङ प्रणालीलाई पकेटमा राख्न सक्ने स्थिति प्रविधिले ल्याएको छ। बैंकहरूले डिजिटल बैंकिङ सुरुवात गरिसकेका छन्। तर, अझै बैंकका यस्ता सुविधालाई चुस्त बनाउन जरुरी छ। डिजिटाइजेसन युगका लागि नेपाल सरकार, नियामक निकाय नेपाल राष्ट्र बैंक, बैंक तथा वित्तीय संस्थाहरू र फिनटेक इन्डस्ट्रीले छिटो, छरितो र चुस्त खालको प्रविधिमा केन्द्रित हुने साझा उद्देश्य लिनुपर्छ, उनले भने। व्यक्तिगत कर्जा लिने सुविधा हरेक व्यक्तिमा जाओस् भन्नका लागि नेपालमा लेन्ट्राको प्रतिनिधित्व गर्ने ठकराल वन नेपालले लेन्डिङलाई कसरी डिजिटाइजेसन र ट्रान्सफर्म सम्भव छ भनेर राजधानीमा बैंकरलगायतका सरोकारवालाहरूसँग शिखर सम्मेलन गरेको थियो। कार्यक्रममा नेपालको अर्थतन्त्रमा नयाँ पाना पल्टाउँदै डिजिटल कर्जा (टर्निङ अ न्यु पेज इन् नेपाल इकोनोमी विथ इन्ड टु इन्ड डिजिटल लेन्डिङ) शीर्षकमा बैंकरबीच प्यानल छलफलसमेत भएको थियो। यसै सन्दर्भमा लेन्ट्राका प्रतिनिधिहरूले भारतमा भएको डिजिटल कर्जा प्रवाहबारे कार्यपत्र प्रस्तुत गरेका थिए। राष्ट्र बैंकका कार्यकारी निर्देशक पौडेल भने अझै नेपालमा डिजिटल कर्जाको सीमा प्रतिव्यक्ति अधिकतम पाँच लाखभन्दा बढी गर्न उपयुक्त नहुने बताउँछन्। अहिलेलाई योभन्दा बढी जरुरी नभएकाले यसैबाट प्रयोग गर्न उनले सुझाए। यद्यपि पछिल्लो समय कतिपय बैंकले करिब २३ लाख बराबरको डिजिटल फोनलोन र सापटीलगायतका नामबाट डिजिटल कर्जा सुविधा दिइरहेका छन्। फोनलोनको ब्रान्ड नेमबाट कुमारी, नबिल, सिटिजन्स, लक्ष्मी, मेगा, प्रभु, माछापुच्छे, एभरेस्ट रहेका छन्। यस्तै, एनएमबी बैंकले सापटी भनेर यस्तो कर्जा दिँदै आएको छ। गत वर्ष (२०७८ मंसिरबाट) ग्राहकलाई न्यूनतम एक हजारदेखि अधिकतम दुई लाख रुपैयाँसम्म बिनाधितो फोनलोन सञ्चालनमा ल्याएको कुमारी बैंकका डिजिटल बैंकिङ प्रमुख अनिश ताम्राकार बताउँछन्। उनका अनुसार डिजिटल कर्जा बिनाधितो लिन सहज हुँदा तोकिएका सीमा पूरा गरे सजिलै पाउने भएकाले ग्राहकको यसमा आकर्षण बढेको हो। बैंकमा तलब खाता भएका ग्राहकले यस्तो कर्जा आवेदन गर्न पाउने भएपछि धेरैले लाभ लिए। पहिलो वर्ष फोन लोन मात्रै थियो। दोस्रो वर्ष ईएमआईमार्फत पनि यस्तो कर्जा दिँदै आएका छौं, उनले भने। यता बैंकिङ प्रणालीमा भने प्रायः पछिल्लो समय लगानीयोग्य पुँजी तथा तरलता अभाव भएकाले पनि डिजिटल कर्जाको सीमा बढाउन गाह्रो हुन सक्ने नेपाल बैंकर्स संघका अध्यक्ष अनिलकुमार उपाध्याय बताउँछन्। तर, डिजिटलाइजेसनमा जान जरुरी भएको औंल्याउँदै उनले भने, नयाँ डिजिटलका उपकरण प्रयोग गर्नु राम्रो हो। बैंकसँग तरलता प्रशस्त छ भने क्रेडिट कार्डलगायतबाट पनि बलपूर्वक लगानी गरेकै हुन्छन्। यो बैंकलाई कत्तिको आवश्यकता पर्छ भन्ने कुराले पनि अर्थ राख्छ।"
"अस्थिर सरकारको संकेत, कसरी सुधार्ने अर्थतन्त्र ?","काठमाडौं : अर्थतन्त्र संकटमै रहेका बेला मुलुकमा आमनिर्वाचन सम्पन्न भयो। तर, कुनै दलको बहुमत आएन। जसकारण मुलुकको राजनीति अस्थिर हुने र अर्थतन्त्र झन् संकटमा पर्ने हो कि भन्ने चिन्ता विज्ञहरू गर्छन्। राजनीतिक खिचातानीले कतै आर्थिक मुद्दा ओझेल पर्ने त होइन भन्दै निजी क्षेत्र पनि सशंकित छ। यस्तो बेला स्थिरताको आभास दिने सरकार बन्नुपर्ने सुझाव दिन्छन् विज्ञहरू। उनी भन्छन्, अर्थतन्त्र जाने, बुझेको व्यक्तिले अर्थ मन्त्रालयको नेतृत्व सम्हाल्नुपर्छ। आर्थिक विकास र समृद्धि नै सरकारको प्राथमिक एजेन्डा बन्नुपर्छ। पूर्वअर्थसचिव रामेश्वर खनाल हाम्रो देशको अर्थतन्त्र सामान्य अवस्थामा नरहेकाले राजनीतिक दलहरू सुझबुझपूर्ण ढंगले अघि बढ्नुपर्ने बताउँछन्। यतिबेला मुलुक संकटमा पनि छैन। सामान्य अवस्थामा पनि छैन, खनाल भन्छन्, तर, संकटको बाटोमा अघि बढेको अवस्था भएकाले अर्थतन्त्र बुझेको, प्राविधिक विश्लेषण गर्न सक्ने, तत्कालका लागि अप्रिय भए पनि दीर्घकालका लागि हित हुने निर्णय गर्ने व्यक्तिलाई अर्थमन्त्री बनाउनुपर्छ। जनताले असल शासन, राम्रो सेवासुविधा र भ्रष्टाचार अन्त्य चाहेको टिप्पणी गर्छन् खनाल। दलहरूले घोषणापत्रमा उल्लेख गरेका वितरणमुखी कार्यक्रम कार्यान्वयन गर्न भने सरकारको क्षमताले नभ्याउने उनको भनाई छ। पूर्वअर्थमन्त्री एवं एमाले उपाध्यक्ष विष्णु पौडेल अर्थतन्त्रको अहिलेको संकट असाधारण भएकाले असाधारण तवरले नै संकट हटाउनुपर्ने बताउँछन्। सरकार, निजी क्षेत्र र सहकारी क्षेत्र मिलेर देशको अर्थतन्त्र सबल बनाउने र देशको मुहार फेर्नुपर्छ, पौडेल भन्छन्,अर्थतन्त्रको अहिलेको समस्या असाधारण हो। असाधारण तरिकाले नै संकट पनि हटाउनुपर्छ। पूर्वमन्त्री डा मीनेन्द्रप्रसाद रिजाल राजनीतिक दलले अर्थतन्त्रलाई साझा एजेन्डा बनाउन नसकेको बताउँछन्। अब नयाँ सरकार गठनपछि बन्ने साझा सहमतिका न्यूनतम कार्यक्रममा साझा विकासको नीति वा साझा समृद्धिको नीतिलाई जोड दिनुपर्ने रिजालको भनाइ छ। अहिले अर्थतन्त्रमा चुनौतीको पहाड छ। हाम्रा कारणभन्दा पनि बाहिरका कारणले थपिएको हो, नेता रिजाल भन्छन्, दलहरूले साझा प्लाटफर्म नबनाए विकास र समृद्धि नारामा मात्रै सीमित नहोला भन्न सकिन्न। पूर्वअर्थमन्त्री डा युवराज खतिवडा काम गर्न सक्ने र व्यावसायिक वातावरण बनाउन सक्ने व्यक्ति अर्थमन्त्री बन्नुपर्ने बताउँछन्। भन्छन्, हामीले केही अर्बको विदेशी मुद्रा सञ्चिति बढाएका छौं। त्यसले भुक्तानी सन्तुलन वृद्धि गरेको छ। त्यो स्थितिमा सुधार गर्न सक्ने, बुझ्ने, काम गर्न सक्ने र व्यावसायिक वातावरण बनाउने अर्थमन्त्री चाहियो। उनका अनुसार माग संकुचन भएको अर्थतन्त्रमा औद्योगिक र व्यावसायिक क्षेत्रले गति लिन सरकारको वित्तीय नीतिबाट कसरी हामीले काम गर्ने हो? त्यो बुझ्न सरकारको वित्त नीति र मौद्रिक नीतिको तालमेल मिलाएर समन्वयकारी भूमिकाबाट अघि बढ्न सक्ने नेतृत्व चाहिएको छ। पूर्वअर्थसचिव भानु आचार्य राजनीतिक अस्थिरताको असर अर्थतन्त्रमा पर्ने बताउँछन्। पछिल्लो समय विश्वको अर्थतन्त्र नै कोेभिड, युक्रेनरुस युद्धलगायतले ४५ क्षेत्र प्रभावित भएका छन्। आचार्य भन्छन्,संकट आइसकेको छैन तर अब आउला भन्ने डर भएको छ। राजनीतिक अस्थिरताले अर्थतन्त्र र यससँग जोडिएको उत्पादन, रोजगारी, लगानीलगायतमा असर गर्ने देखिएको छ। अस्थिर सरकार हुँदा अर्थतन्त्रका लागि चुनौती छ, आचार्य भन्छन्,जो आए पनि नीतिगत रूपमा लोकरिझ्याइँ (पपुलिस्ट) र वितरणमुखी हुनेगरी नचाहिने ठाउँमा खर्च गयो भने अहिलेको चुनौती संकटमा, धराशायीमा परिणत हुन्छ। सरकारले अर्थतन्त्रलाई बिग्रिन नदिन ब्याजदरदेखि बृहत् अर्थतन्त्रमा चनाखो रहन आचार्य सुझाव दिन्छन्। अर्थतन्त्रलाई दिगो बनाउन अस्थिर सरकारलाई गाह्रो पर्ने उनी औंल्याउँछन्। कांग्रेस महामन्त्री गगन थापा सरकार र निजी क्षेत्रले साझेदारी गरी आर्थिक विकास दु्रतगतिमा अघि बढाउनुपर्ने बताउँछन्। नेतृत्व सबल हुन सके देशको मुहार फेर्न समस्या नहुने उनको भनाइ छ। अबको अर्थमन्त्री राजनीतिक पृष्ठभूमिको मात्रै भएर हुँदैन। अर्थतन्त्रको प्राविधिक ज्ञान भएको र बुझेको कुरालाई कार्यान्वयनमा लैजान सक्ने हुनुपर्छ पूर्वअर्थ सचिव आचार्य भन्छन्। अर्थविद् डाखनालका अनुसार अर्थतन्त्र सहज छैन, अप्ठ्यारोमै छ। यो विगतमा गरेका गल्तीका कारणले मात्रै होइन। युक्रेनरुसको युद्धजस्ता अन्तर्राष्ट्रिय कारणले पनि अर्थतन्त्र अप्ठ्यारोमा परेको हो, उनी भन्छन्। अन्तर्राष्ट्रिय कारणले मूल्यवृद्धि भएको छ। कोभिडसँगै आपूर्ति शृंखला अवरुद्ध हुँदा यसको प्रभाव मूल्यवृद्धिमा परेको उनको भनाइ छ। नेपाललाई जतिमुलुकले सहयोग गर्थे त्यो रकम काट्दै धेरै मुलुकले युक्रेनलाई सहयोग गर्न लागेका छन्। जसले गर्दा नेपाललाई आउने सहयोग पनि घटेको छ, खनाल भन्छन्। मंसिर महिना आधा बितिसक्दापनि राजस्व संकलनमा सुधार देखिएको छैन। अझैसरकारको चालू खर्चभन्दा राजस्व संकलन कमी नै छ। महालेखा परीक्षक कार्यालयको तथ्यांकअनुसार चालू आर्थिक वर्षको हालसम्म राजस्व संकलनभन्दा सरकारको प्रशासनिक खर्च करिब ६ प्रतिशतले बढी छ। मंसिर १४ गतेसम्म राजस्व संकलन २०६४ प्रतिशत हुँदा सरकारको चालू खर्च अर्थात् प्रशासनिक खर्च भने २६०८ प्रतिशत छ। असोजमा राजस्व संकलन १४८७ प्रतिशतले हुँदा चालू खर्च १८९१ प्रतिशत थियो। कात्तिकमा राजस्व संकलन १९११ प्रतिशतले हुँदा सरकारको चालू खर्च भने २३७८ प्रतिशत छ। पूर्वअर्थसचिव खनाल भन्छन्,सरकारको खर्च राजस्वभन्दा बढी भए वित्तीय घाटा बढाउँछ। यसो भएपछि सरकारले बजारबाट ऋण लिनुपर्छ। यस्तो कर्जा लिँदा बजारमा तरलता अभाव हुन्छ। अबको सरकारले वित्तीय सन्तुलन कायम गर्नुपर्नेमा उनको जोड छ। भन्छन्,यसो हुनासाथ निजी क्षेत्रले कर्जा पाउँदैन। हामी दुष्चक्रमा फस्छौं। सरकारको राजस्व घटेको छ। भन्सार राजस्व आयातमा कडाइका कारण घटेको विज्ञ बताउँछन्। कुल आयात विगत वर्षको तुलनामा कात्तिकसम्म १८ प्रतिशतले घटेको छ। र, आयातमा लाग्ने भन्सार पनि ३५ प्रतिशतले ओरालो लागेको छ। तर, आन्तरिक रूपमा उठ्नुपर्ने कर पनि घटेको तथ्यांकले देखाउँछ। भन्सार ३५, आयकर ११ र मूल्य अभिवृद्धिकर पनि ११ प्रतिशतले घटेको छ। सेयर र घरजग्गा कारोबारमा मन्दीका कारण पुँजीगत लाभकर पनि १२ अर्बले घटेको आन्तरिक राजस्व विभागको तथ्यांक छ। यी तथ्यांकले मुलुकको आन्तरिक आर्थिक परिसूचकमा दबाब कायमै रहेको देखाउँछन्। अर्थतन्त्रको बाह्य चाप कम गर्न सरकार र केन्द्रीय बैंकले लिएका नीतिका कारण आन्तरिक अर्थतन्त्र धरापमा परेको विज्ञ बताउँछन्। अब आन्तरिक स्रोत अभावको असर पुँजीगत खर्चमा पर्ने देखिन्छ। महालेखा नियन्त्रक कार्यालयको पछिल्लो तथ्यांकअनुसार पुँजीगत खर्च ७४९ प्रतिशत मात्र भएको छ। प्रायः साउन १ गतेदेखि बजेट कार्यान्वयन भए पनि ठेक्कापट्टा सम्झौताजस्ता कारणले कात्तिकपछि मात्र पुँजीगत खर्च कार्यान्वयनको चरणमा जाने गर्दछ। चालू खर्च धान्न नपुग्ने अवस्थामा पुँजीगत खर्च गर्न सरकारलाई कठिन छ। किनभने अहिले सरकारको वित्तीय दायरा साँघुरिँदै गएको छ। सरकारको ऋण भार कुल गार्हस्थ्य उत्पादनको साढे ४१ प्रतिशत पुगेको छ। पूर्वगभर्नर डा चिरञ्जीवी नेपाल अब बन्ने सरकारले बजारमा पैसा आउने काम गर्नुपर्ने बताउँछन्। ब्याजदर बढाउँदा पनि बैंकमा पैसा खासै बढेको छैन।बजारमा पैसै छैन,पूर्वगभर्नर डानेपाल भन्छन्,नेपालमा पैसाको आपूर्तिको समस्या हो। ठूला लगानीकर्तालाई उद्योग व्यवसाय खोल्न, चलाउन सहज वातावरण निर्माण गर्नुपर्छ। उनका अनुसार अबको नयाँ सरकारमा जो आएपनि घोषणापत्रअनुसार जेठ १५ सम्मका लागि सप्लिमेन्ट्री बजेट त पक्कै ल्याउलान्। यसैले अब उद्योग, व्यवसायलाई उत्थान गर्ने कार्यक्रम, सहज गर्ने वातावरण ल्याउन जरुरी भएको उनी सुझाउँछन्। अहिले मिश्रित किसिमको चुनावी नतिजा आएको छ। नतिजाले सरकार बनाउन गाह्रो देखिएको छ। सरकार बनिसकेपछि सरकारको ध्यान राजनीतिमा होइन, आर्थिक सुधारमा केन्द्रित हुनुपर्नेमा नेपाल राष्ट्र बैंकका पूर्वकार्यकारी निर्देशक नरबहादुर थापा बताउँछन्। अबको सरकारले दुईतीनवटा क्षेत्रमा सुधार गर्नुपर्छ। आर्थिक सुधारका लागि प्रत्यक्ष वैदेशिक लगानीमा सहजीकरण हुने गरी लगानी वातावरण सुधार गर्नुपर्छ। ठूला बहुराष्ट्रिय कम्पनीहरू भिœयाउनुपर्छ। यसले लगानीको माहोल दिन्छ। साना लगानीकर्तालाई पनि आकर्षित गर्छ, थापा भन्छन्। सरकारले नयाँ प्रविधिलाई आत्मसात् गर्नु जरुरी भएको उनको ठम्याइँ छ। उनका अनुसार प्रशासनमा प्रविधि जोडे शासकीय सुधारमा मद्दत गर्नेछ। सरकारले निजी क्षेत्रको विकासमा जोड दिनुपर्छ, थापा भन्छन्,वित्तीय क्षेत्रमा देखिएको विसंगतिलाई हटाउन कस्तो रणनीति अपनाउने भन्नेमा पनि ध्यान दिन जरुरी छ। सीमित व्यक्तिको हातमा वित्तीय क्षेत्र जाँदा समस्या आएको उनको बुझाइ छ। यसले ठूलो समस्या ल्याउन सक्ने आशंका गर्छन्। वित्तीय क्षेत्र विकास रणनीति राम्रो बनाए वित्तीय पहुँचमा विस्तार हुने पूर्व कार्यकारी निर्देशक थापा बताउँछन्। सरकारले पूँजीगत खर्च बढाउनेमा केन्द्रित हुनुपर्छ। अहिले चालू रहेका विकास परियोजनाहरू समयमै कार्यान्वयन हुने गरी अनुगमन गरे दुईतीन महिनामै ठुलो प्रगति हुनसक्छ। रसियायुक्रेनले गर्दा नेपालमा दिने सहायता पनि युक्रेनतिर गएको देखिन्छ, उनी भन्छन्। अबको सरकारले नेपालले पाउने सहायता फर्काउने अर्थात् नेपाल भित्र्याउने वातावरण तय गर्नसमेत जरुरी भएको उनले सुझाव दिए। अबको सरकारले दातृ निकायसँग संवाद गरेर विदेशी सहायता बढाउन पनि जरुरी भएको उनले बताए। आयात कडाइले राजस्वमा कमी नेपाल राष्ट्र बैंकका गभर्नर महाप्रसाद अधिकारी आयातमा कडाइ गर्दा ३० अर्बको राजस्व घटेको बताउँछन्। आयात सधैं रोक्ने होइन, नरोकिएको भए अहिले झन् समस्या आउने थियो, अधिकारी भन्छन्। निजी क्षेत्र अनुशासनमा बस्नुपर्ने अधिकारी बताउँछन्। मुलुकमा मूल्यवृद्धि ६ वर्षयताकै उच्च छ। निजी क्षेत्र संकुचित हुँदै गएको छ। जसले गर्दा उत्पादन क्षमता ह्रास हुँदै गएको छ। गभर्नर अधिकारी भने अर्थतन्त्र विस्तारै सुधारोन्मुख रहेको बताउँछन्। निजी क्षेत्र त्रसित समग्र अर्थतन्त्र संकटमा परेकोे, मूल्यवृद्धि बढेको, उत्पादन र वस्तुको माग घटेको तथा बैंकको ब्याज उच्च भएको भन्दै निजी क्षेत्र त्रसित छ। राष्ट्रबैंकको मौद्रिक नीति समीक्षालाई पनि निजी क्षेत्रले सकारात्मक रूपमा लिन सकेको छैन। नेपाल उद्योग परिसंघका अध्यक्ष विष्णु अग्रवाल अर्थतन्त्रमा तीन विषय मुख्य समस्या रहेको बताउँछन्। मागमा कमी, तरलता अभाव, ब्याजदर वृद्धिका कारण अर्थतन्त्र संकटमा पुगेको अग्रवालको भनाइ छ। समस्याको जड तरलता र उच्च ब्याजदर हो,अग्रवाल भन्छन्,यसले उद्योग व्यापारमा गिरावट आइरहेको छ। अब आउने सरकारले अर्थतन्त्रको समस्यालाई प्राथमिकतामा दिनुको विकल्प नभएको अग्रवाल बताउँछन्। जग्गाको कित्ताकाट खोल्नुपर्ने, वर्गीकरणको समस्या छिटो हटाउनुपर्ने कामलाई अब बन्ने सरकारले ध्यान दिनुपर्ने उनको भनाइ छ। परिसंघका अनुसार सिमेन्टमा ४० प्रतिशत, जुत्ता चप्पलमा ४५ प्रतिशत, प्लास्टिकमा ३८ प्रतिशत, घरजग्गामा ५२ प्रतिशत, स्टिलमा उत्पादनमा ६१ प्रतिशत बढीले मागमा संकुचन आएको छ। मूल्य अभिवृद्धि कर ११६ प्रतिशत, अन्तशुल्क १३५ प्रतिशत तथा भन्सार राजस्वमा ३१५ प्रतिशतले आएको कमीले समग्र मागमा संकुचन आएको परिसंघले जनाएको छ। अर्थमन्त्री जनार्दन शर्मा भने अर्थतन्त्रमा संकट नरहेको दाबी गर्छन्। नेपाल आर्थिक पत्रकार समाज (सेजन) को २६औं स्थापना दिवस कार्यक्रममा अर्थमन्त्री शर्माले भने,अर्थतन्त्रमा चुनौती छन्, सामना गर्ने उपाय खोज्नुपर्छ। नेपाल उद्योग वाणिज्य महासंघका अध्यक्ष शेखर गोल्छा अझैसचेत नभए अर्थतन्त्र दुर्घटनामा पर्ने बताउँछन्। अर्थतन्त्रमा निराशा छाएको भन्दै अब बन्ने सरकारले ध्यान दिनुपर्ने गोल्छाको भनाइ छ। नेपाल चेम्बर अफ कमर्सका अध्यक्ष राजेन्द्र मल्ल जोसुकै सरकारमा आएपनि आर्थिक एजेन्डालाई उच्च प्राथमिकता राख्नुपर्ने बताउँछन्। निजी क्षेत्रलाई विश्वासमा लिएर अर्थतन्त्र चलायमान बनाउनुपर्ने र आत्मनिर्भर बनाउन ध्यान दिनुपर्ने मल्ल बताउँछन्। जुनसुकै सरकार आएपनि निजी क्षेत्र, आर्थिक केन्द्रमैत्री काम गर्नुपर्छ, मल्ल भन्छन्,छिमेकी मुलुकहरू भारत र चीन कसरी अघि बढेका छन्। उनीहरूबाट सिक्न जरुरी छ। कृषि, जडीबुटीजन्य पदार्थ, जलस्रोत, पर्यटन, ठुलाठुला आईटी कम्पनी, वनजंगलको वैज्ञानिक व्यवस्थापन गर्न सरकारले प्राथमिकता दिनुपर्ने उनको भनाइ छ। अब आउने सरकारले छिटोभन्दा छिटो विद्युत् उत्पादन गरी स्वदेशमा उपयोग गर्दै भारत र बंगलादेशमा निर्यात गर्न जोड दिनुपर्छ, मल्ल भन्छन्,पर्यटकको संख्या र बसाइ दिन बढाउन आकर्षक प्याकेज ल्याउनुपर्छ। नेपाल उद्योग वाणिज्य महासंघका उपाध्यक्ष दिनेश श्रेष्ठ अर्थतन्त्र जोगाउन सरकारले पहल गर्नुपर्ने बताउँछन्। आर्थिक अवस्थाको निकास दिन ढिला गर्नुहुन्न, श्रेष्ठ भन्छन्, सरकारले आवश्यक निर्णय नगर्दा थप जटिलतातर्फ अर्थतन्त्र जान्छ। सरकारले नयाँ नीति ल्याउने र निजी क्षेत्रलाई अल्मल्याउने गरेको उनको आरोप छ। अर्थतन्त्र पुनरावलोकन गर्न सरकार, निजी क्षेत्र र राष्ट्र बैंकबीच गहन छलफल जरुरी छ। उत्पादन भनेर मात्रै हुँदैन, कसरी उत्पादन गर्नेतर्फ सजग हुनुपर्छ, श्रेष्ठ भन्छन्,कर उठाउने प्रयोजन राम्रो गर्नुपर्छ। करको सदुपयोग गर्नुपर्छ। कर तिर्न सहज वातावरण निर्माण गर्नुपर्छ। संशोधन गर्नुपर्ने २२ वटा कानुन संसद्मा अलपत्र अवस्थामा छन्। निष्क्रिय अवस्थामा रहेका ती कानुन तत्काल संशोधन गर्नुपर्ने निजी क्षेत्रको माग छ। नेपाल घरेलु तथा साना उद्योग महासंघका अध्यक्ष उमेशप्रसाद सिंह मुलुकको अर्थतन्त्र श्रीलंकाको जस्तो हुने भन्दै चिन्ता व्यक्त गर्छन्। देशको अर्थतन्त्र डामाडोल छ। जर्जर देखिएको छ सिंह भन्छन्,आर्थिकरूपमा कसरी सबल हुने मौद्रिक नीति, अर्थनीतिमा कसरी सुधार गर्ने भन्नेतर्फ सरकारले तत्काल निर्णय गर्नुपर्छ। अर्थनीति सुधार नगरे देश संकटमा पर्ने उनले चेतावनी दिए। उद्योगमैत्री नीति नभएकाले उद्योगमैत्री वातावरण बनेको छैन, सिंह भन्छन्,नयाँ सरकारलाई अधिकांश कानुन परिवर्तन गर्नुपर्ने बाध्यता छ। अब बन्ने सरकारले बैंकलाई कस्ने नीति ल्याउनुपर्छ। सिंगल डिजिटमा ऋण दिने व्यवस्था हुनुपर्छ सिंह भन्छन्,उत्पादनमूलक उद्योगलाई प्राथिमकता दिई लघु, घरेलु साना उद्योगलाई सिड मनी दिएर प्रोत्साहन गर्नुपर्छ। बिजुली निर्यातभन्दा स्वदेशमै सस्तोमा खपत गर्ने व्यवस्था गर्न सरकारले योजना ल्याउनुपर्ने निजी क्षेत्रको भनाइ छ। महँगोमा हामीलाई बेच्ने र बाहिर सस्तोमा बेच्ने नीति गलत छ,सिंह भन्छन्, एकद्वार नीतिमा कर उठाउने व्यवस्था गर्नुपर्छ। अर्थमन्त्री शर्मा अर्थतन्त्र उकास्न पानी, विद्युत्, ग्रिन हाइड्रोजन, आईटी क्षेत्र, पर्यटन, कृषि क्षेत्रमा सुधार गर्नुपर्ने बताउँछन्। निजी क्षेत्र तथा सरकारको क्षमता विकास गरी रोजगारी सिर्जना गर्न, गरिबी निवारण गर्न, आयात प्रतिष्ठापन गर्दै निर्यात प्रवद्र्धन गर्न, सेवा प्रवाहमा चुस्तता ल्याउन, लगानी वातावरण सिर्जना गर्नुपर्ने अब आउने सरकारका चुनौती छन्। अर्थतन्त्रको अहिलेको समस्या असाधारण हो। असाधारण तरिकाले नै संकट पनि हटाउनुपर्छ। विष्णु पौडेल, एमाले उपाध्यक्ष सरकार र निजी क्षेत्रले साझेदारी गरी आर्थिक विकास दु्रत गतिमा अघि बढाउनुपर्छ। गगन थापा, कांग्रेस महामन्त्री आर्थिक अवस्थाको निकास दिन ढिला गर्नुहुन्न। सरकारले निर्णय नगर्दा थप जटिलतातर्फ अर्थतन्त्र जान्छ। दिनेश श्रेष्ठ, उपाध्यक्ष, नेपाल उद्योग वाणिज्य महासंघ समस्याको जड तरलता र उच्च ब्याजदर हो। अब आउने सरकारले अर्थतन्त्रको समस्यालाई प्राथमिकता दिनुको विकल्प छैन। विष्णु अग्रवाल, अध्यक्ष, नेपाल उद्योग परिसंघ जुनसुकै सरकार आए पनि निजी क्षेत्र, आर्थिक केन्द्रमैत्री काम गर्नुपर्छ। राजेन्द्र मल्ल, अध्यक्ष, नेपाल चेम्बर अफ कमर्स तुलसी सुवेदीसुनिता कार्कीममता थापा"
