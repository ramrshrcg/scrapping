शीर्षक,विवरण
चुनावी तालमेलका परिदृश्य,"भनिन्छ इतिहास विगतको ऐना र भविष्यका लागि शिक्षा हो। इतिहासका प्रत्येक कालखण्ड कुनै न कुनै हिसाबले महत्वपूर्ण हुन्छन्। नेपालको राजनीतिक परिघटनाहरूलाई हेर्दा २००० सालको पहिलो र चालिसको दशकजस्तै साठीको दशक अविस्मरणीय रह्यो। देश, जनता र स्वयं राजनीतिक दलहरूका निम्ति यस कालखण्डले क्रान्तिकारी उर्जा मात्रै भरेन। मुलुकलाई अग्रगमनको मार्गनिर्देश गर्यो। समयले कोल्टे फेर्यो। ऐतिहासिक जनान्दोलनको बलमा दुई सय चालिस वर्ष लामो राजतन्त्र ढल्यो। देशले नयाँ इतिहास रच्यो। नेकपा माओवादीको दसवर्षे सशस्त्र विद्रोहको शान्तिपूर्ण अवतरण यही अवधिमा भयो। देशका सबै राजनीतिक शक्तिहरू परिवर्तनको पक्षमा एकैठाउँमा उभिए। संसद् पुनः ब्युँतियो। जनसर्वोच्चता स्थापित भयो। संघीय लोकतान्त्रिक गणतन्त्रको स्थापना आफैंमा ऐतिहासिक र क्रान्तिकारी उपलब्धि थियो। देश धर्मनिरपेक्ष र जातीय छुवाछुतमुक्त घोषित भयो। मुलुकले समानुपातिक समावेशी प्रणाली अवलम्बन गर्यो। त्यसबेला दलहरूले तय गरेको राजनीतिक कार्यदिशा जनपक्षीय, राष्ट्रहित अनुकूल र परिवर्तनमुखी थियो। युगौंदेखि नेपाली समाजले राजालाई विष्णु भगवान्को प्रतीक मान्दैं आइरहेको थियो। शताब्दियौंदेखि भाग्यवादप्रति विश्वास गर्ने समाजलाई राजनीतिक दलहरूकै नेतृत्वमा गणतन्त्रको पक्षमा उभ्याउनु आफैंमा सामान्य कुरा थिएन। यद्यपि उनै विष्णु भगवान्का प्रतीक राजाबाट युगौंदेखि नेपालीलाई प्रजा र रैतीकै दर्जामा राखेर कज्याउँदै आएको संवैधानिक राजतन्त्रलाई जन्मकालदेखि कांग्रेसले काँध थाप्दै आएको थियो। दोस्रो जनआन्दोलनमा कांग्रेस पार्टीको अस्तित्व बचाउन कम्युनिष्टहरूको गणतन्त्रको एजेण्डामा जबरजस्त लतारिएर आयो। उसले संवैधानिक राजतन्त्र, प्रजातन्त्र र पुँजीवादी समाजवादलाई पार्टीको मूल दर्शन मान्दै आएको थियो। आफ्नो राजनीतिक आदर्श र विचारलाई कांग्रेसले बाध्यताले त्याग्यो। त्यससँगै कांग्रेससँग मौलिक राजनीतिक विचारधारा किनारा लाग्दै गयो। बजारमा जे बिक्छ त्यही बोल्छ, लेख्छ। यद्यपि उसलाई सत्ताभोगको अवसर मिलिरहे पनि वैचारिक हिसाबले भने मृतप्रायः देखिन्छ। ऐतिहासिक दोस्रो जनआन्दोलनले दलहरूलाई लोकतन्त्रको स्थायित्व, राष्ट्रियताको सबलीकरण र सुशासनको अभिभारा सुम्पिएको थियो। देश विकासको लहर सिर्जना गर्ने र भ्रष्टाचारको उन्मूलन गर्ने म्यान्डेट थियो। विडम्बना ! कांग्रेस र माओवादी लगायतका दलहरू सत्ता लालसामै झुमिरहे। उनीहरूले जनान्दोलनको म्यान्डेट भुले। सत्ताप्राप्तिको अस्वस्थ छिनाझपटीमा उत्रिए। कांग्रेस र माओवादीहरूको पाँच दलीय सत्ता गठबन्धन त्यसैको परिणति हो। सत्ताधारी दलहरूको राजनीतिक कार्यक्रम, कार्यनीति र गन्तव्य स्पष्ट छैन। साठीकै दशकमा माओवादीमा सैद्धान्तिक रूपमा विचलन पैदा भयो। यदि संसद्वादलाई स्वीकार गरेर पनि जनपक्षीयता, राष्ट्रियता र सुशासनको मुद्दालाई रद्दीमा नफ्याँक्दो हो त राजनीतिक शक्तिको रूपमा कायमै रहन सक्थ्यो। क्रान्तिकारी हुँकार दिने र यात्रा दक्षिणपन्थी अवसरवादतर्फको गर्नाले संसदीय राजनीतिमा बदनाम बन्दै गयो। सत्ता बन्दुकको नालबाट जन्मन्छ भन्ने माओको विचारलाई राजनीतिक आदर्श मान्ने माओवादी रक्तपातपूर्ण विद्रोहबाट पार नलागेपछि नै संसदीय राजनीतिमा आएको भन्ने भुल्यो। माओवादी पहिलो संविधानसभामा प्रथम शक्तिको रूपमा उदायो। तर सत्तामा हुँदा क्रान्तिकारी भूमिसुधार, शिक्षा, स्वास्थ्य, गरिबी निवारण, रोजगारी, आत्मनिर्भरपूर्ण राष्ट्रिय अर्थतन्त्र लगायतका मुद्दाहरूलाई बेवास्ता गर्यो। तत्कालीन प्रधानमन्त्री शेरबहादुर देउवालाई माओवादीले बुझाएको बयालिस बुँदे मागमा तिनै विषय उल्लेख थिए। जब उसले जनजीविका र राष्ट्रियताका आधारभूत सवालहरूलाई सहजै छाड्यो तब उसको अधोगति सुरु भयो। सशस्त्र युद्धमा होमिएका लाखौं योद्धाहरूलाई सत्ताप्राप्तिको हतियार बनाएको ठहरियो। परिणामतः सत्ता र शक्ति लिप्साकै कारण प्रचण्ड माओवादी जनताबाट अलग्गिँदै गयो। अहिले ऊ कसै न कसैको टेकोबिना एक्लै उभिनसमेत नसक्ने घर न घाटको अवस्थामा छ। कांग्रेस चाहिँ समाजवादको रटान निरन्तर लगाइरहेको छ। जबकि उसले भन्ने गरेको समाजवाद पुँजीवादी व्यवस्थामा निर्भर गर्छ। जहाँ व्यक्तिको निजी सम्पत्तिलाई स्वीकारिन्छ। वर्गीय असमानताको खाडल कायमै रहन्छ। उसको समाजवादले गरिबलाई टाट पल्टाउँदै लैजाने र धनीलाई झन् धनी बनाउँदै लैजान्छ। उत्पादनमूलक स्रोतसाधनमाथि प्रभुत्वशाली वर्गको मात्रै पहुँच रहन्छ। यो माक्र्सवादले परिकल्पना गरेजस्तो समतामूलक र वर्गविहीन समाजवादी व्यवस्था होइन। जहाँ अवसर, स्वामित्व र पहुँच समान होस्। यसप्रकार उसले गरिब, उत्पीडित र निमुखा जनतालाई भ्रममा पार्ने कार्य निरन्तर चलाइरहेको र चलिरहेको छ। राष्ट्रियतालाई पनि कांग्रेसले पार्टीको मूलमन्त्र मान्दै आएको छ। तर दुर्भाग्य ! नेपालको राष्ट्रियता कांग्रेस सत्तामा गएसँगै सधंै खतरामा पर्छ। भारतलाई पञ्चेश्वर र गण्डक सुम्पेको सन्दर्भ होस् वा नागरिकता विधेयकसँग सत्ता साट्ने दुष्साहस होस्। त्यसका विपरित नेकपा (एमाले) आफ्नो स्थापना कालदेखि नै राष्ट्रियता र देशको माटोको रक्षाका निम्ति निरन्तर लड्दै आइरहेको छ। चाहे सत्तामा रहेर होस् वा सत्ता बाहिर नै किन नहोस्। सत्तरी वर्ष अघिदेखि गुमेको लिपुलेक, कालापानी र लिम्पियाधुरालाई समेटेर नेकपाकालीन ओली सरकारले पहिलोपटक नयाँ नक्सा प्रकाशित गर्यो। जबकि सत्ताधारी दलहरू चाहिँ तत्कालीन ओली सरकारलाई सत्ताको भाग नपुगेर भनौं वा मान नपुगेर कार्यावरोध गरिरहे। संसद्ले सरकारका हरेक कार्यहरूमा असहयोग मात्रै गरिरह्यो। तब प्रधानमन्त्रीले जनपक्षीय काम नगर्ने संसद्लाई भंग गरे। ताजा जनादेशमा जाने घोषणा गरे। तर, सर्वोच्चले संविधानको हवला दिँदै प्रतिनिधिसभा पुनस्र्थापित गर्यो। संसद्को क्षेत्राधिकार मिचेर व्यक्ति नै तोकेर प्रधानमन्त्री नियुक्तिको आदेश गर्ने कार्य चाहिँ के संविधानसम्मत थियो ? ताजा जनादेशमा जाने कुरा कसरी प्रतिगामी हुन्छ ? सरकारले जनपक्षीय विकास र सबल अर्थतन्त्रको निर्माणको काम गर्दा अर्घेल्याईँ गरिरहने संसद् भंग गर्नु आवश्यक थियो। २० प्रतिशत सांसद र केन्द्रीय सदस्य संख्या पुर्याए राजनीतिक दलको मान्यता पाउने राजनीतिक दलसम्बन्धी अध्यादेश ल्याउने कार्य चाहिँ के सही थियो ? अवश्यै थिएन। वास्तवमा नेकपा (एस) को जन्म अप्राकृतिक रूपमा भएको हो। दलको रूपमा समाजवादीको जन्म सत्ता दुरुपयोगको नमुना हो। यद्यपि नेकपा (एस) ले राजनीतिक वैचारिक हिसाबले स्वतन्त्र दलको औचित्य पुष्टि गर्न सकिरहेको छैन। नेपाली समाज, कम्युनिष्ट आन्दोलन र देशको सन्दर्भमा एकिकृत समाजवादीको भूमिका ऐंजेरुभन्दा पृथक छैन। बाँस र वृक्षहरूहरूको वृद्धि विकासलाई भार पार्ने गरी ऐंजेरु पलाउँछ। तर, कुनै कार्यमा पनि उपयोगी हुँदैन। कम्युनिष्टको आवरणमा देशीविदेशी प्रतिक्रियावादी शक्तिको गोटी बनेर एमाले सिध्याउने एसको झुन्ड ऐंजेरुभन्दा घातक छ। कम्युनिष्ट आदर्शको खोक्रो नाटक मञ्चन गर्दै आएको नेकपा (मसाल) पनि वैचारिक रूपमा पूरै स्खलित देखिन्छ। आश्चर्यलाग्दो त के छ भने कुनै बेला संघीयताको भण्डाफोरको दुहाई दिँदै आएको मसाल संघीयताभन्दा कयौं घातक मानिने नागरिकता विधेयकको सन्दर्भमा मौनप्रायः छ। मूलतः क्षेत्रीय पार्टीकै भूमिकामा रहेको जनता समाजवादी पार्टी चाहिँ नश्लीय संकीर्ण चिन्तनभन्दा माथि उठ्न सकेको देखिँदैन। जे होस्, ढिलै भए पनि राष्ट्रघाती सत्तागठबन्धन बीचको चुनावी मोर्चाबाट जसपा औपचारिक रूपमा बाहिरिने निर्णय गरेको छ। एमालेसँगको चुनावी तालमेललाई अघि बढाएको छ। यस परिघटनासँगै सत्ता गठबन्धनभित्रका दलहरूको स्वार्थ उदांगिएको छ। हिजो ओली सरकारले गरेको संसद् विघटनलाई प्रतिगमनको संज्ञा दिँदै सत्ताभोगका निम्ति एकमत भएका दलहरूले कसैगरी सरकारको लोकप्रियतालाई रोक्न मात्रै चाहेका थिए भन्ने कुरालाई पुनर्पुष्टि गरेको छ। यदाकदा नेपाली समाज राजनीतिक दलहरूप्रति अनुदार र संकीर्ण बन्दै गइरहेको आभास मिल्छ। प्रजातन्त्रका निम्ति २०औं वर्ष जेलजीवन, सर्वस्वहरणसहित आजीवन कारावास, दसकौं कष्टपूर्ण प्रवासको बसाई र सयौं हण्डर राजनीतिक दलहरूले व्यहोरे। देशको सामाजिक, राजनीतिक, आर्थिक तथा भौतिक विकास हुनुपर्ने जति भएन। दलहरूमा जनता र देश विकासप्रति प्रतिबद्धताको कमी अवश्यै भएको हो। यसको अर्थ दशकौंदेखि देश र जनताका लागि लडिरहेको राजनीतिक नेतृत्व र दलहरूको विगतको भूमिकाको अवमूल्यन गरिनु कसैगरी सही हुँदैन। क्षणिक लहड, उत्तेजना र आवेगमा आएर दलीय व्यवस्थामाथि प्रहार गर्ने र दलीय व्यवस्थाको विकल्पलाई खोज्ने कार्य पञ्चायती चेतनाभन्दा विल्कुल पृथक देखिँदैन। विडम्बना ! विकासको पक्षधर र यथास्थितिवादी दुवै प्रकृतिका राजनीतिक दलहरूलाई एउटै डालोमा राखेर समाजले आरोपित गरिरहेको छ। केही राजनीतिक दलहरूको सत्तालोलुप र अवसरवादी प्रवृत्तिलाई देखाएर समग्र दलीय राजनीति व्यवस्थामाथि नै प्रश्न उठाउने धृष्टता कसरी सही हुन्छ ? सम्पूर्ण राजनीतिक पार्टीहरूलाई एउटै नजरले हेर्ने कार्य वस्तुवादी हुँदैन। जनस्तरबाट दलहरूको सही र गलत कार्यको गम्भीरतापूर्वक विश्लेषण गरिनुपर्छ। त्यही अनुरूप दलहरूलाई मतद्धारा पुरस्कृत वा दण्डीत गरिनुपर्छ। यदि दलीय व्यवस्थालाई पूर्वाग्रहीपूर्ण सोचले मात्रै हेर्ने धृष्टता गर्यौं भने परिस्थिति कठोर बनेर आउने छ। हाम्रा आवेगपूर्ण निर्णयहरूको मूल्य हाम्रा सन्ततीलाई चुकाउन दिने छुट हामीलाई छैन। आफ्नै गल्तीप्रति हामीसँग थकथकाउने बाहेक अर्को विकल्प हुनेछैन। राजनीतिक दलहरूको दृष्टिकोणमा निर्वाचन जनअदालत हो। अदालतले सधै निष्पक्ष, विवेकपूर्ण र सत्यको पक्षमा फैसला दिनुपर्छ। अहिले देश बेथितिमय छ। राजनेता मात्र होइन, कर्मचारीतन्त्र, न्यायालय र राज्य संयन्त्र जनताप्रति उत्तरदायी छैन। समग्रमा देशमा अराजकता र चरम बेथिति छ। सत्ताधारी गठबन्धन पुनःसत्तारोहणको लालसामा सिट भागबण्डामा केन्द्रित छ। दलहरूको विगतदेखिको यस्तै रवैयाको परिणाम हो, स्वतन्त्रहरूको उदय र दलहरूप्रति फैलाइएको घृणाको राजनीति। गठबन्धन सरकारको यही रवैयाले जनतामा दलीय राजनीतिप्रति झनै वितृष्णा निम्त्याइरहेको छ। नेकपा एमालेले निरन्तर सार्वजनिक मञ्चहरूमा आफ्नै दृष्टान्त पेश गर्दै दलीय व्यवस्था, संविधान, संघीयता, धर्मनिरपेक्षता र समानुपातिक समावेशीताको बचाउ गरिहेको छ। आखिर राजनीतिमा कांग्रेस, माओवादीका कारण उठेका प्रश्नहरूको प्रतिउत्तर एमालेले कहिलेसम्म दिइरहनु पर्ने हो ? प्रतिनिधिप्रदेशसभाको आसन्न निर्वाचनलाई सत्ताधारी मोर्चा र नेकपा एमालेबीचको शक्ति परीक्षणको रूपमा हेरिएको छ। यो निर्वाचन अघोषित हिसाबले राष्ट्रवादी जनवादी कित्ताको नेतृत्व गरिरहेको एमाले र दक्षिपन्थी अवसरवादी सत्तागठबन्धनबीचको युद्ध नै हो। एमालेका निम्ति प्रतिष्ठाको विषय भएकाले अन्तर्घात, अन्तद्र्वन्द्व र असमझदारीलाई त्याग्दै ऐक्यवद्धताका साथ निर्वाचनमा होमिनु पर्नेछ। निर्वाचनले सिंगो देश र करोडौं जनतालाई प्रभावित तुल्याउने सामाथ्र्य राख्ने हुनाले एमाले पहिलो शक्तिको रूपमा स्थापित हुन आवश्यक छ। परमादेशी शासनको अन्त्य गरी जनादेशको सरकार निर्माण गर्नु हाम्रा निम्ति प्रमुख कार्यभार हो। सम्भवतः यसपटक जनताले दल र उम्मेदवारहरूलाई बहुकोणबाट विश्लेषण गरेर मतदान गर्नेछन्। प्रतिनिभिसभा र प्रदेशसभामा टिकट वितरण गर्ने सन्दर्भमा एमालेमा लामो समय योगदान गरेका, नैतिकवान्, योग्य र जनसम्बन्ध प्रगाढ रहेका व्यक्तिहरूलाई नै उम्मेदवार बनाएको देखिन्छ। अब राजनीतिमा सत्ताधारी गठबन्धनकारी दलहरूजस्तो धनवादडनवाद, नातावादकृपावाद र शक्ति केन्द्रको दबाबलाई निरुत्साहित गर्न जरुरी छ।  अधिकारी नेकपा एमालेका केन्द्रीय सदस्य एवं ओखलढुंगाका इन्चार्ज हुन्।"
एकजुट भएर राष्ट्रिय खेलकुद सम्पन्न गरौं,"पोखरा : राष्ट्रिय खेलकुद परिषद्का सदस्यसचिव टंकलाल घिसिङले एकजुट भएर नवौं राष्ट्रिय खेलकुद प्रतियोगिता सम्पन्न गर्न आग्रह गरेका छन्। गण्डकी प्रदेशमा यही असोज २८ देखि कात्तिक ३ गतेसम्म आयोजना हुने राष्ट्रिय खेलकुदका लागि गठित विभिन्न उपसमितिका संयोजक तथा सचिवहरूको पोखरामा भएको बैठकलाई सम्बोधन गर्दै सदस्यसचिव घिसिङले सबैको सहयोग र सहकार्यले मात्रै राष्ट्रिय प्रतियोगिता सफल बनाउन सकिने बताए। भौतिक रुपमा बैठकमा उपस्थित हुन नसकेका उपसमितिका संयोजक र सचिवहरूका लागि जुममार्फत सञ्चालन गरिएको बैठकमा सबैले आफ्नो उपसमितिको प्रगति विवरण प्रस्तुत गरेका थिए।यसैगरी सदस्यसचिव घिसिङले नवौं राष्ट्रिय खेलकुद प्रतियोगिताको अभियानमा जुट्न पोखरेलीहरूसँग आग्रह गरेका छन्। प्रदेश खेलकुद परिषद् गण्डकीले शनिबार विभिन्न संघसंस्थासँग गरेको अन्तक्र्रिया कार्यक्रममा बोल्दै घिसिङले सो आग्रह गरेका हुन्। हामी नवौं राष्ट्रिय खेलकुद प्रतियोगिताको संघारमा छौं। गण्डकी प्रदेश आयोजक भएको नाताले पनि प्रतियोगिता सफल बनाउने जिम्मेवारी यहाँहरूको काँधमा छ, उनले भने म गण्डकी प्रदेशबासीलाई यो अभियानमा जुट्न आग्रह गर्दछु। खेलकुद ऐन कार्यान्वयनसँगै संघीय रुपमा पहिलो पटक नवौं राष्ट्रिय खेलकुद प्रतियोगिता आयोजना हुन लागेको बताउँदै सदस्यसचिव घिसिङले प्रतियोगिताको महत्व विशेष रहेको बताए। हामी नयाँ खेलकुद विकास ऐनको जगमा उभिएर नवौं राष्ट्रिय खेलकुद प्रतियोगिता गर्दै छौं। त्यसैले पनि यसको महत्व र मर्म बारे बुझ्न आवश्यक छ, उनले भने, नवौं राष्ट्रिय प्रतियोगिताको अन्तिम तयारी भइरहेकाले पोखरा आउने खेलाडीहरूलाई न्यानो आतिथ्यताको सन्देसको छोड्न आग्रह गर्दछु। प्रदेश खेलकुद परिषद् गण्डकीका सदस्यसचिव तेज गुरुङले नवौं राष्ट्रिय खेलकुद प्रतियोगिता ३९ वर्ष पछि पुनः गण्डकीले आयोजना गर्न पाउनु गौरवको विषय भएको बताउँदै यसलाई सफल बनाउन पोखरेलीहरूको सहयोग र सहभागिताको खाँचो रहने बताए।"
मेसी र रोनाल्डोभन्दा एमबाप्पे अगाडि,"लन्डन : विश्व चर्चित फुटबलर लियोनल मेसी र क्रिस्टियानो रोनाल्डोलाई काइलिन एमबाप्पेले उछिनेका छन्। फ्रेन्च क्लब पेरिस सेन्ट जर्मेन (पीएसजी) का फरवार्ड एमबाप्पे सर्वाधिक आम्दानी गर्ने फुटबल खेलाडी बन्दा मेसी र रोनाल्डोलाई पछि पारेका हुन्। फोब्स म्यागजिनले हालै सार्वजनिक गरेको सूचीमा एमबाप्पे सर्वाधिक आम्दानी गर्ने खेलाडी बनेका हुन्। एमबाप्पेले विगत नौ वर्षदेखि लगातार दबदबा बनाउँदै आएका मेसी र रोनाल्डोलाई पछि पारेका हुन्। पछिल्लो नौ वर्षदेखि सर्वाधिक आम्दानी गर्ने फुटबल खेलाडीको सूचीमा रोनाल्डो र मेसीले दबदबा कायम राख्दै आएका थिए। सन् २०१३ मा भने मेसी र रोनाल्डोलाई इङ्ल्यान्डका पूर्व कप्तान डेभिड बेकहामले पछि पारेका थिए। उनी २०१३ मा सर्वाधिक आम्दानी गर्ने खेलाडीको शीर्ष स्थानमा रहेका थिए। फोब्सका अनुसार २३ वर्षीय फ्रान्सेली स्ट्राइकर एमबाप्पेले यस सिजन एक सय २८ मिलियन अमेरिकी डलर आम्दानी गरेका छन्। उनले गत मेमा पीएसजीसँग तीन वर्षको सम्झौता गरेका थिए। स्पेनिस क्लब रियल म्याड्रिड जाने चर्चा चलिरहँदा उनी पीएसजीमै बसेका थिए। विश्वकप विजेता फ्रान्सेली टोलीका सदस्य एमबाप्पेले क्लबका लागि ११ ट्रफी जितेका छन्। जसमा चार लिग वान उपाधि छन्। फोब्स म्यागजिनले हालै सार्वजनिक गरेको सूचीमा एमबाप्पे सर्वाधिक आम्दानी गर्ने खेलाडी बनेका हुन्। सर्वाधिक आम्दानी गर्ने खेलाडीको दोस्रो स्थानमा रहेका पीएसजीकै मेसीले एक सय २० मिलियन अमेरिकी डलर आम्दानी गरेका छन्। तेस्रो स्थानमा रहेका इङलस प्रिमियर लिग क्लब म्यानचेस्टर युनाइटेडका पोर्चुगिज फरवार्ड क्रिस्टियानो रोनाल्डोले एक सय मिलियन अमेरिकी डलर कमाई गरेका छन्। चौथो स्थानमा रहेका पीएसजीका फरवार्ड नेमारले ८७ मिलियन अमेरिकी डलर आम्दानी गरेका छन्। यस्तै इङलस क्लब लिभरपुलका मोहमद सलाह ५३ मिलियन अमेरिकी डलरसहित पाँचौं स्थानमा छन्। फोब्सको सूचीको छैटौं स्थानमा रहेका म्यानचेस्टर सिटीका अर्लिङ हालान्डको आम्दानी ३९ मिलियन अमेरिकी डलर छ। यही वर्ष म्यानचेस्टर सिटीमा आवद्ध भएका हालान्डले पछिल्लो १२ खेलमा १९ गोल गरिसकेका छन्। म्यानचेस्टर सिटीका लागि प्रभावशाली प्रदर्शन गर्दै आएका हालान्ड जर्मन क्लब बोरुसिया डर्टमन्डबाट इङ्ल्यान्ड पुगेका हुन्। यस्तै सातौं स्थानका रोबट लेवान्डोस्कीको ३५ मिलियन, आठौं स्थानका इडेन हाजार्डको ३१ मिलियन, नवौं स्थानका आन्द्रे इनिस्टाको ३० मिलियन र दसौं स्थानका केभिन डी ब्रुनको आम्दानी २९ मिलियन अमेरिकी डलर रहेको छ।"
त्यसपछि ३५ सय बिघामा फैलियो केराखेती,"चितवन : चितवनमा ३५ सय बिघा जमिनमा भइरहेको केराखेतीमा ७ सय कृषक आबद्ध छन्। यसबाट मात्रै वार्षिक डेढ अर्बको कारोबार हुने गरेको छ। प्रत्यक्ष अप्रत्यक्ष एक लाख कृषक आश्रित छन्। परीक्षणका रूपमा लगाइएको केराखेतीले जिल्ला ढाकेको छ। चितवनले केराको राजधानीकै पहिचान बनाएको छ। घरायसी प्रयोजनका लागि लगाइए पनि २१ वर्षअघि चितवनमा १ झोला बीउबाट सुरुवात भएको हो। सन् २००१ अघि यहाँ व्यावसायिक केराखेती थिएन। मध्यवर्ती र बरन्डाभार क्षेत्रका बासिन्दाको आयस्रोतका लागि विकल्पको खोजी गरियो। चितवनमा केराखेति संरक्षण अभियानसँग जोडिएको छ । संरक्षण अभियानलाई व्यावहारिक बनाउन राष्ट्रिय प्रकृति संरक्षण कोष, जैविक विविधता संरक्षण केन्द्रले उपायको खोजी गरेका थिए। केन्द्रका कृषि अधिकृत राजु घिमिरेले प्लास्टिकको झोलामा केराको बीउ ल्याएका थिए। हामीले ५ हजार विरुवा वितरण गर्ने भनेको झोलाको बीउ देखाएर यसबाट १० हजार बिरुवा हुन्छभन्दा पत्यार लागेन, त्यसबेलाको कुरा सम्झिदै कार्यालयका प्रशासन प्रमुख रामकुमार अर्यालले भने, सफल हुन्छ भन्ने यकिन थिएन। माटोलगायत सबै परिक्षण गरेर मात्रै केराखेतीको निष्कर्षमा पुगेका थियौं। त्यही झोलाको बीउबाट केराखेतीले व्यापकता पाएको हो। उनीहरूलाई संरक्षणमा अग्रसर गराउन आम्दानीको स्रोत जुटाउन तत्कालीन श्री ५ महेन्द्र प्रकृति संरक्षण कोष (हालको राष्ट्रिय प्रकृति संरक्षण कोष) ले बाघ गैंडा संरक्षण आयोजना सञ्चालन गरेको थियो। त्यसैका लागि आयआर्जनको उपायका रूपमा केराखेतीको सुरुवात गरिएको हो। सुरुमा पञ्चकन्या र चर्तुरमुखी सामुदायिक वनका उपभोक्ताको चाहनाअनुसार केराखेती भयो। २०५८ सालमा त्यहाँको २ छुट्टाछुट्टै व्यावसायिक केराखेती समूह गठन गरेर कार्यक्रम सुरु गरिएको हो। उत्पादन राम्रो भएपछि कृषकको माग बढेको हो। पछि २०६१ सालमा काठमाडौंको गोदावरीबाट टिस्युकल्चर गरेका थप विरुवा ल्याइएको थियो। अनि कृषकले आफैं बिरुवा उत्पादन गरेर लगाउन थाले। १५ २० घरधुरीबाट थालिएको हो। पछि धेरैले लगाउन थालेपछि खेती फस्टायो, चर्तुमुखी सामुदायिक वनका पूर्वअध्यक्ष नन्दलाल श्रेष्ठले भने, त्यहीबाट थालिएको कार्यक्रमले जिल्लाको पहिचान फेरिदियो। चितवनको पहिचानसग जोडिएको केराखेतीको श्रेय राष्ट्रिय प्रकृति संरक्षण कोष नै हो। सौराहाको पारिपट्टी चितवन राष्ट्रिय निकुञ्जभित्रको पदमपुरलाई स्थानान्तरण गरेपछि त्यहाँका बासिन्दाका लागि आयस्रोत थिएन। संरक्षणमा टेवा पुर्याउन आम्दानीको उपायका रूपमा केराखेतीको परीक्षण थालियो। बरन्डाभार जैविक मार्गको संरक्षणका लागि लगाइएको हो। गडुवामा पहिला खेती सुरु गरिएको हो। अहिले चितवनका अधिकांश किसान केराखेतीमा रमाएका छन्। चितवनमा केराखेती गरेर रमाउने धेरै छन्, चितवन केरा उत्पादक संघका पूर्व अध्यक्षसमेत रहेका कृषक यज्ञप्रसाद सुवेदीले भने, राज्यले सहयोग नगरे पनि उत्पादनको हिसाबले किसान खुसी छन्। केराखेती गरेर धेरैले घरघडेरी जोडेका छन्। गाडी चढेका छन्। यो देखेर रामकुमार अर्याल दंग पर्छन्। मौरीपालन व्यवसायको पनि सुरुवात भएको हो। मह उत्पादनका लागि मौरीलाई फूल, फूलका लागि वन जोगाउने अभियानबाट थालिएको मौरीपालन पनि यसरी नै सुरु गरिएको हो।"
