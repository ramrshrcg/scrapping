शीर्षक,विवरण
सम्भव छ भगवत्ता बोध,"एवं च ते निश्चयमेतु बुद्धिर्दृष्ट्वा विचित्रं जगतः प्रचारम्। सन्तापहेतुर्न सुतो न बन्धुरज्ञाननैमित्तिक एष तापः।। संसारका दुःख कष्ट बन्धुबान्धव, पुत्र, परिवार हुन् अर्थात् मेरो दुःखका कारण अरू नै छन् भन्ठान्छ मानिस। यही बुद्धिले जीवनको अन्तिम क्षणमा मात्र थाहा पाउँछ कि मेरो दुःखको कारण त अज्ञानता पो रहेछ। जसलाई जीवनमै बुद्धत्त्व, भगवत्व र संतत्वको ज्ञान हुँदैन, बाँकी जानकारी सबै अज्ञान हुन्। बुद्धको मूर्ति या तस्बिर देख्दा पनि अनायासै आँखा बन्द हुन्छ। मन शान्त हुन्छ र भित्रको प्रकाशमा बन्द आँखाले दर्शन गर्ने भाव जाग्छ। सिद्धार्थ गौतम राजकुमारले बुद्धत्त्वको बोध प्राप्त गरेपछि परिचित बुद्ध त्यो प्रकाश हो। त्यो सम्बोधिको क्षण हो, त्यो निर्वाणको अनुभूति हो। जहाँ कुनै भगवान्को दर्शन होइन, एउटा दिव्यताको झलक मिल्छ। सम्पूर्ण अस्तित्व, सम्पूर्ण जगत्, विराट आकाश दिव्यतामा झल्किन्छ। जसको कोही विशेष निर्माता छैन तर सबैको भित्र अनुभूतिको गहनता छ। पूरा अस्तित्व प्रकाशले ओतप्रोत छ, चेतनाले ओतप्रोत छ। त्यसैले कुनै भगवान् मात्र होइन, भगवत्ताको भावले पूर्ण छ। भगवत्ता अर्थात् धार्मिकताभन्दा माथि, पूर्णानन्द र एक सत्य। भगवान् एक कल्पना हो भने, भगवत्ता अनुभव हो। भगवान् प्रतिमामा पनि महसुस गर्न सकिन्छ भने, भगवत्ता एक सत्यता हो। अनि एक काव्यजस्तो जो हृदयबाट झंकृत हुन्छ अनि शब्दातीत जसलाई केवल अनुभूतिमा महसुस गर्न सकिन्छ। एक जीवन्तता, गतिमान, प्रवाहमान, विराटताको परिचय जसलाई संसारका विशेषण र अनुमानले पूर्णता दिन सक्दैनन्। आफूभित्रको भागवत तत्त्व कसरी जागृत छ, कति प्रेमल छ र कति रहस्यात्मक छ कुनै किताब र शास्त्रबाट अनुभव हुँदैन। अन्तर गहिराइको साधना, मौन, स्मरण र सुरतीबाट तरंगित झन्कारले निराकारमा स्थित विश्रामपूर्ण स्थितिको बोधगम्य अवस्था भगवत्ता, बुद्धत्व या रहस्यमय खजानाको अनुभूतिबाट मात्र बुद्धको अनुभूति हुन्छ। बुद्ध व्याख्यामा होइन, मौनतामा महसुस गर्न सक्नुपर्छ। कसरी अनुभूति गर्न पाएका छौं बुद्धको मननीय छ। बुद्ध एक स्वतन्त्रता विभिन्न धर्म र परम्पराले आफ्नै अनुशासन, विधि र कर्म काण्डमा बाँधेका हुन्छन्। आफ्ना अनुयायीद्वारा त्यसलाई फैलाउने प्रयास गरेका हुन्छन्। सांसारिक अनुशासन पालनाका लागि यो पनि जरुरी छ नैतिकता, जीवनशैली र व्यवस्थित दैनिकीका लागि। तर, बुद्ध सबै जञ्जिरबाट मुक्त भएर परम स्वतन्त्रतामा, विराट आकाशमा पंख फैलाउने सन्देश दिन्छन्। बुद्ध बताउँछन् कुनै अनुयायीको रूपमा बाँधियौं भने तिम्रो आत्मज्ञानको पहिचानसम्म पुग्न सक्दैनौं त्यसैले स्वतन्त्र विराट आकाशमा फैलिऊ र आफ्नो चेतनाको स्तरलाई अनन्तसम्म फैलिन देऊ। बुद्धले जोड दिँदै भन्नुभो धर्म फैलाउनुभन्दा जरुरी छ तिम्रो हृदयको फैलावट, तिम्रो करुणाको फैलावट अनि तिम्रो मानवताको फैलावट। याद गरौं त मानिसका यी गुणवत्ता आज फैलिएका छन् या खुम्चिएका ? काम, क्रोध, लोभ, मोह, ईष्या, द्वेष सबै मानवता खुम्चिनुको परिणाम न हुन्। सहजता, स्वतन्त्रता, प्रेम र इमान्दारिताको अस्त्र र शास्त्र मात्र जीवन रूपान्तरणको माध्यम बन्न सक्छ। बुद्धले प्रत्येक व्यक्तिलाई आफ्नो गरिमा र आत्म पहिचानको लागि जति ध्यान, साधना र सूत्र बताए। त्यो कति प्रयोगमा ल्याएका छन् ? त्यसकै आधारमा त आज व्यक्ति मात्र विश्व नै अराजकताको भुँमरीमा रुमलिएको छ। आज व्यक्तिव्यक्ति र राज्यराज्यबीचमा जति प्रतिस्पर्धा र कटाक्ष छ तिनले सिक्नु जरुरी छ। बुद्धको शैली जसले केवल सहयात्री र मैत्रेय बनेर आफ्नो परिचय दिएको थियो। उनले शरीर छोड्नुपूर्व आफ्ना सन्न्यासीलाई बताएका थिए म फेरि फर्केर आएँ भने तिम्रो मैत्रेय अर्थात् मित्र बनेर आउनेछु। ऐचजी वेल्सले बुद्धबारे लेखेका थिए सायद बुद्धजस्तो नास्तिक कोही थिएन तर धेरै नै ईश्वर स्वरूप अनुभूति गर्न सकिन्थ्यो। बाहिर होइन भित्र जाऊ धार्मिक, आध्यात्मिक, परम्परा जुनसुकै आयामबाट बुद्धलाई बुझ्न कोसिस गरौं। उनी क्रान्तिकारी थिए। जसले आफ्नो धर्ममा भगवान् होइन मनुष्यलाई राखे। मानिसले अन्तरमनको भगवत्तालाई नजानेसम्म कतै जानै सक्दैन र त्यो भगवत्ता प्रत्येक मनुष्यको भित्र छ। त्यसैले बाहिर होइन भित्र जाऊ। केही क्षणको लागि भए पनि भित्र जाऊ। आश्चर्य लाग्न सक्छ संसारको कर्म, व्यस्ततालाई छोडेर कतिबेला भित्र जाने होला ? सजिलो र जीवन्त सूत्र दिनुभएको छ उहाँले लामो गहिरो श्वास लिऊ, एक सेकेन्ड आँखा बन्द गर र आफ्नो भाव दशालाई हेर। जतिबेला फुर्सद मिल्छ आफ्नो श्वासलाई लामो गहिरो बनाऊ र एक सेकेन्डलाई आँखा बन्द गर। अभ्यास जारी राख, गर्नुपर्ने विभिन्न महत्त्वपूर्ण काममध्ये यसलाई पनि याद गर। अभ्यास गरौं, हेरौं र मनन गरौं के रूपान्तरण आउँदो रहेछ। केही दिनको निरन्तर अभ्यासद्वारा यसलाई आफ्नो आदत बनाऊ। यो सर्वोत्तम आदत बन्नेछ जीवनको सत्यता बोधको निम्ति। बाहिर कोलाहल, प्रतिस्पर्धा, स्वार्थ, अराजकता भेट्न सक्छौं। त्यो गहिराइमा जाऊ जहाँ केवल शान्ति, मौनता, आनन्द, प्रेम र खालीपन भेट्नेछौ। सबै विकारबाट खाली बन, शून्य बन। यो तिम्रोभित्रको यात्रा हो। बाहिरै दौडेर पनि भित्रको यात्रा गर्न बाधा छैन, सूत्र जानलामो गहिरो श्वास, एक सेकेन्डलाई आँखा बन्द। अनि हेर भित्र बन्द आँखाले। तिम्रो केन्द्रमा रहेको आन्तरिक विराटता तिम्रो वास्तविक परिचय हो। बुद्ध बन बुद्धबाट प्रेरित ओशो भन्छन् बुद्धलाई पढ्नु छैन, अनुसरण गर्नु छैन, सम्झ र आफैं बुद्ध बन। किनकि, बुद्धमा जुन ज्ञान फक्रियो त्यो सबै मनुष्यमा सम्भव छ। आफ्नो प्रज्ञारूपी ज्ञानलाई आत्मसात् गर त्यो नै बुद्धत्व हो। बुद्धको र तिम्रो समय २६ सय वर्ष फरक छ होला तर बुद्धले तिम्रो लागि नै सूत्र र विधि दिए। जो आज पनि उत्तिकै सान्दर्भिक र व्यावहारिक छन्। बुद्धको अन्तिम वचनअप्प दीपो भवः आजका मानिसलाई पनि त्यत्ति नै जरुरी छ। आफ्नो प्रकाश आफैं बन। कहिलेसम्म परनिर्भर र अरूको प्रकाशले आफ्नो गहिराइलाई हेर्ने कोसिस गर्छौं ? आफ्नो प्रकाश आफैं बन्ने क्षमतालाई व्यावहारिकता देऊ। त्यो प्रकाश र दिव्यताको महसुस गर जसले तिम्रो उज्यालो खोस्न सक्दैन र कसैले तिमीलाई अन्धकारमा राख्न सक्दैन। अन्धकाररूपी ज्ञान, लोभ र द्वैषप्रतिको इशारा बुद्धमार्फत व्याख्या गर्छन् ओशो। तिम्रो करुणा, प्रेम, सहजता र सरलताजस्ता गुण नै ध्यानमा प्रवेश गर्ने माध्यम हुन्। कठोर मन, कठिनता, प्रतिस्पर्धा यी सबको चक्करले तिम्रो बुद्धत्त्वको खिलावटलाई बाधा पारेको छ। अन्तर हृदयमा बुद्धत्त्वको फूल फक्रिन देऊ। त्यही फूलमार्फत बुद्धले हिमाञ्छित पर्वत महसुस गरे जस्तै तिमी पनि चेतनाको शिखर चुम्न सक्छौ।"
जनप्रतिनिधि अब अब्बल अभियन्ता,"विधानले स्थानीय तहको परिभाषा गरेको छ। गाउँपालिका, नगरपालिका र जिल्लासभा स्थानीय तहमा पर्छन्। अधिकारका आधारमा पालिका स्थानीय सरकार हुन्। प्रत्येक पालिकाको क्याबिनेट छ। कार्यपालिका भनिन्छ। व्यवस्थापिका छ। न्यायपालिका छ। न्यायिक समिति भनिन्छ। सभा भनिन्छ। पालिकाको एकल अधिकार संविधानको अनुसूची८ मा उल्लेख छ। अनुसूची९ मा साझा अधिकार सूचीकृत छ। जिल्ला सभाले समन्वय गर्ने काम मात्र गर्छ। मुलुकभरमा ७ सय ५३ पालिका छन्। पालिकामध्ये ४ सय ६० गाउँपालिका छन्। २ सय ९३ नगरपालिका छन्। नगरपालिकाको श्रेणीकरण गरिएको छ। महानगरपालिका ६ वटा छन्। उपमहानगरपालिका ११ छन्। नगरपालिका २ सय ७६ छन्। प्रत्येक पालिकालाई वडामा विभाजित गरिएको छ। ७ सय ५३ पालिकाअन्तर्गत जम्मा ६ हजार ७ सय ४३ वडा छन्। २०७४ सालमा पहिलो पटक स्थानीय तहको निर्वाचन भएको हो। यो आफैंमा २० वर्षको अन्तरालमा आयोजित स्थानीय लोकतन्त्रको अभ्यास थियो। नयाँ संविधान कार्यान्वयनको महत्त्वपूर्ण कडी थियो। स्थानीय तहलाई गाउँका सिंहदरबार भनेर अथ्र्याइएको थियो। नागरिकले पनि नजिकमा भेट्ने सरकार भनेर बुझेका थिए। आफूलाई सुन्ने सरकार ठानेका थिए। आवश्यकताको सम्बोधन हुने विश्वास गरेका थिए। सुशासन हुने आश थियो। विकासले तीव्रता पाउने अपेक्षा थियो। समृद्धिको यात्रा अघि बढ्ने आकांक्षा थियो। नवयुग आरम्भको कल्पना थियो। वास्तवमा त्यस बखत निकै उत्साहपूर्ण माहोल थियो। सो निर्वाचनबाट प्रत्येक गाउँपालिकामा एक जना अध्यक्ष भए। एक जना उपाध्यक्ष भए। प्रत्येक वडामा एकएक जना वडाध्यक्ष भए। चार जना सदस्य भए। यिनै निर्वाचितबाट गाउँसभा बन्यो। सो गाउँसभाले गाउँ कार्यपालिकाका लागि आफूमध्येबाट चार जना सदस्य निर्वाचित गर्यो। दलित तथा अल्पसंख्यक समुदायबाट थप दुई जना सदस्य पनि निर्वाचित गर्यो। उनीहरू पनि गाउँसभाको सदस्य भए। यसरी गाउँसभाको पूर्ण आकार बन्यो। एवं रीतले नगरपालिकामा एक जना प्रमुख भए। एक जना उपप्रमुख भए। नगरका सवै वडामा एकएक जना वडा अध्यक्ष भए। चार जनाका दरले वडा सदस्यहरू भए। यसरी बनेको नगरसभाले नगर कार्यपालिकाका लागि आफूमध्येबाट पाँच जना सदस्य निर्वाचित गर्यो। दलित तथा अल्पसंख्यक समुदायबाट थप तीन जना सदस्य पनि निर्वाचित गर्यो। थप निर्वाचित पनि नगरसभाको सदस्य भए। यसरी नगरपालिकाको सभाले पूर्ण आकार पायो। जिल्लाभित्रका गाउँ कार्यपालिकाका अध्यक्ष र उपाध्यक्ष एवं नगर कार्यपालिकाका प्रमुख र उपप्रमुखको जिल्ला सभा बन्यो। जिल्ला सभाको कार्यकारी निकाय जिल्ला समन्वय समितिको गठन भयो। एक जना प्रमुख, एक जना उपप्रमुख, कम्तीमा तीनजना महिला र कम्तीमा एक जना दलित वा अल्पसंख्यक समुदायको गरेर बढीमा नौ सदस्यीय जिल्ला समन्वय समिति बन्यो। गाउँसभा र नगरसभाका सदस्यमध्येबाट उनीहरू निर्वाचित भएका थिए। यसरी २०७४ सालमा स्थानीय तहको निर्वाचन सम्पन्न भयो। निर्वाचित जनप्रतिनिधिको संख्या यस प्रकार रह्यो। गाउँपालिकातर्फ अध्यक्ष ४ सय ६० जना। उपाध्यक्ष ४ सय ६० जना। नगरपालिकातर्फ प्रमुख २ सय ९३ जना। उपप्रमुख २ सय ९३ जना। गाउँपालिका र नगरपालिकाको कुल वडा अध्यक्ष ६ हजार ७ सय ४३ जना। वडा सदस्य २६ हजार ९ सय ७२ जना। सभाले दलित तथा अल्पसंख्यक समुदायबाट थप निर्वाचित गरेका १ हजार ७ सय ९९ जना। यसरी कुल संख्या ३७ हजार २० जना। स्मरणीय छ, यही संख्याभित्र जिल्ला समन्वय समितिका पदाधिकारीहरू अटाएका छन्। स्मरण हुन्छ कि स्थानीय तहमा निर्वाचित जनप्रतिनिधिले बहाली गर्दाको समय नितान्त नौलो थियो। पालिकाहरूले सरकारको हैसियतमा काम गर्न पर्ने परिवेश थियो। जनप्रतिनिधिको जिम्मेवारी गहन थियो। सरकार सञ्चालन गर्न संगठन संरचना खडा गर्नु थियो। जनशक्तिको बन्दोबस्त जरुरी थियो। सुहाउँदो कार्यकक्ष, फर्निचर आदिको व्यवस्था आवश्यक थियो। नीति निर्माण गर्नुपर्ने थियो। कानुन बनाउनुपर्ने थियो। विकास योजनाको खाका आवश्यक थियो। बजेट तथा कार्यक्रम तर्जुमा अनिवार्र्य थियो। कार्यविधि बनाउनु जरुरी थियो। शासकीय प्रबन्धका यावत् काम तत्काल गर्नै पर्ने अनिवार्यता थियो। तर जनप्रतिनिधि स्वयंमा अनुभवको कमी थियो। त्यस बखत कर्मचारी पनि थोरै थिए। उनीहरूमा हिजोको स्थानीय निकायको अनुभव त थियो। तर सरकारको ढाँचामा काम गर्ने परिपक्वता थिएन। यो स्थितिमा कसरी अघि बढ्ने एक प्रकारको अलमल थियो। वास्तवमा हरेक पालिकाका लागि पद्धति र प्रक्रियाको व्यावहारिक ज्ञानको खाँचो थियो। संघीय सरकारले सुरुमै रिचटिचइज (पुगपढाउसहजीकरणगर)को ढाँचा अपनाउनु पथ्र्यो। प्रत्येक पालिकामा विज्ञ टोली खटाएर सघाउनु पथ्र्यो। सिंगो सभालाई प्रशिक्षित गर्नु पथ्र्यो। कार्यपालिका के हो ? पढाउनु पथ्र्यो। कसरी काम गर्ने हो सिकाउनु पथ्र्यो। सभाको कार्य व्यवस्था बुझाउनु पथ्र्यो। न्यायिक कार्यविधि सम्झाउनु पथ्र्यो। संघीय सरकारले सुरुमा केही नियमावलीको नमुना पालिकामा पठायो। प्रशिक्षणको व्यवस्था पनि गर्यो। गाउँपालिकाका अध्यक्ष, उपाध्यक्ष र नगरपालिकाका प्रमुख उपप्रमुखले प्रशिक्षण पाए। त्यो पर्याप्त भएन। तथापि जनप्रतिनिधिलाई सरकार सञ्चालन गर्नुपर्ने जिम्मेवारी थियो। सिक्दै जाने, गर्दै जाने र अघि बढ्दै जाने (नोइङ, सोइङ एन्ड ग्रोइङ) को क्रमबाट पालिकाहरू अघि बढे। कामहरू हुँदै गर्दै गए। जनप्रतिनिधिहरूको पाँचवर्षे अवधि पूरा भएको छ। यस अवधिमा प्रशंसा वा प्रश्नका सन्दर्भ उठिरहे। विकास निर्माणको प्राथमिकीकरण गर्न नसकेको टीकाटिप्पणी भइरह्यो। विकास निर्माणका कामले अपेक्षाकृत गति लिन नसकेको गुनासो आइरहे। सेवा प्रवाह शीघ्र हुन नसकेको कुरा चलिरह्यो। भ्रष्टाचारका समाचार पनि आइरहे। बेरुजु धेरै भएको कुरा पनि भइरहे। तथापि पालिकाको सुरुको दुई वर्ष कर्मचारी समायोजनको पर्खाइमै बित्यो। त्यसपछि कोभिड महामारीले अस्तव्यस्त बनायो। अर्कोतर्फ संघ र प्रदेश सरकारले कानुन नबनाउँदा स्थानीय सरकार अलमलमा परे। संघ सरकारले प्रमुख प्रशासकीय अधिकृत दिन नसक्ने वा छिटोछिटो सरुवा गर्ने कार्यले पनि कर्मचारीतन्त्र अस्थिर भइरह्यो। उल्लेखित पृष्ठभूमिमा जनप्रतिनिधिलाई मुख्य पात्रको रूपमा विश्लेषण गर्दा पहिलो ब्याचका पात्रहरू इमान्दारिता, क्षमता र मेहनतको कसीमा अपेक्षा गरिए जति अब्बल हुन सकेनन्। औसतमा पालिकाहरूले शीघ्र सेवा तीव्र विकासको लय पकड्न सकेनन्। यसो भनिरहँदा केही पालिकामा राम्रो काम भएको कुरालाई नजरअन्दाज गर्न मिल्दैन। केही पालिकाले प्रशंसनीय काम गरेका छन्। पालिकाका प्रमुख पात्र खराबै भए पनि पाँच वर्षका लागि मात्र हो। त्यसपछि फेर्न सकिन्छ। मूल कुरा प्रणाली कस्तो रह्यो भन्ने हेर्नु पर्छ। पाँच वर्षको अनुभवका आधारमा भन्नुपर्दा स्थानीय सरकार प्रणालीको आवश्यकता अपरिहार्य सावित भएको छ। नागरिकको आशा र भरोसाका साथी भन्ने कुरा पुष्टि भएको छ। स्थानीय सरकारले नागरिकलाई न्यानो काखको अनुभूति गराउन सक्छ भन्ने तथ्यहरू उजागर भएका छन्। आधारभूत सेवा प्रवाह, विकास निर्माणका काम र स्थानीय अर्थतन्त्रलाई गतिशील बनाउन पालिकाहरूले देख्न लायक काम गर्न सक्छन् भन्ने विश्वास बढेको छ। प्रथम दृष्टिमा स्थानीय सरकारको प्रणाली ठीक छ। नागरिकको ढुकढुकीको रूपमा स्थानीय सरकार स्थापित भएको छ। यतिखेर दोस्रो स्थानीय निर्वाचन सम्पन्न भएको छ। असल पात्र छान्ने मौकाको नागरिकले सदुपयोग गरिसकेका छन्। अहिले असल पात्र छान्न चुके भने नागरिकबाट महागल्ती हुनेछ। यसपालि यो चेत अलि बेसी खुलेको पनि देखिन्छ। स्थानीय सरकारको नेतृत्वमा इमान्दार र सक्षम व्यक्ति पुग्नुपर्छ भन्ने आवाज मज्जाले घन्केको पनि थियो। युवाको अग्रसरता अभूतपूर्व रूपमा प्रकट भएको छ। ठूलो संख्यामा युवा उम्मेदवार मैदानमा थिए पनि। राजनीतिक दलहरूको प्रचार प्रसार घनिभूत रूपमा भएकै हो। स्वतन्त्र उम्मेदवारहरूको प्रचारशैली रहरलाग्दो देखिएको थियो। सुरुआती मतगणनाले फरक परिणाम आउने हो कि भन्ने संकेत गरेको छ। कतिपय उम्मेदवारको चर्चा चुलिएको छ। छापा तथा विद्युतीय सञ्चारमाध्यममा निर्वाचनले उल्लेख्य स्थान पाएको छ। प्रचारप्रसारलाई विश्लेषण गर्ने हो भने विगतमा जस्तो असम्भाव्य योजनाको आश्वासन बाँडिएको छैन। यथार्थमा यसपालिको निर्वाचन बढी वस्तुपरक र प्रतिस्पर्धात्मक छ। स्थानीय सरकारमा ३७ हजार संख्याको जनप्रतिनिधिको दोस्रो ब्याच प्रवेश गर्दै गर्दा स्थानीय सरकारको पद्धति र प्रक्रियाको ज्ञान नवनिर्वाचितलाई आवश्यक हुनेछ। यस्तो ज्ञान हरेक पालिकामा पुगेर प्रदान गर्नु व्यावहारिक हुनेछ। अहिले हरेक प्रदेशमा प्रशिक्षण प्रतिष्ठान खुलेका छन्। ती प्रतिष्ठानबाट प्रशिक्षणको व्यवस्था समयमै हुनुपर्छ। आशा गरौं, यस निर्वाचनबाट स्थानीय सरकारले नयाँ तर शक्तिशाली नेतृत्व पाउनेछ। संविधान कार्यान्वयनमा बल पुग्नेछ। निर्वाचित जनप्रतिनिधि असल पात्र सावित हुनेछन्। आफ्नो कार्यकालमा अब्बल अभियन्ताको पगरी गुथ्न सफल हुनेछन्। स्थानीय सरकार प्रणाली अझ कार्यमूलक हुनेछ। दिगो शान्ति, सुशासन, विकास र समृद्धिको आधार मजबुत हुनेछ। लोकतन्त्र समुन्नत हुनेछ। नागरिक लाभान्वित हुनेछन्। मुलुकको मुहार फेरिँदै जानेछ। अधिकारी, नेपाल सरकारका पूर्वसहसचिव हुन् ।"
मगर लोकसंस्कृतिमा चण्डीपूजा,"बहुभाषिकबहुसांस्कृतिक नेपालमा ऐतिहासिक मगरातमा वैशाखे पूर्णिमाको आसपासमा चण्डीपूजाको लोकसंस्कृति देख्न पाइन्छ। यो पूर्णिमामा बौद्धमार्गीले भगवान् गौतमबुद्धको जन्मदिन मनाउँछन्। नेपालका कतिपय आदिवासीले उभौली चाडका रूपमा मनाउँछन्। मगरहरूले भने यही उभौली चाड, बुद्ध जयन्तीलाई चण्डीपुर्ने (चण्डीपूर्णिमा) चाडका रूपमा मान्छन्। हिन्दूहरूमा चण्डी भनेको शक्तिकी देवी हो। दुर्गा, चण्डिका, महादेवी, कौशिका, कात्यायानी आदि देवीको अवतारको रूपमा लिने गरिन्छ। तर, मगर जातिको चण्डीपूजा हिन्दूको दर्शन र विधिभन्दा पृथक् छ। चण्डीपूजा मेघवर्षाको कामनामा गरिने प्रकृतिको पूजा हो। मगरहरूले यो पूर्णिमालाई चण्डीपुर्ने भन्छन्। चण्डीपूजा र चण्डीपुर्ने मगरहरूमा चण्डीपुर्ने चाडको उत्पत्ति कहिलेदेखि भयो भनेर लिखित प्रमाण पाइँदैन। समुदायले ऐतिहासिक कालदेखि मनाउँदै आएको दाबी गर्छ। कृषि युगको सुरुवात भएपछि वर्षाको कामना गर्दा यो चाड उत्पत्ति भएको हुन सक्ने अनुमान पनि छ। अर्को तर्कअनुसार, मगरहरू खानी पत्ता लगाउने र खन्ने कार्य (भूगर्भविज्ञान)मा पारंगत थिए। त्यसैले पनि भदौ महिनातिर खन्न सुरु गरेको खानी, वैशाख महिनाबाट वर्षा लाग्ने भएकाले सोही पूर्णिमाको दिन पारेर बन्द गर्ने प्रचलन हुँदा पनि यो पूजा र चाडको उत्पत्ति भएको हुन सक्छ। गौतम बुद्धको जन्मभूमिको आसपासमै मगरहरूको बसोबास भएकाले उनको सम्झनामा उनको जन्मदिन परेकाले सम्झन यो पूजाको सुरुआत भएको बताइन्छ। मगर चण्डीपूजाको तिथिमिति मगरहरूमा चण्डीपूजा गर्ने तिथिमिति गाउँअनुसार फरक पर्छ। यो पूजा सबै मगरहरूले एकै पटक गर्नुपर्छ भन्ने छैन। प्रकृतिको पूजासँग सम्बन्धित भएकाले पनि ठाउँ र भूगोलअनुसार फरक हुन सक्छ। यो पूजा र चाडको समयमा नदीखोलानालामा तलतिरबाट माथितिर माछा आउने याम हुन्छ, जाडो छल्न झरेका चराहरू उँभो उक्लने प्रक्रिया भएको हुन्छ। भेडाका बथानहरू बिस्तारै उँभोतिर सारिँदै गरेको हुन्छ। अर्थात् उभौलीको समयमा चण्डीपूजा र चाड मान्ने गरिएको हुन्छ। यो समय बालीनाली लगाउने हो। यसैले उचित वर्षाको कामनामा यो पूजा गर्ने गरिन्छ। प्राडाकेशरजंग बरालमगरले २०३८ सालमा गरेको शोधकार्यअनुसार चण्डीपूजाको चाड मगरहरूले प्रायः अक्षय तृतीयादेखि वैशाख महिनाको पूर्णिमासम्म मनाउने गरेको पाइन्छ। बूढापाकामा वैशाखको २२ गतेभित्र यो मनाइसक्नुपर्ने धारणा पाएको उल्लेख छ। तनहु, पाल्पा, स्याङ्जा जिल्लाका केही मगर गाउहरूमा चण्डीपूजाको चाड चैत महिनाको पूर्णिमाका दिन पनि मनाइन्छ। यसरी फरक तिथिमितिमा चण्डीपूजा मनाए पनि एउटै भेजमा रहेका गाउँलेहरू सगोलमा एकै दिन चण्डीपूजा गर्छन्। चण्डीपूजा चाड मनाउने तौरतरिका मगर गाउँहरूमा चण्डीपूजा गरी चण्डीपुर्ने चाड मनाउने तौरतरिका गाउँ अनुसार केही फरक पर्छ। विशेष गरेर भूगोल, त्यहाँको उत्पादन आदिले पनि फरक पार्छ। साधारणत चण्डीपूजा गर्न गाउँलेले गाउँको खुल्ला चौर, ठूलो रूखको फेदमा चण्डी ठान बनाएका हुन्छन्। पूजाका लागि ठान बनाउँदा दुईवटा चेप्टो ढुंगा ठड्याएर चेप्टो ढुंगाको छानो बनाउने प्रचलन हुन्छ। ठानको वरिपरि सरसफाइ गरिन्छ र रक्सी (अल्कोहल) वरिपरि सेनिटाइजरको रूपमा छर्कने गरिन्छ। मगरहरूमा चण्डीपूजा गर्ने तिथिमिति गाउँअनुसार फरक पर्छ। प्रकृतिको पूजासँग सम्बन्धित भएकाले पनि ठाउँ र भूगोलअनुसार फरक हुन सक्छ। कतिपय ठाउँमा ठान स्थापना गरिएको रुखलाई घेर्ने गरी घुमाउरो घरको आकारमा छाना हाल्ने, सो संरचनामा सांकेतिक रूपमा काठको ढिँकी (छिम) जाँतो (झाँटा), हँसिया, खुकुरी, कृषिजन्य औजारहरू तथा घरायसी सामान राख्ने गरिन्छ। यसका साथै मकैका झुत्ताहरू झुन्ड्याउने गरेको पाइन्छ। कुनैकुनै गाउँमा स्थायी प्रकारको चण्डीठान घुमाउने घरको आकारमा बनाएर पनि राखिएको हुन्छ। यो हरेक वर्ष सोही ठाउँमा गर्ने गरिन्छ। सार्नु परेमा विशेष विधिविधान गर्नुपर्छ। चण्डीपूजाका लागि लामा (रमा) वा विधि ज्ञाता मान्छेले चण्डीठानमा चामलको पिठोले सिधा रेखा हाल्छन्। कुखुराको अन्डालाई रंग्याएर हँसियाको चुच्चो टुप्पो फोडेर गाड्ने गरिन्छ। अघिल्लो वर्ष गाडेको अन्डा निकालेर उनीहरूले मौसमको भविष्यवाणी गर्छन्। यद्यपि यस्तो विद्या आज हराइसकेकाले पनि प्रचलन हराउँदै गएको छ। ठानमा तीतेपाती, फूलहरू राखेर धुपधुवाँर गरिसकेपछि सुँगुर तथा कुखुराहरू काट्ने गरिन्छ। सन्तुलित वर्षा तथा मौसमको कामना गर्ने गरिन्छ। यहाँ बनाइएका परिकार उपस्थित सबैलाई प्रसादको रूपमा बाँडिन्छ। चण्डीठानमा पूजा गरेको दिन आफन्त निम्तो गर्नुपर्छ। निम्तो गर्नुपर्ने आफन्त वा चेलीबेटीलाई निम्तो गरिएन भने आफन्तले बिर्सिएछ भनेर मन दुखाउने पनि गर्छन्। गाउँभर चाडबाडको रूपमा धूमधामले मनाइएको हुन्छ। यस दिनमा कुनै गाउँमा श्रीपञ्चमीमा नाचेको घाँटु गीतिनाच सेलाउने गर्छन् भने कतै यो दिनबाट घाँटु नाच सुरु गर्छन्। यसैगरी कुनै गाउँहरूमा कौरहा (करुवा) नाचगान पनि अन्त्य गर्ने गर्छन्। श्रीपञ्चमीमा सुरु नगरेको गाउँहरूमा भने सरुवात गर्छन्। चण्डीपुर्ने चाडमा सुरु गरिएका गाउँहरूमा यस्ता नाचगानको समापन असार महिनाको दशहरा (दशआहारा) खाने दिन हुन्छ। चण्डीभेजा र चण्डीपुर्ने चाडको व्यवस्थापन मगरहरूमा भेजा वा मौजा भनेको एउटा परम्परागत संस्था हो। यो सहकारीको चरित्र बोकेको र गाउँको रीतिथिति व्यवस्थापन गर्न बनेको ऐतिहासिक कालदेखि प्रचलनमा रहेको परम्परागत संस्था हो। मगरहरूमा चण्डी भेजाको महŒवपूर्ण भूमिका रहन्छ, यो दिनमा अन्याय परेकाहरूले न्याय पाउने, गाउँको रीतिथिति बसाल्ने तथा परिवर्तन गर्ने, खाद्यान्न तथा पशुपन्छीको मूल्य निर्धारण गर्ने, ज्याला निर्धारण गर्ने गरिन्छ। वनको संरक्षण तथा उपभोगको नीति बनाउने, पूजाआजाहरूको नीति तथा व्यवस्थापन आदि र गाउँको मुखिया वा प्रमुख तोकिनेसम्मको कुराहरू यो भेजामा हुने प्रचलन छ। मगरहरूको भेजाले नै चण्डीठानको थपना तथा पूजाआजा सञ्चालन गरेको हुन्छ। यो भेजाको संस्कृतिकले मगर समाजको सामाजिक संरचना र समाजका अवयवहरूको प्रकार्यहरूको वर्षभरिलाई निश्चित गर्छ। एउटा भूभागमा बसोबास गर्ने दाजुभाइको परम्परागत संगठन भेजा हुन सक्छ। रुकुम रोल्पाली मगर संस्कृतिमा कसैको केही चिज हरायो वा चोरी भयो भने गाउँलेहरू सबै जम्मा भएर छलफल गरी कसैले चोरेको वा लगेको छ भने डोकोमा राखिदिनू भन्ने उर्दी समाजको साधारणसभाले जारी गर्छ। चोरी गरेको व्यक्तिले रातिमा कसैले थाहा नपाउने गरी त्यो समान डोकोमा राखिदिने प्रचलन हुन्छ। यसरी न्याय प्रदान गर्ने संस्था भएकाले पनि भेजा नामकरण भएको हुन सक्छ। अर्कोतर्फ सामाजिक कार्य गर्न वा पूजाआजा सञ्चालन गर्नका लागि डोको (भे)मा फूलपाती, सरसहयोग सबैले खसाल्ने (झालाक्के) वा राखिदिने प्रचलन छ। यसरी पनि भेजा नामकरण भएको हुन सक्छ। मगरले चण्डीभेजालाई सबैभन्दा ठूलो भेजा मान्छन्। भेजालाई कसैले मौजा, कतै गुमष्ठा भनिएको पाइन्छ। मगर चण्डीपूजाको वैज्ञानिक पक्ष ऐतिहासिक मगरातको भूभागमा मगरहरू आदिमकालदेखि विचरण गरिआएकाले सो भूभागको प्रकृति, पर्यावरणको अनुकूलन आफ्नो संस्कृति विकास गरेको हुनुपर्छ। मगरहरूका अधिकांश संस्कृति कृषि कर्मसँग सम्बन्धित छन्। यतिबेला जाडोमा तलतिर झरेका चरा माथितिर गएको पाइन्छ। नदी तथा खोलाहरूमा माछा प्रजननका लागि माथितिर आएको देखिन्छ। आदिवासी नागरिकहरूमा रहेको उभौली र उधौली ऋतुको अवधारणालाई पुस्तान्तरण गरेको हुन्छ। ठानमा रक्सी छर्केर सेनिटाइजरको विज्ञान त्यतिबेला नै विकास गरेको देखिन्छ। मगर पुर्खाले रक्सीको दुरुपयोग गर्न अवश्य पनि सिकाएका थिएनन्। औषधिजन्य तीतेपातीको प्रयोग र अन्य बोटबिरुवाको प्रयोगले मगरहरूमा तत्कालीन विज्ञानको अवधारणालाई झल्काउँछ। अन्तमा वैशाखे बुद्धपूर्णिमाका दिन बौद्धमागीले बुद्धको जन्मजयन्ती मनाउँछन्। नेपालका आदिवासीले भने उभौली पर्वको रूपमा पनि मनाउँछन्। मगरहरूले यही उभौली पर्वलाई चण्डीपुर्ने चाडको रूपमा मनाउँछन्। यही दिन केही गाउँमा भुम्यापूजा गरिन्छ। मगरहरूको चण्डीपूजा मौलिक छ। यो प्रकृतिको पूजा हो, उभेली चाडको स्वरूप हो। मेघ वा वर्षा (चन्डी अर्थात् मेघ र पानी)को कामना गर्ने र उभौली ऋतु भएकाले खेतीपातीका कार्यहरू गर्नुपर्छ भन्ने शिक्षा दिने चाड हो यो।"
बुद्धको जन्मभूमिमा मोदी,"नेपालको लुम्बिनीमा जन्मेका महामानव गौतम बुद्धको यो २५६६औं जन्मजयन्ती हो। भारतीय प्रधानमन्त्री नरेन्द्र मोदी पाँचौं पटकको नेपाल भ्रमणको क्रममा सोमबार लुम्बिनी आउँदैछन्। मूलतः विश्वले शान्तिका अग्रदूत गौतम बुद्धको खाँचोलाई महसुस गरिरहेको छ। जुन भूमिबाट गौतम बुद्धले विश्वशान्तिका लागि अभियान प्रारम्भ गरेका थिए तर त्यही भूमिमा आज शान्तिको न्युन आभाष छ। बुद्धले भनेका थिए, सज्जनको संसर्गबाट नै ज्ञान प्राप्त हुन्छ। राम्रो काम गर्न मानिसको जन्म भएको हो। अन्यथा पशुपन्छीको जीवन र मानिसको जीवनमा के नै फरक भयो र ? मानिसलाई ईश्वरले राम्रो कामका लागि धर्र्तीमा पठाएका हुन्। राम्रो काम गर्नु र लोकको सेवा गर्नु प्रत्येक मानवको नैसर्गिक अधिकार र कर्तव्य हो। जगत्को कल्याण एवं सुख प्राप्ति केबल अंहिसाबाट मात्र सम्भव छ। समयको मार्ग अपनाउने व्यक्ति नै महान् हुन्छ। यसरी सत्य वैशाख पूर्णिमा वास्तवमै पावन दिन हो। जुन दिन महामानव गौतम बुद्धका जन्म, बोधिज्ञान प्राप्त र महापरिनिर्वाण भएको थियो। यसरी तिनै योग एकै दिनमा परेका संसारमा विरलै पाइन्छन्। बुद्धले यस तपोभूमिको कुशीनगरलाई ८० वर्षको उमेरमा छोडेर गए। शान्तिका अग्रदूत भगवान्् गौतम बुद्ध भन्छन् सज्जनको संसर्गबाट नै ज्ञान प्राप्त हुन्छ। उनले आफ्नो जीवनसित सम्बन्धित चार घाम बुद्धिनाथ, रामेश्वर द्वारका र जगन्नाथ बौद्ध पावनस्थल लुम्बिनी, बोधगया, ऋषिपटन र कुशीनगर छन्। राष्ट्रलाई अक्षुष्ण बनाई राख्नु छ भने पावनस्थलहरूको मनसा, कर्मणा आदर गरिनु नितान्त जरुरी छ। बुद्धको ज्ञानबाट प्राप्त पाठ यस्ता छन् संसारमा दुःखले भरिएको छ, दुःखनै कारण भएको छ, दुःखलाई निर्वाहन गर्नुपर्छ, दुःखलाई निर्वाहन गर्ने उपाय के हुन् ? यसर्थ जगत्को कल्याण एवं सुख प्राप्ति केवल अहिंसाबाट मात्र सम्भव छ। समयको मार्ग अपनाउने व्यक्ति नै महान् हुन्छ। हिंसाको बाटो अपनाउने व्यक्तिले एकछिन आनन्दको अनुभव गरे तापनि अन्ततः त्यसको फल कष्टप्रद नै हुन्छ। ज्ञान, दर्शन, राम्रो चरित्र र आत्मा नै शाश्वत छ। अतः अहिंसा र संयमको अर्थ नै धर्म हो। ज्ञान र कृपाको समन्वयबाट मोक्ष प्राप्त हुन्छ। त्यसैले कसैको निन्दा चर्चा वा अवहेलना कहिल्यै नगर्नु भनिएको हो। मोदीले नेपालका सन्दर्भमा दिने गरेको आत्मीय अभिव्यक्ति केवल देखावटी मात्रै हो कि वा उनी वैदिक सनातन धर्मसंस्कृतिको उन्नतिका लागि गम्भीर छन् ? भन्ने यथार्थता लुम्बिनी भ्रमणपछि थप उजागर हुनेछ। गौतम बुद्धको सन्देशहरूले फेरि पनि मानव जातिलाई अहिंसा, मित्रता र शान्तितर्फ लाग्ने प्रेरणा दिन्छन्। मानव समुदाय भने बुद्धबाट झन्झन् टाढिँदै गइरहेको झैं लाग्छ। फलतः अशिक्षा, गरिबी, हिंसा, विभाजनबाट प्रताडित विश्वसामु २५ शताब्दी अगाडि सिद्धार्थ गौतमले प्रस्तुत गरेका विचारहरू वर्तमान समस्या समाधान निम्ति अचूक मन्त्र बन्न सक्छन्। तर तिनको पालनामा भन्दा पाठ गर्नमा गौतम बुद्धको योगदानलाई सीमित गरिएको प्रतीक हुन्छ। ज्ञान, दर्शन, राम्रो चरित्र र आत्मा नै शास्वत छ। अतः अहिंसा र सत्यको अर्थ नै धर्म हो। ज्ञान र कृपाको समन्वयबाट मोक्ष प्राप्त हुन्छ। यदि हामीले सबै रिस राग, हिंसालाई त्यागेर मनमा शान्ति लिने हो भने हामीलाई अवश्य पनि सुख प्राप्ति हुनेछ। बुद्धका यस्ता गहकिला उपदेशहरू शताब्दीयौं शताब्दीसम्म पनि ताजा नै रहनेछन्। उनले दिएका त्यस्ता उपदेश मानव कल्याणका लागि सधैं उपयोगी सावित हुनेछन्। संसारमा दुःख हुन स्वाभाविकै भएजस्तै दुःखको कारण हुनु पनि स्वाभाविक हो। दुःख निरोधको उपाय खोज्न शान्तिप्रेमी गौतम बुद्ध सधैं लागि नै रहे। उनका विचारहरू समयकालको सीमामा सीमित हुँदैनन्। उनका विचारहरू सर्वव्यापी छन्। अन्तमा, आजको विश्व कहालिलाग्दो चपेटामा भासिन पुगेको छ। बुद्धले दिएको ज्ञानलाई शिरोधार्य गर्ने हो भने पूरा विश्व नै सुन्दर नगरी शान्ति क्षेत्र बन्ने कुरामा कसैको पनि दुईमत नहोला। बुद्धपूर्णिमा (बुद्ध जन्मजयन्ती) का अवसरमा मोदीले विश्व सम्पदा सूचीमा सूचीकृत बुद्धको जन्मस्थल लुम्बिनीको भ्रमण गर्नु नेपालका लागि पनि हितकर छ। नेपाल र भारत अनादिकालदेखि नै घनिष्ट र एक असल छिमेकी हुन्। यो भावना र मर्ममा कसैले पनि स्वार्थ नमिसाएर काम गरे दुवै देशलाई हित हुनेछ। नेपाल र भारत, आकार र जनसंख्या, अर्थतन्त्र र प्रविधिमा ठूलो भिन्नता भए पनि, तिनीहरूको संस्कृति, परम्परा र दर्शनले एकताबद्ध छन्। मोदीलाई यसपटक लुम्बिनी सांस्कृतिक नगरपालिकाले पनि अभिनन्दन गर्नेछ। मोदीलाई लुम्बिनी बौद्ध विश्वविद्यालयले मानार्थ महाविद्यावारिधिबाट सुशोभित गर्ने भएको छ। नेपालका विश्वविद्यालयबाट यो स्तरको सम्मान प्राप्त गर्ने मोदी पहिलो भारतीय प्रधानमन्त्री हुनेछन्। अतः लुम्बिनी बौद्ध विश्वविद्यालयबाट मानार्थ महाविद्यावारिधि प्राप्त गर्न लागेका प्रधानमन्त्री पहिलो विदेशी नागरिक हुन्। मोदीको लुम्बिनी भ्रमण नेपालका लागि झन् फलदायी हुने विश्वास गरिएको छ। लुम्बिनी विश्वकै बौद्धधर्मावलम्बीको आस्थाको केन्द्र हो, कसैको सम्पत्ति होइन। यसर्थ, लुम्बिनी बगैंचामा भगवान् बुद्धको जन्मको कथा असाधारण तथा सुन्दरसमेत छ। यसमा पनि उत्तिकै उल्लेखनीय र स्मरणीय उहाँका शिक्षा छन्। उहाँका शिक्षा, सत्यको खोजी, जीवन र मृत्युको अर्थले बुद्धलाई ठूलो आध्यात्मिक प्रेरणा र शक्तिको स्रोत बनाएको छ।"
टीट्वेन्टी शृंखला : नेपालयुगान्डा भिड्दै,"काठमाडौं : नेपाली महिला क्रिकेट टोलीले घरेलु मैदानमा पहिलो पटक टीट्वेन्टी शृंखला खेल्न लागेको छ। नेपालले अफ्रिकी मुलुक युगान्डासँग पाँच खेलको टीट्वेन्टी शृंखला खेल्न लागेको हो। कीर्तिपुरस्थित त्रिवि क्रिकेट मैदानमा नेपाल र युगान्डा सोमबार पहिलो पटक उत्रिँदै छन्। अन्तर्राष्ट्रिय क्रिकेटमा पाइला राखेको १५ वर्षपछि महिला टोलीले घरेलु मैदानमा टीट्वेन्टी शृंखला खेल्न लागेको हो। नेपालले सन् २००७ मा मलेसियामा भएको एसीसी महिला च्याम्पियनसिप खेल्दै अन्तर्राष्ट्रिय क्रिकेटमा पाइला राखेको थियो । नेपालले यसअघि सन् २०१९ मा १३औं दक्षिण एसियाली खेलकुद (साग) मा पहिलो पटक घरेलु मैदानमा अन्तर्राष्ट्रिय टीट्वेन्टी क्रिकेट खेलेको थियो। पोखरामा भएको प्रतियोगितामा नेपालले कांस्य पदक जितेको थियो। युगान्डाविरुद्ध नेपालले दोस्रो टीट्वेन्टी अन्तर्राष्ट्रिय शृंखला खेल्न लागेको हो। यसअघि नेपालले कतारविरुद्ध गत मंसिरमा टीट्वेन्टी शृंखला खेलेको थियो। तीन खेलको शृंखला नेपालले क्लिन स्विप गरेको थियो। नेपाल सोमबार युगान्डालाई पराजित गर्दै शृंखलामा अग्रता लिने अभियानमा छ। यसका लागि नेपाली खेलाडीले लामो समयदेखि तयारी पनि गरेका छन्। युगान्डाविरुद्धको शृंखलाका लागि नेपाल क्रिकेट संघ (क्यान) ले रुबिना क्षत्रीको कप्तानीमा १६ सदस्यीय नेपाली टोलीको घोषणा गरिसकेको छ। नेपाली टोलीमा सीता रानामगर, इन्दु बर्मा, काजल श्रेष्ठ, ज्योति पाण्डे, कविता कुँवर, अप्सरी बेगम, कविता जोशी, डोली भट्ट, अस्मिना कर्माचार्य, संगीता राई, सबनम राई, रोमा थापा, सरिता मगर, हिरणमयी रोय र बिन्दु रावल छन्। एसिया कप छनोटको तयारीमा रहेका खेलाडीलाई एक्स्पोजर दिन क्यानले युगान्डाका खेलाडीलाई आमन्त्रण गरेको हो। नेपाल र युगान्डाबीचको दोस्रो खेल मंगलबार हुनेछ। यसैगरी तेस्रो खेल जेठ ५, चौथो जेठ ६ र अन्तिम खेल जेठ ७ गते हुनेछ। नेपालको घरेलु मैदानमा हुने उक्त खेललाई अन्तर्राष्ट्रिय क्रिकेट परिषद् (आईसीसी) ले मान्यता दिएकाले दुवै राष्ट्रको विश्व वरीयतामा पनि प्रभाव पर्ने भएको छ। विश्व वरीयतामा पछिल्लो समय नेपाल १६औं र युगान्डा १९औं स्थानमा छन्।"
आईपीएल : पन्जाबलाई १७ रनले पराजित गर्दै दिल्ली शीर्ष चारमा,काठमाडौं : इन्डियन प्रिमियर लिग (आईपीएल) क्रिकेटमा पन्जाब किंग्सलाई १७ रनले पराजित गर्दै नयाँ दिल्ली अंक तालिकाको शीर्ष चारमा उक्लिएको छ। साथै प्ले अफ सम्भावना पनि बलियो बनाएको छ। १३ खेलमा ७ जितसहित १४ अंक जोडेर दिल्ली शीर्ष चारमा उक्लिँदा पराजित पन्जाबको प्ले अफ सम्भावना लगभग समाप्त भएको छ। सोमबार राति डीवाई पाटिल स्पोर्टस एकेडेमीमा टस हारेर ब्याटिङ गरेको दिल्लीले निर्धारित २० ओभरमा ७ विकेट गुमाउँदै १५९ रन बनायो। १६० रनको विजयी लक्ष्यसहित जवाफी ब्याटिङ गरेको पन्जाब ९ विकेटको क्षतिमा १४२ रनमा समेटियो। पन्जाबका लागि जितेश शर्माले सर्वाधिक ४४ रन बनाए। जोनी बारिस्टोले २८ र राहुल चाहरले २५ रन जोडे। दिल्लीका शार्दुल ठाकुरले चार विकेट लिए। अक्षर पटेल र कुलदीप यादवले २२ विकेटले लिए। यसअघि पहिले ब्याटिङ गरेको दिल्लीका लागि १५९ रनको योगफल तयार पार्ने क्रममा मिचेल मार्शले सर्वाधिक ६३ रन बनाए। शर्फराज खानले ३२ र ललित यादवले २४ रन जोडे। पन्जाबका लियाम लिविंगस्टोन र अर्शदीप सिंहले समान ३३ विकेट लिए। कसिगो राबडाले १ विकेट लिए। हारसँगै १३ खेलमा १२ अंक जोडेको पन्जाबको प्लेअफ सम्भावना लगभग सकिएको छ। आईपीएलमा गुजरात प्लेअफमा प्रवेश गरिसकेको छ। राजस्थान र लखनऊको सम्भावना बलियो छ। चौथो टिमका लागि दिल्ली र बेंगलोरबीच प्रतिस्पर्धा छ। अन्य टिमको नेट रनरेटबाहेक सम्भावना न्यून छ। आईपीएलमा मंगलबार मुम्बई र हैदरावाद भिड्दैछन्। वानखेडे स्टेडियममा साँझ ७:४५ मा खेल हुनेछ।
साइमन्ड्सको दुर्घटनामा निधन,"सिड्नी : अस्ट्रेलियाका पूर्व दिग्गज क्रिकेटर एन्ड्रयु साइमन्ड्सको निधन भएको छ। ४६ वर्षीय साइमन्ड्सको शनिबार राति कार दुर्घटनामा परी निधन भएको हो। शनिबार राति अस्ट्रेलियाको टाउन्सविलस्थित एलिस रिभर ब्रिज नजिकै भएको सवारी दुर्घटनामा साइमन्ड्स गम्भीर घाइते भएका थिए। उनलाई उद्वार गरी तत्कालै उपचारका लागि अस्पताल पुयाइएको थियो। उनलाई बचाउनका लागि चिकित्सकहरूले ठूलै प्रयास गरेका थिए। ठूलो कोसिसका बाबजुद पनि उनलाई बचाउन नसकेको चिकित्सकहरूले बताएका छन्। चिकित्सकहरूका अनुसार साइमन्ड्सलाई गम्भीर चोट लागेका कारण सम्पूर्ण कोसिस गर्दा पनि बचाउन नसकिएको हो। प्रहरीका अनुसार तीव्र गतिका कारण साइमन्ड्स सवारी दुर्घटना भएको हो। तीव्र रफ्तारका कारण कार पल्टिएको थियो। कारमा उनी एक्लै सवार थिए। अस्ट्रेलियाका पूर्व विकेटकिपर ब्याट्सम्यान एड्म गिलक्रिस्टले सामाजिक सञ्जालमा ट्विट गर्दै साइमन्ड्सको निधनको खबर सार्वजनिक गरेका थिए। यस वर्ष अस्ट्रेलियाको खेल जगतका लागि दुखद् वर्ष बन्न पुगेको छ। यही वर्ष अस्ट्रेलियाले आफ्ना दिग्गज खेलाडी शेन वार्न र रड मार्सलाई गुमाएको छ। साइमन्ड्स अस्ट्रेलियाले गुमाएको तेस्रो दिग्गज खेलाडी हुन्। ४६ वर्षीय साइमन्ड्सले सन् १९९८ देखि २००९ सम्म अस्ट्रेलियाका लागि खेलेका थिए। उनले २६ टेस्ट, १९८ एकदिवसीय र १४ टीट्वेन्टी अन्तर्राष्ट्रिय खेल खेलेका थिए। उनले एकदिवसीय क्रिकेटमा ३९७५ को औसतमा पाँच हजार ८८ रन बनाएका उनले एक सय ३३ विकेट लिएका छन्। उनी अस्ट्रेलियाले सन् २००३ र २००७ मा एकदिवसीय विश्वकपको उपाधि जित्दा टोलीका महत्वपूर्ण खेलाडी रहेका थिए। आक्रामक अलराउन्डर क्रिकेटरको छवि बनाएका साइमन्ड्स आक्रामक ब्याटिङ गर्थे भने मध्यम गतिको बलिङमा धेरैलाई धरापमा पार्थे।"
