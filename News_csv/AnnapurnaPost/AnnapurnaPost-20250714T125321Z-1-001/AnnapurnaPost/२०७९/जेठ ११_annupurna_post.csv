शीर्षक,विवरण
संकटग्रस्त मधेसवाद,"जसरी चिनियाँ रक्तक्रान्तिबाट माओ विचारधारा तथा माओवादको उत्पत्ति भयो, ठीक त्यसरी नै भारतीय अहिंसात्मक स्वतन्त्रता संग्रामबाट गान्धीवाद अस्तित्वमा आएका थिए। नेपालमा दसवर्षे जनयुद्धले झन्डै प्रचण्डपथ ग्रहण गर्न पुगेको थियो। अर्थात् नेपाल होस् वा विश्व जहाँ पनि क्रान्ति वा विद्रोह भएका छन् एउटा न एउटा विचार स्थापित भएको पाइन्छ। विक्रमको ६० को दशकमा नेपालको मधेसी भूभागमा भएको २३ दिने भीषण आन्दोलन एउटा जनविद्रोह थियो, जसबाट मधेसवादले मूर्तरूप धारण गर्यो। काठमाडौंको भित्ता होस् वा तराईका समतल फाँट जहाँ पनि मधेस शब्दले वर्चस्व स्थापित गरेका थिए। कतिसम्म भने राष्ट्रिय पार्टीको रूप ग्रहण गरिसकेका नेपाल सद्भावना पार्टीको जय मातृभूमिको नारालाई मधेस जनविद्रोहले जय मधेसमा रूपान्तरित गर्यो। पूर्वदेखि पश्चिमसम्मको तराई भूभाग जय मधेसको नाराले गुञ्जमान भयो। पहिलो संविधानसभाको रूप र रंगमा मधेस यसरी घोलिन पुगेका थिए कि नेपालको इतिहासमा पहिलो पटक मधेसले नेपालीय हुनुको अर्थको अनुभूति गरे। सिंहदरबारको सत्तालाई समेत हेरफेर गर्न सक्ने हैसियत मधेससँग थियो। पत्रिकाको डेस्क होस् वा लोकसेवा आयोग सबै ठाउँमा मधेसले आफ्नो अस्तित्व कायम गरेको तथ्य जगजाहेर छ। पहिचान र सामथ्र्यको आधारमा प्रदेश नामकरणको एजेन्डामा प्रदेश नं २ मात्र सफल हुनुको अर्थ मधेसवाद नै हो। तर, बीजारोपण भएको डेढ दशक ननाघ्दै मधेसवादको ग्राफ घट्यो। फलस्वरूप मधेसवादी पार्टीहरू आफ्नो घरमा समेत धर्मराउँदो अवस्थामा पुगेको देखिन्छ। २०७९ वैशाख ३० गतेको परिणामलाई व्याख्या र विश्लेषण गर्ने हो भने मधेसवादको धरातल कमजोर भएको देखिन्छ। घर फुटे गँवार लुटे मधेसवादको सैद्धान्तिक अवधारणालाई जति सबल पारे त्यतिकै मधेस सक्षम र शक्तिमान हुने कुरा प्रष्ट छ। किनकि दर्शन, सिद्धान्त, विचार र दृष्टिकोणको आधारमा निर्मित संगठन नै टिकाउ हुन्छ। नेपाली कांग्रेसको प्रजातान्त्रिक समाजवादको जडसूत्रीय सोच तथा नेकपा (एमाले)को नृजातीय राष्ट्रवादको दक्षिणपन्थी अवधारणामाथिको प्रहार कारगर सावित नभएको देखिन्छ। मधेस जनविद्रोहताका सयौं वर्षको शोषण, दमन तथा उत्पीडनको फलस्वरूप जनतामा एउटा विद्रोहात्मक जुन चेतको बीजारोपण भएको थियो, त्यसलाई सत्तासँगको विनिमयले भुत्ते बनाई दिएका छन्। यो कुरा संघदेखि प्रदेशसम्म र अझ सबैभन्दा तल्लो निकायको रूपमा रहेका स्थानीय सरकारमा प्रष्ट रूपले दृष्टिगोचर भएका छन्। यसको सबैभन्दा दूरगामी प्रभाव वर्तमान संविधानको संशोधनमाथि परेको छ। आज जनता समाज पार्टी (जसपा) र लोकतान्त्रिक समाजवादी पार्टी (लोसपा)बीचको वैमनस्यताले संविधान संशोधनको प्रश्न दिल्ली दूर भइसकेका छन्। किनकि, यथास्थितिवादीहरूले मधेसमा आफ्नो जडो जमाउँदै लगेको देखिन्छ। त्यसैले गठबन्धनमा रमाएका जसपालाई जति फाइदा भएको छ त्योभन्दा कैयौं गुणा बढी उसले गुमाएका छन्। मधेसको हकमा प्रगतिशील सोचलाई आत्मसात् गरेका माओवादीको अवस्था त झन् कमजोर हुन पुगेको छ। मधेसवाद जो सबै मधेस केन्द्रित दलहरूलाई एउटै झन्डामुनि गोलबन्द पार्छ, त्यसलाई सत्तास्वार्थसँग भजाउने कामको प्रारम्भ केपी शर्मा ओलीको सरकारसँग भयो। मधेसको नामै सुन्न नचाहने व्यक्ति वा पार्टीसँग जसरी साँठगाँठ भयो त्यही दिनदेखि नै मधेसमाथि बज्रपात हुँदै आएको अनुभूति महन्थ ठाकुरसँग हुनुपर्छ। होइन भने आजको मधेस जसपाको मधेस हुन्थ्यो। तर विधिको विडम्बना आफ्नै घरमा लोसपालाई आज इज्जत धान्न पनि धौ धौ परेको छ। स्वयं मधेसवादी पार्टीको मूलधार बताउने जसपाको अवस्था पनि खस्केको छ। यति हुँदाहुँदै पनि के पनि बिर्सनु हुँदैन भने पार्टी फुटेको बेला पनि दुबैको एकीकृत मनोविज्ञानले नेपालको इतिहासमा पहिचानलाई स्थापित गर्यो। जो अन्य कुनै पनि प्रदेशले गर्न सकेका थिएनन्। अर्थात् प्रदेश न २ को मधेस प्रदेश नामकरण भयो। मधेसवादको मनोविज्ञानसँग सधैं नजिक भएर काम गरेका माओवादको उल्लेख्य सहयोग रह्यो। त्यसरी नै स्थानीय चुनावमा पनि गठबन्धन हुन सकेको भए नश्लीय सोचलाई उभो लाग्ने दिने थिएन। तर गठबन्धनको संस्कृतिलाई मधेस प्रदेशले राम्ररी आत्मसात् गर्न सकेनन्। विडम्बना के रह्यो भने जसपा र लोसपाको सांगठनिक विभाजनले सिंगो मधेसको मनोविज्ञानलाई क्षत्विक्षत पार्यो। फलस्वरूप मिथिलाञ्चलमा प्रचलित एउटा भनाइ मधेस प्रदेशमा चरितार्थ भयो घर फुटे गवाँर लुटे। सत्ताको बेमेल खेल मधेसवादको उत्पत्ति जहाँ भएको हो, त्यहाँ वर्षांै वर्षदेखि त्यसका विरोधीहरूको वर्चस्व थियो। इतिहासलाई पल्टाएर अध्ययन, अनुसन्धान तथा अन्वेषण गर्ने हो भने नेपालमा प्रजातन्त्रको प्रादुर्भावपश्चात् नै तराई कांग्रेसले मुलुकमा आफ्नो आकार ग्रहण गर्न थालेका थिए। तर त्यसलाई समूल नष्ट गर्न नेपाली कांग्रेसले कुनै कसर बाँकी राखेनन्। नेपाली कांग्रेस मात्र होइन, खुंखार तानाशाह राजा महेन्द्रद्वारा प्रतिपादित निर्दलीय पञ्चायती व्यवस्थाले पनि हुर्कनै दिएनन्। नेपालीय मधेसका महान् सपूत रघुनाथ ठाकुर मधेसीको कथा र व्यथा यसको ज्वलन्त प्रमाण हो। यो कुरा झन् त्यतिबेला पुष्टि भयो जतिबेला गजेन्द्रनारायण सिंह पनि नेपाली कांग्रेसमा टिक्न सकेनन्। २०१५, २०४८, २०५६ र २०७० को चुनावी परिणामलाई विश्लेषण गर्ने हो भने तराईमधेसको बलमा नै नेपाली कांग्रेस राज्यसत्ता प्राप्त गरेका छन्। कतिसम्म भने २०५१ सालको मध्यावधिमा पनि एमालेभन्दा बढी सिट उसले तराईमधेसमा पाएको हो। यसरी तराईमधेसमा राम्रो पकड बनाएका नेपाली कांग्रेसको अवस्था त्यतिबेला कमजोर भयो जब मधेस विद्रोह भयो। अर्थात् नेपाली कांग्रेसको जगमा मधेसवादी पार्टीको निर्माण भयो भन्ने कुरा बुझ्दाबुझ्दै आज जसपा गठबन्धनको सिकार बन्न पुगेको तथ्यले पुष्टि गरेको छ। मधेस प्रदेशमा वीरगन्जबाहेक कहीँ कतै गठबन्धनबाट जसपालाई ठूलो लाभ भएको देखिन्न। यद्यपि सत्तारूढ दलको गठबन्धन सफल भएको भनिन्छ। तर, मधेस प्रदेशको हकमा असफल भएको छ। किनकि मधेसवाद, जसको जगमा मधेस प्रदेशको गठन भएको छ। त्यसका विरोधीहरूले सबैभन्दा बढी सिट जितेका छन्। कतिसम्म भने मधेस शब्द नै जसको पार्टीको शब्दकोशमा छैन, त्यो पार्टीले जसपा र लोसपाभन्दा बढी सिटको हकदार भएका छन्। योभन्दा ठूलो चुनौती मधेसवादको लागि अर्को के हुन सक्छ ? सत्तासुखको दुःखान्त अन्त्य मनोवैज्ञानिक रूपमा विमार समाजको लागि सत्ता नै सबैथोक हुन्छ। लेनिनले पनि सत्ताबाहेक सबैथोक भ्रम हो भन्ने कुरा भनेका छन्। मधेसी समाजका अगुवाहरूले विगत ५० वर्षदेखि कसरी शासकसँग सत्तासुखको लागि सम्झौता गर्दै आएका छन् भन्ने कुराको फेहरिस्त जारी गर्ने हो भने वर्तमानले यसको निरन्तरताबाट पुष्टि गर्दछ। तर, त्यसको दुःखान्त अन्त्य त्यतिबेला भयो जतिबेला त्यसले प्राप्त सत्तालाई सुखसयलमा रूपान्तरित गरे। प्राप्त सत्ताबाट आगामी दिनको लागि बाटो बनाउनेहरू न्यून देखिए। त्यसैले अधिकांश पराजित भएका छन्। पराजित हुनेहरूमाथि विविध किसिमका आरोप छन् त्यसमा भ्रष्टाचार प्रमुख छन्। सबैलाई थाहा भएकै कुरा हो भ्रष्टाचार नेपाली समाजको कोड हो। यसप्रति शून्य सहनशीलताको जतिसुकै ढ्वाङ हाँके पनि हाँक्नेहरू नै भ्रष्टाचारमा चुर्लुम्म डुबेका हुन्छन्। तर तुलनात्मक रूपमा पहाडभन्दा मधेसमा भ्रष्टाचारको ग्राफ धेरै उच्च छ। खुलेयाम भ्रष्टाचार गरिन्छ। कतिपय अवस्थामा सयकडा ५० प्रतिशतभन्दा बढी भ्रष्टाचार भएको भेटिन्छ। ५० प्रतिशत भ्रष्टाचार गर्नु भनेको त यहाँ संस्कारको रूप हो। त्यसैले सत्ता यहाँ व्यापार भएको छ। यो व्यापारमा तिनै व्यक्तिहरू बढी संलग्न देखिन्छन्। जो हिजो आन्दोलनताका गज्जबका भाषण गर्थे। त्यसमा मधेसवादी मात्र होइन, माओवादी, प्रजातन्त्रवादी तथा बहुदलीय जनवादी सबै एउटै घडाका पानी हुन्। सबैभन्दा बढी आक्रोश पोख्ने पक्ष के हो भने सत्तामा रहेको बेला खुलेयाम भ्रष्टाचार गरेर ठूलठूला घर ठड्याएका छन्। ती घर ठड्याउनेहरूमध्ये अधिकांशलाई जनताले नराम्ररी पराजित गरेका छन्। तर अख्तियारले मुस्किलले केहीमाथि कारबाही चलाएको देखिन्छ। सीके राउतको पारि बालेन साहको उदयसँगै डा सीके राउतको चर्चा गर्नु बाञ्छनीय देखिन्छ। तर बालेन साहले जुन किसिमको अप्रत्याशित पाराले खेले त्यो भने राउतले खेल्न सकेनन्। यद्यपि उनले हानेको बलबाट जसपाका दुईवटा हेभिवेट उम्मेदवार आउट भएका छन्। वास्तवमा राउत पहिलेदेखि नै जसपाप्रति आक्रामक थिए। प्रत्येक भाषणमा उनले जसपालाई तारो बनाउँदै आएका छन्। यसरी मधेसवादको झन्डामुनि गोलबन्द भएका जसपा, लोसपा र जनमत पार्टीबीचको सैद्धान्तिक र वैचारिक सामीप्यता छ। तर पनि कार्यगत एकतासम्म नगर्ने तर जोसँग सिद्धान्त र विचारमा कहिल्यै एकता हुँदैन। त्योसँग गठबन्धन निर्माण गर्नेजस्ता प्रश्नले मधेस प्रदेशमा बौद्धिक छलफल हुन थालेका छन्। मूलतः आगामी निर्वाचनमा मधेसी मनोविज्ञानलाई एकाकार पार्न नै यस प्रकारको विचार अभिव्यक्त भएको हुनु पर्छजस्तो मलाई लाग्छ।"
टी ट्वान्टी लिग खेल्ने छ टोलीको घोषणा,"काठमाडौं : नेपाल क्रिकेट सङ्घ (क्यान)ले नेपाल टीट्वान्टी लिग खेल्ने छ टोलीको नाम सार्वजनिक गरेको छ। आगामी असोज ८ देखि कात्तिक ५ गतेसम्म सञ्चालन हुने उक्त प्रतियोगितामा सहभागी हुने छ टोलीको नाम क्यानको मङ्गलबार बसेको बोर्ड बैठकले निर्णय गरेको क्यानका कार्यवाहक सचिव प्रशान्त मल्लले जानकारी दिए। उनको अनुसार टीट्वान्टी लिगमा विराटनगर, जनकपुर, काठमाडौँ, पोखरा, लुम्बिनीभैरहवा र फार वेस्टर्न रहेका छन्। बैठकले अहिलेसम्म सञ्चालनमा रहेका फ्रेन्चाइज लिगले पुर्याएको योगदानको कदरसहित धन्यवाद दिंदै सङ्घको आफ्नै आधिकारिक लिए सञ्चालन हुने भएकाले अन्य कुनै पनि लिगलाई राष्ट्रिय मान्यता नदिनेसमेत निर्णय गरेको छ। त्यस्तै क्षेत्रीय लिगको संरचनामा सञ्चालन गर्ने अवस्थामा भने अनुमति दिन सकिने क्यानले जनाएको छ। बैठकले २०२२ अप्रिल १ तारिखदेखि लागू हुने गरी राष्ट्रिय क्रिकेट टोलीका महिला तथा पुरुष खेलाडी, मैदान कर्मचारी, मैदान कार्यालय सहयोगी र त्रिवि मैदान पिच क्युरेटरको मासिक पारिश्रमिकमा वृद्धि गरेको छ। राष्ट्रिय पुरुष टोली खेलाडीको मासिक पारिश्रमिक १० हजारले वृद्धि गरिएको छ भने महिला टोलीका ए र बी श्रेणीका खेलाडीको छ हजारको दर वृद्धि गरिएको छ भने सी श्रेणीका खेलाडीको पाँच हजारका दरले बढाएको छ। यस्तै सम्पूर्ण मैदान कर्मचारीको पारिश्रमिक मासिक तीन हजारले, मैदान कार्यालय सहयोगीको मासिक पाँच हजारको दरले र पिच क्युरेटरको मासिक पारिश्रमिक छ हजारले वृद्धि गर्ने निर्णय गरेको क्यानले जनाएको छ। रासस"
