शीर्षक,विवरण
जात्रै जात्राको बिस्का,"'यो जात्रै जात्राको सहर हो। काठमाडौं उपत्यकालाई परिभाषा गर्नेहरूले भन्ने एउटा वाक्य हो। यसको मुख्य हिस्सा भक्तपुर पनि हो। विश्वव्यापी कोरोनाले यसमा ब्रेक लगायो। हरेक रातपछि बिहान आउँछ भनेझैं कोरोना संक्रमण घट्यो। र, यसवर्ष जात्रामा रथ र खट यात्रासँगै महामारी जितेको उमंग पनि सबैले बाँड्न पाए। रथ तान्ने लठ्ठामा युवाको बल मिल्यो। सिन्दुरे रङमा रमाउन बालकदेखि वृद्धसम्म पुगे। बुबाआमाको काँधमा चढेर जात्रा हेर्न पुगेका बालबालिकाको मुस्कानले जात्राको यात्रालाई सहज बनायो। संस्कार संस्कृति धान्ने अब तिनै बालबालिका हुन्। उनै युवा हुन्छन् र रथको लठ्ठा र खटलाई काँध थाप्नेछन्। मध्यपुर थिमिका गणेश मानन्धर भन्छन्, युवाको जोसले जात्रा चल्छ। नयाँ वर्षलाई सम्झनयोग्य बनाउने भक्तपुरको जात्रा नै हो। आठ रात नौ दिनसम्म जात्रा भक्तपुर नगरको सांस्कृतिक र ऐतिहासिक महत्त्वको प्रमुख आकर्षण हो, बिस्का जात्रा। यसभित्रै पर्छन् अन्य जात्रा पनि। हरेक वर्षको समाप्तिदेखि नयाँ वर्षको पहिलो सातासम्म भक्तपुर जात्रामय बन्छ। प्रत्येक मन्दिर र ऐतिहासिक स्थल रंगिन्छन्। सिंगारिन्छन्। २७ चैतदेखि सुरु भएर आठ रात नौ दिनसम्म यो जात्रा मनाइन्छ। तौमडीस्थित न्यातपोल मन्दिर अगाडिबाट भैरव र भद्रकालीको रथ तानेर सुरु हुने जात्रा वैशाख ५ मा गहिटी पुर्याएपछि समापन हुन्छ। लामो समयदेखि चलेको बिस्केट जात्रालाई स्थानीयले जोगाएका छन्। सबै जात्रा बिस्का जात्राभित्र पर्छन्। जात्रा मुलुककै लागि गर्वको विषय हो । कम्तीमा दुई हजार वर्षदेखि भक्तपुरमा बिस्का जात्रा चल्दै आएको छ। यस क्षेत्रमा कुँदिएका शिलालेख र धर्मग्रन्थले ती कुरालाई पुष्टि गर्छ । लिच्छविकालमा सुरु भएको जात्रालाई मल्ल राजाहरू विश्व, जगज्योर्ति, रणजितलगायतले थप परिष्कृत गर्दै अहिलेको स्वरूपमा ल्याएको देखिन्छ । जात्राको मुख्य आकर्षणमा रथ तान्ने र खट बोक्ने पर्छ। धेरै वर्ष र उतारचढाव जितेको यो जात्राले अघिल्ला वर्षमा फैलिएको कोरोना भाइरसलाई भने जित्न सकेन। जात्रा हुने क्षेत्र मौन रह्यो। मान्छेको भीडभाडमा संक्रमण जोखिम बढ्ने भएकाले यहाँ लिंगो ठड्याइएन, रथ तानिएन। जात्रै जात्राको बिस्काः जात्रा बिस्का जात्रालाई नै बिस्केट जात्रा भनिन्छ। भैरवनाथ र भद्रकालीको रथ तान्ने र भेलुखेलस्थित यसिंख्यःमा ५५ हात लामो यसिंद्योः (लिंगो) उठाउनु जात्राको मुख्य आकर्षण मानिन्छ। भैरवनाथको रथ तान्ने प्रचलन सुरु हुनुभन्दा अघि भद्रकालीको मात्र रथ तान्ने परम्परा रहेको थियो । सुरुमा रथ एकतले थियो। भूपतिन्द्र मल्लको पालामा तीनतले रथ बनाइएको इतिहास छ। उनैले बिस्काः (बिस्केट) सँगै नवदुर्गा नाच पनि ठाउँठाउँमा देखाउने चलन चलाएको बताइन्छ। बिस्काः बि स्यात ख्यात भन्ने शब्दबाट आएको मानिन्छ। यसको अर्थ सर्प मारेर झुन्ड्याउने भन्ने हो। बिस्काःको लिंगोमा झुन्ड्याइने ध्वजा त्यसैको रूप भएको स्थानीय वृद्ध रामधेज खाइजू बताउँछन्। सर्प मारिसकेपछि मनाइने जात्रा भएकाले लिंगो ठड्याउनुअघि टुप्पोमा नाग र नागिनीको प्रतीकस्वरूप दुइटा ध्वजा बाँधिन्छ। साथै अष्टमातृकाको प्रतीक आठ वटा डोरीले तानेर लिंगो उठाउने चलन छ। एउटा वंशको पतन र अर्कोको उदयका रूपमा मनाइने यो जात्रा सत्ता परिवर्तनको उत्सव पनि भएको खाइजूको तर्क छ। देवीदेवताको जात्रालाई भैरव र भद्रकालीको सम्मानमा मनाउने गरिएको हो, थिमिका विश्वमान श्रेष्ठ भन्छन्, बिस्का जात्राको संस्कृतिलाई उचाइमा पुर्याउन र मानिसले मात्र नभई देवीदेवताले समेत भैरव र भद्रकालीले सम्मान व्यक्त गरेको अर्थमा टोलटोलमा जात्रा भएको हो। भैरवनाथ र भद्रकालीको रथ तान्ने र भेलुखेलस्थित यसिंख्यःमा ५५ हात लामो यसिंद्योः (लिंगो) उठाउनु बिस्का जात्राको मुख्य आकर्षण मानिन्छ। जात्राको पहिलो दिन पाँचतले मन्दिर अगाडिको टौमढी चोकमा बनाइएको भैरवनाथको रथ तानिन्छ। यो प्यागोडा शैलीमा ३० फिट अग्लो बनाइएको हुन्छ। भक्तपुरको पाँचतले मन्दिर क्षेत्रलाई नगरको बीच मानिने भएकाले यहाँबाट जात्रा सुरु गर्ने चलन रहेको श्रेष्ठ बताउँछन्। सो ठाउँमा बनेको रथलाई नगरको माथ्लो भाग थने र नगरको तल्लो भाग क्वने मा लाने प्रचलन छ। श्रेष्ठका अनुसार पहिलो दिन देवता तल सवारी हुने दिन द्यो क्वाविज्याइगु हो। दोस्रो दिन रथ तान्ने र सरसफाई गर्ने मात्र काम हुन्छ। चैत मसान्तको दिन भेलुखेल ल्योसिंखेल मा ५५ हात लामो उठाएको लिंगो नव वर्षको पहिलो दिन ढालिन्छ। लिंगो उठाउने र ढाल्ने दिने हेर्न आउनेको दिनभरि नै मेला लाग्छ। वर्षमा एक दिन हुने यो कार्य हेर्न उपत्यकाभित्र मात्रै नभई विभिन्न देशका पर्यटक आउँछन्। जात्राको तेस्रो दिन गःहिटीमा भैरवनाथलाई बली चढाइन्छ। गुठी संस्थानद्वारा सरकारी पूजा गर्ने चलन छ। उक्त बलिपूजाको मासु प्रसादका रूपमा लाकुलाछेवासीलाई बाँडिन्छ। जसलाई स्थानीय भाषामा स्याःक्वःत्याःक्वः भनिन्छ। यसै दिन तेखाचोस्थित वाराहीको द्यो छें (देवघर)बाट वाराही पीठस्थित वाराही मन्दिर लैजाने परम्परा छ। स्थानीय बाजागाजासहित वाराहीलाई पीठमा लैजाने परम्परालाई स्थानीय भाषामा वाराही क्वाँहा बिज्यागु भन्ने गरिएको स्थानीय बुद्धिजीवी सुदर्शन शाक्य बताउँछन्। चौथो दिन वाराहीको वाराही तिप्वा जात्रा हुन्छ। यसिँख्यमा यसीं अर्थात् लिंगो उभ्याउने जात्रापछि भक्तपुर नगरपालिका३, तेखाचो टोलमा रहेको वाराहीको मूर्तिलाई खटमा राखी डुलाइन्छ। यसैलाई तिप्वा जात्रा भनिन्छ। खट प्यागोडा शैलीको हुन्छ। देवी वाराहीलाई एक रात पीठमा नै राख्ने चलन छ। भोलिपल्ट लिंगो ढालेपछि वाराहीको खटलाई पुज्न टोल टोलमा पुर्याइन्छ। यसलाई सबै टोलको परिक्रमापछि देवगृहमा लगिन्छ। बिस्का जात्राका क्रममा इन्द्रायणी देवीको त्वारिवा जात्रा पनि मनाइन्छ। यसबेला इन्द्रायणीको खटलाई शृंगार गरेर रथजात्रा मनाउने चलन छ। बिस्काकै आकर्षण हो, भैरव र भद्रकालीको रथ जुधाउने जात्रा। परापूर्वकालदेखि नै सञ्चालित लिंगो जात्राको समापनलगत्तै वैशाख १ गते स्थानीय खँला टोलमा भैरव र भद्रकालीको रथ संगम जात्रा हुन्छ। यसलाई भैरव र भद्रकालीको विवाहका रूपमा पनि लिइने संस्कृतिविद् तेजेश्वरबाबु ग्वांग बताउँछन्। महाकाली र महालक्ष्मीको संगम जात्रा पनि यसैभित्र पर्छ। यो जात्रा नयाँ वर्षको भोलिपल्ट मनाइन्छ। महाकाली द्यो छेंबाट मूर्तिलाई विमान आकारको खटमा राखी भोलाछेंबाट जात्रा सुरु गर्ने चलन छ। अर्कोतर्फ महालक्ष्मीको मूर्तिलाई पनि विमान आकारकै खटमा राखेर जात्रा सुरु गरिन्छ। यस अवसरमा सहभागीले एकातर्फ पहेँलो टोपी र अर्कोतर्फ रातो टोपी लगाउने परम्परा छ। ब्रह्मायणी र महेश्वरीको जात्रा त्यसको भोलिपल्ट मनाइन्छ। सूर्यमढीस्थित द्यो छेंमा रहेको ब्रह्मायणीको मूर्तिलाई खटमा राखी जात्राको सुरु हुन्छ। स्थानीयले चिलाख र मुस्याख्व बत्ती बाली खटको अगाडि हिँड्छन्। आआफ्नो इलाकामा जात्रा सुरु गरेपछि स्थानीय दत्तात्रय चोकको बीच भागमा आइपुग्दा भेट गराएर दुवैको रथ जुधाइन्छ। यसबेला दुवै खटको प्रसाद र चिलाख बत्तीसमेत साटासाट गर्ने प्रचलन छ। बिस्का जात्राको अवसरमा अष्टमातृका देवदेवीको मात्र नभई भैरव र गणेशको पनि जात्रा हुन्छ। परदेशी भीमसेनको खटजात्रा, सगुन पूजा, छुमा गणेशको जात्रा र द्योसँग पूजा (सगुन जात्रा)लाई बिस्काभित्रका महत्त्वपूर्ण जात्राका रूपमा लिइन्छ। बिस्काको अन्तिम दिन गहिटीमा रहेको भैरवको रथलाई माथ्लो टोलमा लगिन्छ। दिउँसो रथलाई पाँचतले मन्दिर अगाडि पुर्याएपछि जात्रा सम्पन्न हुन्छ। जिब्रो छेड्ने जात्रा बिस्का जात्राकै क्रममा जिब्रो छेड्ने जात्रा पनि हुन्छ। हरेक वर्ष वैशाख २ गते जीब्रो छेडिन्छ। बोडेका ४९ वर्षीय बुद्धकृष्ण वागश्रेष्ठले यो वर्ष नवौंपटक जिब्रो छेडेका छन्। छेड्नुअघि तीन दिनदेखि व्रत बस्ने चलन हुन्छ। व्रतदेखि जिब्रो नछेडेसम्म सुत्नसमेत नहुने र जिब्रो छेड्दा पीडा नहोस् भनेर सात दिनदेखि नै नुनसमेत नखाने स्थानीय बताउँछन्। व्रत बस्नेले जिब्रो छेड्नुअघि शक्ति प्राप्त होस् भन्ने कामनासहित बोडे क्षेत्रका विभिन्न देवीदेवताको पूजाआजा गर्ने गरिन्छ। एक महिना अगाडिदेखि तयार पारेर तेलमा डुबाएर राखेको फलामको १० इन्च लामो सुइरो जिब्रोमा छेड्ने परम्परा छ। त्यसपछि जिब्रो छेड्ने व्यक्तिले महादीप बोकेर एक घण्टा नगर परिक्रमा गर्ने परम्परा छ। जात्रा रोकिएका इतिहास हजारौं वर्षको इतिहास बोकेको बिस्का दुई वर्ष कोरोना महामारीका कारण रोकियो। मल्ल कालमा प्रताप मल्ल र ललितपुरका श्रीनिवास मल्लले भक्तपुरमा जात्रा हुन नदिन आक्रमण गरेको पनि इतिहास भेटिन्छ। करिब चार सय वर्षअघि बिस्काःकै समय पारेर भक्तपुरमा आक्रमण गर्दा जात्रा रोकिएको स्थानीय वृद्ध बलुचन्द खाइजू बताउँछन्। उनका अनुसार त्यो बेला एउटै औंलाले रथ तानेर जात्रा सम्पन्न गरेको किंवदन्ती छ।"
स्थानीय तहमा अपारदर्शिता,"जनताको प्रत्यक्ष मतबाट स्थानीय सरकार गठन हुन्छ। केन्द्र र प्रदेश सरकार जस्तो यो बीचमा विघटन हुँदैन। त्यसैले, स्थानीय सरकार स्थायी प्रकृतिको हो। यो जनताको नजिकको अर्थात्, घरदैलोको सरकार हो। घरबाट निस्केपछि सरकार भेटिनुपर्छ भन्ने मान्यता राखिन्छ। त्यसैले हरेक गाउँमा भेटिने वडा कार्यालय स्थानीय सरकार हुन्। यिनीहरूले नै जनतासँग प्रत्यक्ष जोडिएर काम गरिरहेका हुन्छन्। स्थानीय सरकारलाई विकेन्द्रीकरण हो कि भन्ने कतिपयको बुझाइ छ। त्यो गलत हो। एकात्मक सरकारमा मात्रै विकेन्द्रीकरण हुन्छ। संघीय सरकारमा राज्य शक्तिको बाँडफाँट हुन्छ। संविधानले नै राज्यको शक्ति जनतासँग प्रत्यक्ष पुर्याउन स्थानीय सरकारको परिकल्पना गरेको हो। स्थानीय सरकार गठनमा समावेशितालाई निकै ध्यान दिइएको छ। अल्पसंख्यक वा कुनै समुदाय नछुटुन् भनेर कानुनले नै संरक्षण गरेको छ। दलित र अल्पसंख्यकको उपस्थिति अनिवार्य गरेको छ। समावेशिताको दृष्टिकोणले पनि स्थानीय तह गतिलो उदाहरण हो। स्थानीय सरकारमा तीनवटै अंगको स्वरूप छ। कार्यपालीका छ। जननिर्वाचित सभा (व्यवस्थापिका) छ। न्यायिक समिति छ, जसले न्यायपालिकाको पनि काम गर्छ। एकअर्थमा भन्दा यो प्रदेशभन्दा बलियो छ। किनभने प्रदेशमा न्यायपालिका छैन। सरकारका सबै अंग रहेको स्थानीय सरकार पूर्ण अधिकार प्राप्त छ। यसको क्षेत्राधिकार थोरै छ। जति छ, पूर्ण छ। अहिलेको स्थानीय तहलाई ऐन कानुन निर्माणदेखि तिनीहरूको कार्यान्वयनको अधिकार छ। ऐन, नियम, कार्यविधि, मापदण्ड, निर्देशिका बनाउने संवैधानिक अधिकार छ। संविधानले तोकेका एकल अधिकारका विषयमा त कानुन बनाउन पनि स्वतन्त्र छ। साझा अधिकारको विषयमा संघ र प्रदेशसँग नबाझिने गरी कानुन बनाउनुपर्छ। संविधानले प्रदेश, संघ र स्थानीय सरकारका अधिकार बेग्लाबेग्लै तोकिदिएको छ। स्थानीय सरकारले जनतामा सेवा प्रवाह गर्ने, सुशासन दिने र विकास निर्माण गर्ने अधिकार पाएको छ। यी मुख्य तीन कार्यभारसहित संविधानले दिएको जिम्मेवारी पूरा गर्नुपर्ने यसको मुख्य दायित्व हो। २०७४ मा स्थानीय तह गठन भएपछि जनताले पाउने सेवासुविधामा उल्लेखनीय सुधार भएका छन्। अपवादका केही घटनाबाहेक अधिकांश जनप्रतिनिधिले विकास निर्माणका काममा महत्त्वपूर्ण भूमिका निर्वाह गरेका छन्। ७ सय ५३ स्थानीय सरकारमा ३७ हजार ७ सय १३ जनप्रतिनिधि छन्। स्थानीय सरकारले ३८ क्षेत्रमा काम गर्नुपर्ने दायित्व छ। जनतासँग प्रत्यक्ष जोडिएर काम गर्नुपर्ने भएकाले जनप्रतिनिधि निकै संवेदनशील हुनुपर्छ। स्थानीय स्तरका विकास निर्माणका काम गर्ने जिम्मेवारी र दायित्व स्थानीय सरकारको हो। भूगोलभित्रको काम छ भने प्रदेशसँग पनि समन्वय गर्नुपर्छ। विभिन्न स्थानीय तहले धेरै राम्रो काम पनि गरेका छन्। सबै दलका प्रतिनिधि मिलेर गाउँको विकासका लागि नयाँ नयाँ योजना पनि बनाएका छन्। स्थानीय कृषि तथा पशुपालनबाट आम्दानी गर्न जनताको सहयोगी बनेका छन्। स्थानीय तह गठनपछि शिक्षा तथा स्वास्थ्यको क्षेत्रमा उल्लेखनीय काम पनि भएका छन्। इलामको सूर्योदय सामुदायिक विद्यालयमा निकै राम्रो पठनपाठन सुरु भएको छ। भारतको दार्जिलिङमा पढ्न गएका विद्यार्थीसमेत फर्केर त्यहाँ भर्ना हुन थालेका छन्। यस्तै, विद्यार्थी नभएर मर्ज मा गइसकेका विद्यालयमा पनि अहिले राम्रो प्रगति भइरहेको छ। अनुगमन समिति पनि छ। यो समिति खासै सक्रिय भएन। विकास निर्माणको काम सकिएको रकम भुक्तानी दिनुअघि अनुगमन गर्ने हो। स्थानीय हाटबजार व्यवस्थापन गर्ने जिम्मा पनि स्थानीय सरकारले गरिरहेका छन्। वातावरण संरक्षणको काममा पनि नेतृत्व लिएका छन्। हरेक दिन जनताको प्रत्यक्ष निगरानीमा हुने जनप्रतिनिधिलाई काम गर्नैपर्ने सामाजिक दायित्व पनि छ। स्थानीय सरकारले सामाजिक संरक्षण, भाषा, संस्कृतिकलाको संरक्षण, स्थानीय अदालत, नगर प्रहरी, विपद् व्यवस्थापनमा समेत काम गर्दै आएका छन्। कोभिड महामारी फैलिरहेको बेला स्थानीय तहले प्रशंसायोग्य काम गरे। क्वारेन्टाइन व्यवस्थापनदेखि होल्डिङ सेल्टर राख्ने कार्यमा समेत अगाडि देखिए। कोरोना महाव्याधिका बेला कर्णाली तथा सुदूरपश्चिम प्रदेशका स्थानीय तहले विशेष काम गरेका थिए। स्थानीय सरकारलाई विकास भनेकै सडक निर्माण हो भन्ने छाप परेको छ। जुन गलत हो। स्थानीय सरकारको बजेटको करिब ७० प्रतिशत रकम सडक निर्माणमै खर्च भएको पाइन्छ। सडक बनाउने भन्दै डाँडा भत्काउने कामले तीव्रता पाएको छ। न्यायिक समितिमा मेलमिलाप केन्द्रको व्यवस्था छ। गाउँको समस्या गाउँमै हल होस् भन्ने यसको उद्देश्य हो। अर्थात्, समाज एक ढिक्का भएर बसोस् भनेर संविधानले परिकल्पना गरेको हो। अदालतमा जितहार हुन्छ, तर न्यायिक समितिमा दुवै पक्षको जित हुन्छ। स्थानीय सरकारले गरेका फैसलाविरुद्ध दुई प्रतिशत मात्रै पुनरावेदनका लागि गएको तथ्यांक छ। यसैकारण पनि न्यायिक समितिले धेरै नै प्रभावकारी काम गरिररहेका छन् भन्न सकिन्छ। सुरुसुरुमा स्थानीय तहलाई संघले अधिकार दिएन भन्ने गुनासो थियो। अहिले पालिकाले वडालाई अधिकार दिएन भन्ने गुनासो छ। जोसँग शक्ति छ, उसले बाँड्न नचाहने गलत संस्कार हामीमा छ। स्थानीय तहमा पनि यही समस्या देखिएका छन्। संविधानले स्थानीय तहलाई कर निर्धारण गर्ने र असुल गर्ने अधिकार दिएको छ। तर स्थानीय तहहरूले तोकेको करको दायरा भने फरकफरक छ। केहीले अति नै कर उठाए भन्ने जनगुनासो छ भने केहीले जनता रिसाउँछन् भनेर करै नउठाएको भन्ने पनि सुनियो। स्थानीय तहमा एकथरीले जति पनि कर तोक्ने र अर्काेले करै नलगाउने दुईथरी अवस्था देखा परेका छन्। अधिकांश स्थानीय तहले कानुनबमोजिम बनाउनुपर्ने योजना बनाएका छैनन्। आवधिक योजना धेरै स्थानीय तहले बनाएनन्। ३१ प्रतिशतले मात्रै बनाएका छन्। यो पाटोमा कमजोर देखिएका छन्। जनप्रतिनिधिले जनतासामु जे बोल्छन्, त्यो विषय वार्षिक बजेटमा पर्नुपर्छ। बजेटमा नपर्ने हो भने प्रतिनिधिले बोल्नुको कुनै काम हुँदैन। स्थानीय तहको अर्को कमजोरी भनेको बजेटको पूर्वतयारी हो। आम्दानी नै नहुने विषयमा आम्दानी देखाएर बजेट बनाउने प्रचलन गलत छ। प्रायःजसो स्थानीय तह आन्तरिक आम्दानी बढाउनेतर्फ देखिएनन्। सरकारले दिएको बजेट खर्च गर्नमा मात्रै व्यस्त छन्। यसैकारण स्थानीय सरकार पूर्ण स्वतन्त्र हुन सकेनन्। स्थानीय तहमा समता र समावेशिता दुवै बराबरी हुनुपर्छ। स्रोतसाधन प्रयोगको प्रभावकारिता छैन। सहमतिउन्मुख कार्य हुनुपर्छ। आफूले गरेका कामको जवाफदेहिता हुनुपर्छ। जनप्रतिनिधि जिम्मेवार हुनैपर्छ। पारदर्शी हुनैपर्छ। स्थानीय तहमा भ्रष्टाचार मौलाएको छ। अधिकांश जनप्रतिनिधि बिचौलियाको घेराबन्दीमा छन्। उनीहरूलाई थुनेर राख्ने बिचौलिया सक्रिय छन्। गाउँपालिकाको अध्यक्षभन्दा पनि नगरपालिकाको मेयरले बढी सार्वजनिक सम्पत्तिको दुरुपयोग गरेको तथ्यांक छन्। भ्रष्टाचारको मामिलामा अध्यक्ष मात्र होइन, उपाध्यक्ष पनि उत्तिकै संलग्न छन्। बुवा जनप्रतिनिधि भएपछि छोरा ठेकेदार हुने र छोराले नै ठेक्का पाउने चलन बढेको छ। स्थानीय तहमा सार्वजनिक स्रोतको दुरुपयोग बढ्दै गएको छ। केही जनप्रतिनिधि त अधिकारको दायरामा नपर्ने काम पनि गर्न पछि परेनन्। स्थानीय सरकारको सम्पत्ति निकै कम भाडामा दिएका छन्। सुविधाका नाममा मेयरले मात्रै दुईतीनवटा गाडी र मोटरसाइकल प्रयोग गरेका छन्। सार्वजनिक जग्गाको अतिक्रमण बढेको छ। अस्थायी शिक्षक नियुक्ति, मापदण्डबिना शिक्षकको दरबन्दी निकाल्नेलगायत रेकर्ड नपाइने अख्तियार दुरुपयोगका घटना बग्रेल्ती छन्। ढिलासुस्ती गरिदिने र सेवाग्राहीको काम निष्पक्ष रूपमा नगर्ने मनसाय पनि भ्रष्टाचार नै हो। काम ढिला गरिदिने प्रवृत्तिले भ्रष्टाचारलाई प्रश्रय दिन्छ। मन्त्री सबैभन्दा भ्रष्ट हुन्छन् भन्ने आममान्यता छ। भ्रष्टाचारलाई राजनीतिक संरक्षक छ भन्ने आरोप छ। जनतादेखि मन्त्रीसम्म, किसानदेखि व्यापारीसम्म सबैलाई पैसाको मोह बढेकाले पनि भ्रष्टाचार बढेको देखिन्छ। प्रायःजसोले आआफ्ना मान्छेलाई करारमा कर्मचारी भर्ना गरेका छन्। त्यसैकारण लोकसेवासँग कर्मचारी माग भएको छैन। यसैकारण स्थानीय तहको सरकारको काममा केही ढिलासुस्ती देखिन्छ। तजबिजी अधिकार प्रयोग गर्ने ठाउँमा बढी भ्रष्टाचार हुन्छ। त्यसैले शक्तिको गैरकानुनी व्यापार नै भ्रष्टाचार हो। भ्रष्टाचारमा लिने र दिने अर्थात् फाइदाको वस्तु र मनसाय देखिनुपर्छ। स्थानीय तहमा लेखा समिति र स्थानीय सुशासन समितिले राम्रोसँग काम गरेका छैनन्। अधिकांश स्थानीय तहमा आर्थिक अनियमितता देखिएका छन्। बेरुजुको चांग छ। तर पनि अनुगमन गर्ने लेखा समिति गठन भएका छैनन्। लेखा समिति गठन गर्नुपर्ने अनिवार्य व्यवस्था हो। स्थानीय तहमा विपक्षी दल हुँदैनन्। कहीँ कतै अध्यक्षभन्दा फरक दलको व्यक्ति लेखा समितिमा बस्ने अभ्यास पनि गरेका छन्। तर, यो यथेष्ट छैन। स्रोत अनुगमन तथा बजेट अनुगमन समिति भने सक्रिय छन्। विषयगत योजमा तर्जुमा समितिले पनि काम गरिरहेको छ। यसले स्थानीय तहका सबै योजनामा काम गर्छ। अनुगमन समिति पनि छ। यो समिति खासै सक्रिय भएन। अनुगमन कसरी गर्ने भन्ने ज्ञान नहुँदा यो समितिले खास राम्रो काम गरेको छैन। विकास निर्माणको काम सकिएको रकम भुक्तानी दिनुअघि अनुगमन गर्ने हो। अनुगमन गर्ने ढंग नै पुगेको देखिँदैन। पारदर्शिताका सवालमा चुप बस्ने र स्वार्थको द्वन्द्वमा फस्ने काम भएको छ। यसविरुद्ध नागरिकले आवाज उठाउनुपर्ने आवश्यकता छ। स्थानीय सरकारको संस्थागत विकास हुन जरुरी छ।"
स्थानीय निर्वाचन र राजनीतिक दलका 'झार' प्रवृत्ति,"स्थानीय निर्वाचनको तरंगले हाम्रो देश ढाकिसक्यो। सहरका हलहरु राजनीतिक कार्यक्रमले भरिभराउ छन्। गाउँका गल्लीहरुमा ठडिएका वृक्षहरु राजनीतिक झण्डाले रंगीन छन्। बस्तीका झुपडीहरुमा समेत दलका झण्डा टाँगिएका छन्। दृश्य देखेर उदेक त तब लाग्छ, जब उध्रिएको खरको छानोले समेत कुनै राजनीतिक दलको नयाँ झण्डा सिउरिएर मुस्कुराइरहेको हुन्छ। उदांगो छानोले समेत हाम्रो खिसिटिउरी गर्दै गिज्याइरहेको हुन्छ हेर मनुवा दशैं आएको छ। जति सक्छौं जमरा सम्झेर झण्डैझण्डाले मलाई सिउरिदेउ। कुनै दलको उम्मेदवारले बोतलको खर्च छोडेर गएको छ भने बेलुकी झुपडीको मालिकले मतवार भएर छाती ठोक्दै बर्बराउँछ भोट त म फलाना पार्टीलाई हाल्न्या हो। क्यानकि मेरा बाज्या सात सालदेखि यही पार्टीमा लाग्याका छिया। आफैँ बस्ने झोपडीसमेत सिउने हैसियत नभएको लुख्टवा मालिकले नातिको भविष्यको सपना देख्दैन। बाजेको विगत स्मरण गर्छ। ऊ बाजेले व्यतित गरेको विगतलाई इतिहास ठान्छ। त्यसो त भोको पेटमा पनि वीरताको बखान गरेर नथाक्ने जाति नै गोर्खाली हो। नाति हवाइजहाज उडाउने पाइलट बनेको, बिरामीको सेवा गर्ने डाक्टर बनेको, कृषक बनेको, इन्जिनियर बनेको सपना आजसम्म विरलै झुपडीका बाजेहरुले देखेका होलान्। इतिहास सम्झेर जुँगामा ताउ लगाउने, तर वर्तमान नातिलाई नोकर बनाउने मानसिकताका कारण हाम्रो हविगत यस्तो भएको हो। संसारमा जहाँसुकै, जतासुकै, कूल, अनुकूल मौसममा समेत फैलिनसक्ने बनस्पतिको नाम हो झार। झार अन्य बनस्पतिमाथि मिचाहा प्रवृत्ति राख्छ। ठ्याक्कै ठूला भनाउँदा नेपाली राजनीतिक दलहरुको प्रवृत्ति पनि यस्तै छ। दलका उम्मेदवारले देश बनाउने सपना देखाउनुपर्ने हो। तर, यहाँ दारु पिलाउने सपना देखाइन्छ। घर जग्गा बेचेर जसोतसो शैक्षिक प्रमाणपत्र हात परेकाहरु जागिरका लागि वर्षौं भौँतारिन्छन्। केही सिप नलागेपछि विरानो मुलुकमा प्रवासीन बाध्य हुन्छन्। के गर्ने हाम्रो देशका राजनीतिक दलहरुले यस्तै संस्कारको विकास गरेका छन्। रोजगार पाउन कि त कार्यकर्ता हुनुपर्छ, कि त आफन्त हुनुपर्छ। सक्षम, असक्षम, दक्ष, अदक्षजस्ता शब्द त हाम्रो डिक्सनरीबाटै हाराउन थालिसक्यो। यहाँ जस्तोसुकै भ्रष्ट भए हुन्छ, तर आफ्नो हुनुपर्यो। जस्तेसुकै ठग ठेकेदार भए पनि भयो, तर आफ्नो हुनुपर्यो। चोर, गुण्डा, लुख्खा, फटहाजस्तो भए पनि भयो, तर आफ्नो हुनुपर्यो। आफू आबद्ध राजनीतिक दलको हुनुपर्यो। इमानभन्दा बेइमान चल्ने संस्कारको विकास भइसक्यो। सक्षमभन्दा असक्षमले समाज कप्लक्कै खाइसके। राजनीतिक दलहरु कल्पवृक्ष हुन सकेनन्, झार बन्ने ध्याउन्न छ तिनको। परिवर्तन हाम्रो मस्तिष्कमै अटाउन सकेन, कारण विगतको गोबर हामी दिमागबाट हटाउनै चाहन्नौं। विचार क्रान्तिकारी बोक्ने, भाषण क्रान्तिकारी ठोक्ने, तर विचारधारा मिले पनि, नमिले पनि सबैसँग मिल्ने। सत्ता र भत्तामात्रै तिनको सपना हो, बाँकी सबै झुठ। अहिले पनि जनताले तिनले देखाएको सपनामा सिमलको भुवाझैँ उडिरहने हो भने कुन खोल्सामा पुगौँला, त्यो त पुगेपछि थाहा होला। विचारको गठबन्धनको ढ्याउ ढ्याउ लगाउनु हुँदैन। दस वर्षकै अन्तरालमा भारतजस्तो विशाल देशमा सनसनी मच्चाउनसक्ने पार्टीको नाम हो आम आदमी पार्टी अर्थात् आप। आपका अध्यक्ष तथा दिल्लीका मुख्यमन्त्री अरविन्द केजरिवालले भर्खरैमात्र दुई तिहाइ मत प्राप्त गरी पञ्जाबमा सरकार बनाउन सफल भएका छन्। उनले पार्टीको विजयसभामा सम्बोधन गर्दै भनेका थिए, 'जनताले हामीलाई फोहोर ढाक्ने जलकुम्भीजस्तै उपयोग गर्नुपर्छ। जबसम्म हामीले हिलो ढाक्नसक्छौं, तबसम्म सम्मान गर्नुस्। औचित्य सकियो भने हटाइदिनुस्।' त्यही भएर आज आप पार्टीले एक दसककै यात्रामा भारतको सबैजसो प्रान्तमा आफ्नो राजनीतिक स्थान जमाउन सफल भएको छ। संसारमा जहाँसुकै, जतासुकै, कूल, अनुकूल मौसममा समेत फैलिनसक्ने बनस्पतिको नाम हो झार। झार अन्य बनस्पतिमाथि मिचाहा प्रवृत्ति राख्छ। ठ्याक्कै ठूला भनाउँदा नेपाली राजनीतिक दलहरुको प्रवृत्ति पनि यस्तै छ। यिनीहरु गाउँको कुना कन्दारासम्म विकास होइन, आफ्ना पार्टीको जरो गाडिएको रुचाउँछन्। जलकुम्भी होइन, झार बन्न रुचाउँछन्। जतासुकै जरो गाड्न सकिए आफू सफल भएको ठान्छन्। स्वार्थको लिप्सा यहाँसम्म राख्छन् कि राजनीतिक लाभमात्रै हुनुपर्यो, जस्तोसुकै गलत कदमको साक्षी बन्नसमेत तयार हुन्छन्। सबै चुनावमा गठबन्धन गरौँ भनेको हामीमात्रै राजनीति गरौँ, नेपालको राजनीतिमा अन्यको उपस्थिति नहोस् भन्ने हो। यदि यसो हो भने गठबन्धन लोकतन्त्रको विरुद्धमा भएको बुझ्नुपर्छ। नेपालमा दिनप्रति दिन बढ्दै गएको नागरिक चेतनाको विकासका कारण ठूला दल त्रसित छन्। यिनीहरु यति डराएका छन् कि अहिले यिनको हरेक राजनीतिक भाषणमा गठबन्धन झुण्डिरहेको छ। गठबन्धन विना यिनीहरु आफ्नो भविष्य देख्दैनन्। स्थानीय निर्वाचनमा समेत ठूला भनाउँदा राजनीतिक दलहरुको यो हविगत देखेर हाँसो उठ्छ। स्थानीय चुनावमा त स्थानीय बुद्धिजीबीहरुको वर्चस्व भएमात्रै स्थानीय विकास सम्भव हुन्छ। जबसम्म स्वतन्त्र, पढेलेखेका, स्थानीय विकासको चेतना भएका रैथानेलाई प्रतिनिधि हुन दिइन्न, तबसम्म लुटेरा सरदारको हातमा स्थानीय सम्पत्तिको साँचो हस्तान्तरण गर्नुमात्रै हो। स्थानीय चुनावमा गठबन्धन फलाक्नेलाई बहिस्कार नगरेसम्म मुलुक विकास सम्भव छैन। स्थानीय मतदाताले बुझ्नुपर्छ, गठबन्धन भनेको सर्प बेरिएको दृश्यजस्तो मात्रै हो। जति मोटा र विषालु सर्प बेरिए पनि डोरी बन्न सक्दैनन्। त्यसैले स्थानीय निर्वाचनमा स्थानीयले नै हातेमालो गर्नुपर्छ। आफैँ मिलेर आफ्नो प्रतिनिधि छान्ने ल्याकत राख्नुपर्छ। सबै चुनावमा गठबन्धन गरौँ भनेको हामीमात्रै राजनीति गरौँ, नेपालको राजनीतिमा अन्यको उपस्थिति नहोस् भन्ने हो। यदि यसो हो भने गठबन्धन लोकतन्त्रको विरुद्धमा भएको बुझ्नुपर्छ। प्रजातान्त्रिक सामान्य हकसमेत जनतालाई दिन ठूला दल तयार छैनन् भन्ने बुझ्नुपर्छ। गठबन्धनको सँस्कृति मौलाउँदै गए स्वतन्त्र राजनीतिक हक जनताबाट खोसिनेछ। त्यसो भए गठबन्धनका सम्राटले नै एक दिन यो देशको श्रीपेच सिउरिनेछन्। जनता फेरि तिनका दास बन्नेछन्। मैले एक नेताको शब्द सापटी लिँदै टुंग्याएँ बेलैमा बुद्धि नपुर्याए फेरि रुन पनि पाइने छैन। (लेखक प्रतिनिधिसभाका निलम्बित सांसद हुन्। हालः डिल्लीबजार कारागारमा रहेका उनी टीकापुर घटनामा जन्मकैद काराबासको सजाय भोगिरहेका छन्।)"
भद्रकालीभैरवनाथ रथ जुधाइको अन्तर्य,"बर्सेनि झैं यसपालि पनि वसन्त बहार बोकी भक्तपुरेका घरदैलोमा एकपटक फेरि बिस्केट जात्राले यात्रा हाँकेको छ। जात्रा र यात्रा एकै अर्थ बोध गर्ने शब्दका दुई उच्चारण हुन् भन्न मन लाग्छ। संंस्कृतका यात्रा शब्द नेपाली र त्यस्तै अर्का भाषासम्म टहल्दै आउँदा जात्रा हुन पुगेछ। त्यसैले बिस्केट जात्रा बर्सेनि फेर्दै बदल्दै आउने यात्राकै एउटा निरन्तर क्रम बनेको छ। बिस्केट जात्राका अनेक आयाम छन्। यसका आख्यान छन्, उपाख्यान छन्। बिस्केटका अनेक पक्ष छन्। कुनै पक्षले पौराणिक भए अर्कोले तान्त्रिक पक्षलाई बोकेका छन्। कतिपय मिथक मिथ्या झैं लागेर पनि अर्थपूर्ण छन्। कति त सरल भनिएर पनि सहज बन्दैनन्। कति सहज देखिएर पनि असहज भेटिन्छन्। बिस्केट जात्रा बर्सेनि ओहोरदोहोर गर्ने भएर पनि निश्चल यथास्थितिपूर्ण देखिन्छ। जेहोस्, बिस्केट बिस्केटै हो। चैत्र मसान्तमा ठड्याइने लिंगो जात्राको चार दिनअगावै भैरवभद्रकाली प्रतिमाहरू आआफ्ना रथमा राखेर तानिन्छन्। एक प्रकारको मौसमी गीतका धुन गुञ्जिन्छ। थथेनेगु रसरंग गबले दइव, राम हँ। अर्थात् यस प्रकारको रसरंग कहिले पाइँदो हो, राम हँ। वासन्ती धुनमा गुञ्जिने यस लयलाई धातू राग भनिन्छ। धातुले निरन्तरता बोधक आलस्यका राग अलाप्छ। सांकेतिक छ पनि निरन्तरतासितको आलस्यपूर्ण आलाप बिस्केटको मौसमी धुन बन्छ। सबै आलस्य छाएकै हुन्छ। तथापि सबैमा अविरण वसन्त बोधका अनुभूति छाड्नु बिस्केटको आफ्नै स्वभाव बन्छ। चैत्र मसान्तमा लिंगो ठड्याइन्छ। वैशाख संक्रान्तिको साँझ लिंगो ढालिन्छ। मानो ठड्याउनु र ढालिनु नै लिंगो महोत्सवको बिस्केटजात्रा बने जस्तो लाग्छ। वैशाख संक्रान्ति। साँझ लिंगो ढालिन्छ ढ्याम्मै। लिंगो जात्रा भैरव र भद्रकाली दुवैले अवलोकन गरेकै हुन्छ। लिंगो ढालिन्छ। लगत्तै रसिकहरू भैरव र भद्रकालीको रथ तान्न थाल्छन्। बीचबीचमा मगन मस्त रसिकहरू उही आलाप राग मच्चाउँछन् राम हँ ! भैरव र भद्रकाली रथ जब गाःहिती टोलमा पुर्याइन्छ। झमक्क अँध्यारो परिसकेको हुन्छ। रसिकहरू घरघर पुग्छन्। मगनमस्त भोजभटेर खान्छन्। मानौं, मीठो भोजन र मस्त पिवन एक झर्को जीवन हो। भनौं खाई सार कि लगाई सार ! चाड पर्व अपरम्पार ! भोजन पछि। फेरि पनि रसिकहरू गाःहिती टोल पुुग्छन्। रथ तान्ने रहर गर्छन्। भैरवको रथ बरालेमा अड्याइराखेको हुन्छ। बेताल भैरव उँभो मुख पारी उत्तानो परेको हुन्छ। रथको अवस्थितिले यिनै विम्बबोध गराएको हुन्छ। गाःहिती टोल झन्दै अर्ध आकारको बटुको जस्तै रहेको छ। बरालो मुनितिर उत्तानो परेको भैरव रथमाथि भद्रकालीको रथ गर्रर् गुड्दै अभिसार भर्छिन्। भद्रकाली रथले भैरव रथमाथि एवं प्रकारले तीन पटकसम्म ड्याम्म अभिसार भर्छन्। यो प्रक्रियागत कार्यक्रमलाई भक्तपुरवासी समाज खःल्वाकेगु अर्थात् रथ जुधाउने भन्ने गर्छन्। प्रक्रियागत रूपमा यसरी रथ जुधाउने रीतिलाई बिस्केट जात्राको एक प्रमुख अंग वा पक्षको रूपमा लिइन्छ। जात्राभित्रको प्रतीक र विम्बात्मक अभिसारको अर्थ बोध होस् नहोस्। जात्रामय बिस्केट परम्परागत रिवाज भने पक्कै बनेको छ। अर्थ खुलाउन सके रीतिरिवाज पूर्ण जात्राको मर्म पनि खुल्न थाल्छ। यसको लागि सांस्कृतिक सचेतनाको क्षितिज भने खुल्नुपर्ने हुन्छ। जात्राभित्रका रिवाजले इंगित गरिरहेका संगममय अर्थ बिन्यास खुलेको चाड झन् प्रिय र गेय बन्छ। सबैले मान्ने चेष्टा गरुन् नगरुन् त्यो अर्कै सन्दर्भ बन्छ। परन्तु, भद्रकालीको रथले भैरव रथमाथि ड्याम्मै अभिसारपूर्ण जुझाइ र ठोकाइ क्रियाले वसन्त बहारको संगमकै गायन भरिरहेको हुन्छ। यस अभिसारले जीवन, जोवन र संगमको ऋचा गायन गरेकै हुन्छ। भद्रकाली र भैरवआपसमा स्पर्श गर्छन्। मस्किन्छन् तिनीहरू। आलिंगन गर्छन्। मचिन्छन् दुवै। मानौं यतिञ्जेल भद्रकाली मदोन्मत्त छिन्। भद्रकाली उन्म(ादित भएर भैरवमाथि बुइँ चढ्न पुग्छिन्। मानौं, बिस्केटको यावत् महिमा वसन्त बहारबाट स्वयं स्फुर्त हुने चरित्र मोहमाथि आधारित छ। कति रोेमाञ्चकारी लाग्छ यो रथ जुधाइको दृश्य। कति स्वाभाविक लाग्छ, यो भद्रकालीले शिवलिंगको जलहरी रूप धारण गरेको मूर्त कथाका स्पष्ट आख्यान खुलेको। जलहरी बीचबाट ठिंग उठेको शिवलिंगको तादात्म्य यस्तै रथ जुधाइ क्रियाको सम्मोहक चित्रमय विम्ब बन्छ। इमान नै धर्म र धर्म नै इमान बनून् ! एक फेरा छातीमा हात हालेर भनौं, कसले मात्र यो धर्म भाकेको नहोस्। कुन आत्माले मात्र त्यो चर्तिकला व्यहोरेको नहोस्। यो त स्त्रीपुरुषबीचको शाश्वत धर्म संगम रहेको छ। यो त धु्रवीय लिंगो बसका नांगो सत्य हो। यो त छोपिएको यथार्थको अव्यक्त कथाको पारदर्शी पहिचान हो। अब भन्नुस् तपाईं नै कि कति रसमय लाग्छ यो बिस्केटको भद्रकालीद्वारा अभिसार गरिने रथ जुधाउने मध्यरातको क्रियाजन्य संस्कार। त्यसैले भन्न मन लाग्छ भद्रकाली र भैरव रथ जुधाइ युद्धजनक जुधाइ होइन। न त यी रथ जुधाइका मूर्त दृश्य मात्र दुई रथ बीचका ढ्याक ढ्याकमै सीमित छ। यो त जीवनका वास्तविक पहलुसित सटेको छ। छातीमा हात हालेर भन्नु पर्दा मलाई भने यस्तै भन्न मन लाग्छ। प्रत्येक वसन्त बहारमा भद्रकाली रथले भैरव रथमाथि ढ्याक ढ्याक गरिरहन्छ र गरिनै रहनेछ। भैरवभद्रकाली रथ जुधाइ केबल प्रतीकात्मक स्वरूप ! अन्तर्य यसको जीवन्त कथासार मानव जीवनका पारिवारिक, सामाजिक, सांस्कृतिक पहल र पक्षधर मर्म बोक्छ। अन्तर मनका चिन्तनले यथार्थ बोध गराउँछ। कुनै पनि जात्रा महोत्सव र पर्वले अनेक अमूर्त पक्षलाई मूर्तमान पार्न सघाइरहन्छ। मात्र जिज्ञासा उर्लिरहनु पर्दो हुन्छ।"
मुटु पोल्यो ?,"बोलीचालीको भाषामा मुटु पोल्यो भनेर गुनासो गर्छौं। भलै यो मुटु पोलेको वास्तवमा मुटु (अंग) आफैं पोल्ने नभई ग्यास्टिकमा पेट दुख्ने समस्यालाई नै मुटु पोल्यो भनेर भनिने हो। फेरि ग्यास्टिक भयो भन्नु आपैंमा पनि गलत छ। बोलीचालीमा ग्यास्टिक भनेर चिनिने स्वास्थ्य समस्यालाई मेडिकल भाषामा ग्यास्ट्राइटिस भनिन्छ। यसको अर्थ आमाशय (पेट)को भित्री तह सुन्निने अवस्था हो। आफ्नै शब्द नभएको र अंग्रेजी शब्द अपभ्रंश भई ग्यास्ट्राइटिसलाई समयक्रममा ग्यास्टिक भन्न थालिएको र यसरी नै बुझ्न थालिएको हो। अनि नेपाली र ग्यास्टिक समस्या पर्यायवाची जस्तै भइसकेको छ। व्रत बस्ने, कम खाने, समय मिलाएर नखाने कार्यले नेपालीको दैनिकी नै ग्यास्टिक गराउने खालको छ। भगवान्लाई खुसी पार्न, पति वा प्रेमीको स्वास्थ्यलाभ, दीर्घायु, उत्तरोत्तर प्रगति, राम्रो वर पाउन, भाकल पूरा गर्न, पितृ तार्न व्रत बसिन्छ। विशेषतः नेपाली अनेक उद्देश्यका लागि पटकपटक केही घण्टादेखि पूरा दिन भोकै बस्ने गर्छन्। कहिलेकाहीँ त दुई, तीन दिन नै लगातार व्रत (भोकै) बस्ने कार्य हुन्छ। त्यसले ग्यास्टिक हुने सम्भावना बढ्छ। हामीले खाएको खाना पच्न मुखमा विभिन्न खाले र्याल (स्राव), पेटमा अम्ल (हाइड्रोक्लोरिक एसिक), कलेजोबाट पित्त, प्यान्क्रियाज तथा सानो आन्द्राबाट विभिन्न इन्जायम (पचाउन सघाउने रासायानिक पदार्थ) हरू उत्पादन हुन्छ। विभिन्न प्रकारका यस्ता रसमध्ये पेट अर्थात् आमाशयबाट उत्पादन हुने हाइड्रोक्लोरिक एसिड नामक अम्ल तथा यही अम्लमा मिसिएको खानाले ग्यास्ट्राइटिस हुनेलाई चाहीँ बढ्ता हानिकारक हुन्छ। व्रत बस्दा, अल्पाहार बस्दा, लामो समयसम्म खाना पेटमा नहुँदा पेट वा आन्द्राबाट निक्लिने स्राव कम मात्रामा भए पनि निक्लिरहेको हुन्छ। पेट वा आन्द्रामा खाना छँदा पो खानालाई पचाउँछ। खालि पेटमा त पेटको भित्री तहलाई अम्लीय पदार्थले असर गरी राताम्य बनाउने, चर्याउने, सुजन गराउने (सुन्निने) सम्मको अवस्थामा पुर्याउँछ। यस्तो बेला पेट दुख्यो वा पोल्यो भनेर स्वास्थ्यकर्मीलाई नजँचाइकन बु्रफेन वा एस्पिरिन ल्याएर खाने गरेको पाइन्छ। त्यसले त ग्यास्ट्राइटिसको समस्या झन् बढ्छ। जुन आगोमा घिउ थपेजस्तै हो। धर्मकर्म गर्नुपर्छ, व्रत बस्नुपर्छ। तर, आफ्नो स्वास्थ्यलाई ख्याल पनि आफैंले राख्नुपर्छ। आफ्नो जीवन नै जोखिममा पारी परिवारजनको भलो गर्दा आपूलाई केही भयो भने परिवारजनलाई नै दुःखकष्ट हुने हो। बरु विकल्पको रूपमा व्रत बस्दा फलाहार, अल्पाहार गर्न सकिन्छ। के हो ग्यास्ट्राइटिस ? खासमा आमाशय (पेट) को भित्री तहको सुजन नै ग्यास्ट्राइटिस हो। माथिल्लो पेटमा कुनै समस्या हुने बित्तिकै ग्यास्ट्राइटिसको रूपमा लिइन्छ जुन गलत हो। ग्यास्ट्राइटिसको समस्यामा आमाशयको भित्री तह आंशिक वा पूर्ण रूपमा प्रभावित हुन सक्छ। यो सख्त (एक्कासि उत्पन्न हुने) वा जीर्ण खालको हुन सक्छ। ग्यास्ट्राइटिस हुनाको कारण विभिन्न हुन सक्छ तर धेरैजसोमा लक्षण चिह्न उस्तै हुन्छ। धेरैजसो ग्यास्ट्राइटिस हेलिकोब्याक्टर पाइलोरी नामको एकखाले ब्याक्टेरियाको कारणले हुन्छ। यो ब्याक्टेरियाले सुरुमा आमाशयको भित्री तहमा कडा खालको सुजन गराउनुका साथै कालान्तरसम्म त्यहीँ रही जीर्ण खालको ग्यास्ट्राइटिस बनाउन पनि सक्छ। हेलिकोब्याक्टर पाइलोरीका साथै ब्रुफेन, बुसेट, एस्पिरिन, इन्डोमेथासिन, नेप्रोक्सिन, डिक्लोफेनेकलगायतका पीडा कम गर्ने औषधिहरूको अधिक प्रयोग (दुरुपयोग) का कारणले पनि ग्यास्ट्राइटिसको समस्या निम्तिन्छ। यसका साथै फंगस, परजीवी, भाइरसलगायतका जीवाणु, एलर्जी, कतिपय औषधि, लागूपदार्थ (कोकेन), मद्यपान, पित्तको उल्टो बहाव, चिन्ता, विकिरण, विषाक्त खाना तथा गम्भीर खालको घाउ चोटका कारण पनि ग्यास्ट्राइटिस हुन सक्छ। आश्चर्य तवरले धेरै मानिसमा ग्यास्ट्राइटिस भइकन पनि झट्टै लक्षण चिह्न देखा परिहाल्दैन। अन्य कारणका लागि आमाशय (पेट)को भित्री तहको नमुना जाँच्न पठाउँदा ग्यास्ट्राइटिस भएको पत्ता लाग्छ। ग्यास्ट्राइटिस हुँदा माथिल्लो पेट दुख्ने (निरन्तर वा पटकपटक पोल्ने अँठ्याउने, ङ्याक्ने खालको) हुन्छ। प्रायः वाकवाकी लाग्ने तथा उल्टी हुने, कहिलेकाहीँ पखाला लाग्ने, खाना खान मन नलाग्ने, पेट फुल्ने, डकार आउने, अपाच्य हुने आदि लक्षण चिह्न चाहिँ हुन सक्छ। ग्यास्ट्राइटिसको समस्या यसका लक्षण चिह्नबाट शंका गर्न सकिन्छ। तिनीहरूले पहिले उपचार गराइसकेको बताउन सक्छ। यसैगरी ग्यास्ट्राइटिसबाट प्रभावित व्यक्तिले रक्सी सेवन (मद्यपान) गर्ने गरेको, हालै पीडा कम हुने औषधि खाएको भन्न सक्छन्। तर, इन्डोस्कोपीको माध्यमबाट आमाशय पेटको भित्री तहको बायोप्सीबाट ग्यास्ट्राइटिसको पक्का निदान हुन्छ। धेरैजसोमा हेलिकोब्याक्टर पाइलोरीकै कारणले ग्यास्ट्राइटिस हुने हुनाले प्रभावित व्यक्तिको सास, रगत, दिसा, इम्युनोलोजी एवं पेटको भित्री तहको बायोप्सीबाट ग्यास्ट्राइटिस गराउने ब्याक्टेरिया पत्ता लाग्न सक्छ। इन्डोस्कोपीको बेला आमाशय (पेट)को भित्री तह राताम्य भएको, घाउ (अल्सर) नै भइसकेको वा रक्तस्राव के भइरहेको छ, छर्लंगै देख्न सकिन्छ। ग्यास्ट्राइटिसको उपचार समयमै गरिएन भने विस्तारै जीर्ण खालको रोगमा परिणत हुन सक्छ। समयमै उपचार नगरे घाउ बन्ने, अल्सर हुने, पेटभित्र रक्तस्राव हुने, रक्तअल्पता हुने, खट बस्ने, आमाशय साँघुरिने, पाचन नलीमा अवरोध आउने (थुनिने), जल वियोजन हुने र आमाशयको क्यान्सर हुने तथा मृत्यु पनि हुन सक्छ। रोकथाम तथा उपचार रोकथामको हकमा रोकथाम गर्न सकिने रक्सी सेवन (मद्यपान) र पीडानाशक औषधि बन्द गर्नुपर्छ। ग्यास्ट्राइटिसजन्य रासायानिक पदार्थ, विकीरण एवं टक्सिन (हानिकारक वस्तु) बाट टाढै रहनु पर्छ। ग्यास्ट्राइटिस र संक्रमणबीच नजिकको सम्बन्ध भएकाले सरसफाइ, हात धुने तथा स्वस्थ्य एवं सफा खानेकुरा मात्र खाएको खण्डमा ग्यास्ट्राइटिसको समस्या निकै मात्रामा घट्छ। ग्यास्ट्राइटिस कारक तत्वको निवारण नै ग्यास्ट्राइटिसको सही रोकथाम एवं उपचार हो। जस्तै, हेलिकोब्याक्टर पाइलोरीका लागि उपयुक्त एन्टिबायोटिक औषधि नै चाहिन्छ। पीडानाशक औषधि वा मद्यपानले भएको भए तत्कालै बन्द गर्नुपर्छ। समग्रमा, औषधोपचारबाट ग्यास्ट्राइटिसका लक्षणचिह्न कम गर्ने वा निर्मूल पार्ने, आमाशय (पेट)को भित्री तह पलाउन मद्दत गर्ने हुन्छ। यसका लागि आमाशय (पेट)बाट उत्पादित अम्ल (एसिड)लाई सामान्यीकरण गर्ने एन्टासिड, अम्लको उत्पादन नै बन्द गर्ने औषधि चलाइन्छ। धेरैजसोमा थोरै समयका लागि मात्र ग्यास्ट्राइटिसका लक्षण चिह्न रहन्छ। पूर्ण एवं सही उपचार पाएको खण्डमा पूर्ण रूपमा निको हुन्छ।"
आईपीएल : राजस्थान र कोलकाता भिड्दैं,काठमाडौं : इन्डियन प्रिमियर लिग(आईपीएल) अन्तर्गत आज राजस्थान रोयल्स र कोलकता नाइट राइडर्स भिड्दै छन्। ब्राबोर्न स्टेडियमा साझ ७:४५ बजेदेखि हुने खेलमा राजस्थान ५ खेलमा ३ खेल जित्दै तालिकाको ५औं स्थानमा रहेको छ भने कोलकाता ६ खेलमा ३ खेल जित्दै ६टौं स्थानमा रहेको छ।
