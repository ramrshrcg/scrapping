शीर्षक,विवरण
अध्यात्मको रोबोटिक भविष्य,"विज्ञानको क्षेत्रमा २०औं शताब्दीमा भएका अनुसन्धान र अन्वेषणहरूका कारण २१औं शताब्दीको पूर्वाद्र्धका सुरुआती वर्षहरूमै अभूतपूर्व प्रगति देखा पर्न थाले। चालकविहीन गाडी, थ्रीडी प्रिन्टिङ, सामाजिक सञ्जाल, मंगल ग्रहमा पानी, रोबोट सञ्चालित शरीरका कृत्रिम अंगहरूको निर्माण आदिले यसतर्फ संकेत गरिसकेका छन्। यस्तै, एचआईभी भाइरस उपचारमा प्रगतिजस्ता नवीन उपलब्धिहरूले विज्ञान र प्रविधिले निकट भविष्यमा महत्त्वपूर्ण भूमिका खेल्दै जानेमा शंका छैन। यीमध्ये एकैछिन रोबोटिक्सको क्षेत्रमा हालैका वर्ष भएका वैज्ञानिक खोज र आविष्कारबारे चर्चा गर्न सकिन्छ। प्रविधिभित्र पनि विगतका केही वर्षयता द्रुतगतिमा विकास भइरहेको क्षेत्र हो, रोबोटिक्स। मानवीय कल्पना शक्ति र बुद्धिमत्ताले भ्याएसम्मको रफ्तार रोबोटिक्सको क्षेत्रमा प्रगति हुँदै आएको छ। जसले रोबोटिक्सहरूमा सिक्ने क्षमता, भाषा सीप, समस्याहरूको समाधान गर्ने कला र तार्किक क्षमतालाई मानवीय अनुभवलाई अनौठो पाराले पछाडि पार्ने जानकार बताउँछन्। सोचौं त, एक दशक अघिमात्र कतिले अहिले अधिकांशको हातहातमा देखिने स्मार्टफोन हाम्रो जीवनको अत्यावश्यक प्रविधि बन्ला भनेर सोचेको थियो ? आज त्यही यथार्थमा हामी छौं। जसरी स्मार्टफोनले विगत एक दशक प्रभावित पार्यो, त्यसरी नै रोबोटिक्स प्रविधिले आगामी वर्षहरूमा बहुआमायिक किसिमले गहिरो प्रभाव पार्ने जानकार बताइरहेका छन्। कृत्रिम बुद्धिमत्ता (आर्टिफिसियल इन्टेलिजेन्स)मा आधारित रोबोटले व्यावसायिक कामलगायत हामीले गर्ने १० देखि ५० प्रतिशत कार्य गर्ने भविष्यवाणी रोबोटिक्स प्रविधिका वैज्ञानिकहरूको ठम्याइ छ। अहिलेकै गतिमा रोबोटिक्स प्रविधिको विकास हुँदै गएको अवस्था छ। केही वर्षमै ग्राहक सेवा, डाटा इन्ट्री, रिसेप्सनिस्ट, प्रुफ रिडिङ, कन्स्ट्रक्सन, फर्मासिस्ट, हुलाकी, चिकित्सक, ट्याक्सी चालक, ट्रक चालक, सेना र सुरक्षा गार्डदेखि आर्थिक विश्लेषकको कामसमेत रोबोट प्रविधिका माध्यमले हुने देख्छन् वैज्ञानिकहरू। रोबोटको असंख्य सकारात्मक पक्षहरूका बावजुद पनि वैज्ञानिकहरू एउटा महत्त्वपूर्ण समूह रोबोटको मानव जीवनमा प्रभावबारे भने धेरै आशावादी छैनन्। सन् २०१६ मा स्विट्जरल्यान्डको डाभोसमा आयोजित भेलामा वैज्ञानिक र हतियार विज्ञहरूले द्रुतगतिमा निर्माण भइरहेको कृत्रिम बुद्धिमत्तायुक्त स्वचालित रोबोटहरूलाई रोक्न कदम चाल्नुपर्ने माग उठाए। बेलाबेलामा सम्भ्रान्त नवउदारवादीहरूको भड्किलो भेला भनेर आलोचना खेपिरहन्छ डाभोस। जसमा रोबोटिक्स प्रविधिको गलत प्रयोगले जन्माउने खतराका विषयमा बहस भएको थियो। त्यसभन्दा केहीअघि रोबोटिक्सको गलत प्रयोगका विषयमा प्रख्यात बेलायती वैज्ञानिक र खगोलशास्त्री स्टेफेन हकिङ र टेस्लाका संस्थापक र अमेरिकी उद्यमी इलोन मस्कले धारणामार्फत चेतावनी दिइसकेका थिए। संसारभरबाट भेला भएका धनाढ्य खरबपति, वैज्ञानिक र राजनीतिक नेताहरूको बैठकमा त्यस्ता हतियारको विकास रोक्न कडा नियमहरू बनाइनुपर्ने विज्ञहरूको धारणा थियो। विकसित मुलुकहरूमा विज्ञान र प्रविधिको चरम विकाससँगै धर्मप्रति विश्वास घट्दै गइरहेको छ। धार्मिक संघ र धर्मगुरुले आफ्ना सन्देश र आस्थाहरू फैलाउन नवीन र रचनात्मक प्रयोगहरू गर्न थालेका छन्। विकसित देश जापानकै उदाहरण लिऔं। जापानको सांस्कृतिक र ऐतिहासिक केन्द्र भनेर चिनिने क्योटो सहर परम्परागत मन्दिरहरू, जेन बगैंचा, कलात्मक बजार, रेस्टुराँ र जापानिज उत्सवहरू अनुभव गर्न सकिने ठाउँभन्दा अत्युक्ति हुँदैन होला। यो सहरको आकर्षण देखेर कतिपयले त क्योटोलाई एसियाको सबैभन्दा उत्तम सहर भनेर वर्णन गरेका छन्। क्योटो सहरमा मात्रै युनेस्को विश्व सम्पदा सूचीकृत आकर्षण १७ वटा छन्। जसभित्र चाखलाग्दो अर्को आकर्षण हो, प्रख्यात ४ सय वर्ष पुरानो कोदाइजी बौद्ध मन्दिर। मन्दिरको ऐतिहासिक धरोहरको महत्त्व त छँदै थियो, यो धार्मिक स्थलको सन् २०१९ अर्को एउटा रोचक कारणले समाचार बन्यो। त्यो वर्षको कोदाइजी मन्दिरले आफ्नो परम्परागत शैलीलाई हल्का परिमार्जन गरेर आफूलाई आधुनिक रूप दियो। आफ्नो प्रवचनका समय मिन्दर मान्छे जस्तै आँखा चलाउँछिन्। हात र शरीर चलाउँछिन्। अनि प्रार्थनाका समय दुई हात जोड्छिन्। बौद्ध धार्मिक परम्पराका अनुसार दीनदुखीहरूलाई कृपा गरी सहायता गर्ने देवी कान्ननलाई एन्ड्रोइडप्रविधिमा ढालेर यो मन्दिरले विश्वमै पहिलोपटक सुत्र जप्ने रोबोट देवताका रूपमा अनावरण गर्यो। जापानका हजारौं मन्दिरमा संकटमोचनकी देवीका रूपमा पूजा गरिने कान्नोनलाई रोबोटको रूप दिएर जापानले जापानिजहरूको रोबोटिक्सको मोह पनि संसारलाई सन्देश दियो। कान्नोन देवीको यो रोबोट अवतारलाई माइन्डर नाम दिइएको छ। सार्वजनिक हुँदाका बखत माइन्डरले पृष्ठभूमिमा संगीत र भित्तामा अंग्रेजी र चिनियाँ भाषामा अनुवादसहित हृदय सुत्र र मानवताका विषयमा आफ्नो धारणा राखिन्। अनावरणका दिन कोदाइजी मन्दिरका प्रशासक तेन्सो गोतोले परम्परासित टाढिँदै गइरहेका थिए जापानका युवा पुस्ता। उनैलाई बौद्ध धर्मको सन्देश फैलाउन रोबोट प्रविधिको सहायता लिनु परेको धारणा व्यक्त गरेका थिए। रोबोट प्रविधिको क्षेत्रमा सबैभन्दा प्रख्यात जापानिज वैज्ञानिक हिरोशी इसिगुरोको सहयोगमा निर्माण गरिएको माइन्डरको हाउभाउ जीवित मान्छेजस्तै तयार गरिएको छ। आफ्नो प्रवचनका समय मिन्दर मान्छे जस्तै आँखा चलाउँछिन्। हात र शरीर चलाउँछिन्। अनि प्रार्थनाका समय दुईहात जोड्छिन्। घट्दो प्रजनन् दर र पाका उमेरहरूको बढ्दो जनसंख्याका कारण धार्मिक आवद्धता र संलग्नतामा ह्रास आउँछन्। त्यही कारण बौद्ध धर्मलगायतका धार्मिक गुरुहरूले जापानका प्राचीन परम्पराहरू विलुप्त हुने खतराको चेतावनी दिँदै आएका छन्। यस किसिमको जोखिम नियन्त्रण गर्न क्योटोको यो ४ सय वर्ष पुरानो बौद्ध मन्दिरले बुद्धको सन्देश जस्तो प्राचीन ज्ञानहरूलाई अत्याधुनिक प्रविधिमार्फत जनमानसमा पुर्याउने काम गरिरहेको छ। दोहोरो संवादका लागि आवश्यक पर्ने एल्गोरिथ्म (कम्प्युटरमा उपलब्ध तथ्यांकका आधारमा विश्लेषण गर्न सक्ने क्षमता) हाललाई माइन्डरमा जडित गरिएको छैन। तर, पनि माइन्डरजस्ता रोबोटका डिजाइनरहरूले भविष्यमा कृत्रिम बुद्धिमत्ताको सहारा लिए। यसले रोबोटजस्ता यन्त्रका माध्यमले धार्मिक सन्देश र प्रवचनहरू कसरी आमसमुदायमा पुर्याउन सकिन्छ ? वैज्ञानिकहरू यसमा केन्द्रित छन्। प्रतिनिधि पात्रका रूपमा क्योटोमा माइन्डरको उदय भइसकेको अवस्थामा छ। २१औं शताब्दीमा अब हजारौंंलाखौंं माइन्डरहरूको अवतार साक्षात हुनेमा कुनै शंका छैन। के मानवनिर्मित यन्त्र र बुद्धको यो अप्राकृतिक र अनौठो मिश्रणले मानवताको भावी आध्यात्मिक यात्रा गर्दैछ त ? सिद्धार्थ गौतमले बोधगयामा ज्ञान प्राप्त गरेपश्चात बुद्ध बने। उनको बुद्धत्वको २५०० सय वर्षपछि मानवताले कसरी र किन उनको शिक्षा लिन माइन्डरहरूको सहारा लिनुपर्यो। क्योटोको कोदाइजी बौद्ध मन्दिरको कन्नोनदेवीले प्रविधिको विकाससँगै आफूलाई अपडेट गर्दै जाने र प्रविधि परिस्कृत हुँदै लगेको छ। यसरी भावीपुस्ताको धर्म र अध्यात्मप्रति रुचि पनि बढ्दै जाने मन्दिरका अधिकारीहरूले माइन्डर लामो यात्राको सुरुआत मात्र भएको विचार राखेका थिए। केही वर्षअघि भारतको पशुपतिनाथ मन्दिरमा जस्तै रोबोटले आरती गरेको पनि समाचारमा आएको थियो। आध्यात्मिक अनुभवको खोज र जीवनको अर्थ खोज्न निस्किएका नयाँ पुस्ताका जापानिजहरू प्रविधिक रूपमा माइन्डरसित जोडिए। भावनात्मक रूपमा रोबोटरूपी बुद्धसित कसरी जोडिन्छन् ? आध्यात्मिक अनुभव मान्छेको अनुभव हो र सबैको अनुभव एकनासको हुँदैन। जीवनको सुन्दरता पनि यही हो। २५०० वर्षअघिको बुद्धको आध्यात्मिक अनुभवहरूलाई बहुसंख्यकले मार्गदर्शन मान्दा बुद्धको दर्शन संगठित धर्ममा बदलियो। मूर्ति र कर्मकाण्डी भयो। २००० वर्षअघि जिसस क्राइस्टको आध्यात्मिक अनुभव धर्म हुँदै बर्बरता र आफ्नो आधिपत्य र सर्वोच्चता कायम राख्न उपनिवेश र क्रुसेडहरूमा परिणत भयो। मूर्तिपूजालाई आशक्तिसित जोडेर हेरेका बुद्धको सन्देशलाई जापानले रोबोटको नयाँ अवतारमा पुनर्जीवित गरेका घटना छन्। जुन रोबोटिक्सको युगमा प्रवेश गरिरहेको मानवतालाई नयाँ सन्देश पनि हुन सक्ला। त्यो समयले बताउला।"
आङ खस्ने पीडामा मलम,"००६ सालमा जन्मेकी भोजपुरकी जितमाया राई (नाम परिवर्तन) को १५ वर्षको उमेरमै विवाह भयो। अन्दाजी १७१८ वर्षको हुँदा पहिलो सन्तानका रूपमा छोरा जन्माइन्। पहिलो सन्तानका रूपमा जन्मेका छोरा र चौथो सन्तानका रूपमा जन्मेकी छोरी जीवित रहेनन्। उनका अहिले पनि ६ सन्तान जीवित छन्। २ वर्ष अनि बढीमा ३ वर्षको अन्तरालमा ८ सन्तानलाई घरमै जन्म दिएकी जितमायाले विगतमा लामो समयसम्म धूमपान सेवन गरिन्। हाल उनी धूमपान गर्दिनन्। लामो समयदेखि आङ खसेर पीडित रहेकी जितमाया जस्तै दुई छोरी हर्किमाया र चेलिमायाको पनि आङ खस्ने समस्या देखियो। ५ सन्तानलाई घरमै जन्म दिएकी ४५ वर्षीया दिदी हर्किमाया र ६ सन्तानलाई घरैमा जन्म दिएकी ४४ वर्षीया बहिनी चेलिमायाको पनि ६८ वर्षीया आमा जितमायासँगै पाठेघरको शल्यक्रिया गरियो। महिलाको महत्त्वपूर्ण प्रजनन अंग हो, पाठेघर। भित्र खाली अनि बाहिरबाट हेर्दा नासपति आकारमा रहेको मासुको डल्लोजस्तो देखिन्छ, पाठेघर। तल्लो पेटमा पिसाब थैली र मलासयको बीचतिर रहेको हुन्छ यो। निषेचित अण्डा (फर्टिलाइज्ड ओभम) पाठेघरमा आएर विकसित हुने र भ्रुण हुँदै बच्चा भएर जन्मिने हुन्छ। पाठेघर नभएको महिला आमा बन्न सक्दैनन् र हरेक मानिसको जन्म पाठेघरबाटै हुन्छ। हरेक महिना हुने महिनावारीमा पाठेघरको भित्रीतह टुक्रिएर नै रक्तश्राव हुने हुन्छ। पाठेघरले केही हर्मनको उत्पादन गर्ने तथा प्रजनन हर्मोनहरूको सन्तुलनमा पनि यसले मद्दत गर्ने गरेको हुन्छ। स्त्रीप्रजनन प्रणालीको महत्त्वपूर्ण अंग पाठेघर तल्लो पेट (पेल्भिक क्याभिटी)मा हुन्छ। यसलाई मांसपेशी तथा लिगामेन्टहरूले अड्याएको हुन्छ। विभिन्न कारणले यो आफ्नो स्थान अर्थात् तल्लो पेटबाट योनीमार्ग भएर बाहिर निस्किएको अवस्थालाई आङ खसेको भनिन्छ। यस्तो हुँदा शारीरिक समस्या सुरु हुन्छन्। लामो समयसम्म तल झरेमा पाठेघरमा घाउ (डिकुबिट्स अल्सर) हुन सक्छ। आङ खसेपछि ढाड दुख्ने, पिसाबको संक्रमण भइरहने, पिसाब गर्न समस्या हुने तथा हिँड्डुल गर्न गाह्रो हुने र संक्रमण हुनेजस्ता समस्या हुन्छन्। तल झरेकै कारण पाठेघरमा घाउ हुने, रगत जाने र दैनिक जीवन निकै कष्टकर बनेको हुन्छ। तर, वृद्धावस्थामा आएको यो पीडा कसलाई कसरी सुनाउनु ? वृद्ध महिलाहरू धेरै लाज मान्ने अनि धेरै सहेर बस्न खोज्ने भएको कारणले आङ खसेका आमाहरू समस्या लुकाउँछन्। समस्या राखे पनि आर्थिक वा अन्य कारणले परिवारले वास्ता नगरेको तथा परीक्षण नगराएको पनि भेटिन्छ। शल्यक्रियाबाट डराउने र परीक्षण गराए अप्रेसन गरिहाल्छन् भन्ने डरले पनि समस्या लुकाएको पाइन्छ। आङ खस्ने समस्या नेपालमा मात्र नभई संसारभर छ। करिब २ देखि २० प्रतिशत महिलाहरू आङ खस्ने समस्याबाट पीडित रहेको विभिन्न तथ्यांकले देखाएको छ। नेपालमा अझै पनि १० लाख महिलाहरू यो समस्या हुन सक्ने अनुमान गरिए पनि यथार्थ तथ्यांक छैन। हालै गण्डकी मेडिकल कलेज, कलेज अफ नर्सिङ साइन्सका मुना सिलवालको टिमले जुलाई ७, २०१६ देखि अगष्ट ७, २०१७ सम्ममा गरेको अध्ययनले १३ प्रतिशत महिलामा आङ खस्ने समस्या देखाएको छ। जबकि यो इटालीमा संख्या ५५, अमेरिकामा ११४ अनि क्यालिफोर्नियामा १९ प्रतिशत छ। आङ खास्नुको पछाडि गर्भको सन्दर्भ जोडिएको देखिन्छ। कम उमेरमा विवाह गर्नु अनि बच्चा पाउनु, धेरै बच्चा जन्माउनु, लामो समयसम्म ब्यथा लाग्नु तथा प्रसव गार्हो हुनु, जन्मान्तर कम गर्नु अनि सुत्केरी अवधिमा गार्हो काम गर्नु, भारी बोक्नु आङ खस्नुका प्रमुख कारण हुन्। कुपोषण, कब्जियत, धूमपानको सेवन, दमखोकी, बच्चा पाएलगत्तै यौनसम्पर्क, मोटोपनजस्ता समस्याले पनि आङ खस्न मद्दत गर्ने गरेको अध्ययनहरूले देखाएका छन्। मैले शल्यक्रिया गरेका आङ खसेका वृद्धासँग सोधपुछ गर्दा अधिकाशंले ३ भन्दा बढी सन्तान पाएको, घरमै प्रसव गराएको र जन्मान्तर ३ वर्षभन्दा कम रहने गरेको पाएको छु। आङ खस्ने सबैलाई शल्यक्रिया गर्नुपर्छ भन्ने छैन। अलिकति पनि आङ खसेको छ भने औषधि खाएर पुरानो ठाउँमा पाठेघर फर्किंदैन। पाठेघर थोरै तल आएको छ भने केही अभ्यास गर्नुपर्ने हुन्छ। जसले गर्दा पाठेघरलाई आफ्नो स्थानमा रहन मद्दत गर्ने माशंपेसीहरू बलियो हुन्छ। त्यसैले पाठेघर थप तल झर्नेबाट रोकिन्छ। यसो गर्दा पाठेघर तल आएकाको ढाड दुखाइ तथा पटकपटक हुने पिसाबको संक्रमणमा कमी आउने हुन्छ। तर, पाठेघर योनीमार्ग बाहिर आएको अवस्थामा रिङ (चुरा) लगाउने वा शल्यक्रिया गर्नुपर्ने हुनसक्छ। यसो गर्दा पाठेघरभित्र अडिने हुन्छ। तर, यो ३३ महिनामा फेर्नु पर्ने हुन्छ। दीर्घकालीन र भपर्दो उपाय भनेकै शल्यक्रिया हो। यो शल्यक्रिया पेट चिरेर गरिँदैन। यसरी आङ खसेको अवस्थामा गरिने शल्यक्रिया योनीमार्गबाट नै गरिन्छ। पुनः योनीमार्ग बनाउन सकिने भएकाले यौनजीवनमा धेरै असर गर्दैन। हुनत आङ खस्ने काम पूर्णरूपमा रोकिन्छ भन्नै छैन। केही सजग भए वा सावधानी अपनाए सम्भावना घट्छ। २० वर्ष नपुगी विवाह नगर्ने र विवाह गरिहाले पनि सन्तानको चाहना २० वर्ष नपुगी गर्दै नगर्नु राम्रो विकल्प हुन सक्छ। गर्भावस्थामा स्वास्थ्यको राम्रो ध्यान पुर्याउने, नियमित परीक्षण गर्ने, गाह्रो काम नगर्ने र भारी नबोक्ने। प्रसव पीडा सुरु हुनेबित्तिकै स्वास्थ्य संस्था जानुपर्छ। घरमा प्रसव गराउनु वा लामो समय ब्यथा लगाएर बस्नुले कालान्तरमा आङ खस्ने समस्यालाई निम्त्याउने सम्भावना बढी रहन्छ। प्रसवपछिको ४२ दिन अत्यन्त महत्त्वपूर्ण समय हो। यस समयमा पटुका बाँध्ने, गाह्रो काम नगर्ने र भारी नबोक्ने, यौनसम्पर्क नगर्ने तथा खानपान र सरसफाइमा राम्रो ध्यान पुर्याउनु पर्छ। धूमपानको सेवन नगर्ने तथा उच्च रक्तचाप, कब्जियत, दीर्घखोकी, दम आदि रोगको समयमा उपचार गर्नुपर्छ। मोटोपन नियन्त्रण गर्ने तथा नियमित व्यायाम गर्नाले अन्य दीर्घरोगबाट बचाउनुसँगै आङ खस्नबाट पनि जोगाउँछ। पाठेघर फालिसकेपछि स्वास्थ्यमा समस्या आउँछन् कि भन्ने धेरै महिलाले चिन्ता लिएको पाइन्छ। कति आमाहरूलाई त पाठेघर फालेपछि क्यान्सर नै हुन्छ कि भन्ने डर रहेको पाइन्छ। तर, वास्तविकता त्यस्तो होइन। कम उमेरमै आङ खसेकाले शल्यक्रिया गरी पाठेघर फाल्नु परेको अवस्थामा शल्यक्रिया भएको केही वर्षपछि पुनः भल्ट प्रोलाप्स अर्थात् योनीमार्ग नै खस्ने सम्भावना हुन्छ। हुनत यो सम्भावना सबैमा रहन्छ। आङ खसेको शल्यक्रिया गर्दा राम्ररी ध्यान पुर्याएर गरेको अवस्थामा भल्ट प्रोलाप्स हुने सम्भावना कम हुन्छ। यसबाहेक भजाइनल हिस्टेरेक्टोमी (भीएच) ले महिलामा कुनै नराम्रो असर समान्यता देखिँदैन। यसले कुनै किसिमको क्यान्सर गर्दैन।  डा साह प्रसूति तथा स्त्रीरोग विशेषज्ञ हुन्।"
करमा करकर,"संघीयता कार्यान्वयनको क्रममा मुलुकमा दोस्रो पटक स्थानीय तहको निर्वाचन सम्पन्न भएको छ। शुक्रबारसम्म सबैजसो राजनीतिक दलले आफ्नो सम्पूर्ण शक्ति स्थानीय तह निर्वाचनमा केन्द्रित गरेका थिए। शुक्रबार रातिदेखि सबैको ध्यान मतगणनातर्फ गएको छ। हरेक घण्टा कहाँ कसले जित्ला भन्ने आकलन चलिरहेको छ। स्थानीय निर्वाचनमा दलहरूले विचार र सिद्धान्त मिल्नेभन्दा जसरी पनि निर्वाचन जित्ने गरी गठबन्धन गरे भने अर्कोतर्फ नेकपा एमाले एक्लै मैदानमा उत्रिएको थियो। अहिलेको निर्वाचनमा दलहरूले अप्राकृतिक गठबन्धन गरेर भए पनि आफू पहिलो बन्ने तयारीमा देखिए। यसो गरिरहँदा समेत जनतालाई राहत हुने गरी कुनै पनि नयाँ कार्यक्रम सार्वजनिक गर्न सकेनन्। भलै दलहरूले जनतालाई आकर्षित गर्ने गरि घोषणापत्र जारी गरेका छन्। कतिपय राजनीतिक दलका घोषणापत्रहरू जनताका दैनिक जीवनका आवश्यकतालाई सम्बोधन गर्ने किसिमका पनि छन्। कतिपयले अर्को दललाई गालीगलौज र आलोचना गर्न पाना खर्चिएका छन्। कुनै दलले त एजेन्डा ल्याउन नसकेरै सायद घोषणा पत्रसमेत सार्वजनिक गरेनन्। घोषणापत्रमा उल्लेख गरिएका एजेन्डाहरू पनि कसरी पूरा हुन्छन् भन्ने प्रस्ट मार्गचित्र दलहरूसँग देखिँदैन दलहरूले अघि सारेका एजेन्डा जो जनताबाट उठ्ने करबाटै सञ्चालन गरी पूरा गर्नुपर्ने हुन्छ। जसले जनतालाई थप मारमा पार्न पनि सक्छ। नेपालको संविधान २०७२ ले मुलुकमा तीन तहको सरकारको व्यवस्था गरेको छ। यी तीनै तहका सरकार सञ्चालनका स्रोत भनेका जनताबाट उठाउने कर राजश्व नै हो। संघीय व्यवस्थालाई व्यवस्थित गर्न आएको संविधानले प्रत्यायोजन गरेको अधिकार र तहतहको सरकारले आफ्नो अधिकार प्रयोग गर्दा सरकारले असुल्ने राजश्व र करले पनि सर्वसाधारण नागरिकलाई निकै ठूलो मर्कामा पारेको छ। जस्तो, वडामा कुनै सिफारिस लिन जाँदा एक हजारदेखि हजारौं रूपैयाँसम्म सिफारिस दस्तुर लिइन्छ। त्यसैगरी, पानीमा लगाएको कर, फोहोर उठाउनेमा लगाएको कर, बत्तीमा लगाएको कर, बाटो विस्तार र विकासमा लगाएको कर स्थानीयले सरकारले पाइलैपिच्छे जनताबाट कर असुल्छ। जुन कर असुल्छ, त्यसबाट जनतालाई लाभ हुने किसिमले प्रत्यक्ष दिने कुरा चाहिँ खासै केही हुँदैन। त्यसैले पनि जनता कर तिर्न राजीखुसी हुँदैनन्, छैनन्। मनैदेखि कर तिरेकोमा गर्व गर्न सक्ने अवस्था देखिँदैन। कतिपय करका सन्दर्भमा त सरकारसमेत स्पष्ट छैन। जनताले दोहोरो कर तिर्नुपर्ने बाध्यता पनि देखिएका छन् भने तीन तहका सरकार नै कसले कुन कर उठाउने भन्ने विषयमा स्पष्ट छैनन्। स्थानीय सरकार घरबहाल कर आफूले उठाउन पाउनुपर्छ भन्छ। कानुनमा पनि सोही व्यवस्था छ। तर, व्यावसायिक प्रयोजनका लागि घर भाडामा लगाइएको छ भने संघीय सरकार त्यो कर आफूले उठाउन पाउनुपर्छ भन्छ। अर्थात्, उनीहरू राजस्व नीतिमा अझै प्रष्ट भइसकेको अवस्था छैन। करका दरहरू न्युन गरेर कर विस्तारतर्फ लाग्नुपर्ने समयमा करका प्रकारहरू थपिँदा जनता मारमा परिरहेका छन्। तर, जनताले जो कर तिर्छन् उनै जनता जो त्यस अनुसारको सेवा उपभोग गर्न पाउँदैनन्। योभन्दा विडम्बना लोकतान्तिक शासन व्यवस्थामा अरू के होला ? किन स्थानीय तहका सरकारले आमजनतालाई पानीमा सुविधा दिन्छु, बत्तीमा सुविधा दिन्छु भन्न सक्दैनन् ? म वडावासीलाई निम्न तहका नगरवासीका लागि निःशुल्क शिक्षाको व्यवस्था गर्छु भनेर प्रतिवद्धता व्यक्त गर्दैनन् ? सार्वजनिक कार्यक्रम गर्ने स्थल निर्माण गर्छु, सार्वजनिक पार्किङ वा बजार व्यवस्थापन गर्छु जस्ता विकासे कुरा वा विकासका आधारमा ग्यारेन्टी गर्न सक्दैनन् ? वडावासीलाई भूमिमा लाग्ने कर, सम्पत्तिमा लाग्ने कर लगायतमा न्यूनतमभन्दा न्युनमत छुट किन नदिने ? एउटा गरिब परिवारलाई एउटा घरसम्म कर छुट दिने व्यवस्था किन नगर्ने ? यसरी वडाले वडावासीका लागि, नगरले नगरवासीका लागि राहत किन नल्याउने ? मेरो वडामा यतिवटा गुणस्तरीय शिक्षालय, स्वास्थ्य, फोहोर संकलन गर्ने कुरा गर्छु भनेर किन उम्मेदवारले भन्न नसकेका ? राजेन्द्र लिङ्देनको दलले सुत्केरी महिलालाई मासिक तीन हजार भत्ता दिने भनेर घोषणा गयो। तर, यो कति सम्भव छ ? त्यसैले सबै दलहरूले एउटा प्रतिवद्धता जति सक्यो नागरिकलाई राहत दिने काममा जुट्नु पर्छ। नागरिकलाई आहत हुनबाट बचाउने, नागरिकको शारीरिक, स्वास्थ्य, शैक्षिक, रोजगारी र पेशाव्यवसाय हकहितका आदि सुरक्षामा प्रत्याभूति हुने गरी कार्यक्रम ल्याउन दलले किन नसक्ने ? आम नागरिकलाई भोट हाल्नका लागि उत्साह हुने किसिमले कार्यक्रम ल्याउन होस् वा जनतालाई जागरुक बनाउन दलले किन नसकेका ? दलहरूले चुनाबमा जनतालाई राहत दिने कार्यक्रम ल्याउन सकेका छैनन्। यसको प्रमुख कारण हो, जनतालाई राहत दिनका लागि उनीहरूसँग बजेट नै छैन। जसरी उनीहरूले आफू निर्वाचित भएपछि सरकारी सेवालाई आफन्त र कार्यकर्ताको भर्ती केन्द्र बनाउँछन्, त्यसरी नै सबै बजेट त्यसैमा खर्च गर्छन्। त्यही भएर पनि जनतालाई नेताप्रति भरोसा पलाएको छैन। विभिन्न नाममा काम नभएका तर पद मात्रै सृजना गरेर आफ्नालाई भर्ती गर्ने र पारिश्रमिक भन्दै पैसा बाँड्न थालेपछि जनता निराश भएका हुन्। यसो गरेपछि नेतासँग पनि जनतालाई राहत दिन कार्यक्रमका लागि बजेट नै बाँकी रहँदैन। जनताका लागि काम गर्न बजेट नभएको होइन तर जनप्रतिनिधिले त्यो बजेटलाई आफन्त र कार्यकर्ताका लागि दुरुपयोग गरेका कारण जनताका लागि काम हुन नसकेको हो। जनताका लागि काम गर्ने व्यक्ति जनप्रतिनिधि बन्न सक्ने अवस्था नदेखेपछि अहिले मतदाता चुनावबाट विरक्तिन थालेका छन्। दलहरूले काम गर्न सक्नेलाई भन्दा पनि आफ्ना मान्छेलाई टिकट दिने, परिवारका मान्छेलाई उठाएर जिताउने, सबै सुविधा आफू र परिवारमुखी बनाउने, अरूलाई भए टिकट बेच्ने, यस्तो किसिमको तल्लोस्तरको राजनीति दलहरूले कायम राखे भने जनता निर्वाचनदेखि टाढा जान सक्छन्। निर्वाचनमा सहभागी नहुन सक्छन्। संविधान, कानुन र राजनीतिक प्रणाली असफल हुने दिशातर्फ त दलका गतिविधि केन्द्रित छैनन् ? आफ्नो परिवार र आफ्ना मान्छेलाई पैसा दिनेलाई टिकट दिने अनि आफ्नो र आफ्ना परिवारका लागि राजनीति गर्नु गम्भीर विषय हो। अहिले भइरहेको यस प्रकारको राजनीति देशकै लागि घातक छ। त्यसैले राजनीतिक दलले समयमै सचेत हुन र जनतालाई धेरैभन्दा धेरै राहत र सुविधा दिनेतर्फ केन्द्रित हुनुपर्छ। अझ स्थानीय तह निर्वाचनमा निर्वाचित भइसकेपछि जनप्रतिनिधिले सबैभन्दा पहिला आफ्नो सेवासुविधा बढाउनेमा बढी केन्द्रित भएका थिए। जनतालाई सेवासुविधा दिने भनेर निर्वाचित भएका जनप्रतिनिधिले सबैभन्दा पहिला आफ्नो सेवासुविधा बढाएपछि आफ्ना जनप्रतिनिधिमाथिको भरोसा कति रहला ? त्योभन्दा पनि खतरनाक कुरा त पछिल्लो समय राजनीतिक दलका नेताहरूले दिएको अभिव्यक्ति नै हो। जसले जनतामा सन्त्रास र आशंका उत्पन्न गराएको छ। नेकपा माओवादी केन्द्रका अध्यक्ष पुष्पकमल दाहाल प्रचण्डले चितवनमा पुगेर छोरीलाई भोट नदिए देश दुर्घटनामा जान सक्ने भन्दै धम्काए। एकातर्फ देशलाई असंवैधानिक तत्त्वबाट जोगाउन गठबन्धन गरेको तर्क दिने अर्कोतर्फ माओवादीलाई भोट नहाले चुप लागेर नबस्ने अभिव्यक्ति दिने। त्यसले उनले मात्र स्वार्थ हेरेका छन् भन्ने कुरालाई दर्शाउँछ। यस्तो अभिव्यक्तिले पनि जनतालाई निर्वाचनप्रति विश्वास हुन छाडेको छ। प्रजातन्त्रमा कसैको पनि आफूलाई मतदान गर भनेर डरत्रास र धम्की दिन पाउँदैनन्। दिनु पनि हुँदैन। तर, सार्वजनिक कार्यक्रममा धम्कीपूर्ण भाषाको प्रयोग हुलुलाई जनताले भने राम्रो दृष्टिकोणले हेरेका छैनन्। उता प्रधानमन्त्री पत्नी आरजू राणाले समेत कांग्रेसलाई नजिताए बजेट नै नपठाउने धम्की दिएकी छन्। यस्ता विषयले संविधान कमजोर हुन्छ, लोकतन्त्र कमजोर हुन्छ। व्यवस्था कमजोर हुन्छ अनि देश नै कमजोर हुन्छ। पछिल्लो समय हेर्ने हो भने राजावादी दलहरूका सभाजुलुसमा मानिसको बाक्लो संख्या देखिन्छ। यसको मूलकारण पनि यही नै हो। जब व्यवस्थाप्रति जनताको विश्वास उठ्छ उनीहरू अर्को विकल्प खोज्नतर्फ लाग्छन्। कतै जनताले लोकतन्त्र र गणतन्त्रको विकल्प खोज्ने त होइनन् ? अहिलेका सबै राजनीतिक दलले सोच्नु पर्छ। जसरी अहिले विभिन्न दल मिलेर गठबन्धन गरिरहेका छन्, त्यसले पनि देशलाई निर्दलीय व्यवस्थातर्फ धकेल्न खोज्जेको संकेत गरेको छ। यदि दलहरू मिलेर निर्वाचनमा लड्ने हो भने हामी किन स्वतन्त्र व्यक्तिलाई नजिताउने ? भन्नेमा जनता पुगेका हुन् कि भन्ने देखिन्छ। त्यसैले पनि हाम्रो व्यवस्था कतै संकटको घडीमा पुग्न थालेको त होइन ? त्यसतर्फ पनि विचार पुयाउनु पर्छ। अन्यथा, समयले नेटो काट्यो भने रोक्न गाह्रो हुन्छ।"
मोदीको लुम्बिनी सन्देश,"लुम्बिनी विश्वलाई शान्तिको प्रेरणा र सन्देश दिने भगवान् गौतम बुद्धको जन्मस्थल हो। प्रधानमन्त्री शेरबहादुर देउवाको निमन्त्रणामा भारतका प्रधानमन्त्री नरेन्द्र मोदी जेठ २ गते बुद्ध पूर्णिमामा अर्थात् बुद्धको २५६६औं जन्मजयन्तीमा लुम्बिनी भ्रमणमा आउँदैछन्। मोदी आफ्नो दोस्रो प्रधानमन्त्रीत्व कालमा नेपाल भ्रमण गर्दैछन्। कोभिड१९ महामारी मत्थर भएसँगै मोदीले युरोप भ्रमण गरे। भारत फर्केलगत्तै नेपालमा आउन लागेका हुन्। अघिल्लो कार्यकालमा उनी चारपटक नेपाल आए। सन् २०१४ को नेपाल भ्रमणमा उनले लुम्बिनी भ्रमण गर्ने इच्छा जाहेर गरेका थिए। मोदीले नेपालको धार्मिक पर्यटन प्रवद्र्धन हुनेगरी लुम्बिनीलाई भ्रमणको गन्तव्य बनाउनु आफैंमा महत्त्वपूर्ण विषय हो। मोदीको लुम्बिनी भ्रमण विशुद्ध रूपमा धार्मिक भ्रमण नै हो। दुई देशबीचको परस्पर सम्बन्धलाई सुदृढ एवं प्रगाढ बनाउन धार्मिक, सामाजिक एवं सांस्कृतिक सम्बन्धको योगदान सदियौंदेखि छ। यहाँको जीवन पद्धतिमा हिन्दू एवं बुद्ध धर्म, संस्कृतिको गहिरो तथा व्यापक प्रभाव छ। दुई देशबीचको सम्बन्धलाई राजनीति र कूटनीतिको सीमामा मात्रै राख्न सकिँदैन। यस हिसाबमा मोदीको लुम्बिनी भ्रमणले नेपाल भारतबीचको बहुआयामिक सम्बन्धको एक कडी धार्मिक सम्बन्धलाई अझै कसिलो बनाउनेमा विश्वस्त हुन सकिन्छ। मोदीको लुम्बिनी भ्रमणले नेपालको धार्मिक पर्यटनलाई टेवा पुर्याउने छ। देशका बौद्धमार्गी र अन्य पर्यटकलाई लुम्बिनीमा आकर्षित गर्न मोदी भ्रमणको महत्त्वपूर्ण भूमिका हुनेमा शंका छैन। नेपाल र भारतबीच बौद्ध धर्मसम्बन्धी ऐतिहासिक स्थान जोड्न २०७१ सालमै बुद्ध परिक्रमा पथ (बौद्ध सर्किट) बनाउनेमा सहमति भइसकेको छ। यस सर्किटले नेपाल र भारतलाई भौतिक पूर्वाधारको विकास तथा भावनात्मक रूपले अझै नजिक ल्याउनेछ। मोदीको लुम्बिनी भ्रमणको अवसरमा नेपालका प्रधानमन्त्री शेरबहादुर देउवा र मोदी दुवैजना लुम्बिनीमा हुने कार्यक्रममा सहभागी हुनेछन्। लुम्बिनीमा मायादेवी मन्दिरमा दुवै प्रधानमन्त्रीले दीप प्रज्ज्वलन गर्ने कार्यक्रम छ। २५६६औं बुद्धजयन्ती पनि यस वर्ष तीन दिनसम्म मनाइने भएको छ। भारतले अन्तर्राष्ट्रिय बुद्धिस्ट कन्फेरेडेसन (आईबीसी) मार्फत जर्मन स्तूप उत्तर बिहार बनाउन लागेको छ। यसलाई एक अर्ब भारतीय रुपैयाँमा तीन वर्षभित्र निर्माण सक्ने लक्ष्य राखिएको छ। बिहारको मोदी र देउवाले संयुक्त रूपमा शिलान्यास गर्ने कार्यक्रम छ। मोदीले मायादेवी मन्दिर र अखण्ड ज्योति दर्शन गर्नेछन्। नेपाल र भारतले संयुक्त रूपमा रामायण तथा बुद्धिस्ट सर्किट निर्माण गरी यसको पर्यटन प्रवद्र्धनमा सहयोग पुर्याउन कामलाई प्राथमिकता राख्नैपर्छ। आर्थिक समृद्धिको आधार तयार पार्ने लक्ष्यका साथ यस धार्मिक पर्यटनलाई प्रवद्र्धन गर्नु पनि जरुरी छ। तर, यसमा निहित स्वार्थ भने हुनुहुन्न। जगत्जननी जानकीको मन्दिरस्थित जनकपुर (नेपाल) हुँदै भगवान्् रामसमेतको जीवनगाथासँग जोडिएका पवित्र स्थललाई समेट्ने गरी रामायण सर्किटको प्रस्ताव गरेका छन्। भगवान्् बुद्धको जन्मस्थल लुम्बिनी र उनले ज्ञान प्राप्त गरेको बिहारको गया तथा निर्वाण प्राप्त गरेको कुशीनगरलाई समेत समेटेर बुद्धिस्ट सर्किट निर्माण गर्ने प्रस्ताव छ। उनको यस भ्रमणले बुद्ध सर्किटको निर्माण कार्यलाई सक्रिय बनाउने छ। रामायण र बुद्धिस्ट सर्किटको निर्माणले नेपाल र भारतका मात्रै होइन, विश्वभरिकै पर्यटकलाई आकर्षित बनाउने छ। सनातन धर्म संस्कृतिभित्र रहेको ज्ञान, विज्ञानले व्यापकता लिएको छ। मोदीको लुम्बिनी भ्रमणले नेपालको धार्मिक पर्यटनलाई टेवा पुर्याउने छ। देशका बौद्घमार्गी र अन्य देशका पर्यटकलाई समेत लुम्बिनीमा आकर्षित गर्नेछ। गतवर्ष नेपाल र भारतका अधिकारीबीच सम्पन्न एक बैठकले रामायण र बुद्धिस्ट सर्किट निर्माणको विषयमा समेत सहमति जनाएको थियो। जसलाई ठूलो सांस्कृतिक उपलब्धिका रूपमा लिन सकिन्छ। माता जानकी तथा मर्यादा पुरुषोत्तम श्रीरामको शुभविवाहको पावन दिवस विवाह पञ्चमीको अवसरमा अयोध्याबाट जन्तीका रूपमा सहभागी हुन भारतका उत्तरप्रदेशका मुख्यमन्त्री योगी आदित्यनाथ केही वर्षअघि जनकपुरधाम आएका थिए। त्यतिबेला भएको जनकपुरअयोध्या तथा काठमाडौंबनारसबीच भगिनी सहर निर्माणसम्बन्धी सम्झौताले दुवै देशको पर्यटकीय विकासमा सकारात्मक सन्देश प्रवाह गरेको छ भन्न सकिन्छ। रामायण तथा बुद्धिस्ट सर्किटको निर्माणमा भारतको केन्द्र सरकार तथा उत्तरप्रदेश सरकारले जोड दिएको छ। जनकपुर र अयोध्याबीचको दूरी घटाउन रामजानकी राजमार्ग निर्माण हुन लागेको छ। भारत सरकारको सहयोगमा उत्तरप्रदेश सरकारले चार लेनको यो रामजानकी राजमार्ग निर्माण सुरु गरेको छ। उनीहरूको जोड एकातिर होला, नेपाल सरकार र प्रदेश सरकारले पनि यसबारे आफ्नो प्रोएक्टिभ रोल देखाउन सक्नुपर्छ। नत्र कतिपय सन्दर्भमा पछुताउनु नपर्ला भन्न सकिन्न। प्रस्तावित रामायण सर्किटमा त्रेतायुगमा राम र सीता पुगेका नेपाल, भारत र श्रीलंकाका धार्मिक स्थललाई एउटै मार्गले जोड्नेछ। त्यसमा नेपालको जनकपुर, भारतको सीतामढी, दरभंगा, बक्सर, चित्रकुट, नन्दीग्राम, महेन्द्रगिरि, जगदलपुर, भद्राचलम, टम्पी, नासिक, नागपुर र रामेश्वरम् रहेका छन्। बुद्धिस्ट सर्किटमा नेपालको लुम्बिनी, कपिलवस्तु, देवदह, बोधगया, सारनाथ, कुशीनगर, वैशाली पर्छन्। बुद्धको जन्मस्थल नेपाल तथा ज्ञान प्राप्ति एवं निर्वाण प्राप्ति स्थल भारत रहेकाले बुद्धिस्ट सर्किटको निर्माण भए दुवै देशमा पर्यटक आकर्षित हुनेछन्। गौतम बुद्धका सम्पूर्ण अवशेष, उनका पदचिह्न, उनका भिक्षुद्वारा निर्मित स्तूप, एलोराजस्ता अवर्णनीय शिल्प यहाँ छन्। बुद्धको जन्मभूमि, कर्मभूमि एवं निर्वाण प्राप्ति भूमिसँग सम्बन्धित ऐतिहासिक तथा पुरातात्त्विक वस्तु विश्वकै निम्ति पर्यटकीय आकर्षण हुनेछ। नेपाल र भारत सांस्कृतिक सम्बन्धलाई निश्चित समयको परिधिभित्र बाँध्न सक्दैनौं। धर्म, अध्यात्म र सांस्कृतिक समानताले दुवै देशलाई एकअर्कासित आन्तरिक रूपमा यसरी बाँधिदिएको छ कि दुवै देश पृथक् भएर पनि रहन सक्दैनन्। मोदीको लुम्बिनी भ्रमणले नेपाल र भारतबीचको द्विपक्षीय सम्बन्धलाई पक्का पनि बलियो त बनाउने छ। थप, लुम्बिनीलाई विश्वकै धार्मिक एवं पर्यटकीय स्थल बनाउन सहयोग गर्नेछ।"
