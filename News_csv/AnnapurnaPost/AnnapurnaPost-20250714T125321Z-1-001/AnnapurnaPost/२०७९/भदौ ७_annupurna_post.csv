शीर्षक,विवरण
निर्वाचनमा प्रतिस्पर्धाको स्वच्छता,"नयाँ संविधान निर्माणपछिको दोस्रो आवधिक निर्वाचन २०७९ मंसिर ४ गते देशभर एकै चरणमा सम्पन्न हुँदैछ। संघीय संसद्अन्तर्गत प्रतिनिधिसभा र सातवटै प्रदेशसभाको लागि एकसाथ हुने यो निर्वाचन एउटा प्रक्रिया मात्र हैन, यसको बहुआयामिक महŒव छ। सामान्यतः यसले नयाँ जनप्रतिनिधि चुन्नेछ। नयाँ संसद् बनाउनेछ। संघीय र प्रदेश सरकारको निर्माण गर्नेछ। मुलुक सञ्चालनको निम्ति नयाँ म्यान्डेट दिनेछ। तर, गहनरूपमा हेर्ने हो भने यसको महŒव नयाँ प्रतिनिधि वा सरकार चयनमा मात्र सीमित छैन। लोकतन्त्रको भविष्यसँग जोडिएको छ। संविधानसभाबाट जारी संविधानपछिको एक निर्वाचन चक्र सहजरूपमा पूरा भए पनि संक्रमणकालको अन्त्य भएको छैन। संक्रमणकालीन न्यायको दृष्टिले मात्र हैन, शासकीय संरचनाको क्रियाशीलताका दृष्टिले पनि संक्रमणकाल कायमै छ। राजनीतिक अस्थिरताले गर्दा कतिपय सामान्य प्रक्रियासमेत अल्झिएका छन्। यहाँसम्म कि प्रदेशको नामांकनसमेत टुंगिइसकेको छैन। अधिकार क्षेत्रको स्पष्टता भइसकेको छैन। प्रदेश संरचना वा संघीयताका सन्दर्भमा यसको परीक्षणकाल नै समाप्त भएको छैन। संघीयता तय हुँदाभन्दा बढी जटिलता यसको अभ्यासमा जाँदा देखिएको छ। मुलुकका निम्ति यो आवश्यक प्रणाली हो कि होइन भन्ने बहस हिजोभन्दा आज झन् चर्को रूपमा उठेको छ। न्यायालयको सन्दर्भमा संक्रमणको अवस्था उस्तै छ। संविधानले शक्ति पृथकीकरण र शक्ति सन्तुलनको मान्यतालाई स्पष्टरूपमा आत्मसात् गरेको छ। तर, व्यवहारमा न्यायालयको स्वायत्तता र स्वतन्त्रतामा गम्भीर प्रश्न उठेको छ। सर्वोच्च अदालतका कतिपय राजनीतिक फैसलाले एकतिर विवाद उत्पन्न गराएको छ भने अर्कोतिर प्रधान न्यायाधीशमाथि महाअभियोगको प्रस्तावलाई अनिर्णीत बनाएर राजनीतिक स्वार्थ पूरा गर्ने खेल खेलिँदा सिंगो न्यायालय संसद्मार्फत सरकारको बन्धक बन्न पुगेको छ। फलतः न्यायालयमाथिको जनविश्वास इतिहासमै सबैभन्दा कमजोर बनेको छ। यसलाई सुधार्ने प्रयास रत्तिभर भएको छैन। उल्टै राजनीतीकरण झन् बढेको छ। न्यायालय सत्ताको छायामा परेको छ। निजामती सेवाको सञ्चालन, प्रहरीप्रशासनको परिचालनजस्ता स्थिर सरकारका आधार बलियो बनाउँदै लगिनुपर्ने हो। तर, झन् कमजोर बनाइएको छ। यस्ता स्थिर संरचना झन् अस्थिर बनेका छन्। संघीयताअनुसार पुनर्संरचना गरिनुपर्नेमा भएको संरचनासमेत बिथोलिएको छ। सुरक्षा निकायको पेसागत मर्यादा मेटिँदै गएको छ। गुटबन्दी हुर्किंदो छ। चेन अफ कमान्ड खल्बलिँदै गएको छ। पजनी प्रथा झाँगिदै गएको छ। राज्यका हरेक अंगमा स्थिरताको जग निर्माण गर्नेभन्दा झन अस्थिर र कमजोर बनाउने काम भएको छ। फलतः राजनीतिक परिवर्तनअनुसार शासकीय स्वरूप स्थापित हुनै सकेको छैन। गणतन्त्र परिवर्तनको एउटा प्रमुख स्वरूप हो। सामन्ती राज्यव्यवस्थालाई अन्त्य गरी जनतामा सार्वभौमसत्ता स्थापित गर्ने स्पष्ट विम्ब पनि हो। यो अवधिमा दुई जना राष्ट्रपतिले दुईदुईवटा गरी चार कार्यकाल लगभग पूरा गरिसकेको अवस्था छ। तर पनि गणतन्त्र अझै राम्रोसँग स्थापित भइनसकेको महसुस हुन्छ। राजतन्त्रको रिक्तता राष्ट्रपति संस्थाले पूरा गर्ने हो, रूपमा त्यो छ पनि। तर, अहिले पनि यो संस्था वास्तविकरूपमा संस्थागत भएको महसुस हुन सकेको छैन। त्यसमा राष्ट्रपति संस्था वा व्यक्तिभन्दा प्रमुख राजीतिक दल र सरकार नै जिम्मेवार छन्। संविधानले नै संविधानको संरक्षक मानेको राष्ट्रपतिलाई पटकपटक विवादमा तानिएको छ। पछिल्लो समय नागरिकता विधेयकमा राष्ट्रपतिबाट उठाइएका प्रश्नमा संसद् गम्भीर हुनुपर्ने थियो। तर, भएन। राष्ट्रपतिको सन्देश सरकार र संसद्मा पुग्नुअघि कथित गठबन्धनका शीर्ष नेताको हातमा पुर्याइयो। निषेधको रवैया प्रस्तुत गरेर राष्ट्रपति संस्थामाथि अपमान गर्ने प्रयास गरियो। पुरानो विधेयकमाथि पुनर्विचारको प्रक्रियालाई त्यहीँबाट रोक्ने काम भयो। फलतः विधेयकमाथि प्राप्त सन्देशउपर दफावार छलफलमा समेत नलगी राष्ट्रपति संस्थाको मानमर्दन गर्ने काम गरियो। राष्ट्रपति संस्थाभन्दा शीर्ष नेतृत्वलाई मुख्य अथोरिटी बनाउन खोजियो। यसले संविधानले दिएको सीमित दायित्वको प्रयोगमा समेत हतोत्साहित गरेर राष्ट्रपति संस्थालाई निरीह बनाउने प्रयास भएको छ। त्यसले अन्ततः राष्ट्रपति संस्थालाई अस्थिर र गणतन्त्रलाई कमजोर पारेर परिवर्तनलाई उल्टाउन खोज्नेलाई बल पुगेको छ। २००७ सालको संघर्षले अधुरो छोडेको परिवर्तनको मुद्दालाई २०४६ सालको जनआन्दोलनले बोक्ने प्रयास गर्यो। २०४६ सालको जनआन्दोलनले अपूरो छोडेको परिवर्तनको एजेन्डालाई २०६२६३ को जनक्रान्तिले पूरा गर्ने प्रयास गर्यो। यी र यसबीचका सबैखाले आन्दोलन र संघर्षले स्थापित गरेका परिवर्तनका एजेन्डालाई अधिकतम रूपमा संविधानसभामार्फत बनेको नयाँ संविधानले संस्थागत गर्ने प्रयास गर्यो। आन्दोलनका उपलब्धिलाई राज्यले दस्ताबेजीकरण गर्ने सन्दर्भमा यो महŒवपूर्ण उपलब्धि हो। तर, त्यसपछिको निर्वाचनको एउटा चक्र पूरा भइसक्दा पनि परिवर्तनका एजेन्डालाई व्यवहारमा कार्यान्वयन गर्ने काम भने भएन। निर्वाचनलगत्तै सुरु भएका पहलकदमी पनि सरकार परिवर्तनसँगै हराए। जनताका आकांक्षालाई सम्बोधन गर्ने काम भएन। आर्थिक अवस्था लथालिंग भयो। विकास निर्माण ठप्प रह्यो। नागरिकका सरोकार सम्बोधन भएन। सरकार फगत एउटा औपचारिकता जस्तो बन्न पुग्यो। व्यक्तिगत, गुटगत र दलगत स्वार्थ पूरा गर्ने साधन बन्न पुग्यो। गठबन्धनको शक्ति आपसी स्वार्थ साधना र खिचातानीमा दुरुपयोग भयो। जनता, राष्ट्र र लोकतन्त्रप्रति उपेक्षा गरियो। समृद्धिको आकांक्षा ओझेलमा पर्यो। कल्याणकारी राज्यको अवधारणाले मूर्तरूप लिनै पाएन। फलतः मुलुकका निम्ति ऐतिहासिक उपलब्धिको निम्ति कारगर हुनुपर्ने पछिल्लो अवधि झन् कमजोर र निराशाजनक बन्न पुग्यो। यस पृष्ठभूमिमा आसन्न आमनिर्वाचन जनताका मूच्र्छित सपनालाई पुनर्जागृत गर्ने र तिनलाई पूरा गर्ने वातावरण निर्माणको अवसर बन्न सक्छ। लामो समयसम्म कायम रहेको संक्रमणलाई अन्त्य गर्ने, राजनीतिक स्थिरता कायम गर्ने र लोकतन्त्रको सुदृढीकरण एवं संस्थागत विकासको दिशामा अग्रसर हुने मौका हुन सक्छ। त्यसका निम्ति स्वतन्त्र, स्वच्छ, भयरहित वातावरणमा मताधिकारको प्रयोग गर्न पाउनु एउटा महŒवपूर्ण कडी हो भने निर्वाचनमा प्रतिस्पर्धाको स्वच्छता अर्को महŒवपूर्ण पक्ष हो। प्रतिस्पर्धाको स्वच्छता आयोगको भूमिकाभन्दा दलीय प्रतिस्पर्धामा निर्भर हुन्छ। नेपालले आत्मसात् गरेको प्रणाली पूर्ण लोकतान्त्रिक प्रणाली हो। कुनै पनि लोकतन्त्रमा आवधिक निर्वाचन एवं राजनीतिक बहुलता र सामाजिक विविधता महŒवपूर्ण पक्ष हुन्छ। नेपालमा पनि संविधानतः त्यसलाई आत्मसात् गरिएको छ। संविधानको प्रस्तावनामै जनताको प्रतिस्पर्धात्मक बहुदलीय लोकतान्त्रिक शासन प्रणालीसहितको लोकतान्त्रिक मूल्य र मान्यतामा आधारित समृद्ध राष्ट्र निर्माण गर्ने प्रतिबद्धता जनाइएको छ। मौलिक हकमा राजनीतिक दल खोल्न पाउने स्वतन्त्रता प्रदान गरिएको छ भने निर्देशक सिद्धान्तमा लोकतान्त्रिक अधिकारको उपभोग गर्न पाउने अवस्था सुनिश्चित गर्न संघीय लोकतान्त्रिक गणतन्त्रात्मक व्यवस्था सुदृढ गर्ने राज्यको राजनीतिक उद्देश्य हुने उल्लेख गरिएको छ। त्यस्तै राज्यको राजनीतिक तथा शासन व्यवस्थासम्बन्धी नीतिमा राजनीतिक उपलब्धिको रक्षा, सुदृढीकरण र विकास गर्दै आर्थिक सामाजिक तथा सांस्कृतिक रूपान्तरणका माध्यमबाट जनताको सर्वोत्तम हित र समुन्नति प्रत्याभूत गर्ने जनाइएको छ। राज्यका तीनै तह संघ, प्रदेश र स्थानीय संरचनाले नेपालको स्वतन्त्रता, सार्वभौमसत्ता, भौगोलिक अखण्डता, स्वाधीनता, राष्ट्रिय हित, सर्वांगीण विकास, बहुदलीय प्रतिस्पर्धात्मक लोकतान्त्रिक गणतन्त्रात्मक संघीय शासन प्रणालीको संरक्षण गर्नुपर्ने दायित्व छ। मानव अधिकार तथा मौलिक हक, कानुनी राज्य, शक्ति पृथकीकरण र नियन्त्रण तथा सन्तुलन, बहुलता र समानतामा आधारित समतामूलक समाज, समावेशी प्रतिनिधित्व र पहिचानको पनि दायित्व छ। संविधानले राजनीतिक विचारधारा, दर्शन र कार्यक्रममा प्रतिबद्ध व्यक्तिहरूले राजनीतिक दल गठन गरी सञ्चालन गर्न र दलको विचारधारा, दर्शन र कार्यक्रमप्रति जनसाधारणको समर्थन र सहयोग प्राप्त गर्नका लागि त्यसको प्रचार र प्रसार गर्न, गराउन वा सो प्रयोजनका लागि अन्य आवश्यक काम गर्न सक्ने व्यवस्था गरेको छ। निर्वाचनको प्रयोजनको लागि त्यस्तो दलले आयोगबाट मान्यता प्राप्त गर्न आयोगमा दल दर्ता गर्नुपर्छ। दल दर्ताको प्रक्रिया आगामी निर्वाचनको प्रयोजनका लागि पूरा भइसकेको अवस्था पनि छ। यद्यपि निर्वाचनमा भिन्न राजनीतिक दलहरूबीच जुन किसिमको स्वच्छ प्रतिस्पर्धाको परिकल्पना संविधान र लोकतान्त्रिक प्रणालीले गरेको छ। त्यो किसिमको अभ्यास हुने सम्भावना कमजोर बन्दै गएको छ। दलको निर्माण सिद्धान्तमा आधारित हुन्छ। विचारधारा, दर्शन र कार्यक्रमको समानताले दलको निर्माण हुन्छ। निर्वाचनमार्फत हुने स्वच्छ प्रतिस्पर्धाबाट उसले श्रेष्ठता हासिल गर्छ। निर्वाचनमा जाँदा यही जगमा उसले जनताबाट शासनको म्यान्डेट प्राप्त गर्छ। जसले बहुमत प्राप्त गर्छ, उसले सरकार सञ्चालन गर्छ। जसले बहुमत पाउँदैन उसले विपक्षी भूमिका निर्वाह गर्छ। चाहे एकल होस् वा संयुक्त सरकारको मूल आधार उसले जनताबाट पाउने म्यान्डेट नै हो। अनि त्यो म्यान्डेटको आधार उसले चुनावी घोषणापत्रमार्फत जनतासमक्ष गर्ने प्रतिबद्धता हो। जनतालाई आफ्ना एजेन्डा बताउने, त्यसमा समर्थन प्राप्त गर्ने र त्यसप्रति कम्तीमा म्यान्डेटको अवधिभर प्रतिबद्ध रहने उसको दायित्व हो। तर, आगामी निर्वाचनका सन्दर्भमा कतिपय दलको निर्माण र गठबन्धनको स्वरूप हेर्दा लोकतान्त्रिक मूल्य र संवैधानिक प्रबन्धसँग तादाम्यता मिलेको देखिन्न। बहुदलीय शासन प्रणालीमा हुने निर्वाचनमा दलहरूबीचको स्वच्छ प्रतिस्पर्धा मुख्य पक्ष हो, तालमेल अपवाद हो। तर, अहिले विचारधारा, दर्शन र कार्यक्रममा असमान र कतिपय त विपरीत ध्रुवमा रहेका दलहरूबीच फरक दल, फरक चुनाव चिह्न, फरक घोषणापत्र र फरक उद्देश्यबीच गठबन्धनको प्रयास भइरहेको छ। त्यसमा निर्वाचनपश्चात्को सरकारको स्पष्ट खाका र म्यान्डेटको अवधिभर त्यसलाई खण्डित नगर्ने प्रतिबद्धतासमेत छैन। केबल चुनाव जित्ने वा अरू कसैलाई हराउने प्रयोजनका लागि मात्र गरिने गठबन्धनले अन्ततः लोकतन्त्रलाई नै कमजोर बनाउने हो। आज लोकतन्त्रप्रति प्रतिबद्ध भनिएका दलसमेत यस प्रक्रियामा अग्रसर हुनु लोकतन्त्रको निम्ति विडम्बना हो। यसले दलहरूबीचको स्वच्छ प्रतिस्पर्धालाई संकुचित गर्ने र मतदातालाई गुमराहमा पार्नेछ। कथंकदाचित निर्वाचन परिणाम गठबन्धनको पक्षमा गए अवस्था झन् अन्योलपूर्ण, अस्थिर र अराजनीतिक हुने निश्चित छ। जसका कारण यो निर्वाचनमार्फत परिवर्तनका एजेन्डालाई संस्थागत गर्ने, राज्यलाई समृद्ध बनाउने, जनतामा राज्य र व्यवस्थाप्रति आशाको सञ्चार गर्ने, नागरिकले लोकतान्त्रिक अधिकारको उपभोग गर्न पाउने अवस्था सुनिश्चित गर्ने एवं संघीय लोकतान्त्रिक गणतन्त्रात्मक व्यवस्था सुदृढ गर्ने अर्को अवसर गुम्नेछ। केवल चुनाव जित्ने वा अरू कसैलाई हराउने प्रयोजनका लागि मात्र गरिने गठबन्धनले अन्ततः लोकतन्त्रलाई नै कमजोर बनाउने हो। यसले संघीय लोकतान्त्रिक गणतन्त्रात्मक व्यवस्था सुदृढ गर्ने अर्को अवसर पनि गुम्नेछ।"
राजनीतिमा उमेर हदबन्दी,"सरकारले मंसिर ४ गतेका लागि निर्वाचनको मिति घोषणा गरेको साँझ एक जना मित्रले राखेको सामाजिक सञ्जालको स्टाटसमा आँखा गयो। उनले लेखेका थिए अबको चुनावमा ५० वर्ष उमेर कटेका उम्मेदवारलाई भोट नदिँदा कसो होला ? उनले मनमा जे आयो त्यही कुरा राखेका होलान् कि ? सोची विचार गरी विश्लेषणका आधारमा यो कुरा राखेका होलान् ? भन्ने खुल्दुली भयो। आफ्नै देशका प्रधानमन्त्रीको इतिहास र कार्यकाल दोहोर्याएर हेर्ने चाहना जाग्यो। भीमसेन थापालाई पहिलो प्रधानमन्त्री मान्दा नेपालको इतिहासमा हालसम्म ३९ जना प्रधानमन्त्रीहरूको सूची छ। शासकीय स्वरूप तथा प्रधानमन्त्रीको भूमिका एवं अधिकारका दृष्टिले भीमसेन थापादेखि माथवरसिंह थापासम्मको अवधिलाई पहिलो कालखण्ड मान्न सकिन्छ। जंगबहादुर राणादेखि मोहनशमशेर राणासम्मको अवधिलाई दोस्रो कालखण्ड मान्न सकिन्छ। मातृकाप्रसाद कोइरालादेखि बीपी कोइरालासम्मको अवधिलाई तेस्रो कालखण्ड मान्न सकिन्छ। सूर्यबहादुर थापादेखि मरिचमान सिंहसम्मको अवधिलाई चौथो कालखण्ड मान्न सकिन्छ। कृष्णप्रसाद भट्टराईदेखि गिरिजाप्रसाद कोइरालासम्मको अवधिलाई पाँचौं कालखण्ड मान्न सकिन्छ। पुष्पकमल दाहाल प्रचण्डदेखि हालसम्मको अवधिलाई छैटौं कालखण्ड मान्न सकिन्छ। भीमसेन थापाभन्दा अगाडि त राज्यको सबै साधनस्रोत एकीकरणका क्रममा नै खर्च भएको थियो। त्यसैले यो कालखण्डमा देशको विकास भएन। देशले प्रगति गरेन भन्ने कुरा जायज हुँदैन। भीमसेन थापाका पालामा भएको सुगौली सन्धि पछि एकीकरण अभियान पूर्णविराम लाग्यो। त्यसपछि मुलुकमा विकास निर्माण तथा सुशासनको युग सुरु हुनुपर्ने थियो। तर सत्तामा बसेर मोजमस्ती गर्ने बाहेक पहिलो कालखण्डमा खासै काम भएन। यो कालखण्डमा यतिविधि बेथिति देखियो कि कुनै पनि प्रधानमन्त्री आफ्नो कालगतिले मर्न पाएनन्। सबै प्रधानमन्त्रीको दर्दनाक हत्या भयो। यद्यपि यो कालखण्डको करिब ३० वर्ष भीमसेन थापाले एकलौटी रूपमा मुलुक चलाउने सौभाग्य पाएको इतिहासमा उल्लेख छ। उनी ३१ वर्षको उमेरमा प्रधानमन्त्री बनेका थिए। इच्छा शक्ति तथा दूरदृष्टि राख्न सकेको भए भीमसेन थापाले मुलुकको विकासको जग बसाउन सक्ने सुवर्ण अवसर थियो। तर सत्ता भनेकै मोजमस्तीको लागि हो भन्ने दृष्टिकोणबाट भीमसेन थापा मुक्त हुन सकेनन्। जंगबहादुर राणाको उदयसँगै प्रधानमन्त्री पद नै सर्वेसर्वा बन्यो। जंगबहादुर राणाले आफ्नो पारिवारिक शासनको सुरुवात गरे। २९ वर्षको उमेरमा प्रधानमन्त्री बनेका जंगबहादुर राणाले केही उल्लेखनीय काम गरेको देखिन्छ। तर उनका पारिवारिक उत्तराधिकारीले मोजमस्तीबाहेक केही गरेनन्। ३१ वर्षको उमेरमा प्रधानमन्त्री बनेका चन्द्रशमशेर राणा नेपालको इतिहासमै सबैभन्दा लामो अवधि शासन गर्ने पात्रमा गनिन्छन्। अब राणा शासनको अन्त्य पछिको कुरा गरौं। ४१ वर्षको उमेरमा प्रधानमन्त्री बनेका मातृकाप्रसाद कोइराला पूर्णतः असफल भए। टंकप्रसाद आचार्य ४३ वर्षको उमेरमा प्रधानमन्त्री बने। डा के आई सिंह ४१ वर्षको उमेरमा प्रधानमन्त्री बने। यी दुवै जनाले सिंहदरबारमा आफ्नो फोटो झुन्ड्याउनेबाहेक खासै केही गर्न सकेनन्। ५५ वर्षको उमेरमा प्रधानमन्त्री बनेका सुर्वणशमशेर राणा र त्यसपछि ४५ वर्षको उमेरमा प्रधानमन्त्री बनेका वीपी कोइराला इतिहासमा उल्लेख गर्न लायक केही काम गर्न सफल भएको देखिन्छ। २०१७ साल पुस १ गतेको शाही घोषणापछि मुलुकको शासन सत्ताको सम्पूर्ण प्राधिकार राजामा पुग्यो। त्यतिबेला राजा महेन्द्रको उमेर ४० वर्षको थियो। तर नाम मात्रैको भए पनि प्रधानमन्त्रीको प्रावधान भने पञ्चायतकालमा पनि थियो। पञ्चायतकालमा ६ जना प्रधानमन्त्री बने। पञ्चायतकालका पहिलो प्रधानमन्त्री बन्दा सूर्यबहादुर थापा ३८ वर्षका मात्रै थिए। दोस्रो प्रधानमन्त्री डा तुलसी गिरी ३९ वर्षका थिए। कीर्तिनिधि विष्ट ४३ वर्षका थिए। नगेन्द्रप्रसाद रिजाल ४५ वर्षमा प्रधानमन्त्री बने। लोकेन्द्र्बहादुर चन्द ४६ वर्षका थिए। मरिचमान सिंह ४८ वर्षका थिए। २०२८ सालमा राजगद्दीमा चढ्दा वीरेन्द्रको उमेर २६ वर्षको मात्रै थियो। २०४६ सालमा बहुदलीय व्यवस्था स्थापनापछिको अवस्था हेर्ने हो भने कृष्णप्रसाद भट्टराई ६७ वर्षको उमेरमा प्रधानमन्त्री बने। गिरिजाप्रसाद कोइराला ६९, मनमोहन अधिकारी ७२, शेरबहादुर देउवा ४८ वर्षको उमेरमा प्रधानमन्त्री बने। यो कालखण्डका चार प्रधानमन्त्रीहरूमध्ये ४८ वर्षीय देउवाको कार्यकाललाई सबैभन्दा खराब मानिन्छ। ७२ वर्षीय मनमोहन अधिकारीको कार्यकाललाई भजाएर अहिले पनि एमाले मुलुकको सबैभन्दा ठूलो पार्टीका रूपमा दर्ज छ। २०६५ सालमा गणतन्त्र स्थापनापछिको कालखण्डलाई हेर्ने हो भने पुष्पकमल दाहाल प्रचण्ड ५५ वर्षको उमेरमा प्रधानमन्त्री बने। माधव नेपाल ५८, झलनाथ खनाल ६२, डा बाबुराम भट्टराई ५७, खिलराज रेग्मी ६३, सुशील कोइराला ७६ र केपी शर्मा ओली ६६ वर्षको उमेरमा प्रधानमन्त्री बने। यो कालखण्डका उल्लेखित ७ जना प्रधानमन्त्रीको कार्यकाल मूल्यांकन गर्ने हो भने ५५ वर्षका प्रचण्डको सबैभन्दा खराब देखिन्छ भने ७६ वर्षीय सुशील कोइरालाको उत्कृष्ट देखिन्छ। भीमसेन थापादेखि अहिलेसम्मका प्रधानमन्त्रीहरूको उमेर विश्लेषण गर्ने हो भने अधिकांश ५० वर्षभन्दा कम उमेरमा प्रधानमन्त्री बनेका छन्। विसं १८६३ देखि २०४६ सालसम्मको १ सय ८३ वर्षको कालखण्डमा त ५० वर्ष नाघेका व्यक्ति प्रधानमन्त्री बनेको इतिहास अपवादमा मात्रै देखिन्छ। यो १ सय ८३ वर्षमध्ये करिब ५ वर्ष जति मात्रै गरे होलान् ५० वर्षभन्दा बढी उमेरमा प्रधानमन्त्री बनेका व्यक्तिहरूले शासन। अधिकांश अर्थात ९५ प्रतिशतभन्दा बढी समय ४० वर्षभन्दा कम उमेरमा प्रधानमन्त्री तथा राष्ट्रप्रमुखको बागडोर सम्हालेको देखिन्छ। तर २०४६ सालको परिवर्तनपछि भने शेरबहादुर देउवा अपवादबाहेक सबैजसो ५० वर्ष नाघेपछि नै प्रधानमन्त्री बनेको देखिन्छ। अब तुलना गरौं ५० वर्षभन्दा कम उमेरमा प्रधानमन्त्री बन्ने गरेको १ सय ८३ वर्षको अवधिमा नेपालमा धेरै विकास भयो कि ? ५० वर्ष नाघेका व्यक्ति प्रधानमन्त्री बन्न थालेपछिको ३२ वर्षको अवधिमा देश विकास धेरै भयो ? देश विकासका हिसाबले यी दुई कालखण्डको तुलना नै गर्न मिल्दैन। हरेक इन्डिकेटरहरू हेर्न सकिन्छ। उदाहरणका लागि भीमसेन थापादेखि मरिचमान सिंहसम्मको १ सय ८३ वर्षको अवधिमा कति किलोमिटर सडक निर्माण भएको थियो ? कति मेगावाट बिजुली उत्पादन भएको थियो ? गरिबीको रेखामुनिको जनसंख्या के कति घटेको थियो ? नेपालीको औसत आयु के कति वृद्धि भएको थियो ? साक्षरता दरको वृद्धि कस्तो थियो ? लगायतका प्रश्नको उत्तर खोजौं। अनि कृष्णप्रसाद भट्टराईदेखि केपी ओलीसम्मको ३२ वर्षको अवधिमा कति किलोमिटर सडक निर्माण भयो ? कति मेगावाट बिजुली उत्पादन भयो ? गरिबीको रेखामुनिको जनसंख्या के कति घट्यो ? नेपालीको औसत आयु के कति वृद्धि भयो ? साक्षरता दरको वृद्धिदर कस्तो भयो ? लगायतका प्रश्नको उत्तर खोजौं। यी उत्तरहरू अलगअलग कोलममा राखेर टेबुलमा बसेर विश्लेषण गरौं, अनि बल्ल राजनीतिमा उमेरको हदको विषयमा कलम चलाउने गरौं। हचुवाका भरमा कलम चलाउनु भनेको पाठक माथिको अपराध मात्रै होइन, आफैं माथिको अन्यायसमेत हो। बिहेबारी गर्न तथा बच्चा जन्माउन त उमेरको हदले नछेक्ने प्रविधि विकास भइसकेको वर्तमान युगमा राजनीतिका लागि किन लगाउनु पर्यो उमेरको सिन्डिकेट ? अयोग्यहरूले योग्य युवाहरूको अवसरलाई छेकेका कारण राजनीतिमा उमेरको हद लगाउनुपर्ने तर्क हो भने त्यसबारे पनि छलफल गर्नुपर्यो। गणेशमान सिंह, कृष्णप्रसाद भट्टराई, गिरिजाप्रसाद कोइरालाजस्ता ऐतिहासिक नेता राजनीतिमा सक्रिय हुँदाहुँदै २०५२ सालमा ४८ वर्षीय देउवा प्रधानमन्त्री बनेका होइनन् ? खोइ त देउवाको परफरमेन्स ? ७६ वर्षको उमेरमा प्रधानमन्त्री बनेका सुशील कोइरालाले गरेको कामलाई भजाएर ४८ वर्षको उमेरमा प्रधानमन्त्री बनेका देउवा जनताबीच भोट माग्न गइरहेको हामीले देखेका छैनौं र ? कार्यक्षमता देखाउनका लागि प्रधानमन्त्री नै बन्नुपर्छ भन्ने पनि छैन। क्षमता हुनेले मन्त्री र सांसद बन्दा नै आफूलाई अब्बल सावित गरेका थिए। छिमेकी मुलुक भारतमा प्रधानमन्त्री इन्दिरा गान्धीको भन्दा सांसदहरू चन्शेखर सिंह र अटलबिहारी बाजेपेयीको हाईहाई थियो। नेपालमै पनि सांसद मात्रै रहेर भूमिका निर्वाह गरेका प्रदीप गिरीको उचाइ कुनै प्रधानमन्त्रीको भन्दा कम छैन। हाम्रा ५० भन्दा कम उमेरका कतिपय युवा नेताहरूले तीनतीन पटक सांसद बन्ने अवसर पाइसकेका छन्। मन्त्री बन्ने अवसर पनि पाइसकेका छन् ? खोइ त कार्यक्षमता देखाउन सकेको ? सांसद बनेर कार्यक्षमता देखाउन नसक्ने, मन्त्री बनेर कार्यक्षमता देखाउन नसक्नेले प्रधानमन्त्री बनेपछि मात्रै कार्यक्षमता देखाउन सक्लान् भन्ने विश्वास जनताले कसरी गर्ने ? यो त चार कक्षममा फेल भएँ, अब पाँच कक्षा उकाल्देऊ टप गर्छु भने जस्तै होइन र ?"
पारस उत्कृष्ट,"काठमाडौं : नेपालका पारस भण्डारी मलेसियामा आयोजना भएको सरावाक बोर्नियो कप इन्टरनेसनल तेक्वान्दो च्याम्पियनसिपमा उत्कृष्ट खेलाडी बनेका छन्। ग्योरोगीमा कांस्य पदक जितेका पारस च्याम्पियनसिपकै उत्कृष्ट खेलाडी घोषित भएको नेपाल तेक्वान्दो संघका केन्द्रीय सदस्य एवं पुम्से निर्णायक उपसमितिका संयोजक बब्लु सिवाकोटीले जानकारी दिए। च्याम्पियनसिपको अन्तिम दिन सुप्रिमा बजगाईंले स्वर्ण पदक जितेकी छन्। उनले ग्योरोगीको महिला ४२ केजीमुनिको तौल समूहमा स्वर्ण पदक जितेकी हुन्। यसैगरी महिला ५९ केजी तौल समूहमा सुभांगी श्रेष्ठले कांस्य पदक जितिन्। सिनियर ग्योरोगीतर्फ नेपालले दोस्रो स्थान हात पारेको नेपाल तेक्वान्दो संघका केन्द्रीय सदस्य सिवाकोटीले जानकारी दिए। च्याम्पियनसिपमा ग्योरोगीतर्फ नेपालले तीन स्वर्ण, तीन रजत र सात कांस्य जितेको थियो। यसअघि नेपालका अभिषेक बराल र आशुतोष बरालले स्वर्ण जितेका थिए। अभिषेकले पुरुष ८० केजी र आशुतोषले पुरुषकै ८७ केजीमाथिको तौल समूहमा स्वर्ण पदक जितेका थिए। यसैगरी पुजन खड्का, सुरज कार्की र अबास खानले रजत तथा पूजा कुँवर, अभिषेक डल्लाकोटी, श्रीचन्द्र कार्की, अफ्ताव खान र ज्वालासिंह गुरुङले कांस्य पदक जितेका थिए। यसैगरी पुम्सेको प्रतिस्पर्धामा नेपालले एक स्वर्ण र तीन रजत पदक जितेको थियो। नेपालकी रेखमाया गुरुङले महिला ३० देखि ४० वर्ष उमेर समूहमा स्वर्ण पदक जितेकी थिइन्। यसैगरी महिलाकै १८ देखि ३० वर्षको समूहमा सन्दीपा अमगाईं, यही समूहको पुरुषमा मोहमद उमर खान र ४० देखि ५० वर्ष उमेर समूहमा रोशन खानले रजत पदक जितेका थिए। नेपाली खेलाडीले अब भियतनाममा हुने ११औं एसियन जुनियर तेक्वान्दो च्याम्पियनसिपमा प्रतिस्पर्धा गर्ने छन्।"
