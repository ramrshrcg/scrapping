शीर्षक,विवरण
बालेन बिम्ब,"माहाभारतमा अर्जुनका धेरै नाम थिए, जस्तो धनञ्जय, विजय, कीर्ति, कौन्तिय आदि। काम, परिवेश र सन्दर्भअनुसार कृष्णले अर्जुनलाई विभिन्न नामले सम्बोधन गर्थे। ती विविध नामहरूको अर्थ अर्जुनका कामसँग हुन्थ्यो। ती नामहरू विशेषण बन्थे। काम र नामसँगै उनका विविध पहिचान बन्थे। आज बालेन चर्चामा आइरहँदा, उनका बहुआयमिक पहिचानका परिचर्चा भइरहेका छन्। हिजोको र्यापर बालेन, आज मेयर बालेन बनेका छन । उनका पक्षमा जनताको अपार मत खस्यो । यस्तो लाग्छ काठमाडौंवासीको मत र जनताको समर्थनले बालेनलाई एउटा सुपरन्याचुरल फोर्स बनाएको छ। को हुन् बालेन ? २०४७ सालमा पिता डा रामनारायण साह (जो आयुर्वेदिक चिकित्सक थिए) र आमा ध्रुवदेवी (शान्ति) साहले बालेन अर्थात् बालेन्द्र साहलाई जन्म दिए। बालेन मधेसको तेली समुदायका युवा हुन्। उनका हजुरबुवा अजोधी साहले २००७ सालको जनक्रान्तिका बेला जनकपुर क्षेत्रमा ठूलो योगदान पुर्याएको मानिन्छ। यसरी उनका बाबुबाजे मधेसी मूलका भए पनि बालेन चैं काठमाडांैवासी हुन्। काठमाडौंमै जन्मेहुर्केका उनी नेवारी भाषा बोल्न जान्दछन्। यहाँको संस्कार र संस्कृतिसँग परिचित छन्। बालेनले भनेका छन्, म पनि नेवाः हुँ। नेवाः भनेको जात हैन समुदाय हो। काठमाडौं उपत्यकामा बसेर, यहाँको कला संस्कृतिलाई अपनाएर, यहाँको जात्रामा रमाएर, यहाँको पर्वचाड मनाएर, यहाँको भावनालाई बुझेर यहाँको संस्कृति बुझ्ने जति पनि उपत्यकावासी छन्, ती सबै नेवा हुन्। काठमाडौंको गौरीगाउँ तीनकुनेमा जन्मिएका बालेनले ह्वाइट हाउस इन्स्टिच्युट अफ टेक्नोलोजीबाट सिभिल इन्जिनियरिङ र कर्नाटक विश्वेश्वरैया राष्ट्रिय औद्योगिक संस्थानबाट स्ट्रकचरल इन्जिनियरिङमा स्नातकोत्तर गरे। पेसागत हिसाबमा उनले धेरैवटा पहिचान बोकेका छन्। उनलाई झट्ट चिन्नेले र्यापरको रूपमा चिन्छन्। तर उनी इन्जिनियर, भिडियो डाइरेक्टर, स्क्रिप्ट राइटर, संगीत निर्माता, गीत लेखक, निर्देशक र सामाजिक अभियन्ता हुन्। तर अब उनको छवि र पहिचान त्योभन्दा पनि बढी काठमाडौं महानगरपालिकाको मेयरमा उठेका एक युवाको रूपमा भएको छ। उनले पाँच वर्ष पहिल्यै काठमाडौं महानगरपालिकाको मेयरको पदमा चुनाव लड्ने घोषणा गरेका थिए। उनले पोस्टमा भनेका थिए यसपालि मैले भोट दिइनँ। किनभने, म उम्मेदवार होइन। अर्कोपालि भोट दिनेछु, आफैंलाई। मलाई अरू कसैको भर लाग्दैन। आखिर उनले त्यो काम फत्ते गरेरै छोडे आफैं उम्मेदवार भएर उठे अनि आफैंलाई भोट हाले। उनले आफूलाई बोलीको पक्का भएको देखाए। आफ्नो मेयरको उम्मेदवारीलाई उनले भनेका छन्, म राजनीतिमा छिरेको भन्दा पनि काठमाडौंको विकास गर्न आएको हुँ। किने उठे बालेन मेयरमा ? बालेनलाई नजिकबाट चिन्नेहरू भन्छन्, बालेन नाकाबन्दीका बेलादेखि नै राजनीतिक गतिविधिमा संलग्न हुन थालेका थिए। नाकाबन्दीताका फेसबुकको एमआरआर समूहले आयोजना गरेको सडकभोजमा होस् वा त्यस्तै अर्को समूह दाह्री ग्याङले गर्ने विभिन्न सामाजिक कार्यक्रममा, बालेन सहभागी हुन्थे। उनले काठमाडौंको मेयर पदलाई अरु राजनीतिक नेताभन्दा फरक किसिमले हेरेका छन्। उनी भन्छन्, काठमाडौंको मेयर पद भनेको कुनै कम्पनीको सीईओजस्तो हो। मेयरको पद राम्रो ज्ञान भएको मान्छेले लिनुपर्छ। राजनीतिसँग तुलना गर्न मिल्दैन। बालेनका एजेन्डा बालेनले सरकारलाई डिजिटल बनाउनेदेखि आइडिया बैंकसम्मको अवधारणालाई अघि सारेका छन्। सर्वसाधारणलाई कुनै दुःख नदिने हिसाबले उनले विभिन्न विषयमा प्रतिबद्धता नै जनाएका छन्। जस्तो व्यक्तिगत घटना दर्ता, वृद्धभत्ता वितरण घरघरमै पुगेर गर्ने। सबै वडा र नगरपालिका स्तरमा अनलाइन भुक्तानी प्रणाली सुरुवात गर्ने, सूचनाको हक र खरिद, टेन्डर प्रक्रिया र बजेटको पारदर्शिता गर्ने र त्यसका लागि डिजिटल माध्यम प्रयोग गर्ने। जन्मदर्ता प्रमाणपत्र, मृत्युदर्ता, विवाह दर्ता तथा अन्य कागजातहरूको होम डेलिभरि गर्ने बालेनको एजेन्डामा छन्। उनका एजेन्डामा युवालाई व्यक्तिगत करियर मार्ग पत्ता लगाउन मद्दत गर्ने उद्देश्यले करियर परामर्श र कोचिङ कक्षा उपलब्ध गराउने पनि छ। कक्षा १ देखि ८ सम्मको पाठ्यक्रम परिमार्जन गरेर इतिहास, योग, आयुर्वेदजस्ता पौराणिक शिक्षा दिनेसमेत उल्लेख छ। भन्छन्, आफू इन्जिनियरिङको विद्यार्थी भएकाले काठमाडौंलाई एउटा सबल इन्जिनियरको खाँचो छ। बालेन माथिको आरोप चुनावको समयमा केशव स्थापितले उनलाई अन्तर्राष्ट्रिय ठगसमेत भन्न भ्याए। बालेनले कलिलो उमेरमा गरेका र्याप भिडियोहरू सार्वजनिक गर्दै त्यहाँ प्रयोग भएका केही अश्लीलतालाई महिलामाथिको दुव्र्यवहारको रूपमा पनि हेरे र प्रश्न उठाए। कालो चस्मा लाउनेले कसरी जनताका आँखामा सिधा हेरेर राजनीति गर्न सक्छ भनेर पनि होच्याउन र गल्ती देखाउन खोजे। कतिले भने, अहो, बालेनले ट्विटरमा एक जनालाई पनि फलो गरेको छैन। यो घमण्डको अर्थ के हो ? बालेन साह देशको झन्डा काँधमा राखेर हिँडिरहेका तस्बिरहरू जताततै आउन थालेपछि अर्काथरीले भने, देशको झन्डालाई यसरी प्रयोग गर्नु भएन। तर अहिलेको मत संख्याको नतिजा हेर्दा ती कुनैले बालेनलाई टसको मस पारेन। बालेनको आत्मविश्वास म ९० हजारभन्दा बढी मत ल्याउँछु भनेरै पूर्ण विश्वासका साथ बालेन लागिपरे। हरेक अन्तर्वार्तामा उनले त्यो कुरा दोहोर्याइरहे। उनले भनेका थिए, हामीले सबै तथ्यांकको अध्ययन गरेका छौं, काठमाडौंका ३२ वटै वडाबाट। यसरी तोकेरै भन्नुमा उनको अध्ययन र अनुसन्धान झल्किन्छ। जब बालेन मैदानमा उत्रिए तब युवालगायत धेरै सेलिब्रेटीले उनलाई समर्थन गरे। उनलाई सामाजिक सञ्जालमा उनको तस्बिर र चुनाव चिन्न लौरो राखेरै प्रचार गर्न भ्याए। अन्त्यमा, बालेन बिम्ब बालेन अहिले एउटा बिम्ब बनेको छ, नाम मात्र होइन। बालेन शब्द होइन, सम्भावना बनेको छ। बालेन अक्षर होइन, एजेन्डा भएको छ। बालेन नेताका कार्यक्षमताका लागि चुनौती भएको छ। युवा पिँढीका लागि मार्गनिर्देशन भएर उभिएको छ। उनले भनेका छन्, कुनै राजनीतिक दल, व्यक्ति र पार्टीलाई गाली गर्ने होइन, हामीले कसरी हुन्छ राम्रो काम गर्ने हो। जुन सायदै कुनै नेताले भनेको होस्। यदि भोलि बालेनले मेयर पदमा जिते भने बालेन विध्वंसको बल बन्नु हुँदैन। सुसंस्कृत राजनीतिक व्यक्तित्व बन्नुपर्छ जुन देश विकाससँग जोडियोस्। बालेनलाई यो पहिचान दिएको जनताले हो। स्वतन्त्रबाट उठ्दा उनका पछाडि थुप्रै चुनौती छन्। खासै चुनौती छैन, सजिलो छ, बालेन भन्छन्, किनकि मलाई समस्या के हो थाहा छ। मात्र कडा परिश्रम चाहिन्छ। बालेनको व्यवहार हेर्दा यस्तो लाग्छ भोलि उनी मेयर भए भने खराब काम गर्ने छैनन्। किनभने बालेनले सधैं बोल्दा हामी भन्छन्, जबकि कि उनी एक्लो उठेका छन्। हामी सम्भवतः जनता हुन्। आचार्य, लेखक तथा अनुसन्धानकर्ता हुन्।"
निर्वाचनमा पैसाको प्रयोग र प्रजातन्त्रको भविष्य,"संविधानले तीन तहको संघीय संरचनालाई औपचारिक रूपमा संस्थागत गर्यो। ७ सय ५३ स्थानीय सरकारको हालै दोस्रो निर्वाचन भयो। वैशाख ३० मा सम्पन्न निर्वाचन उत्सव र उपलब्धि हो। पाँच वर्षमा केही स्थानीय तहले अनुभव र स्रोत साधनको कमीको बाबजुद पनि निकै राम्रो कार्यसम्पादन गरे। विगत पाँच वर्षमा सन्तोषजनक काम गर्न नसक्नेले भविष्यका लागि आधार बनाएका छन्। शिक्षा, स्वास्थ्य, सुरक्षालगायतका क्षेत्राधिकारमा पर्ने सेवा उपलब्ध गराउन कानुनी र भौतिक संरचना निर्माण गरिरहेछन्। अब स्वास्थ्य र शिक्षाका लागि सदरमुकाम र काठमाडौं धाउनुपर्ने बाध्यता हट्दै जानेछ। सामाजिक सुरक्षाको अवस्था बढेको छ। विगत पाँच वर्षमा स्थानीय सरकारले गरेका काम हेर्दा निराशाभन्दा पनि उत्साह नै बढी देखिन्छ। तर, सबै सकारात्मक पाटो मात्र छैनन्। यस पटकको निर्वाचनमा जुन ढंगले पैसाको प्रयोग देखियो त्यसले भने लोकतन्त्रको भविष्यमाथि नै प्रश्न चिह्न उत्पन्न भएको छ। विशेषत निर्वाचन अगाडि जब शून्य समय सुरु भयो, उम्मेदवारहरूले पैसाको माध्यमले मतदातालाई प्रभावित गर्न खोजका थुप्रै खबर सार्वजनिक भए। तर, निर्वाचन आयोगलगायत अन्य पर्यवेक्षक संस्थाहरूले त्यसको यकिन गर्न सकेनन्। यद्यपि निर्वाचनको बेला विभिन्न ठाउँमा घुमेको, मानिसहरूसँग साक्षात्कर गरेको र नेताहरूसँगको कुराकानीको आधारमा के भन्न सकिन्छ भने निर्वाचनमा व्यापक मात्रामा पैसाको प्रयोग भएको छ। ग्रामीण भेगमा एक वडाध्यक्षले ३०४० लाखसम्म खर्च गरेको र प्रमुख पदका व्यक्तिले करोडौं खर्च गरेको बुझिन्छ। खर्चको यकिन हिसाब नभए पनि उनीहरूले चुनावी अभियान हेर्दा व्यापक मात्रामा पैसा खर्च भएको सहजै अनुमान गर्न सकिन्छ। मतदातलाई पैसाको लोभ देखाउनेदेखि मतदातालाई घरदेखि बुथसम्म पारवहनको व्यवस्था, धेरै दिनसम्म खाजा, खाना र बसोबासको व्यवस्था गर्नेदेखि चुनावी अभियानमा लागेकालाई भत्ता दिन निकै रकम खर्च हुन्छ। पैसाको प्रयोग मतदातालाई प्रभाव पार्न मात्र होइन, टिकट पाउन प्रयोग भएको देखिन्छ। पैसा र बलबिना निर्वाचन जित्न नसकिने भएपछि प्रमुख राजनीतिक दलहरूले त्यहीअनुसारको टिकट वितरण गरेको देखिन्छ। अर्थात्, जोसँग पैसा छ, चुनाव जित्न सक्छ, उसैलाई टिकट वितरण गर्ने काम हुन्छ। नेताहरूमाथि पैसा लिएर टिकट वितरण गरेको आरोप सम्बन्धित पार्टीका जिम्मेवार नेताले नै लगाएका छन्। स्थानीय तहको टिकट पनि काठमाडौंमा बडेमान नेताहरूले नै वितरण गरिरहेका छन्। किनकि राजनीतिक दलको एउटै उद्देश्य जसरी पनि निर्वाचन जित्ने हुन गयो। जसले गर्दा प्रत्येक राजनीतिक दलमा लामो समयदेखि प्रतिबद्ध र खटेका व्यक्तिले क्रमशः कम टिकट पाउँदै गएका छन्। अब जसरी पनि चुनाव जित्न सक्ने, पैसाको थैली ठूलो भएको र बारम्बार पार्टी अदलबदल गरिरहने व्यक्तिले टिकट पाउँछन्, चुनाव जित्छन्। पाँच वर्षअघि एउटा राजनीतिक दलबाट चुनाव लडेको र अहिले अर्को पार्टीबाट चुनाव लडेकाहरूको संख्या ठूलो छ। यसले प्रमुख राजनीतिक दलको स्थानीय तहमा व्यापक रूपमा असन्तुष्टि देखिन्छ। आफ्नै पार्टीका उम्मेदवारलाई सहयोग गर्ने मात्र होइन, हराउन नै लागेका छन्। इमान्दार नेता र कार्यकर्ताहरू अब पाखा लागिरहेका छन्। उम्मेदवारलाई पनि पार्टीका इमान्दार कार्यकर्ताको महŒव त्यति धेरै भएन। उसलाई थाहा छ कि अब पैसाबिना चुनाव जित्न सकिँदैन। पार्टीका आडमा चुनाव जित्ने भए पो पार्टीका ज्येष्ठ र वरिष्ठ कार्यकर्ताको महŒव हुन्छ। पैसाले जित्ने भएपछि पार्टी संरचना र पंक्ति अब सहायक बने। यो प्रवृत्ति सबै पार्टीमा छ। तर सबैभन्दा बढी चाहिँ नेपाली कांग्रेसमा देखिन्छ। गठबन्धन र अन्य कारणले अहिले कांग्रेसले बढी स्थानमा निर्वाचन जिते पनि दीर्घकालीन रूपमा कांग्रेसको संगठनमा खिया लागेको छ। पहिला चुनाव जित्न पार्टीको राम्रो संगठन चाहिन्थ्यो, पार्टीका नेता र कार्यकर्ता रातदिन खट्नु पथ्र्यो। अब त्यो काम सबै पैसाले गर्ने भएको छ । पैसाले कृत्रिम कार्यकर्ता उत्पादन गर्न थालिसक्यो। त्यसैले पार्टीहरू कमजोर हुँदै गए पनि उम्मेदवारले चुनाव चाहिँ जितेका छन्। कांग्रेसको तुलनामा एमालेभित्र असन्तुष्टि कम छ। पार्टी संगठन पनि सुदृढ छ। गठबन्धनका कारण एमालेको काम सिट आएपछि उसले दीर्घकालीन रूपमा पार्टी संगठनलाई भने सुदृढ बनाउँदै लगेको छ। चुनावमा पैसाको बढी प्रयोग हुनुको सिधा असर भोलिको स्थानीय सरकारको सुशासनमा पर्छ। विगत पाँच वर्षको अवस्थालाई हेर्ने हो भने स्थानीय तहमा भ्रष्टाचारका घटनाहरूमा निकै बढोत्तरी भएको छ। निर्वाचनमा उम्मेदवारले खर्च गरेको रकम उसले कुन पनि कुनै रूपमा स्थानीय सरकार वा त्यहाँ रहेका अन्य स्रोत र साधनको दुरुपयोग गरेर असुल गर्ने नै हो। स्थानीयतः प्राकृतिक स्रोतको दुरुपयोगका घटना बढेका छन्। केही दिन पहिले एकजना चुनावविज्ञले यस पंक्तिकारसँग भनेका थिए निर्वाचन लगानीको यस्तो सुरक्षित क्षेत्र हो, जहाँ कहिल्यै पनि लगानी डुब्ने अबस्था हुँदैन। हार्नेले पनि कुनै न कुनै रूपमा लगानी उठाउँछ। अनि यो नाफामूलक क्षेत्र पनि हो। जब समाजमा भ्रष्टाचार बन्दै जान्छ, त्यसले प्रजातन्त्रको जरो काट्दै जान्छ। जब समाजका केही सीमित वर्गले यो प्रणालीको प्रयोग गरेर अकूत सम्पत्ति आर्जन गर्छ, उसले जनताका आवाजहरूलाई दबाउन थाल्छ। हाम्रो सन्दर्भमा स्थानीय तहमा यसको संकेत देखिन थालिसकेको छ। स्थानीय तहमा सिमान्तकृत समुदाय र विपक्षीका मतहरू कमजोर हुँदै गएका छन्। भ्रष्टाचार र अनियमितताको विषय उठाउनेमाथि दलीय सिन्डिकेटले आक्रमण गर्न थालेका छन्। अनि केन्द्रमा जस्तै केही व्यक्तिको हालिमुहाली बढ्न थालेको छ। भ्रष्टाचारले समाजमा असुरक्षा बढाउँछ। स्रोत र साधनको अभाव हुन थाल्छ। जनताले शासकहरूमाथि विश्वास गुमाउँदै जान थाल्छन्। तर, स्रोत र साधन भने सीमित व्यक्तिको हातमा हुन्छ। त्यसैले निर्वाचनमा पैसाको अधिकतम प्रयोगका लागि राजनीतिक दल, निर्वाचन आयोग र नागरिक समाज चनाखो हुने र त्यसलाई नियन्त्रण गर्ने समय आइसक्यो। नत्र हामीले नसोचेको परिणाम भोग्नुपर्छ।"
राजनीतिमा बेथिति,"एक सय ४ वर्षको जहानियाँ राणा शासनको अन्त्यपछि २००७ सालमै मुलुकमा प्रजातन्त्रको घाम झुल्क्यो। अर्थात्, प्रजातन्त्रको उदय भएको सात दशक बितिसक्यो। यसबीचमा अधिकांश राष्ट्रले विकास र समृद्धिमा चमत्कार गरे। जनताका आधारभूत आवश्यकताहरू पूरा गरे। विकास र समृद्धिकै कारण अब्बल राष्ट्रका रूपमा दर्ज भए। तर, हामी राजनीतिक किचलोको जालबाट उम्कन सकेनौं। सत्ता र शक्तिको स्वार्थले राजनीतिलाई जहिले पनि गिजोली रह्यो। अस्थिर राजनीतिले राष्ट्रिय विकास, समृद्धि र राष्ट्रिय जीवनको आधारभूत आवश्यकतालाई सधैं ओझेलमा पार्यो। छिटोछिटो राजनीतिक व्यवस्था मात्रै परिवर्तन भए। निःस्वार्थ काम गरेको भए मुलुकमा अकल्पनीय विकासका संरचना र आर्थिक आधारहरू खडा भइसक्थे। प्रजातन्त्र स्थापना भएपछिको सात दशकमा जनताले विभिन्न राजनीतिक व्यवस्था भोगे। सबैले राष्ट्रको आमूल परिवर्तन र विकासकै कुरा गरेका थिए, जनतामा सपना पनि बाँडेका थिए। बहुदलीय प्रजातान्त्रिक व्यवस्था, निर्दलीय पञ्चायती व्यवस्था, (सुधारिएको सहित) पुनः स्थापित बहुदलीय व्यवस्था र हालको संघीय गणतान्त्रिक व्यवस्था नै किन नहोस्, जनताले परिवर्तनमा साथ दिए। लामो विराशत ओगटेको राजसंस्था पनि बिदा गरियो। त्यस क्रममा मुलुकलाई आर्थिक र सामाजिक रूपान्तरणको युगमा प्रवेश गराउने राजनीतिक अठोट गरिएको थियो। अल्पसंख्यक, सीमान्तकृत, पिछडिएको वर्ग, जनजाति र महिलाहरूको जीवनस्तरमा सुधार ल्याउने वाचा पनि गरिएको थियो। तर, संकल्प, वाचा र नारा पूरा भएनन्। जनताको जीवनस्तर जहीँको त्यही रह्यो। लोककल्याणकारी राज्यको परिकल्पनासहित संविधानका पानाहरू भर्न धेरै कलमका मसीहरू खर्च भए। विभिन्न समयमा संविधान निर्माणमा राष्ट्रको अपार स्रोत, साधन, श्रम र समय पनि खर्च भयो। राजनीतिक क्रान्ति, माओवादी सशस्त्र संघर्ष र जनआन्दोलनमा १७ हजारभन्दा बढी नागरिकले बलिवेदिमा होमिनु पनि पर्यो। राष्ट्रिय सम्पत्तिको ठूलो क्षति भयो। यत्रो बलिदान हुँदा पनि अधिकांश नेपालीको मुहारमा कान्ति आउन सकेको छैन। गरिबीको रेखाबाट उकालो लाग्ने दिन अझसम्म देखा परेको छैन। धनी र विपन्नबीचको खाडल झन्झन् फराकिलो हुँदै छ। आम नागरिकले राष्ट्रबाट पाउने सुविधा दिन प्रतिदिन खुम्चिदै छ। राजनीतिक व्यवस्था फेरिए पनि नेताहरूको मानसिकतामा परिवर्तन आउन सकेको छैन। राजनीति सिद्धान्त, निष्ठा, आदर्श र मूल्य मान्यतामा चल्न सकेको छैन भन्दा खास फरक नपर्ला। यो सत्ता, शक्ति, पद र लाभ हानीको चक्करमा घुमिरहेको छ। देशको मुहार फेर्ने र जनताको भाग्य कोर्ने कुरा मिथ्या सावित हुन्छ कि भन्ने चिन्ता बढ्दै गएको छ। सुशासनको जतिसुकै रटान लगाए पनि सेवा लिने निक(ायहरूमा सर्वसाधारणहरूले भोग्नु परेको पीडाको कल्पना पनि गर्न सकिँदैन। राजनीतिक पहुँच र आर्थिक लेनदेन बिना काम होला भनेर चिताउनु दिवास्वप्न जस्तो भएको छ। सानोतिनो काम गर्न पनि लडाइँ जित्नुभन्दा गाह्रो छ। कुनै काम गराउन पर्यो भने आफ्नो मान्छे को छ ? र कति आर्थिक जोहो गर्नुपर्ने हो ? भन्ने चिन्ताले सताउँछ। स्वास्थ्य, शिक्षा, विद्युत्, खानेपानी र अन्य आधारभूत सेवा लिन सर्वसाधारणले भोग्नु परेको पीडा खपिनसक्नु छ। राजनीतिकको साँघुरो मानसिकताले २००७ सालदेखि आजसम्म छोडेको छैन। विश्व नै एक परिवार हो भन्ने अवधारणा विकसित भइरहेको समयमा पारिवारिक र आफन्तको घेराबाट बाहिर निस्कन सकेका छैनौं। एकै देशको नागरिक भए पनि छुट्टै दलको हुनासाथ अनाहकमा लखेटाइमा पर्ने प्रवृत्ति मौलाउँदै छ। समस्या यतिसम्म विकराल बन्दै गएको छ कि अर्को दलको नेता वा कार्यकर्तासँग कुनै कुरामा बिमति भयो भने कुन बेला कस्तो दुर्घटना निम्तिने हो केही ठेगान छैन। आफ्नो दलको भयो भने जस्तोसुकै अयोग्य पनि योग्य हुने र अर्को दलको भएको खण्डमा योग्य पनि अयोग्य ठानेर व्यवहार गर्ने नौलो विषय रहेन। विगतबाट पाठ सिक्न नसिक्नु र परम्परागत सोचबाट बाहिर निस्कन नसक्नु नेताहरूको ठूलो कम्जोरी हो। संविधानसभाबाट संविधान बनेपछि पक्कै पनि राष्ट्रको विकास, समृद्धि र रूपान्तरणमा फड्को मार्ने आसा गरिएको थियो। संविधानको भावना र मर्म उच्च छ। तर, कार्यान्वयन कमजोरीले गर्दा राम्रा कुराहरू छायामा परेका छन्। गणतन्त्र आएको डेढ दशकमा पनि राष्ट्रको बहुआयामिक विकास र जनजीविकामा केही सुधार आएन। मुलुकको आर्थिक अवस्था दिन प्रतिदिन खस्कँदो छ। बेरोजगारीले आकास छोएको छ। भारत, खाडी राष्ट्रतिर युवाहरूको लाम छ। उद्योगधन्दा ओरालोतिर छन्। केही वर्ष अगाडिसम्म विदेशी मुद्रा आर्जनको दरिलो स्रोतका रूपमा रहेका गार्मेन्ट्स, कार्पेट, पस्मिना आदि उद्योगहरू आज कुन अवस्थामा छन् केही ठेगान छैन। देशलाई आत्मनिर्भर बनाउने कपडा, छालाजुत्ता, रबर आदि उद्योगको निजीकरणको नाममा अस्तित्व नै मेटाइएको छ। केही दशक अगाडिसम्म अर्बौं रुपैयाँको खाद्यान्न विदेश निर्यात गर्ने मुलुक आज वर्षको १ खर्बको हाराहारीमा खाद्यान्न आयात गर्नेमा पुगेको छ। सत्ता र शक्तिमा हुनेहरूले जे गरे पनि छुट पाएका छन्। राष्ट्र र जनताप्रतिको जवाफदेहीता गौण बन्दै गएको छ। मन्त्री र सांसदहरू आफन्त र चुनाव क्षेत्रको विकासमा मात्र ध्यान दिने प्रवृत्ति बढेको छ। राजनीति देश र जनताको सेवामा भन्दा स्वार्थ सिद्ध गर्ने र आर्थिक आर्जन गर्ने पेसामा परिणत भएको छ। राजनीति भागबन्डाको खेती भएको छ। व्यवस्थापिका, कार्यपालिका न्यायपालिकामा हैसियतअनुसार भागबन्डाको आधारमा पदको बाँडफाँट राजनीनिक नियुक्ति, सरुवा बढुवा हुने परिपाटी छ। यसले गर्दा योग्यले अवसर नपाउने र अयोग्यले पद ओगटने प्रवृत्ति मौलाएको छ। बहुमत नआएको खण्डमा सरकार बनाउने बाध्यात्मक अवस्थामा दलदलबीच गठबन्धन हुनु बेग्लै कुरा हो। तर, निर्वाचनमा समेत फरक धारको दलसँग गठबन्धन गर्ने परिपाटीले तत्कालका लागि राजनीतिक फाइदा जस्तो भए पनि भविष्यमा यसले देशलाई ठूलो क्षति नपुर्याउला भन्न सकिँदैन। चुनाव साह्रै खर्चिलो बन्दै गएको छ। योग्य उम्मेदवारले पनि टिकट पाउन गाह्रो बन्दै गएको छ। टिकट पाउन जति गाह्रो छ त्यत्तिकै चुनाव लड्न पनि ठूलो आँट चाहिन्छ। खर्चिलो चुनावले गलत प्रवृत्तिहरूलाई बढवा दिइरहेको छ। राजनीतिक तहमा भ्रष्टाचार मौलाउनु यसको मुख्य कारण हो। अर्कोतिर, परिवारवादको दबदबाले राजनीतिलाई क्षतविक्षत पारिरहेको छ। राणा शासनको बेलामा भन्दा आजभोलि परिवारवादले अझ प्रश्रय पाएको छ। सत्ता र शक्तिमा हुनेका छोराछोरी र नातेदारले मात्रै पद र अवसर पाउन थालेका छन्। सत्ता र शक्तिमा हुनेहरूको परिवारका सदस्यहरूले राजनीतिमा लाग्नु नै हुँदैन भन्ने पनि होइन। तर, गलत ढंगले लाग्नु भएन। विश्वका अनेकौं देशमा परिवारवादको राजनीतिले राष्ट्रलाई नै भुमरीमा पारेको घटता ताजै छन। राजनीति विशुद्ध राष्ट्रिय सेवा हो। देश र जनताको हितभन्दा बाहिर गएर राजनीति गर्ने छुट कसैलाई छैन। निश्वार्थ रूपमा राष्ट्रको सेवा गर्ने अवस्था सिर्जना नभए सम्म राजनीतिले सही दिशा लिएको ठहर्दैन। तर, राजनीति सेवा भावबाट विमुख हुँदै गएको छ। सर्वसाधारण जनतामा राजनीतिक दलहरूप्रति वितृष्णा भाव उत्पन्न हुँदै गएको आभाष स्थानीय तहको निर्वाचन २०७९ मा प्रमुखमा उठेका स्वतन्त्र उम्मेदवारहरू प्रतिमतदाताहरूको झुकावले स्पष्ट पारेको छ। आजका जनताहरू राजनीतिक रूपमा धेरै सचेत भइसकेका छन्। प्रत्येक राजनीतिक दलका क्रियाकलापप्रति जनताको सधैं चासो रहन्छ। जनताको मूल्यांकनबाट राजनीतिक दलहरू खरो रूपमा नउत्री सुख छैन। हाल राजनीतिमा देखिँदै गएका विसंगतिहरूलाई सुधार गर्नेतर्फ राजनीतिक दलहरू गम्भीर हुनुनै पर्छ। देश र जनताको हितलाई सर्वोपरी राखेर अगाडि बढेमा नेताहरूको राजनीतिक भविष्य सफल रहने कुरामा कुनै सन्देश छैन। सत्ताा र शक्तिको स्वार्थले राजनीतिलाई जहिले पनि गिजोली रह्यो। निःस्वार्थ काम गरेको भए मुलुकमा अकल्पनीय विकासका संरचना र आर्थिक आधारहरू खडा भइसक्थे।"
"बजेटप्रति न उत्साह, न आस","मुलुक आर्थिक संकटमा छ। तर, सरकार गम्भीर छैन। न, नीति तथा कार्यक्रममा अहिलेको संकट व्यवस्थापनमा सरकारको गम्भीरता देखियो। न त संसद्मार्फत प्रधानमन्त्रीले गरेको सम्बोधनले नै जनतामा उत्साह ल्यायो। यसको अर्थ, सरकारले झारा टार्ने उद्देश्यको कर्मकान्डी बजेट ल्याउँदैछ। मुलुकका गरिब, निमुखा, बेरोजगार जनतामा आशा जगाउने र उनीहरूको उन्नति र विकासका लागि बजेटले सम्बोधन गर्ने सम्भावना न्यून छ। देश र जनताका लागि यो विडम्बना हो। सरकारको नीति तथा कार्यक्रममा सायद पहिलोपटक होला, संसद्मा तालीको आवाज सुन्न पाइएन। सत्तापक्षका सांसदलाई तालीसम्म बजाउने जोश नभएको नीति तथा कार्यक्रम कस्तो होला ? आफैं अनुमान गर्न सकिन्छ। त्यसमा न कुनै सरकारको नीति थियो, न त त्यसलाई निष्कर्षमा पुर्याउने कार्यक्रम नै। कर्मकान्डी मात्रै थियो। जनतामा उत्साह ल्याउने र अहिलेको आर्थिक संकट समाधान गर्न सरकार कत्ति पनि संवेदनशील छैन भन्ने यसबाट प्रष्ट हुन्छ। अर्को पनि रोचक दृश्य संसद्मा देखियोनीति तथा कार्यक्रममाथि सायदै पहिलोपटक प्रधानमन्त्रीको प्रस्तुति यति धेरै कमजोर देखिएको होला। यसअघि प्रधानमन्त्री हुँदा शेरबहादुर देउवा यति धेरै कमजोर देखिएका थिएनन्। हुन त, प्रधानमन्त्री पद नै फोकट मा पाइएपछि देश र जनताप्रति किन जवाफदेही र जिम्मेवार हुने भन्ने उहाँलाई लागेको हुन सक्छ। स्थिति के देखिँदैछ भने सत्ता र कुर्सी फोकटमा प्राप्त भएकाले राज्यसत्ता मामाको धन फुपूको श्राद्ध जस्तै लागेको छ, सरकारलाई। जनताबाट अनुमोदित नभएको सरकारलाई जनताप्रति माया, सद्भाव र चिन्ता हुने कुरै रहेन। नीति तथा कार्यक्रम हेर्दै सरकारको बजेट कस्तो आउला भन्ने सहज अनुमान लगाउन सकिन्छ। मुलुकमा आर्थिक संकट गहिरिएको भन्दै पटकपटक विज्ञहरूले सरकारलाई घच्घच्याएका थिए। विपक्षी दलले पनि सरकारलाई सचेत गराएकै थियो। तर, सरकार कानमा तेल हालेर सुत्यो। उसलाई आर्थिक संकटको महसुस नै छैन। आफ्नो कुर्सी जोगिएकै छ, आफन्त र नातागोताले पद पाएकै छन्। देश र जनताको चिन्ता र चासो किन ? भन्नेतिर सरकार देखिन्छ। मुलुकमा उत्पादन घटेको छ। अरू त परै जाओस, खाद्यान्नमै परनिर्भर हुनु परिरहेको छ। कृषि प्रधान मुलुकमा अर्बौंको कृषिजन्य सामग्री आयात गर्नुपर्दाको पीडाबोध सरकारले गर्दैन। कृषि क्षेत्रलाई जोड दिने त भन्छ। तर, मलखाद र बिउविजनको सहज उपलब्धताबारे सरकारले कुनै कार्यक्रम ल्याउँदैन। फलफूल, माछामासु र खाद्यान्न प्रतिस्थापन गर्नेतिर सरकारले नीति र कार्यक्रम ल्याउनै चाहेन। भाषण र कागजमा कुरा किसानका गर्ने, तर काम भने केही नगर्ने, सरकारको स्पष्टै नीति देखियो। पेट्रोलियम पदार्थमा भएको मूल्यवृद्धिले समग्र क्षेत्रलाई प्रभावित पारेको छ। सर्वसाधारण चढ्ने सार्वजनिक गाडीदेखि हवाई भाडासम्म बढेको छ। यसबाट आमजनता प्रभावित छन्। तर, पनि सरकार पेट्रोलियम पदार्थको आयात घटाउनेतिर ध्यान दिँदैन। ऊर्जाको खपत बढाउन विद्युतीय सामग्री र सवारीको प्रयोगमा जानैपर्छ। पेट्रोलियम पदार्थमा भएको मूल्यवृद्धिको जनताको चुलो महँगिएको छ। घरखर्च धान्नै धौधौको अवस्था छ। जनताको आर्थिक अवस्था नहेरी सरकार सातामै दुईपटक पेट्रोलियम पदार्थको भाउ बढाउँछ, त्यो पनि लिटरमा एकैपटक १० रुपैयाँ। पेट्रोलियम पदार्थको प्रयोगलाई न्यून गर्ने र विद्युतीय सामग्रीको प्रयोगका लागि बजेटले सम्बोधन गर्नैपर्ने अवस्था छ। तर, यो सरकारबाट जनताका यी अपेक्षा पूरा हुने सम्भावना भने न्यून छ। आयात बढ्दै जाँदा विदेशी मुद्राको सञ्चिति घट्दै गएको छ। व्यापार घाटा चुलिएको छ। यो सरकारले कुनै दिन श्रीलंकाको जस्तो आर्थिक संकट नल्याउला भन्न सकिन्न। वैदेशिक रोजगारीमा जानेको संख्या बढेको छ, तर रेमिट्यान्स घटेको छ। हुन्डी कारोबार फस्टाउँदै गए पनि सरकार अनदेखा गरिरहेको छ। अर्कोतिर, रेमिट्यान्सको सही प्रयोग हुन सकेको छैन। दैनिक उपभोग्यका वस्तु, विलासिताका सामान खरिद र अनुत्पादक क्षेत्रमा मात्रै रेमिट्यान्स खर्च भइरहेको छ। यसको सही लगानी गरेर राष्ट्रिय उत्पादन बढाउनुपर्छ। अर्थात्, पुँजीको उत्पादन बढाउनेतिर नलाग्ने हो भने रेमिट्यान्सले आर्थिक उन्नति र विकासमा टेवा पुर्याउन सक्दैन। रेमिट्यान्सलाई कसरी सही ठाउँमा प्रयोग गर्न लगाउने र राष्ट्रिय उत्पादन बढाउने भन्नेमा सरकारको नीति र कार्यक्रम आउन जरुरी भइसकेको छ। भ्रष्टाचार र कुशासन मौलाएको छ। सेवाग्राही जनताका दुःख र सास्तीप्रति सरकारको कुनै संवेदना देखिँदैन। अर्थात्, सरकार छ भन्ने अनुभूति गर्न जनताले छोडेका छन्। जनताबाट अनुमोदित नभएको सरकारलाई जनताप्रति माया, सद्भाव र चिन्ता हुने कुरै रहेन। नीति तथा कार्यक्रम हेर्दै सरकारको बजेट कस्तो आउला भन्ने सहज अनुमान लगाउन सकिन्छ। मुद्रास्फीति घट्दै गएको छ। र, पनि सरकार गम्भीर छैन। उल्टै, अनुगमन र सचेत गर्ने व्यक्ति र संस्थामाथि सरकारले नाङ्गो हस्तक्षेप गर्ने गरेको छ। त्यसको ज्वलन्त उदाहरण हुन, राष्ट्र बैंकका गभर्नर महाप्रसाद अधिकारी। कालो धनलाई सेतो बनाउन नमानेका कारण गभर्नरलाई हटाउने निर्णयमा सरकार पुग्यो। आर्थिक अनुशासन उल्लंघन र अराजकताका अरू पनि कामलाई रोक्न खोजेपछि सरकार गभर्नरमाथि जाइलागेको थियो। यो सरकार आएपछि सेयर बजार पनि चौपट छ। सत्तापक्षका नेता एवं पूर्वप्रधानमन्त्री प्रचण्डले त सेयर बजारमाथि ठाडै आक्रमण गरे। अर्थमन्त्री पनि सेयर बजारप्रति अनुदार परे। तर, सेयर बजारमा ५५ लाख मान्छे आबद्ध छन्, आर्थिक गतिविधिको मुख्य सूचक सेयर बजार हो भन्ने कुरा सरकार र सत्तापक्षका नेताले बुझ्नै चाहेका छैनन्। पुँजीगत अर्थात् विकास खर्चको अवस्था दयनीय छ। साधारण खर्चलाई देखाएर बजेट कार्यान्वयनको प्रगति भनेर सरकारले नाक ठूलो पार्न खोज्छ। साधारण खर्च त प्रधानमन्त्री, मन्त्री, सरकारी कर्मचारीकै पारिश्रमिक र सेवामा खर्च हुन्छ भन्ने जनताले राम्ररी बुझेका छन्। केन्द्रमा मात्र होइन, प्रदेशमा झ्यालैपिच्छे मन्त्रालय राखिएका छन। विभिन्न समिति, आयोगहरू बनाइएका छन। सेवा र सुविधाका नाममा जथाभावी खर्च बढाइएको छ। तर, विकास खर्च ठप्प छ। राष्ट्रिय गौरवका ठूला आयोजनाको काम सुस्त छ। विकास निर्माणको काम प्रायः ठप्प छ। बैंकमा अझै पनि तरलता अभाव हट्न सकेको छैन। बैंकको ब्याज बढेको छ। ऋण दिनसक्ने अवस्थामा बैंक छैनन्। विभिन्न बैंकमा ऋण लगानीका लागि प्रोजेक्टका खात लागेका छन्। नयाँ लगानीकर्ता उत्सुक छैनन्। विदेशी लगानी रोकिएको छ। राजनीतिक स्थायित्व र सुशासन नभए विदेशी लगानी भित्रिदैन। अमेरिकी सहयोग मिलेनियम च्यालेञ्ज कर्पोेरेसन (एमसीसी) पारित गर्न सरकारले देशलाई गिजोल्यो। बीआरआई भने सरकार अझै प्रष्ट छैन। सरकारले राष्ट्रिय मात्र होइन अन्तर्राष्ट्रिय क्षेत्रमा समेत विश्वसनीयता गुमाएको छ। वैदेशिक सम्बन्ध डामाडोल छ। यस्तो बेला वैदेशिक सहयोग वा लगानीको कल्पना गरेर पुग्दैन। कर्मकान्डी नै भए पनि सरकारले संसद्मा बजेट ल्याउँदैछ। कृषिमा उत्पादन बढाउने र आयात घटाउनेतिर बजेट केन्द्रित हुनैपर्छ। कृषिको आधुनिकीकरण गर्ने र परम्परागत कृषि प्रणालीमा सुधारको आवश्यक छ। समयमै किसानलाई कसरी मलखाद र बिउविजन उपलब्ध गराउने भन्नेमा सरकारको ध्यान जानैपर्छ। विश्वव्यापी कोभिड महामारीले थला परेको पर्यटन क्षेत्र विस्तारै तंग्रिन थालेको छ। यसको पुनरोत्थानमा सरकार, निजी क्षेत्र र सरोकारवालाहरूको संयुक्त पहलकदमी हुनैपर्छ। विदेशी पर्यटक भित्र्याउने र पर्यटनबाट प्रसस्त वैदेशिक मुद्रा आर्जन गर्न सकियो भने पनि आर्थिक संकटबाट पार पाउन सकिन्छ। भैरहवामा अन्तर्राष्ट्रिय विमानस्थल प्रयोगमा आइसकेको छ। अब पोखराको क्षेत्रीय अन्तर्राष्ट्रिय विमानस्थल पनि चाँडै सञ्चालनमा ल्याएर विदेशी पर्यटक भित्र्याउनेतिर राज्यकै पहलकदमी हुनुपर्छ। मुलुकको आर्थिक आयआर्जनको मुख्य स्रोत नै पर्यटन भएकाले जति सक्दो चाँडो यो क्षेत्रलाई चलायमान बनाउन जरुरी छ। परमादेशबाट बनेको सरकार विस्थापन नभएसम्म मुलुकको आर्थिक अवस्था सुदृढ हुने कल्पना नगरे हुन्छ। यो सरकारका लागि विकास र समृद्धि त कुन चराको नाम जस्तै भएको छ। अब जतिसक्दो चाँडो प्रतिनिधिसभाको चुनाव गर्ने र जनअनुमोदित सरकार गठनको आवश्यकता अपरिहार्य भइसकेको छ। जनताबाट अनुमोदित सरकारले मात्रै जनताका काम गर्ने निश्चित छ। सांसद भट्टराई एमाले सचिव हुन्।"
