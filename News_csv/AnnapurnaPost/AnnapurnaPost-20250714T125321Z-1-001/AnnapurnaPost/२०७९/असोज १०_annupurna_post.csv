शीर्षक,विवरण
तब बढ्नेछन् बाघ,"चौथो राष्ट्रिय बाघ गणना २०२२ मा देशभर पाटेबाघको संख्यामा ५१ प्रतिशतले वृद्धि भयो। चार वर्षमा देशभर १ सय २० बाघ बढ्दा त्यसमा बाँके राष्ट्रिय निकुञ्जको योगदान चारवटा मात्र भयो। नेपाल सरकारले १० वर्षमा बाघको संख्या दोब्बर गर्ने गरी अन्तर्राष्ट्रिय समुदायसँग प्रतिबद्धता जनाएको थियो। जसअनुरूप बाघको बासस्थान र जैविक मार्ग संरक्षण गर्ने उद्देश्यले देशको दसौं निकुञ्जका रूपमा बाँकेमा २०६७ सालमा स्थापना गरिएको थियो। हाल गणनामा १९ प्रतिशत मात्र बाघ वृद्धि भएको पाइन्छ। सन् २०१३ मा चारवटा बाघ रहेकोमा २०१८ मा १७ वटा बाघ थपिएर २१ पुगे। अघिल्लो गणनामा देशमा सबैभन्दा बढी बाघ हुने निकुञ्जको तेस्रो स्थानमा रहेको बाँके अहिले बाघ पाउने निकुञ्जको सबैभन्दा पुछारमा पुगेको छ। १० वर्षभित्र ३ सय ५० बाघ वृद्धि गर्ने सरकारको लक्ष्य सन् २०२२ को गणनामा पूरा भएको छ। बाँके निकुञ्जका कुल २५ बाघ जोडेर देशभर ३ सय ५५ पुगेको हो। बाघ पाइने १३ देशमध्ये नेपालले मात्र आफ्नो लक्ष्य र प्रतिबद्धता पूरा गरेको छ। बाघ संरक्षणकै लागि स्थापना गरिएको निकुञ्जमा अघिल्लो गणनाभन्दा निकै कम बाघ वृद्धि भएर बाँकेका संरक्षणकर्मी र सरोकारवालालाई चिन्तित बनाएको छ। सन् २०१३, २०१८ र २०२२ को बाघ गणनाको विस्तृत प्रतिवेदनलाई विश्लेषण गर्दा बाँकेमा १० कारणले बाघको न्यून वृद्धि भएको देखिन्छ। आहार प्रजाति पर्याप्त नहुनु राष्ट्रिय बाघ गणना प्रतिवेदन २०२२ अनुसार बाँके निकुञ्जमा देशका अन्य निकुञ्जभन्दा सबैभन्दा कम बाघको आहाराजन्य प्रजाति पाइएको छ। बाँके निकुञ्जमा प्रतिवर्गकिलोमिटरमा ३२६ वटा मात्र आहाराजन्य प्रजाति छ। निकुञ्जमा चौका, चित्तल, बँदेल, जरायो, नीलगाई, खरायोलगायत बाघका आठ प्रकारका आहारा प्रजाति छन्। सन् २०१८ को गणनाको तुलनामा आहाराजन्य प्रजातिमा तेब्बरभन्दा बढी सुधार भएको देखिन्छ। चार वर्षअघि प्रतिवर्गकिलोमिटरमा ८१ वटा मात्र आहाराजन्य प्रजाति पाइएको थियो। त्यसअघि सन् २०१३ को प्रतिवेदनमा आहारा प्रजाति प्रतिवर्गकिलोमिटरमा १०२७ वटा थियो। बाघका लागि आहाराजन्य प्रजाति देशका सबै निकुञ्जभन्दा बाँकेमा कम छ। सन् २०२२ को प्रतिवेदनअनुसार सबैभन्दा बढी आहाराजन्य प्रजाति शुक्लाफाँटामा प्रतिवर्गकिलोमिटरमा १४६२ वटा पाइएको छ। दोस्रो चितवनमा प्रतिवर्गकिलोमिटरमा ९९७, बर्दियामा ९०२, पर्सामा ३२२ आहाराजन्य प्रजाति पाइएका छन्। आहाराजन्य प्रजाति पर्याप्त नहुनु पनि बाघ वृद्धि कम हुने प्रमुख कारणमध्ये एक हो। आहाराको अभावमा बाँके निकुञ्जको बाघ मध्यवर्ती क्षेत्र र कम्दी जैविक मार्ग क्षेत्रका सामुदायिक वनमा जाने गरेको पाइएको छ। सजिलो सिकारको रूपमा मान्छे र घरपालुवा जनावरमा बाघ पल्केको कारण पनि यही हो। यो गणनाले पनि कम्दी जैविक मार्गमा ७ र दाङको जंगलमा १ वटा गरी ८ वटा बाघ त निकुञ्जभन्दा बाहिर पाइएको छ। जुन बाँकेका कूल बाघको ३२ प्रतिशत बाघ निकुञ्जभन्दा बाहिर नै छ। आहारा प्रजातिको खोजीमा बाघ निकुञ्ज बाहिर गइरहेको छ। बाँके बर्दिया कम्प्लेक्स बाघ गणनामा बाँके र बर्दिया निकुञ्जलाई एउटै कम्प्लेक्समा राखेर सर्वेक्षण गरिएको थियो। यद्यपि भौगोलिक हिसाबले बाँके र बर्दिया निकुञ्ज फरक हुन् तर एकापसमा जोडिएका छन्। बैजनाथ गाउँपालिकामा पर्ने चिसापानी हात्तीसारदेखि पश्चिमउत्तरमा बर्दिया र पूर्वउत्तरमा बाँके पर्छ। निकुञ्ज जोडिएकाले बाँकेका बाघको बर्दियामा ओहोरदोहोर चलिरहन्छ। राष्ट्रिय प्रकृति संरक्षण कोष बर्दियाका प्रमुख डारविन कडरिया बाघ गणनाका क्रममा बाँकेका केही बाघको बर्दियामा पनि गणना भएको आशंका गर्छन्। अघिल्लो गणनामा देशमा सबैभन्दा बढी बाघ हुने निकुञ्जको तेस्रो स्थानमा रहेको बाँके अहिले बाघ पाउने निकुञ्जको सबैभन्दा पुछारमा पुगेको छ। बाघ गणनाको प्राविधिक टोलीका सदस्य कडरियाका अनुसार केही बाघ बाँके र बर्दिया दुवैतिर पाइएको छ। सानो संख्याले पनि गणनालाई तलमाथि बनाउन सक्छ। बाँके राष्ट्रिय निकुञ्जका वार्डेन श्यामकुमार शाह पनि बाँकेका केही बाघको बर्दियामा गणना भएको बताउँछन्। बाँकेबर्दिया कम्प्लेक्स हो, दुवैतिर गणनामा परेका केही बाँकेका बाघ बर्दियामा गणना हुँदा बाँके निकुञ्जको गणनामा कम वृद्धि देखिन्छ। कडरिया २५ देखि ३० अपेक्षा गरेकै हाराहारीमा नतिजा आएको बताउँछन्। चुरे पहाड बाँके निकुञ्जमा ठूलो हिस्सा चुरे पहाड रहेको छ। मध्यवर्ती क्षेत्र व्यवस्थापन समिति बाँकेका अध्यक्ष गेहेन्द्रकुमार खड्काका अनुसार निकुञ्जको ६२ प्रतिशत भूभागमा त चुरे नै छ। निकुञ्जको ३८ प्रतिशत भूभाग मात्र समथर छ। चुरेमा पानी र आहारा प्रजाति नपाइने भएकाले बाघ त्यहाँ बस्ने वातावरण नै छैन। यस पटकको गणनामा चुरेमा पनि केही बाघ भेटिएका छन्। चुरे भने बाघका लागि उपयुक्त बासस्थान होइन। राजमार्गदेखि कम्तीमा डेढ किलोमिटरदेखि बढीमा तीन किलोमिटरको दूरीमा चुरे पहाड आउँछ। समथर मैदान भए पनि त्यो राजमार्ग र मध्यवर्ती क्षेत्रसँगै जोडिएकाले मानवीय गतिविधि र गाडीको चहलपहल पनि वन्यजन्तुका लागि उपयुक्त बासस्थान हुन सकेको छैन। घाँसे मैदान निकुञ्जको ३८ प्रतिशत समथर मैदानमा पनि पर्याप्त मात्रामा घाँसे मैदान छैनन्। ठूल्ठूला साल, साजलगायतका रुख छन्। घाँसे मैदानको अभावमा बाघको आहाराजन्य प्रजाति मृगलगायत वन्यजन्तु फस्टाउन सकेका छैनन्। निकुञ्ज कार्यालयले कृत्रिम रूपमा चार सय हेक्टर घाँसेमैदान विस्तार गरेको जनाएको छ। जसका कारण अघिल्लो गणनाभन्दा आहाराजन्य प्रजाति तेब्बर रूपमा वृद्धि त भयो तर यो आहारा अझै पनि बाघका लागि पर्याप्त हुन सकेको देखिँदैन। त्यसैले बाघ वृद्धिका लागि आहाराजन्य प्रजातिको वृद्धि गर्ने कार्यक्रमलाई अझ बढावा दिनुपर्छ। पानीको अभाव बाँके निकुञ्जको उत्तरमा बबई नदी र दक्षिणमा राप्ती नदी छ तर यी दुवै नदी निकुञ्जभन्दा बाहिर मध्यवर्ती क्षेत्रमा सिमाना नदीजस्ता छन्। यी नदीको पानी निकुञ्जका वन्यजन्तुलाई काम लाग्दैन। निकुञ्जभित्र मुगुवा, परुवा, खैरी, लुङ्ग्रीलगायतका ४५ वटा खहरे खोला छन्। जहाँ वर्षा आउँदा भेल बग्छ। वर्षा रोकियो भने पानी सुक्छ। निकुञ्जमा पर्याप्त पानीका स्रोत छैनन्। निकुञ्ज कार्यालयका अनुसार अहिलेसम्म ८० वटा कृत्रिम पोखरी खनिएको छ। निकुञ्जभित्र ७ वटा डिप बोरिङ पनि गाडिएका छन् तर पनि पानीको पर्याप्त स्रोत पुगेको छैन। सिक्टा सिँचाइ आयोजनाको पश्चिमी नहर पनि निकुञ्ज र मध्यवर्ती क्षेत्रमै परे पनि वन्यजन्तुलाई सजिलै पानी पिउन मिल्ने संरचना नहुँदा दुर्घटनाको सिकार हुने गरेका छन्। पूर्वपश्चिम र रत्न राजमार्ग निकुञ्जभित्र पूर्वपश्चिम र रत्न राजमार्ग पर्छन्। लुम्बिनी, कर्णाली र सुदूरपश्चिमका लागि निकै व्यस्त पूर्वपश्चिम राजमार्ग नै ५७ किलोमिटर छ। कर्णाली प्रदेश जाने रत्न राजमार्गको १९ किलोमिटर निकुञ्ज क्षेत्रमै पर्छ। गाडीको कोलाहल र होहल्ला बाघ र बाघका आहाराजन्य प्रजातिका लागि असहज क्षेत्र हो। निकुञ्जको संरचना वन्यजन्तुमैत्री नहुँदा हरेक वर्ष दर्जनौं वन्यजन्तु दुर्घटनाको सिकार हुन्छन्। बाँके निकुञ्जमा गत आर्थिक वर्षमा मात्र ५१ वन्यजन्तुको मृत्यु भएकोमा सवारी दुर्घटनामा परी तीन चरीबाघ, १० बाँदर, सात बँदेल, चार रतुवा गरी ४० वन्यजन्तुको मृत्यु भएको छ। मानवबस्ती र निकुञ्ज जोडिएकाले टाइम कार्ड लागू नहुँदा गाडी तीव्र गतिमा हुइँकिने गरेका छन्। मध्यवर्ती क्षेत्र र मानव बस्ती निकुञ्जमा चुरेपछिको समथर भूभागभन्दा ठूलो क्षेत्रफल मध्यवर्ती क्षेत्र छ। बाँके, दाङ र सल्यानमा गरी ३ सय ४३ वर्गकिलोमिटरमा मध्यवर्ती क्षेत्र फैलिएको छ। त्यहाँ हुने मानवीय गतिविधि पनि बाघ र अन्य वन्यजन्तुका लागि बाधक बनेको छ। त्यसो त निकुञ्जसँगै जोडिएको मानव वस्ती पनि छ। बाँकेको राप्तीसोनारी१ का गाभर, बाघखोर र चप्परगौडी, दाङको बबई गाउँपालिका७ कोट र सल्यानको कालीमाटी गाउँपालिका७ आम्बासाको बस्ती निकुञ्जसँगै जोडिएको छ। यी बस्ती पनि वन्यजन्तु र बाघका लागि बाधक बनेका छन्। २०७८ भदौ २८ मा बाँकेको गाभरमा बाघको आक्रमणबाट एक भारतीय नागरिकको ज्यान गएको थियो। भारतीय निकुञ्जसँगको सम्बन्ध बाँके निकुञ्ज र कम्दी जैविक मार्गको सिधा सम्बन्ध भारतीय राष्ट्रिय निकुञ्जसँग पनि छ। उत्तर प्रदेशको श्रावस्ती जिल्लामा पर्ने सुहेलुवा राष्ट्रिय निकुञ्ज बाँके निकुञ्जसँग जोडिएको छ। मध्यवर्ती क्षेत्र व्यवस्थापन समिति बाँकेका अध्यक्ष खड्का बाघको दुबै देशका निकुञ्जमा ओहोरदोहोर चलिरहन्छ। उनका अनुसार, यहाँ आहारा प्रजाति कम भएको बेलामा बाघ भारतमा जाने र भारतमा कम भएको बेला नेपाल आउँछन्। कतै हाम्रो गणनाको बेलामा बाघहरू भारत गएका पनि हुन सक्छन्। यस कारण निकुञ्जभन्दा बाहिर कम्दी जैविक मार्गमा पर्ने राप्तीसोनारी गाउँपालिकामा तीनजना र नरैनापुर गाउँपालिकामा एकजनाको बाघको आक्रमणबाट ज्यान गएको छ। निकुञ्जको गलत नक्सांकन बाघ संरक्षण गर्ने उद्देश्यले बाँके निकुञ्जको स्थापना त भयो तर यसको नक्सांकन नै वैज्ञानिक नभएको संरक्षणकर्मी बताउँछन्। निकुञ्जको बीच भागमा राजमार्ग उत्तरमा चुरे र दक्षिणमा मानव बस्ती छ। राप्ती नदीलाई आधार बनाएर निकुञ्ज विस्तार गरेको भए वन्यजन्तुका लागि पर्याप्त पानीको व्यवस्था हुन सक्थ्यो। फ्रेन्ड फर वाइल्ड लाइफ कन्जरभेसन ग्रुपका अभियन्ता आशिष चौधरीका अनुसार निकुञ्जभित्र सधैं पानीको अभाव हुन्छ। बाह्रैमहिना पानी बग्ने राप्ती नदी निकुञ्जभन्दा बाहिर पारिएको छ। पानी खान जाने वन्यजन्तुको खतरामा परेका छन्। बासस्थान सुधार निकुञ्जमा बाघको लागि बासस्थान सुधारको खाँचो टड्कारो देखिएको छ। निकुञ्जका वार्डेन शाहका अनुसार पहिलो गणनामा जुन हिसाबले संख्या बढेको थियो। त्यो अनुपातमा वृद्धि हुन सकेन। बासस्थान सुधारका धेरै काम गर्नुपर्ने छन्। भूगोल समस्याको रूपमा छ। घाँसे मैदान र पानीको व्यवस्थापन धेरै गर्नुपर्ने देखिन्छ। पहिलेको तुलनामा न्यून वृद्धि भएको हो।"
अबको बाटो मानवताको राजनीति,"संघीय चुनाव आउनै लाग्दा खासगरी पुराना पार्टी तथा दलका नेता तथा कार्यकर्ताले आफूलाई व्यस्त बनाइरहेका छन्, पार्टी प्रचारमा लागेका छन्। त्यससँग हरेकको आआफ्नो स्वार्थ जोडिएको छ कसैलाई नेता हुनु छ, कसैलाई कुनै पदमा चाँडै पुग्नु छ। कसैलाई राम्रो ठाउँमा जागिर पाउनु छ भने कसैलाई सरुवा हुनुछ। त्यही भएर पार्टीका कार्यकर्ताहरू फेसबुकमा नेतासँगको तस्बिर पोस्ट्याउने, भ्रष्टाचारले गन्हाएकै नेता भए पनि महान् भनेर लेख्ने, उनकै पगरी गुथ्ने र गुलामी गर्ने गरिरहेका भेटिन्छन्। नागरिकका समस्याहरूलाई सम्बोधन गर्ने प्रायश्चितभन्दा पनि उनीहरूमा व्यक्तिगत लाभ प्राप्तिप्रतिको मोह अथाह छ। त्यस्तो मोहमा चुर्लुम्म डुबेका कार्यकर्ताहरू न हतपत त्यहाँबाट बाहिर निस्किन सक्छन्, न कसैले उनीहरूलाई वास्तविक राजनीति के हो भनेर बुझाउँदा बुझ्न सक्छन्। प्लेटोको एलेगोरी अफ दि केभमा जस्तो अन्धकारभित्र बसेका कैदीजस्ता नेता र कार्यकर्तालाई हामीले दिने ज्ञानको प्रकाशले अझ तिरमिर गराउँछ, भ्रमित बनाउँछ। उनीहरूलाई लाग्छ, उनीहरू नै सही छन्। बुझ्ने अनि जान्नेसुन्ने छन्। उनीहरूको विकल्प अर्को कसैसँग छैन। त्यही भएर उनीहरूलाई न परिवर्तन मन पर्छ न युवा पुस्ताको वर्चस्व नै। राजनीतिमा नयाँ संकेत विस्तारै युवा पुस्ता सडकमा उत्रिसकेको छ र मात्र बाँकी छ, त्यो पुस्ता सदनसम्म पुग्न। स्थानीय चुनावले ल्याएको नतिजा र युवा पुस्ताको पदभारसँगै आएका बालेन तथा हर्क साम्पाङहरूले गरेका कामका सकारात्मक परिणामहरूले नेपाली नागरिकमा फेरि आशाको किरण पलाएको छ। पुराना दलका नेताहरूको मनमा भने डरलाग्दो ढ्यांग्रो ठोक्न थालेको छ। यो लर्तरो छलाङ होइन, शदियौंदेखि पार्टी र सत्ता मेरो बाउको पेवा हो भनेर राजनीति गर्न पल्केकाहरूको डरलाग्दो गुटको अब फुट हुने गतिलो संकेत हो। नेताहरूले आफ्नो भिजन, नेतृत्व, कार्यकुशलता, लगाव र मानवीयताप्रतिको समर्पण कहिल्यै देखाउन सकेनन्। हुँदाहुँदा देशलाई भाग बन्डामा बाँडे गणतन्त्रको नाममा। सत्तामा बसेकाहरूलाई शदियौंदेखि सयौं समस्याबारे सम्झाउँदा र सुनाउँदासमेत समस्या जहाँको त्यहीँ रहिरह्यो। हिजो चुनाव जितेर सत्ता र सदनमा पुगेका सांसद सहजै सडकमा आउन सक्छन् यदि नागरिकले उनीहरूका काम कारबाही मन पराएनन् भने। यदि उनीहरूले गरेको काम समयको मागअनुसार हुन सकेन भने अनि उनीहरूको काम मानवताको पक्षमा हुन सकेन भने। काठमाडौंको मेयरमा बालेन र धरानको मेयरमा हर्कको विजय र वर्तमान कार्यशैली संकेत मात्र हुन्। मानवताको पक्षमा राजनीति नेतृत्व वर्गमा मानवीयता जबसम्म पार्टीको प्रमुख एजेन्डा बन्दैन, तबसम्म नागरिकका लागि गाँस, बास, कपास, स्वास्थ्य र शिक्षा राजनीतिको लक्ष्य हुँदैन। मानवीयता नागरिकलाई राज गर्ने नीति हुनुपर्छ। त्यो नीतिको आचारसंहिता हुनुपर्छ। ब्रिटिस दार्शनिक डेभिड ह्युमका अनुसार मानवीयता यौटा यस्तो भाव हो, जसको आधारमा नैतिक प्रणालीको स्थापना गर्न सकिन्छ, जसको सम्बन्ध परोपकारिता र सहानुभूतिसँग हुन्छ। मानवीयता राजनीति गर्नु पछाडिको प्रमुख सिद्धान्त हुन सकेन भने नागरिकका खुसी, अधिकार र स्वतन्त्रता सधैं कुण्ठित भइरहन्छन्। राजनीति गर्ने मान्छे जब विवेकहीन र अदूरदर्शी हुन्छ र अरू माफियाको पछि कुद्न थाल्छ, तब त्यस्ता नेताले चलाएको पार्टी होस् वा सरकार, मानवीयता भुल्दै जान्छ। त्यस्तो सरकारको आयु पनि छोटिँदै जान्छ। यदि सही राजनीतिज्ञ छ भने सत्ताका लागि मरिमेट्दैन। ऊ जहिल्यै मानवताको पक्षमा हुन्छ। कसैको मृत्यु वा दुःखलाई लिएर त्यसैमा राजनीति गर्दैन। बरु त्यसको कारण खोज्छ र समाधानतिर लाग्छ। ऊसँग दूरदर्शिता हुन्छ। त्यसको सम्बन्ध हरेक मानिस, प्राणी, जनावर र वातावरणसँग जोडिएको हुन्छ। राजनीतिभित्र माफिया गठन गर्दैन, र ऊ सत्तामा वा बाहिर रहेका बेला पनि हरेक बखत उत्तरदायी भूमिका खेल्छ। एकअर्काको गाली र आक्षेपमा समय खेर फाल्दैन। जब मानवीयता पार्टीको प्रमुख एजेन्डा बन्छ, त्यहाँ पद ठूलो हुँदैन योगदान ठूलो हुन्छ। यदि मानवीयता पार्टीको, दलको, सत्ताको, सरकारको प्रमुख एजेन्डा हुन सकेन भने अहिलेसम्म हामीले देखेको नेपालजस्तै हुन्छ। अर्थात् सडक बालबालिका भेटिरहन्छन्, गर्भवती महिलाले उपचार नपाएर मरिरहनु पर्छ, योगमायाहरू तड्पिरहनु पर्छ, नवराज विकहरूले ज्यानको तिलाञ्जलि दिइराख्नु पर्छ, रोजगारीका लागि युवाले देश बाहिर गएर चर्का घाममा पसिना बगाइराख्नु पर्छ। यतिले मात्र पुग्दैन। सिटामोल नपाएर एउटा गरिब छट्पटाएरै मर्नुपर्छ, सधैं जात, लिंग र वर्णका आधारमा एउटा मान्छे अर्को मान्छेबाट शोषित र अपहेलित भइराख्नुपर्छ। अनि पर्छ, सधैंभरि हृदयविदारक समाचार पढिरहनु, सुनिरहनु र हेरिरहनु। २१औं शताब्दीका आधुनिक एवं सूचनाप्रविधिमैत्री हामी अझै पनि यस्तै नेपाललाई टुलुटुलु हेरेर बसिराख्न सक्छौं ? हाम्रै कारणले हो बालेन र हर्कहरू आउनुपरेको भनेर दलीय नेताहरूले कहिले बुझ्ने ? यो देशमा नागरिकले के चाहँदो रहेछ भनेर अहिले नबुझेर कहिले बुझ्ने ? खाली खोक्रो र खिया परेको आदर्श देखाएर नागरिकबाट शंकाको सुविधा लिएर नागरिककै अधिकारमाथि खेलबाड आखिर कहिलेसम्म गरिरहने ? आखिर त्यसैको परिणाम होइन र नागरिकको बालेन र हर्कप्रतिको हुटहुटी ? त्यही भएर अब यो संघीय चुनावमा युवापुस्ता आउनु जरुरी छ। पुराना दलका मक्काएका आदर्श र झुटो राजनीतिलाई गतिलो ठेगान लाउनु युवाको दायित्व बनेको छ। यो देशमा मानवताको राजनीति गर्न युवा पुस्ता आउनै पर्ने देखिएको छ। रोइरहेको मानवता वर्षौं भयो सडकमा मानवता रोइरहेको। यसको एउटै कारण हो, अहिलेसम्मको राजनीतिक नेतृत्वको निर्बलता। जसले कहिल्यै गर्न सकेन गरिबको स्वास्थ्य, शिक्षा, गाँस, बास र कपासको ग्यारेन्टी। न गर्न सक्यो गाउँगाउँसम्म व्यवस्थित बाटोघाटो, पुल, बिजुली र बत्तीको विकास। विश्व बैंकको सूचीअनुसार होस् या डब्ल्यूएचओको रिपोर्ट होस्, नेपालको अवस्था अझै पनि त्यति नै दर्दनाक छ। त्यस्तो दिन नआओस् भनेर नागरिकले हरेक राजनीतिक आन्दोलनमा साथ दिए, पटकपटक चुनावमा जिताए। राजतन्त्र फ्याँके र आफ्नो ज्यानको बलिदानी दिए अनि नागरिकको संविधान ल्याए। नेतृत्व वर्गमा मानवीयता जबसम्म पार्टीको प्रमुख एजेन्डा बन्दैन, तबसम्म नागरिकका लागि गाँस, बास, कपास, स्वास्थ्य र शिक्षा राजनीतिको लक्ष्य हुँदैन। तर, नेताहरूले आफ्नो भिजन, नेतृत्व, कार्यकुशलता, लगाव र मानवीयताप्रतिको समर्पण कहिल्यै देखाउन सकेनन्। हुँदाहुँदा देशलाई भाग बन्डामा बाँडे गणतन्त्रको नाममा। अमेरिकाका ५० वटा राज्यमध्ये एउटा राज्यभन्दा पनि सानो हाम्रो देश नेपाललाई विभाजन गरेर ७ वटा प्रदेश बनाए। ७ प्रदेश सभामा सभासद्को संख्या ५ सय ५० बनाए। नागरिकको करबाट नेतालाई तलब र भत्ता बाँडे जुन पैसाले कैयौं गरिबको पेट भरिन्थ्यो। अनि छेकिन्थ्यो, लाज। नेताहरूले बेसरम मतदातालाई विश्वस्त पार्न खोजिरहे। अनि देखाइरहे, देशभक्ति। त्यसैमा राजनीति गरिरहे। हामीले कहिल्यै विरोध जनाएनौं कि सुदूरपश्चिम सरकारले मात्र झन्डै ४ करोड २० लाख खर्च गर्छ हरेक महिना तलबभत्तामा। अब अनुमान लगाउन सकिन्छ कि कति पैसा हरेकलाई तलब र भत्ता दिँदा सकिएको होला ? अनि नेताहरू भने संसद्मा भएका सार्वजनिक सम्पत्तिको तोडफोड गर्ने, कुर्सी फुटाउने, भागबन्डाका लागि हानथाप गर्ने ? गुट र उपगुट बनाउने, आरोप र प्रत्यारोप गर्ने अनि नागरिक भने चुप लागेर टुलुटुलु हेरिरहने ? अब समयले कोल्टे फेरेको छ। पुरानालाई फ्याँकेर नयाँलाई देश बनाउने जिम्मा दिने बेला भएको छ। अहिलेसम्म जति परिवर्तन भए ती फगत केवल नाममा वा कागजी टुक्रामा भए। अब यो देशमा परिवर्तन व्यवहारमै देखिन जरुरी छ। त्यसको बागडोर तपाईं हामी युवाले सम्हाल्नु पर्नेछ। अबको नयाँ पिँढीले। आफूलाई महानायक ठान्ने तर काम गर्न नसक्ने पात्रहरूको हातबाट ग्रिक पौराणिक पात्र प्रोमिथसले ईश्वरको हातबाट आगो चोरेजस्तो गरी नेतृत्व लिनु पर्नेछ। यो देशलाई उज्यालोतिर लानुपर्नेछ। अब देश चलाउने युवाले नै हो। युवा पिँढीले कसरी देश हाँक्न सक्छन् वा तर्क गर्न सक्छन् भन्ने प्रमाण न्युजिल्यान्डकी ४० बर्से प्रधानमन्त्री जेसिन्डा आर्डर्नले देखाएकी छन्। शक्तिशाली मुलुकमा युवा नेतृत्वप्रतिको सम्मान र साख त्यस्तो छ भने हामीले पनि त्यहाँबाट पाठ सिक्नैपर्छ र अबको बाटो भनेको युवा नेतृत्वको हो भनेर बुझ्ने पर्छ। अन्त्यमा, अबको बाटो भनेको हामी चाहन्छौं, युवा नेतृत्वमा यो देश चलोस् र यो देशमा कहिल्यै यस्तो अवस्था नआओस् कि डा गोविन्द केसीले पटकपटक र महिनौंसम्म ज्यानको बाजी लाएर सत्याग्रहमा बस्नु नपरोस्। निर्मला पन्तहरू बलात्कृत हुनु नपरोस्। नवराज विकहरू जातको आधारमा कुटिनु र मारिनु नपरोस्। सुत्केरी महिलाले उपचार नपाएर बाटैमा मर्नु पर्ने दिन नआओस्। सिटामोल खान नपाएर कसैले ज्यान गुमाउनु नपरोस्। नागरिकका आधारभूत आवश्यकताको परिपूर्ति होस्। शिक्षा, स्वास्थ्य, बाटोघाटो र रोजगारीको ग्यारेन्टी होस्। हरेक गाउँमा बन्ने अस्पतालसँगै जोडिएर आएका हुन्छन्, बाटो घाटो, बिजुलीबत्ती, पानी, शिक्षा, सहरीकरण र विकेन्द्रीकरण। तीसँगै जोडिन्छन्, अन्धविश्वासी परम्पराविरुद्धको चेतना, महिला तथा प्रजनन स्वास्थ्यसम्बन्धीका ज्ञान, जातीय हिंसाविरुद्धका आवाज आदि। त्यही भएर अबको राजनीति मानवीयताको राजनीति होस्। नेपाल सम्पूर्ण नेपाली बस्नलायक सुन्दर देश बनोस्। अबको समाज अध्ययन र अनुसन्धानको समाज बनोस्। अबको नेतृत्वले देश विदेशमा रहेका बौद्धिक व्यक्तित्वसँग देश विकासमा सहकार्य गर्न सकोस्। अबको विकल्प भनेको युवा पुस्ताको नेतृत्व नै हो। हिजो जेल परेका भरमावा कसैले पैसाको खोलो बगाएका भरमा वा धाकधम्की र रवाफ देखाएका भरमा चुनाव जित्ने अवस्था हुने छैन। कसैले पुरानै तरिकामा कोसिस गर्ने सोच बनाएका छन् भने नागरिकले धुलो चटाउनेछन् अबको चुनावमा। अब यो सम्पूर्ण जिम्मेवारी युवाको काँधमा आएको छ, असल र उज्यालोको खोजी गर्ने, सही नेतृत्व समात्ने र भत्किएको, बिग्रेको राजनीतिलाई सम्हाल्ने। त्यसपछि हेरौं, युवा पुस्ताले र युवा नेतृत्वले सम्हालेको नेपालले अबको १० वर्षमा कति छलाङ मार्नेछ !  आचार्य लेखक तथा अनुसन्धान केन्द्र निरिका समाजशास्त्र विज्ञानका निर्देशक हुन्।"
डिडलराइजेसनको प्रभाव बहुध्रुव,"दोस्रो विश्वयुद्धपछिको विश्व व्यवस्थाउपर एकछत्र नेतृत्व गर्दै आएको संयुक्त राज्य अमेरिकाका अगाडि नयाँ चुनौतीहरू यसरी थपिँदै आएका छन् कि उसले बाध्य भएर भन्नुपर्ने भएको छ अमेरिकी नेतृत्वलाई प्रतिस्थापन गर्ने कोही छैन। यो भनाइले अमेरिकाको अगाडि कुनै यस्तो अर्को शक्ति वर्तमान विश्व व्यवस्थाको मैदानमा देखा पर्दैछ, जसले अमेरिकाको एकल ध्रुवीय विश्व व्यवस्थालाई चुनौती दिँदैछ। चुनौतीको यस्तो संकेत त्यतिबेला देखा परेको थियो, जतिबेला पहिलोपटक अमेरिकाको मित्रराष्ट्र पश्चिम युरोपका देशहरूले युरोपियन युनियनको आफ्नै मुद्रा युरो १९९९ जनवरीदेखि प्रचलनमा ल्याए। हिजोसम्म युरोपियन युनियनभित्रका देशहरूको बीचमा आआफ्नो देशीय मुद्राबाट हुने कारोबारमा अमेरिकी डलर एउटा माध्यमको रूपमा हुन्थ्यो। अब युरोले आफ्नै स्थान युरोपेली बजारमा मात्रै होइन, विश्व वित्तीय बजारमा समेत राम्रो पकड जमाइसक्यो। अमेरिकाको डलरलाई यो एउटा ठूलै झड्का थियो। जसले डलरप्रतिको बजारिया विश्वासको जनमतमा नदेखिने गरी प्रहार गरेको थियो। त्यसपछिको समयले डलरको बदलामा आफ्नै देशको मुद्रामा व्यापारिक कारोबार गर्नेतर्फ उदीयमान अर्थतन्त्र भएका र विकसित देशमा गनिएका देशहरूलाई प्रोत्साहित गर्यो। यसो हुनुको पछाडिको कारण अमेरिकाको ठूल्दाइ प्रवृत्ति प्रमुख थियो र अझैसम्म छ। आफ्नो राष्ट्रिय स्वार्थ र नीतिमा साथ दिनका लागि विश्वका राष्ट्रलाई बाध्य पार्ने योजनामा जब डलरको प्रयोग हुन थाल्यो, त्यसले अन्य देशलाई संवेदनशील भएर केही सोच्न बाध्य पार्यो। जब डलरमा गरिने व्यापारलाई हतियारको रूपमा प्रयोग गर्न थालियो, आफूले भनेअनुसार नगर्ने राष्ट्रमाथि आर्थिक नाकाबन्दी सुरु गरियो। मुद्रा पठाउने गेट वे को रूपमा रहेको स्विफ्टलाई आफ्नो चाहअनुसार मात्र प्रयोग गर्न दिइयो, डिडलराइजेसनको प्रक्रिया छिटो छिटो बढ्न थाल्यो। डिडलराइजेसन भनेको डलरको प्रभुत्व हटाउनु नै हो भन्ने मान्यतामा बढोत्तरी भयो। द्विपक्षीय व्यापारिक कारोबार र पेट्रोलियम पदार्थको खरिदबिक्री गर्दा डलरको सट्टामा आआफ्नो मुद्रामा कारोबार गर्ने स्थिति बसाउन थालियो। फलतः चीन र जापानले सन् २०११ मा छुट्टै सम्झौता गरेर युआन (आरएमवी) र यनको बीचमा व्यापारिक कारोबार सुरु भयो। यसैगरी चीनले अस्ट्रेलियासँग २०१३ र ब्राजिलसँग पनि सोही वर्ष आआफ्नो देशको मुद्रामा कारोबार गर्ने सम्झौता गर्यो। चीन यत्तिकैमा चुप लागेर बसेन। उसले यो क्रमलाई अगाडि बढायो। इरानसँग २०१८ र साउदी अरेबियासँग २०२२ मा द्विपक्षीय सम्झौता सम्पन्न गर्यो। भेनेजुयलाले युरो, युआन र रूसी रुबलमा तेल बेच्ने निर्णय पहिले नै गरिसकेको थियो। टर्की र रूसका बीचमा २०२२ मार्चमा द्विपक्षीय व्यापारमा डलरको होइन, आआफ्नो देशको मुद्रामा व्यापार गर्ने निर्णय भयो। रूसले त सन् २०१४ पछि अमेरिकी डलरलाई आफ्नो देशको व्यापार र विदेशी मुद्रा सञ्चितिमा शून्य विन्दुमा झार्ने निर्णय गर्यो। रूसयुक्रेन द्वन्द्वपछि त युरोपबाट तेलबापत पाउने रकम डलर वा युरोमा होइन, रुवलमै हुनपुर्ने गरायो। यसरी रूस र चीनले भोलि आफूमाथि आउने कुनै पनि आर्थिक र व्यापारिक संकटलाई व्यवस्थापन गर्नुपर्छ भन्ने सोचबाट डलरको प्रतिस्थापन वर्षौं अघिदेखि सुरु गरिसकेको थिए। समय सधैंभरि एउटै रेखामा हिँड्दैन। अन्तर्राष्ट्रिय वित्तीय बजारको इतिहासलाई हेर्ने हो भने हरेक मुद्राको आआफ्नो समय रहेको पाइन्छ। कुनै बेला पोर्चुगलको रियलले आर्थिक बजारलाई आफ्नो मुठ्ठीमा राखेको थियो। पोर्चुगलको शक्ति सम्पन्नतालाई स्पेनले चुनौती दियो र पोर्चुगलको मुद्रा रियलको ठाउँ स्पेनी मुद्रा रियलले लियो। स्पेनी रियललाई पछि गएर नेदरल्यान्डस्को गिल्डर ले विस्थापित गर्यो। गिल्डरलाई फ्रेन्च फ्र्यांकले हटायो र फ्रेन्च फ्र्यांकलाई ब्रिटिस पाउन्डले ओझेलमा पार्यो। पहिलो विश्वयुद्धको समाप्तिपछि शक्ति स्थापना र आपसी सहयोग निर्माणको विषयलाई लिएर लिग अफ नेसन्सनामक संस्था स्थापना गर्न अमेरिकाले महत्त्वपूर्ण नेतृत्वदायी भूमिका खेल्यो। अमेरिकाले विश्व व्यवस्थामा बलियो छाप छोड्दै डलरलाई वित्तीय बजारको अन्तर्राष्ट्रिय कार्य गर्ने माध्यमको रुपमा ल्याएको थियो। वास्तवमा ब्रिटोन उड्स सम्झौता सन् १९४४ मा लागू भएपछि अमेरिकी डलरले विश्व व्यापार व्यवस्था र आर्थिक बजारमा प्रभुत्व जमाइसकेको थियो। दोस्रो विश्वयुद्धपछि जब बेलायती उपनिवेशहरू स्वतन्त्र हुन थाले र बेलायतको विश्व प्रभुत्व कम हुन थाल्यो, त्यो ठाउँ अमेरिकाले लियो। अमेरिका शक्तिशाली बन्यो पहिलो आणविक राष्ट्रको रूपमा स्थापित भयो, उसको सैनिक प्रभुत्व झनै बलशाली भयो। परिणामतः अमेरिकी डलर ज्यादै शक्तिशाली अन्तर्राष्ट्रिय आर्थिक कारोबारको मुद्रा बन्न पुग्यो। ब्रिटिस पाउन्ड क्रमशः विस्थापित भयो। शीतयुद्धको अन्त्य नहोउन्जेलसम्म डलरलाई चुनौती दिने दोस्रो मुद्रा वित्तीय बजारमा देखा परेन। अबको ३०, ४० वर्षभित्र, अमेरिकालाई पछाडि पार्ने गरी अरू राष्ट्रहरू अगाडि देखिने छन्। अहिले डिडलराइजेसनको स्वरूपले बहुध्रुवतर्फ मुलुकहरूलाई अगाडि बढाइसकेको छ। हिजोसम्म सुनमा अडेस लगाएको अमेरिकी डलर ब्रेटोन उड्स सम्झौताबाट अमेरिकी सरकार बाहिर आएपछि डलरका लागि सुनको सञ्चिति गरिएन। डलरलाई सुनमा अडेस लगाएन। किनकि सेफ हेभेन एस्सेट को रूपमा रहेको अमेरिकी डलरको विश्वसनीयता विश्वबजारमा अत्यधिक मात्रामा थियो। जब विश्वसनीयता बढ्छ, त्यसका लागि रिजर्भको रूपमा सुनको डिपोजिट गरिराख्नुपर्छ भन्ने ठानिएन। त्यसैले डिडलराइजेसनः द रिभोल्ट अगेस्न्स्ट द यूएस डलर एन्ड द राइज अफ ए न्यु फाइनान्सियल वल्र्ड अर्डर नामक किताबमा डा गाल लुफ्त भन्छन् अमेरिकाको वार्षिक बजेट जतिसुकै घाटा बजेट भए पनि कुनै समस्या छैन। किनकि सरकारले जति पनि डलर छाप्न सक्छ भन्ने अमेरिकी मान्यता छ। डलर छापेर उक्त मुद्राको विश्वसनीयता रहिरहन्छ भन्ने होइन, घट्दै जान्छ विश्वसनीयता। हरेक एक सय वर्षमा मुद्राको अधिपत्य सकिन्छ र अर्कोले त्यसको ठाउँ लिन्छ। डलरको पनि त्यो इतिहासको एउटा भाग नबन्ला भन्न सकिन्न। अमेरिकाले वर्तमान दुई खालको चुनौतीसँग लड्नु परिरहेको छ। पहिलो हो विश्वास निर्माण। जसअन्तर्गत आन्तरिक समस्या र जातिगत (रेसियल) समस्याहरू देखिएका छन्। दोस्रो हो सरकारको ऋण अथाह छ, जुन नियन्त्रण बाहिर हुँदैछ। पाँच ट्रिलियन डलरसम्म ऋण पुग्नु सानो समस्या होइन। संसारमा विभिन्न ब्लक निर्माण भइरहेका छन्। यी ब्लकहरू नयाँ स्वरूप र रूपमा भइरहेका छन्। रूस र युक्रेन युद्धले रूसलाई मात्र कमजोर बनाएको छैन अपितु सिंगो युरोप आर्थिक रूपमा कमजोर हुँदै छ। युरोपलाई कमजोर बनाउँदा अमेरिका लाभान्वित हुन्छ। आर्थिक रूपमा सम्पन्न र बलियो युरोपले चुनौती दिने भनेको अमेरिकालाई नै हो। अमेरिकाले बडो चलाखीका साथ युक्रेनको पक्षमा पश्चिम युरोपलाई उभ्यायो र रूसको विरुद्धमा नाकाबन्दी लगाउन सहमत गरायो। फलतः रूसको ग्याँस र पेट्रोलमा निर्भर रहेका पश्चिम युरोपमा रूसले बदलास्वरूप ग्याँस र पेट्रोलमा एक किसिमको नाकाबन्दी नै गर्यो। परिणामतः आपूर्तिमा विखराव आयो र युरोपलाई अप्ठेरो पर्न गयो। अब अमेरिकाको ध्यान एसिया प्रशान्त क्षेत्रमा गएको छ। एसिया प्रशान्त क्षेत्रमा चीनको बढ्दो प्रभावसँग अमेरिका त्रसित देखिन्छ। यदि यो क्षेत्रमा चीनको प्रभाव बढ्दै गयो भने वर्तमानको नयाँ विश्व व्यवस्थामा अमेरिकालाई चुनौती दिने आर्थिक सम्पन्नतातर्फ उदाउँदो नयाँ शक्तिको रूपमा रहेको चीन स्थापित हुनेछ। यसो हुनुको मतलब महाशक्ति को टाइटल पाएको अमेरिका ओरालोतर्फ लाग्नु हो। त्यसैले चीनसँग विभिन्न बहानामा व्यापार युद्धको दुन्दुभी बजिरहेको बेलामा ताइवानलाई अगाडि राखेर चीनलाई अल्मलाउने, बल्झाउने र आगो सल्काउने काम चीनसागरमा भइरहेको छ। नयाँ विश्व व्यवस्थामा उसैको वर्चस्व रहन्छ, जससँग सेना, सम्पत्ति र सञ्चार बलियो छ। अमेरिका, अहिलेसम्म यी तीनै क्षेत्रमा अब्बल छ। उन्नत प्रविधिले सम्पन्न सैनिक महाशक्ति अमेरिका नै हो। आर्थिक रूपमा अझैसम्म अमेरिकालाई उछिन्ने अर्को राष्ट्र देखा परेको छैन र अत्याधुनिक प्रविधिको प्रवर्तनमा अमेरिकालाई उछिन्ने कुनै राष्ट्र छैन। जसका कारण उसको सूचना र सञ्चार प्रणाली ज्यादै बलियो छ। त्यसैले आउने एक दुई दशकमा अमेरिकालाई शक्तिको हिसाबबाट पाखा लगाउन सकिन्छ भन्ने सोच्नु अपरिपक्वताको घोतक होला। अमेरिकाले आफ्नो महाशक्तिको वर्तमान तेजलाई कम्तीमा पनि एक्काइसौं शताब्दीभर जीवन्त राख्न चाहेको छ। त्यसैले पनि उसको प्रतिस्पर्धीको रूपमा उदय हुने कुनै पनि राष्ट्रलाई छेकबार लगाइराख्न चाहन्छ। तर, यसको मतलब अमेरिका सधैंको महाशक्ति होइन। न्युटनको गुरुत्वाकर्षणको नियम अमेरिकाको हकमा पनि लागू हुन्छ। अबको ३०। ४० वर्षभित्र, अमेरिकालाई पछाडि पार्ने गरी अरू राष्ट्रहरू अगाडि देखिनेछन्। अहिले डिडलराइजेसनको स्वरूपले बहुध्रुवतर्फ मुलुकहरूलाई अगाडि बढाइसकेको छ। भारत र रूसको बीचमा रुपैयाँ र रुवलमा कारोबार हुनुले पनि एसियामै बहुध्रुवको एउटा केन्द्र बन्ने देखिन्छ। ब्रिक्सका साथै सांघाई कोओपरेसन अर्गनाइजेसन पनि एउटा बलियो ब्लकको रूपमा आइरहेको छ। त्यसकारण यसमा संलग्न राष्ट्रहरूको बलियो मोर्चा बन्न सक्ने सम्भावनालाई बहुध्रुवीकरणको सन्दर्भमा अन्यथा भन्न मिल्दैन।  कुसुम पूर्वगृहसचिव हुन्।"
गहुँमा परनिर्भरता कहिलेसम्म ?,"काठमाडौं : कुनै समय नेपालबाट भारतलगायतका मुलुकमा गहुँ निर्यात हुन्थ्यो। भन्सारका तथ्यांकले मुलुक गहुँमा आत्मनिर्भर भएको देखाउँथ्यो। तर, अहिले अवस्था ठ्याक्कै उल्टो छ। उत्पादनले बजार धान्दैन। अन्य मुलुकबाट आयात गर्नुपर्ने बाध्यता छ। यसकै असर अहिले बजारमा देखिएको छ। भारतले गहुँ निर्यातमा रोक लगाएपछि बजारमा गहुँ र यसबाट उत्पादन हुने वस्तु महँगिएका छन्। उपभोक्ताको भान्छामा गहुँजन्य वस्तु घट्दैछन्। भारतबाट मासिक हजारौं मेट्रिक टन गहुँ र तयारी मैदा आयात हुँदै आएकोमा विगत ३ महिनादेखि ठप्प छ। निर्यात बन्द गरेपछि नेपालमा यसको मूल्य प्रतिकिलो १० रुपैयाँले बढेको छ। किराना पसलमा अहिले आमसर्वसाधारणले प्रतिकिलोग्राम ७० रुपैयाँ हाराहारी तिर्नुपरेको छ। यससँगै गहुँ तथा मैदाजन्य सबै प्रकारको वस्तुको मूल्यसमेत बढेको छ। बजारमा उत्पादन हुने धेरै तयारी खाद्य वस्तु गहुँबाट बन्ने मैदा नै हो। चाउचाउ, बिस्कुट, चाउमिन, पाउरोटी, केक, पिज्जा, मःमलगायतका वस्तुका लागि मैदा अत्यावश्यक कच्चापदार्थ हो। मुलुकभर करिब साढे दुई दर्जन अर्थात् ३२ वटा मैदा उद्योग रहेको उद्योग विभागले जनाएको छ। यसर्थ बजारमा यी वस्तुको आयात नहुँदा मूल्य बढ्नु स्वाभाविक हो। तर, लामो समय यसको अभाव भएमा अधिकांश उद्योग, व्यापार व्यवसायी धराशायी हुनुपर्ने स्थिति आउन सक्छ। अझ अब चाडपर्व पनि धमाधम सुरु हुँदैछन्। यस्तो अवस्थामा गहुँ तथा मैदाका परिकारहरू बढी प्रयोग हुने भएकाले खपत पनि हुने देखिन्छ। यसबीच नेपालसँग भएको गहुँ, मैदा सकिँदै जाने, अर्कोतर्फ आयात ठप्प हुँदा भोलिको दिनमा समस्या आउनसक्ने उपभोक्ता अधिकारकर्मी बताउँछन्। उपभोक्ता हित संरक्षण मञ्च नेपालका उपाध्यक्ष सुवर्ण प्रभा राज्य सञ्चालन गर्नेहरूको दूरदृष्टि नभएका कारण यस्तो समस्या आउने गरेको बताउँछिन्। राज्य चलाउन हामीले पठाएका प्रतिनिधिसँग अर्को मुलुकले निर्यात रोक्दा अफ्ठ्यारो पर्ने जस्तो दिन आउँछ भन्नेबारे दूरदृष्टि हुन जरुरी छ, उनले भनिन्। उनका अनुसार भारतले गहुँमा प्रतिबन्ध लगाउनु उसको अधिकार हो। यसमा हामीले केही भन्न मिल्दैन। भारतले जनताका लागि खाद्य सुरक्षण गर्नु उसको दायित्व हो। तर, नेपाल सरकारले पनि आफ्ना नागरिकको खाद्य सुरक्षा गर्न जरुरी छ। नेपाल सरकारले पनि नागरिकप्रतिको दायित्व निभाउनुपर्छ। तह, तप्कामा बस्नेहरूले निजी स्वार्थमात्रै पूरा गर्नु भएन, उनले भनिन्, ३ करोड नेपालीको खाद्य सुरक्षाको ग्यारेन्टी सरकारले लिनुपर्छ। नगरकोटमा मेसिनबाट गहुँ झाट्दै किसान । तस्बिर : सुनीता डंगोल निर्यात रोकिए अब सरकारले विकल्प खोज्नुपर्ने उनको अडान छ। अहिले तत्काल उत्पादन क्षमता बढाउन सम्भव नहुने भएकाले यसको विकल्पका रूपमा खाद्य अभावको स्थिति आउन नदिन सरकारले कदम चाल्नुपर्ने उनको सुझाव छ। अब होटल, रेष्टुराँ नचलाउने होकी, मैदाजन्य पदार्थको प्रयोग घटाउने हो कि लगायतका विकल्प राज्यले सोच्न जरुरी छ। सरकारले कहिल्यै पनि नागरिकमाथि दायित्व पूरा नगरेकोमा हामी विरोध गर्छौं, उपाध्यक्ष प्रभाले थपिन्। यता व्यवसायीहरू तत्काल अभाव नदेखिए पनि भारतले लामो समयसम्म निर्यातमा रोक लगाइरहे समस्या पर्ने बताउँछन्। अहिले नै यसको असर मूल्यमा परिसकेको उनीहरू बताउँछन्। नेपाल खुद्रा व्यापार संघका महासचिव अमुलकाजी तुलाधर भारतले गहुँ निर्यातमा रोक लगाएपछि बजारमा यसको मूल्य प्रतिकेजी १० रुपैयाँले बढेर गुणस्तरअनुसार प्रतिकेजी ६५ देखि ७० रुपैयाँसम्म खुद्रा मूल्य पर्न गएको बताउँछन्। खुद्रा व्यापारीले आयातकर्ताबाट सामान लिने गरेको तर उनीहरूले भारतले बन्द गरेकाले अन्य मुलुकबाट सामान ल्याउँदा लागत बढी पर्ने गरेको बताउँछन्। यसैले खुद्रा पनि महँगो पर्न गएको हो। अझै गहुँ, मैदाको पिठोको अभाव भने भएको छैन, उनले भने। भारतसँगै अन्य देशबाट पनि आयात ठप्प भारत सरकारले गहुँमा प्रतिबन्ध लगाएसँगै नेपालमा अन्य मुलुकबाट समेत गहुँको आयात भएको छैन। भन्सार विभागको तथ्यांकआुसार साउन महिनामा कुनै पनि मुलुकबाट आएको छैन। जबकी यसअघि असारमसान्तसम्ममा मेक्सिकोबाट ३ सय २६ केजी गहुँको दाना आयात भएको थियो। यस्तै अष्ट्रेलियाबाट ७ केजी र टर्कीबाट २ केजी गहुँको दाना आयात भएको भन्सार विभागले बताएको छ। तर, व्यवसायीहरूले केही महिनाअघि नै माग प्रतितपत्र (एलसी) मार्फत माग गरिसकेकाले भारतबाट साउनमा मैदा भने १ लाख ३२ हजार ६५ किलोग्रामको आयात भएको छ। यो राजस्वबाहेक ५४ लाख ३६ हजार रुपैयाँ बराबरको हो। यद्यपि भारतले निर्यात प्रतिबन्ध गर्नुअघि वैशाख मसान्तसम्ममा १९ करोड १५ लाख ५६ हजार ८ सय ५४ केजी आयात गरेको थियो। यो ६ अर्ब ३२ करोड ४९ लाख ३९ हजार रुपैयाँ बराबरको थियो। सोही अवधिमा मैदा ३ लाख १० हजार ७ सय ५२ किलो भारतबाटै आयात भएको थियो। यो १ करोड ६४ लाख ८९ हजार रुपैयाँ बराबरको थियो। महोत्तरीको बर्दिबास नगरपालिका१३, बिजपुराका किसानले लगाएको गहुँ खेती । तस्बिर : राजकरण महतो भन्सार विभागका सूचना अधिकारी पुण्यविक्रम खड्का भारतले निर्यात प्रतिबन्ध लगाएकै कारण तथ्यांकमा उल्लेख नभएको बताउँछन्। उनकाअनुसार विगतका आर्थिक वर्षको तुलनामा पछिल्लो आर्थिक वर्षमा भारतबाट गहुँको आयातमा कमी भएको पनि थियो। सबैभन्दा बढी आयात भारतबाटै गर्दै आएकोमा पछिल्लो वर्षमा अझै क्रमशः घट्दै गएको र अन्य मुलुकबाट पनि ल्याउन थालेको देखिन्छ, उनले भने। मुलुकभर सबैभन्दा बढी गहुँ उत्पादन गर्ने देशमा रूस, युक्रेन, क्यानाडा, फ्रान्स, अमेरिका र भारत पर्छन्। यसमध्ये विश्व बजारमा करिब ३० प्रतिशत गहुँको आपूर्ति रूस र युक्रेनले गर्दै आएको देखिन्छ। साथै, रूसको उत्पादनमध्ये आधा गहुँ मिश्र, टर्की र बंगलादेशले खरिद गर्ने गरेका छन्। युक्रेनको गहुँ नेपाल, इन्डोनेसिया, फिलिपिन्स, टर्कीलगायतका देशले खरिद गर्ने गरेका छन्। उक्त दुई देश युद्धमा पुगेपछि भारतले ती देशबाट भइरहेको निर्यातको अवसर लिएको देखिन्छ। भारतबाट गत वर्षको तुलनामा झन्डै तेब्बर बढी गहुँ विभिन्न मुलुकमा मूल्य बढाएर निर्यात गर्यो। यसअघि नेपालले पनि प्रायःजसो गहुँ युक्रेनबाट नै आयात गथ्र्यो। युद्धका कारण अहिले त्यहाँबाट गहुँ आउने अवस्था नभएकाले नेपालले भारतबाट धेरै गहुँ आयात गर्दै आएको थियो। तर, यो पनि ठप्प भयो। यता गहुँ निर्यात खुलाउन १ महिनाअघि भारतलाई पठाएको नेपाल सरकारको पत्रको जवाफ अझै आएको छैन। उद्योग, वाणिज्य तथा आपूर्ति मन्त्रालयका प्रवक्ता डा नारायणप्रसाद रेग्मी भारतसँग नेपालका लागि गहुँ निर्यात गर्न अनुरोध गरिरहेको र कूटनीतिक पहल भएको बताउँछन्। सरकारले पनि खुला गरिदिन एक महिनाअघि अनुरोधसहित पत्र पठाएको उनले जानकारी दिए। छिमेकी मुलुक हो छोड्न सक्छन। किनभने आफूर्तिका लागि भारतलाई पत्र पठाएरै अनुरोध गरिएको १ महिना भयो। ढिलाइ किन भयो भन्ने कुरा भारतलाई नै थाहा होला। तर, उनीहरू सकारात्मक छन्। कहिल्य खुलाउँछ भन्ने चाहिँ ठेगान भएन। हामी प्रतिक्षामा छौं, उनले भने। नेपालमा सकभर संकट स्थिति आउन नदिने उनको आश्वासन छ। उत्पादन बढाउन अनुदान पछिल्लो समय आयातमा कमी हुँदा गहुँ तथा मैदा र यसबाट बनेका वस्तु महँगो हुँदै छ। यसलाई नियन्त्रण गर्न र उत्पादन बढाउन सरकारले विशेष मधेस र १ नम्बर प्रदेलाई केन्द्रित गरेर गहुँको विशेष कार्यक्रम गर्दै आएको डा श्रेष्ठले जानकारी दिए। गहुँको उत्पादन बढाउन र क्षेत्रफल विस्तार गर्न विशेष कार्यक्रममार्फत सहयोग पुर्याउन संघले प्रदेश र स्थानीय तहमा बजेट पठाएको छ। खासगरी सिराहा, सप्तरी र मधेसतिर धान काटेपछि लगातार ३ वर्षसम्म गहुँ नलगाएको ठाउँमा प्रोत्साहन स्वरूप पैसा दिएर गहुँ खेती गर्न लगाउने कार्यक्रम छ। यसका लागि सिँचाइ, मल, बीउ सबैको व्यवस्था छ। साथै उत्पादन भइसककेपछि उद्योगसँग जोड्ने व्यवस्था छ। तर, यसमा समस्या के छ भने यो कार्यक्रम स्थानीय तहले गर्नुपर्छ। तर, स्थानीय तहमा जनशक्तिको कमी, बुझाइको कमी, हामीले एउटा काममा पठाएको खर्च त्यसैमा खर्च नगर्दिने समस्या छ, उनले सुनाए। यद्यपि संघीय सरकारले गहुँ बाली उत्पादनलाई विशेष ध्यान दिएको यस्तो कार्यक्रमहरू मन्त्रालयले ल्याएको बताएको छ। यससँग सरकारले गहुँका बीउमा अनुदानको कार्यक्रम ल्याएको छ। मनत्रालयले स्रोत बीउ, उन्नत बीउलगायतका बीउ उत्पादन गर्नेलाई अनुदान दिन यसपटक सूचना निकालीसकेको छ। उच्चस्तरको बीउका लागि सहकारीमार्फत अनुदान दिएको छ। अनुदानको करोडौं रकम पठाइसकेको छ। यसर्थ, सरकारले बीउमा अनुदानमार्फत लागत घटाउने र गुणस्तरीय बीउ उपलब्ध गराउने गरेको छ। साथै यो बालीको क्षेत्रफल विस्तार गर्ने, उत्पादन बढाउने र आयात कम गर्न यस्तो विशेष कार्यक्रम सञ्चालनमा ल्याएको उनले बताए। समयसापेक्ष गहुँको कारोबार छैन पहिला निर्यात गर्ने देश अहिले आयातमा भर पर्नु भनेर टिप्पणी गर्नु समयसापेक्ष नभएको मन्त्रालयका बाली विकास तथा जैविक विविधता विभाग प्रमुख डारामकृष्ण श्रेष्ठको तर्क छ। किनभने ५० वर्षअघिको तुलनामा ३ गुणा जनसंख्या बढेको छ। उत्पादन क्षेत्रबाँझो हुनेक्रम बढेको छ। अधिकांश सहरमा झर्ने खेती नगर्ने प्रवृत्तिले आयात गर्नब बाध्य हुनुपरेको उनले बताए। गहुँ निर्यात गर्न भारतसँग अनुरोध गरिरहेका छौं। सरकारले खुला गरिदिन एक महिनाअघि अनुरोधसहित पत्र पठाएको थियो। ढिलाइ किन भयो भन्ने कुरा भारतलाई नै थाहा होला। हामी प्रतीक्षामा छौं। डा नारायणप्रसाद रेग्मी, प्रवक्ता, उद्योग, वाणिज्य तथा आपूर्ति मन्त्रालय भारतले निर्यात प्रतिबन्ध लगाएकै कारण भन्सारको तथ्यांकमा गहुँ आयात भएको देखिँदैन। नेपालले सबैभन्दा बढी आयात भारतबाटै गर्ने हो। पुण्य विक्रम खड्का, सूचना अधिकारी, भन्सार विभाग खाद्यान्नको उपलब्धता राज्यको सुरक्षा हो। त्यसैले सरकारले यसको सुनिश्चितता गर्नुपर्छ। नेपालले अन्न भण्डारण बढाउन जरुरी छ। डा पोषराज पाण्डे, विज्ञ, वैदेशिक व्यापार अधिकांश सञ्चारमाध्य र राजनीतिज्ञहरूले कुनै जवानामा गहुँको निर्यात हुन्थ्यो भन्दै आएको तर यसको वास्तविकता फरक भएको वैदेशिक व्यापार विज्ञ डा पोषराज पाण्डेको तर्क छ। उनकाअनुसार आजभन्दा करिब ४०५० वर्षअघि निर्यात हुन्थ्यो भन्नु अर्थपूर्ण छैन। किनभने त्यतिबेला तराईमा भएको उत्पादन पहाडसम्म पुर्याउन बाटो थिएन। त्यतिबेला तराईमा मलेरियाले गर्दा जनसंख्या पनि कम थियो। जनसंख्या कम र उत्पादन बढी भएकाले यसलाई नेपालको पहाडी भूभागमा पनि लैजान सम्भव नभएकाले बाध्य भएर निर्यात गर्नु परेको स्थिति बनेका थियो, व्यापार विज्ञ डा पाण्डेले भने। उत्पादन बढाउन विज्ञको सुझाव सरकारले उपभोक्ताहरूलाई गहुँलगायतका खाद्यवस्तुको अभाव हुन नदिन खाद्य सुरक्षा राष्ट्रिय सुरक्षाको एउटा अंग भनेर बुझ्न जरुरी भएको सरोकारवालाहरू औंल्याउँछन्। खाद्यान्नको उपलब्धता राज्यको सुरक्षा हो। यसैले सरकारले यसको सुनिश्चितता गर्नुपर्ने वैदेशिक व्यापार विज्ञ डा पोषराज पाण्डेको भनाइ छ। यसैले उनी भनछन्, सरकारले खाद्यान्नको भण्डारणको काम गर्नुपर्यो। खाद्य संस्था त छ तर कति गर्छ भन्ने हो। खाद्यान्न भण्डारणका लागि वेयर हाउस चाहियो। यससँगै कृषि उत्पादनमा वास्तविक किसानलाई उत्पादनमा सपोर्ट पुर्याउनुपर्छ। उत्पादनमा सुधार नेपालमा पनि बर्सेनि लाखौं टन गहुँ उत्पादन हुने गरेको छ। नेपालको कुल भूभागमध्ये गहुँ खेती मात्रै ७ लाख ११ हजार ६७ हेक्टर क्षेत्रफलमा लगाइँदै आएको कृषि तथा पशुपन्छी विकास मन्त्रालयले जानकारी दिएको छ। मन्त्रालयका अनुसार उक्त भूभागबाट करिब २१ लाख २७ हजार २ सय ७६ मेट्रिक टन गहुँ बाली उत्पादन भएको छ। पछिल्लो वर्ष गहुँ बालीको क्षेत्रफल र उत्पादन क्षमता बढ्दै गएको तथ्यांकले देखाउँछ। किनभने आर्थिक वर्ष २०७४७५ मा ७ लाख ६ हजार हेक्टरमा बाली लगाइएकोमा करिब ४ वर्षपछि ४ हजार २ सय २४ हेक्टरले क्षेफल बढेर ७ लाख ११ हजार ६७ हेक्टर पुगेको छ। क्षेत्रफलको विस्तार भएसँगै उत्पादन क्षमता पनि बढ्दै जाने अपेक्षा गरिएको छ। प्रदेशगत रूपमा सबैभन्दा बढी मधेसमै उत्पादन हुँदै आएको छ। पछिल्लो समयको तथ्यांकअनुसार मधेसमा वार्षिक करिब ६ लाख ८ हजार २ सय २८ मेट्रिक टन उत्पादन भएको छ। यसपछि लुम्बिनी प्रदेशमा ५ लाख २८ हजार मेट्रिक टन, सुदूरपश्चिममा ३ लाख ६५ हजार मेट्रिक टन, कर्णालीमा १ लाख ७३ हजार, बागमतीमा १ लाख ७२ हजार ७ सय, प्रदेश १ मा १ लाख ७२ हजार ४ सय र सबैभन्दा कम गण्डकी प्रदेशमा १ लाख ३ हजार मेट्रिक टन उत्पादन हुँदै आएको छ। नेपालको आन्तरिक बजारमा पनि कुल खपतको करिब ६० प्रतिशत स्वदेशकै उत्पादनले धान्ने कृषि तथा पशुपन्छी विकास मन्त्रालयको दाबी छ। बाँकी ३० प्रतिशत हाराहारीमा आयात गर्ने गरिएको बताएको छ। मन्त्रालयका बाली विकास तथा जैविक विविधता विभाग प्रमुख डारामकृष्ण श्रेष्ठ पछिल्लो समय गहुँबाली लगाउने क्षेत्रफल पनि बढिरहेकाले उत्पादन क्षमता पनि विस्तार हुँदै गएको बताउँछन्। यद्यपि यससँगै गहुँको माग पनि अत्याधिक बढेको छ। खासगरी औद्योगिक प्रयोजनमा छ। अधिकांश गहुँलाई रिफाइन गरेको मैदाबाटै विभिन्न खाद्यवस्तु बनाउने गरिएकाले माग बढेको उनको भनाइ छ। पछिल्लो समय ह्वाइब्रेड खाने, पिज्जा, चाउमिन, मःम खाने प्रचलन बढेको छ। साथै चाउचाउ, बिस्कुट लगायतको औद्योगिक उत्पादन बढ्दै गएको छ। यसैले हाम्रो आवश्यकताको ३० प्रतिशतभन्दा बढी आयातमै भर पर्नु परेको छ, उनले अन्नपूर्णसँग भने।"
"केरुङको गोदाम रित्तियो, रसुवागढी नाकाबाट ५० टेलर सामग्री आउन बाँकी","काठमाडौं : नेपाल र चीनबीच सञ्चालनमा रहेको व्यापारिक नाका रसुवागढीबाट चिनियाँ सामग्रीको आयात बढ्दै गएको छ। तिब्बतका विभिन्न सहरमा कोरोना देखिएपछि नाका बन्द हुँदा रोकिएको सामग्रीका कारण नाकामा आयातको चाप बढेको हो। अहिले नाकाबाट दसै लक्षित सामग्री आयात भइरहेको छ। रसुवा भन्सारका सूचना अधिकारी भरतराज अधिकारीले दैनिक सातवटा चिनियाँ टेलरमा सामान आइरहेको बताए। अहिले दैनिक रूपमा सामग्री आयात भइरहेको छ। लोड गरिएका सामग्री पठाउनका लागि चिनियाँ पक्षले एक दिनमा तिन सिफ्टसम्म सामान पठाएको छ। 'चीनले रोकिएका सामग्री पठाउनका लागि एक दिनमा २३ वटा टेलरसम्म सामान पठाएको थियो', उनले भने, 'तर अहिले केरुङमा सामान सकिएपछि एक सिफ्ट मात्र सामान आइरहेको छ।' अहिले केरुङको गोदाममा सामान सकिएको छ। चीनको केरुङमा सामान सकिएपनि ल्हासा तथा विभिन्न सहरमा करिब ५० वटा चिनियाँ टेलरमा आयात हुन पुग्ने सामग्री छ। यी रसुवागढी नाकाबाट आउने सामानको परिमाण हो। चिनियाँ एक टेलरको सामग्री नेपाली दुई कन्टेनरमा लोड गरिन्छ। यसरी हेर्दा नेपाली एक सय वटा कन्टेनरमा लोड गर्न पुग्ने सामग्री आउन बाँकी छ। रसुवागढी नाकाबाट अहिले लत्ताकपडा, जुत्ताचप्पल, रेडिमेट, कपडाको रोल लगायतका सामग्री आइरहेका छन्। नाकाबाट अहिले नेपाली व्यापारीले खरिद गरेका चिनियाँ गाडी पनि भित्रिरहेका छन्। २ वर्षदेखि नै नाका पूर्ण रूपमा सञ्चालनमा नआएका कारण नेपाल र चीनबीच व्यापार प्रभावित हुँदै आएको छ। भूकम्प जानुअघिसम्म तातोपानी नाकाबाट आयात तथा निर्यात ठूलो परिमाणमा हुने गरेको थियो। तातोपानी नाका बन्द भएपछि मात्र रसुवागढीबाट नियमित कारोबार सुरु भएको थियो। कोरोना महामारीका कारण २०७६ माघ २५ देखि २०७७ जेठ २२ सम्म रसुवागढी नाका बन्द भएको थियो। रसुवागढी नाकाबाट तयारी कपडा, स्याउ, विद्युतीय, निर्माण, जुत्ताचप्पल, चस्माको फ्रेमलगायत सामग्री आयात हुने गरेको छ। यस्तै नेपालबाट बाँसको मुडा, काठका सामग्री, हस्तकलाका सामग्री निर्यात हुने गरेको छ। तर पछिल्लो समय नाकाबाट निर्यात भएको छैन।"
मदिराका नयाँ उद्योग खुलाउन दाउपेच,"काठमाडौं : भएका मदिरा उद्योग सञ्चालनमा समस्या परेका बेलामा राजनीतिकरण गरी नयाँलाई अनुमति दिन लागिएको बताइएको छ। उद्योग मन्त्रालयले केही नयाँ मदिराजन्य उद्योगलाई सञ्चालनको अनुमति दिन लागेको स्रोतको दाबी छ। चुनावी एजेन्डामा केही व्यवसायीलाई लक्षित गरी नयाँ उद्योगलाई अनुमति दिन लागिको स्रोत भन्छ। आइतबारको बोर्ड बैठकमा नयाँ उद्योग खुलाउने सम्बन्धमा प्रस्ताव लगिएको बताइएको छ। औद्योगिक व्यवसाय ऐनको दफा ८ अन्तर्गतको अनुसूची १ मा मदिराजन्य उद्योगहरूलाई बोर्डको स्वीकृति लिनुपर्ने भनिएको छ। यसका कारण यी उद्योग सञ्चालनका लागि औद्योगिक तथा लगानी प्रबद्र्धन बोर्डको अनुमति अपरिहार्य रहेको कानुनी व्यवस्था छ। पछिल्लो १० वर्षमा बोर्डले यस्ता उद्योग सञ्चालन गर्न नयाँ अनुमति दिएको छैन। बोर्डमा हालसम्म १ सयभन्दा बढी नयाँ मदिराजन्य उद्योग सञ्चालनका लागि निवेदन परेका छन्। हाल करिब ९० मदिराजन्य उद्योगहरू सञ्चालित छन्। जसमा ८४ उद्योगहरू चलिरहेका छन् भने ६ उद्योग बन्द छन्। चलेका ८४ उद्योगमा पूर्ण क्षमतामा भने करिब १६ उद्योग मात्र सञ्चालनमा छन्। घरेलुु बजारमा नेपाली मदिराको विस्तार भए पनि उपल्लो वर्ग र सहरी क्षेत्रमा भने विदेशी मदिराको नै पकड रहेको बताइन्छ। एउटा जिल्लामा करिब २ वटासम्म यस्ता उद्योग छन्। बजार बढ्नका लागि खपत बढेको छैन। व्यवसायी पोस्नका लागि मात्रै बेला न कुुबेला नयाँ उद्योगलाई अनुमति दिन लागिएको छ, स्रोत भन्छ। मदिरा नयाँ उद्योग सञ्चालनका लागि मन्त्रिस्तरबाट नै प्रेसर आएको बताइएको छ। यता, आइतबार बसेको बोर्ड बैठकमा मदिराजन्य नयाँ उद्योग स्थापानको अनुमति दिने सम्बन्धमा अध्ययन गर्न एक कार्यदल गठन भएको छ। उद्योग मन्त्रालयअन्तर्गतको औद्योगिक तथा लगानी प्रबद्र्धन बोर्डको आइतबार बसेको बैठकले उक्त कार्यदल गठन गरेको हो। नयाँ उद्योगलाई अनुमति दिने आधार, कारण, कार्यविधि सम्बन्धमा उक्त कार्यदलले अध्ययन गर्ने उद्योग विभागका महानिर्देशक एवं बोर्ड सदस्य सचिव रामचन्द्र तिवारीले बताए। मदिराजन्य नयाँ उद्योगहरूलाई अनमुति दिन अध्ययन गरिने उनले बताए। धेरैले निवेदन दिएका छन्। तिनीहरूको मापदण्ड के कस्तो बनाउने प्रक्रिया के हुने भन्ने अध्ययन गर्न यो कार्यदल गठन गरिएको हो, तिवारीले बताए। उद्योग मन्त्रालयका सहसचिव बाबुराम गौतमको संयोजकत्वमा अर्थमन्त्रालय, कानुन मन्त्रालय, उद्योग विभागका प्रतिनिधिसहितको कार्यदल गठन गरिएको हो। पहिला निवेदन उपयुक्त देख्दा बोर्डले स्वीकृति दिने दिने गरेको थियो। तर, अहिले विस्तृत अध्ययन गरेर थप निर्णय गर्न सकिने भनेको छ। हाम्रो कुल उद्योगको अवस्था कस्तो छ, कसरी चलेका छन्, नयाँ दिदा के कस्ता सर्तमा दिने भन्ने सन्दर्भमा कार्यदलले काम गर्ने महानिर्देशक तिवारी बताउँछन्। अनमुति दिन अध्ययन  रामचन्द्र तिवारी, उद्योग विभागका महानिर्देशक एवं बोर्ड सदस्य सचिव मदिराजन्य नयाँ उद्योगहरूलाई अनमुति दिन अध्ययन हुन्छ। धेरैले निवेदन दिएका छन्। तिनीहरूको मापदण्ड के कस्तो बनाउने प्रक्रिया के हुने भन्ने अध्ययन गर्न यो कार्यदल गठन गरिएको हो। उद्योग मन्त्रालयका सहसचिव बाबुराम गौतमको संयोजकत्वमा अर्थमन्त्रालय, कानुन मन्त्रालय, उद्योग विभागका प्रतिनिधिसहितको कार्यदल गठन गरिएको हो। हाम्रो कुल उद्योगको अवस्था कस्तो छ, कसरी चलेका छन्, नयाँ दिदा के कस्ता सर्तमा दिने भन्ने सन्दर्भमा कार्यदलले काम गर्नेछ ।"
कोरोना बिमा भुक्तानी गर्न १ अर्ब निकासा,"काठमाडौं : कोरोना बिमा दाबी गर्नेहरूले लामो समयपछि अब क्रमशः दाबीअनुसारको रकम पाउने भएका छन्। अर्थ मन्त्रालयले कोरोना दाबी भुक्तानीका लागि आइतबार एक अर्ब रुपैयाँ निकासा गरेको छ। करिब एक वर्ष अघिदेखि कोरोना बिमा दाबी गरेका बिमितहरूले भुक्तानी पाएका थिएनन्। किनभने कोरोना बिमालेख बिक्री गरेका निर्जीवन बिमा कम्पनीहरूले आफूहरूले नसकेको भन्दै सरकारसँगको सम्झैताअनुसार सरकारको दायित्व भन्दै गत साउन १४ गतेदेखि रोकेका थिए। भुक्तानी नपाएपछि पीडित बिमितबाट चर्को आलोचनादेखि मुद्दासमेत परेको थियो। यद्यपि गत भदौ तेस्रो सातातिर बसेको मन्त्रिपरिषद्ले कोरोना बिमा दाबी भुक्तानीका लागि एक अर्ब रुपैयाँ निकासा गर्ने निर्णय गरेको थियो। सोही निर्णयअनुसार अर्थ मन्त्रालयले आइतबार रकम निकासा गरेको हो। दाबी भुक्तानीका लागि बिमाको नियामक निकाय बिमा समितिको खातामा आइतबार रकम निकासा गरेको अर्थ मन्त्रालयका प्रवक्ता आनन्द काफ्लेले जानकारी दिए। उनका अनुसार रकम निकासाबारे अस्ति (शुक्रबार) निर्णय गरिसके पनि आइतबार प्रक्रियामा गएको हो। मन्त्रिपरिषद्बाट निर्णय भएपछि स्रोतको जोहो जसरी पनि गर्नै पर्यो। अर्थ मन्त्रालयले पनि छिट्टै एक अर्ब रुपैयाँ निकासा गर्न अस्ति निर्णय गरेको थियो। तर, बिमा समितिको कुन खातामा पैसा पठाउने भन्ने अलमलले गर्दा केही दिन रोकिन पुग्यो। यद्यपि हामीले आइतबार रकम पठायौं, प्रवक्ता काफ्लेले अन्नपूर्णसँग भने। कोरोना रोग लागेपछि पर्न आएको दाबी समयावधिलाई प्राथमिकतामा राखेर भुक्तानी गर्ने भएको छ। तर, यस्तो भुक्तानी दसैंपछि मात्रै प्रक्रियामा लैजाने बिमा समितिका अध्यक्ष सूर्य सिलवालले जानकारी दिए। अर्थले रकम खातामा पठाएको भनिए पनि अर्थबाट रकम पठाएको जानकारी पत्र भने अझै हात नपरेको र सो पत्र आएपछि छलफल अगाडि बढाइने उनले बताए। यो लटमा दसैंपछि करिब १५ हजारसम्मले भुक्तानी पाउने गरी योजना बनाइने उनले बताए । सरकारले कोरोना बिमाबापत तिर्ने दायित्व धेरै छ। तर, कसरी बाँड्ने भन्ने मोडालिटीबारे एकपटक अर्थ मन्त्रालयसँग बसेर छलफल गर्न जरुरी भएको उनले बताए। यद्यपि सामान्यतया जसलाई पहिला रोग लागेको छ र दाबी गर्न आएको छ उसैले पाउने अध्यक्ष सिलवालले जानकारी दिए। उनी भन्छन्, पैसाले खामेसम्म जसलाई पहिला कोरोना लागेको थियो उसलाई भुक्तानी दिने भन्ने हो। यसो नगरे झगडा हुन्छ। यसर्थ रकम निकासा भएपछि समितिले पनि सोही प्राथमिकताको आधारमा दिन कम्पनीलाई भन्ने छ। तर, सरकारको दायित्व करिब ११ अर्बभन्दा माथि छ। यतिले सबैलाई दिन पुग्दैन। फेरि रकम निकासा भयो भने मात्रै दिँदै जान सम्भव हुने उनको भनाइ छ। यद्यपि अहिलेको एक अर्बमा पुनर्बिमा र बिमा कम्पनीबाट ५० करोड रुपैयाँ थप्न भन्ने हो। यसो भएपछि साढे एक अर्ब हुन्छ। यसले करिब १५ हजारलाई भुक्तानी गर्न पुग्छ, उनले भने। डेढ अर्ब पुर्याएर १५ हजारलाई भुक्तानी गरिने भुक्तानी प्रक्रिया दसैंपछि मात्रै निर्जीवन बिमा कम्पनीहरूले पूर्वघोषणा गरेर अघिल्लो असार मसान्तदेखि दाबीको निवेदन लिन छाडेका थिए। सो अवधिसम्म १ लाख ६१ हजार ५ सय ४९ जनाको दाबी परेको थियो। हालसम्म सो बिमाबापतको दाबी ४ अर्ब ७८ करोड ८१ लाख ७१ हजार ५ सय ५२ अर्ब रुपैयाँ भुक्तानी भइसकेको छ। तर, सरकारको दायित्वमा रहेको बाँकी ११ अर्ब ८२ करोड २० लाख ९२ हजार ६ सय ३६ रुपैयाँ हाराहारीको दाबी रकम रहेको बिमा समितिको तथ्यांक विभागले जानकारी दिएको छ। समितिका अनुसार बिमा जारी अवधिभर कोरोना बिमा गर्नेको संख्या १७ लाख ५८ हजार ३ सय ४३ जनाले खरिद गरेका थिए। उक्त बिमालेखबापत कम्पनीले १ अर्ब ५ करोड ५ लाख २७ हजार ६ सय ७६ रुपैयाँ बिमाशुल्क संकलन गरेका थिए। तर, दाबी भने बिमाशुल्क संकलनको तुलनामा अधिक नै पर्न गयो। असार मसान्तसम्म कम्पनीहरूमा १५ अर्ब ३२ करोड २० लाख ९२ हजार रुपैयाँ हाराहारीमा दाबी परेको छ। यस्तो दाबी पर्ने बिमा कम्पनीहरूले पूर्वअनुमान पनि गरेका थिएनन्। यसलाई निरन्तरता गर्न सरकारले सम्झौता गरेको थियो। तर, भुक्तानीमा रकम निकासा गर्न सकस भए पनि हाल एक अर्ब भए पनि आएको छ। अब विकल्पहरू खोजेर विस्तारै तिर्दै जाने योजनासमेत छ। सुरुमा बिमा कम्पनीले कोरोना बिमा हौसिएर गरे। तर, यसमा घाटा लाग्ने देखिएपछि स्थगित गरे। यसलाई सरकारले नै निरन्तरता दिन र दायित्व पनि बाँटफाँट गर्ने भनेर कार्यविधि बनाएरै सम्झौता भएपछि फेरि सञ्चालनमा ल्याइयो। यसअनुसार नेपाल सरकारले ३ अर्ब ५० करोडभन्दा बढीको दायित्व व्यहोर्ने लिखित कार्यविधिमार्फत ल्याएको थियो। यसैअनुरुप बिमा समितिले अर्थ मन्त्रालयलाई बिमा दाबीबापतको बक्यौता भुक्तानीको विकल्पसहितको सुझावसमेत बुझाएको थियो। समितिले सरकारसमक्ष चार वटा विकल्प पेस गरेको थियो। जसअन्तर्गत बिमा कम्पनीहरूलाई राज्यले निश्चित समयसम्मका लागि कर छुट गर्ने र सरकारी बिमा कम्पनीले राष्ट्रसेवक कर्मचारीहरूको बिमा गरेबापत प्राप्त हुने रकमबाट तिर्न सकिने, कोभिड बिमा ऋणपत्र जारी गर्न सकिने र नेपाल पुनर्बिमा कम्पनीको संस्थापक सेयर बिक्री गरेर भुक्तानी गर्न सकिनेलगायतका सुझाव पेस गरेको बिमा समितिले बताएको छ।"
निजगढको टांगिया बस्तीमा बल्ल बिजुली,"सिमरा : दोस्रो अन्तर्राष्ट्रिय (निजगढ) विमानस्थल निर्माण गर्ने सरकारी योजनाका कारण लामो समयदेखि अन्धकारमा रहेको बाराको जितपुरसिमरा उपमहानगरपालिका१६ स्थित टांगिया बस्तीमा शनिबारबाट बिजुली बत्ती बल्न सुरु भएको छ। विमानस्थल निर्माण योजनाका कारण सरकारी सेवासुविधाबाट वञ्चित रहँदै आएको टांगिया बस्तीमा बिजुली पुगेको हो। विद्युत् अभावमा लामो समयदेखि टुकी र सोलारको सहारा लिँदै आएका बस्तीका स्थानीय गाउँमा बिजुली पुगेपछि हर्षित भएका छन्। चाडपर्वको समयमा गाउँमा बत्ती पुग्दा स्थानीयमा उत्साह थपिएको छ। सरकारले सुरु गरेको वन संरक्षण कार्यक्रम २०४६ सालमा स्थगित भएपछि वन हेरालुका रूपमा रहेका नागरिक त्यसयता टांगिया बस्तीमा बसोबास गर्दै आएका थिए। उजाड क्षेत्रमा वृक्षरोपण गर्ने र पहाडको खेती तराईमा लगाउने कार्यक्रमअन्तर्गत सरकारले २०३२ सालमा काभ्रेसहित विभिन्न जिल्लाबाट नागरिकलाई वन हेरालुका रूपमा बारा ल्याएको थियो। उक्त कार्यक्रम २०४६ सालमा बनेको कृष्णप्रसाद भट्टराई नेतृत्वको अन्तरिम सरकारले स्थगित गरेपछि अलपत्र परेका नागरिक सरकारकै आग्रहमा टांगियामा बसोबास गर्न थालेका हुन्। करिब डेढ सय घरपरिवारबाट सुरु भएको टांगियाको बस्ती अहिले करिब दुई हजार पुगिसकेको छ। सरकारकै अनुरोधमा अस्थायी बसोबास गर्दै आएका टांगियावासी त्यसयता भने सरकारी सुविधाबाट वञ्चित रहँदै आएका छन्। वन क्षेत्रभित्रको अव्यवस्थित बसोबास र विमानस्थल निर्माण गर्ने सरकारी योजनाका कारण टांगिया बस्तीलाई सरकारले प्राथमिकतामा राखेको छैन। तर, सरकारी योजनाकै कारण नागरिकले प्राप्त गर्ने सेवासुविधाबाट वञ्चित राख्न नहुने भन्दै टांगियावासी आन्दोलित हुँदै आएका छन्। राज्यले आफूहरूको उचित व्यवस्थापन गरेर अन्यत्र स्थानान्तरण पनि नगर्ने र न्यूनतम सेवासुविधा पनि नदिँदा पीडित हुनु परेको टांगियावासीको भनाइ छ। टांगियावासीको आन्दोलन र पटकपटकको आग्रहपछि नेपाल विद्युत् प्राधिकरणले झन्डै अढाइ करोडको लगानीमा विद्युतीकरण गरेको हो। उज्यालो टांगिया अभियानअन्तर्गत गाउँमा पुगेको बिजुलीको बारा क्षेत्र नं ३ का निवर्तमान सांसद रामबाबु यादव, जितपुरसिमराका नगर प्रमुख राजन पौडेल, उपप्रमुख भोलाप्रसाद अधिकारी, वडाध्यक्ष हरिदेव खरेलले उद्घाटन गरेका हुन्। बिजुली उद्घाटन गर्दै निवर्तमान सांसद यादवले विमानस्थल निर्माण गर्ने सरकारी योजनामा अवरोध नपुग्ने गरी टांगिया बस्तीमा बिजुली ल्याइएको बताए। तत्काललाई विद्युत् सुविधा उपलब्ध गराउने र सरकारले चाहेको खण्डमा विमानस्थलका लागि टांगियावासी अन्यत्र स्थानान्तरण हुने गरी विद्युतीकरण गरिएको यादवको भनाइ थियो। टांगिया बस्तीमा विद्युतीकरण गरिएकोप्रति सिमरास्थित डिभिजन वन कार्यालय असन्तुष्ट रहँदै आएको छ। वन क्षेत्रभित्र विद्युतीकरण गर्न नमिल्ने वन कार्यालयको तर्क छ। तर, निवर्तमान सांसद यादवले भने लामो समयदेखि बसोबास गर्दै आएका नागरिकलाई सुविधा दिनका लागि विद्युतीकरणको योजना अगाडि बढेको बताए। विमानस्थलको योजनाकै कारण अन्धकारमा बस्नुपर्छ भन्ने छैन। विमानस्थल बन्ने भएपछि बस्तीलाई अन्यत्र लैजान सकिन्छ, यादवले भने त्यसैले गाउँमा बत्ती बालिएको छ। अब यहाँका अव्यवस्थित बसोबासको समस्या समाधान गर्न जरुरी छ। कार्यक्रममा जितपुरसिमराका नगर प्रमुख पौडेलले उपमहानगरपालिकाभित्र पिछडिएको बस्तीका रूपमा रहेको टांगियाबस्तीको अव्यवस्थित बसोबासको समस्या समाधान गर्ने कार्य भइरहेको बताए। यसैगरी उपप्रमुख अधिकारीले टांगियाबस्तीलाई उपमहानगरपालिकाको नागरिक भएको अनुभूति हुने गरी काम हुने बताएका छन्। उक्त कार्यक्रममा करैयामाई गाउँपालिकाका अध्यक्ष शम्भुप्रसाद यादव, नेपाल विद्युत् प्राधिकरण सिमरा वितरण केन्द्रका प्रमुख रामु श्रेष्ठ, निवर्तमान वडाध्यक्ष केदारनाथ बजगाईं, टांगियाबस्तीका अगुवा रमेश सापकोटालगायत सहभागी थिए। गाउँमा बिजुली बलेपछि स्थानीय लक्ष्मी तामाङले भनिन् टुकीको सहारामा जीवन बिताइयो, अब वृद्ध अवस्थामा बिजुली आएको छ । योभन्दा खुसीको कुरा अरू के हुन सक्छ र ? उनले विमानस्थल निर्माणको कुरा अन्योलमा रहेकाले अझै छटपटी भने भइरहने बताइन्। विमानस्थल निर्माण गर्ने भए समयमै आफूलाई अन्यत्र लगेर व्यवस्थापन गरिदिए राम्रो हुने उनको भनाइ थियो। यसरी भएको छ विद्युतीकरण टांगियामा विद्युतीकरणका लागि नेपाल विद्युत् प्राधिकरणले २ करोड ३४ लाख रकम खर्चिएको छ। प्राधिकरणले ११ केभीको लाइन करिब सात किमि र एलटी लाइन करिब २० किलोमिटर विस्तार गर्दै विद्युतीकरण गरेको हो। रुख कटान गर्नु नपर्ने गरी विद्युतीकरण गर्दा प्राधिकरणले वन क्षेत्रमा इन्सुलेटेड कभर्ड कन्डक्टरको प्रयोग गरेको छ। प्राधिकरणले उक्त क्षेत्रमा ११ मिटरको बिजुली पोल १ सय ६१ थान र ४ सय १३ थान ८९ मिटरको पोलबाट विद्युतीकरण गरेको हो। उक्त कार्यका लागि १०० केभिएको चार वटा ट्रान्सफर्मर प्रयोग भएको छ। प्राधिकरणले चैत्र महिनामा विद्युतीकरणको काम सुरु गरेर भदौमा सम्पन्न गरेको हो। विद्युतीकरण भएपछि १ हजार ४ सय ७६ घरधुरी रहेको टांगियाबस्तीमा हालसम्म ४ सय ५० घरमा मिटर जडान भइसकेको छ।"
२० नवउद्यमीलाई जनही २५ हजार अनुदान,"स्याङ्जा : वालिङ नगरपालिकाले नवउद्यमीलाई २५ हजार रुपैयाँ अनुदान उपलब्ध गराएको छ। यहाँका २० जनाले जनही २५ हजारका दरले अनुदान पाएका छन्। वालिङ नगरपालिका र संयुक्त राष्ट्रसंघीय विकास कार्यक्रम (युएनडिपी) को साझेदारी तथा दियालो संस्थाको समन्वयमा सञ्चालित परियोजना अन्तर्गतको 'स्टार्ट अपमै' २५ हजार नगद अनुदान दिने भएको हो। 'हरित पुनःउत्थान तथा कोभिड१९ उद्धार र सामाजिक आर्थिक प्रतिकार्य पहल कार्यक्रमअन्तर्गत 'उद्यमशीलता तथा नवप्रवर्तन कोषमार्फत 'स्टार्ट अप' मा २० जनालाई जनही २५ हजारका दरले नगद उपलब्ध गराइएको नगरप्रमुख कृष्ण खाणले जानकारी दिए। कृषक र उद्यम सञ्चालन गर्न चाहनेलाई सो रकम प्रदान गरिएको हो। रोजगार गुमेका एवं नयाँ सोच र योजनासहित उद्यम व्यवसाय गर्न आउने युवालाई उद्यमी बनाउनका लागि अनुदान सहयोग गर्ने कार्यक्रमको लक्ष्य हो। रकम प्रदान गर्दै नगर प्रमुख खाणले नवीनतम् सोचलाई उत्पादनमा लगानी गरेर आर्थिकोपार्जन गर्न सुझाव दिए। उनले भने, 'कृषक तथा उद्यमी बन्न नगरपालिकाले थप सहयोग र अनुकुल वातावरण बनाउनेछ।' यसैगरी नगर उपप्रमुख कविता तिवारीले उद्यमशीलता, व्यवसायमा प्रवर्द्धन तथा नवप्रवर्तनमार्फत रोजगार सिर्जना गर्ने जस्ता कार्य गर्ने तर्फ पालिकाको सहयोग गरेको जनाउँदै पालिकाको लगानीलाई सही सदुपयोग गर्दे उद्यमी बन्न सुझाव दिइन्। दियालोका कार्यबाहक अध्यक्ष सीता गैह्रैले इबिक सञ्चालन कार्यविधि २०७७' अनुरूप स्थापित कोषबाट आर्थिक सहयोग गर्दै आएको जनाए। विगत तीन वर्षदेखि यो कार्यक्रम पालिकामा सञ्चालनमा छ।"
कोरला नाका बन्द हुँदा भेंडाच्यांग्राको मूल्य बढ्यो,"जोमसोम : नेपाल र चीन बीचको कोरला नाका बन्द हुँदा यसवर्ष पनि दसैंका लागि झरेका भेंडाच्यांग्रा मुस्ताङमै महंगिएको छ। तिब्बतबाट भेंडाच्यांग्रा कम आएपछि मुस्ताङमै भेंडाच्यांग्राको थोक मूल्य ३५ हजारदेखि ४३ हजारसम्म पर्ने गरेको छ। कोभिड१९ का कारण विगत तीन वर्षदेखि उत्तरी कोरला नाका बन्द छ। नाका बन्द भएपछि मुस्ताङ र डोल्पाका पशुपालक तथा व्यापारीले च्यांग्रा खरिद गर्न नपाउँदा यस वर्ष पनि भेंडाच्यांग्राको संख्या न्यून भएको हो। जोमसोमका स्थानीय पशुपालक किसान भुपेन्द्र शेरचनले उपल्लो मुस्ताङबाट तीन हजार पाँच सय र डोल्पाबाट पनि उही संख्यामा आयात भएको जानकारी दिए। 'यसपटक दसैंका लागि डोल्पा र मुस्ताङबाट भेंडाच्यांग्रा कम आए, च्यांग्रा खरिद गर्न व्यापारीको पनि चहलपहल देखिएन,पशुपालक किसान शेरचनले भने, 'जोमसोम झरेका च्यांग्राको थोक औसत मूल्य ३५ देखि ४३ सम्म भने,तिब्बतबाट भेंडाच्यांग्रा नआउदा मूल्य आकासिएको हो।' मुस्ताङबाट बाहिरिने भेंडाच्यांग्राको पशु निरोगिताको भेटेनरी प्रमाणपत्र आवश्यक पर्छ। तर मुस्ताङबाट बाहिरिएका भेंडाच्यांग्राको भेटेनरी परिक्षणको तथ्यांक हेर्दा जम्मा तीन हजार ६ सय मात्र छ। प्रधानमन्त्री कृषि आधुनिकीकरण परियोजना, परियोजना कार्यान्वयन इकाई मुस्ताङका पशु चिकित्सक डा सुधिर थापाका अनुसार जोमसोममा जम्मा करिब तीन हजार भेंडाच्यांग्राको पशु निरोगिताको प्रमाणपत्र सिफारिस गरिएको जानकारी दिए। यस्तै, थासाङ गाउँपालिका३ लेते स्थित धौलागिरी प्राविधिक शिक्षालयकी पशु चिकित्सक सान्त्वना शेरचनका अनुसार लेते प्राविधिक शिक्षालयबाट जम्मा ६ सय भेंडाच्यांग्राको मात्र प्रमाणपत्र बनाई दिएको बताइन्। उनले जोमसोम र लेते गरी दुई ठाउँबाट मात्रै पशु भेटेनरी परीक्षण गरिने गरेको जनाइन्। मुस्ताङबाट बजार झारिने भेंडाच्यांग्राको भेटेनरी परीक्षण गर्दा व्यापारीले एकिन तथ्यांक पेश नगर्दा भेंडाच्यांग्रा कति झरे भन्ने ठ्याक्कै तथ्यांक निकाल्न समस्या पर्ने गरेको पशु चिकित्सक शेरचनले उल्लेख गरिन्। 'फिल्डमै गएर पशु परीक्षण गर्न सम्भव छैन, उनले भनिन्, 'पशु निरोगिताको प्रमाणपत्र बनाउँदा तोकिएको शुल्क लाग्ने भएकाले व्यापारीले एकिन विवरण दिदैनन्।' कोरोनाअघि कोरला नाकामा हुने व्यापार मेला हुँदा मुस्ताङ र डोल्पाका स्थानीय व्यापारी तथा पशुपालकले भेंडाच्यांग्रा खरिद गर्थे। तर, कोरोनाकै कारण चीनले नाका खुला नगर्दा मुस्ताङ र डोल्पामै भेंडाच्यांग्राको अभाव खट्किएको हो। दसैंमा जोमसोममा करिब २३ हजारको संख्यामा भेंडाच्यांग्रा झर्ने गरेको रेकर्ड छ।"
