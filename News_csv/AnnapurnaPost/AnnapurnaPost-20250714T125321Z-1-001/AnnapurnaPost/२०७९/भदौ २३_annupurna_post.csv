शीर्षक,विवरण
जातीय छुवाछूतविरुद्ध सामूहिक आन्दोलन,"मुलुकमा जातीयताका आधारमा गरिने विभेदलाई कानुनी रूपमै निषेध छ। संविधानले दण्डनीय बनाएको छ। व्यवहारमा भने विभेद कायमै छ। जातीयताका आधारमा सार्वजनिक स्थान, मठमन्दिर, पूजाआजा, भोजभतेर, पार्टी पौवा, सेवा प्रवाहमा प्रवेश गर्न निषेध छ। अन्तरजातीय बिहे गर्दा समाजबाट बहिष्कृत भई दुव्र्यवहार खेप्नु परेका घटनाहरू ताजै छन्। दलितसँग बिहे गरेकै कारण बुवाआमाको दाहसंस्कार गर्नबाट समेत छोराछोरीलाई वञ्चित गर्ने चलन कायमै छ। जाति तथा उत्पत्ति, पेसा, वर्ण, लिंग र क्षेत्रका आधारमा गरिने भेदभावपूर्ण घटनाहरू दिनप्रतिदिन बढ्दै गइरहेका छन्। जातीय भेदभाव तथा छुवाछूतसम्बन्धी अपराध के साँच्चिकै पौराणिककालदेखि नै प्रचलनमा थियो ? यसको सुरुवात कसरी भयो ? पौराणिक कालखण्डमा यसबारे अनेकखाले व्याख्या विश्लेषण गरिएका पाइन्छन्। हाम्रो संविधानको धारा २४ मा छुवाछूत तथा भेदभावविरुद्धको हक, धारा १८ मा समानताको हक, धारा १६ मा सम्मानपूर्वक बाँच्न पाउने हक तथा धारा ४० मा दलितको हकसम्बन्धी व्यवस्था छन। नागरिक तथा राजनीतिक अधिकारसम्बन्धी अन्तर्राष्ट्रिय प्रतिज्ञापत्र १९६६ को धारा २६ मा सबै व्यक्तिलाई समान र प्रभावकारी संरक्षणको प्रत्याभूति प्रदान गरिने व्यवस्था रहको छ। सबै किसिमका जातीय भेदभाव उन्मूलन गर्ने सम्बन्धी अन्तर्राष्ट्रिय महासन्धि १९६५, र जातीय भेदभाव तथा छुवाछूत (कसुर र सजाय) ऐन, २०६८ को धारा ३ (१) ले समेत जातीय भेदभाव र छुवाछूतलाई वर्जित गरेको छ। नेपालले नागरिक तथा राजनीतिक अनुबन्ध, महिलाविरुद्ध हुने भेदभावविरुद्धको अधिकार यातनाविरुद्धको महासन्धि, बालअधिकार, अपांग भएका व्यक्तिको अधिकारलगायतका महासन्धिको पक्ष राष्ट्र भएर समानता, जीवन मर्यादा, स्वतन्त्रता, अविभेदलाई स्वीकार गरेको छ। संविधानले परिकल्पना गरेको समाजवादी व्यवस्थाको मूल प्रस्थानबिन्दु नै जातीय विभेदको अन्त्यलाई बनाउन जरुरी छ। कर्मका आधारमा विभाजन गरिँदै आएको वर्गलाई समाजमा गलत किसिमका व्याख्या र शासन गर्ने चलन बस्दै आएको देखिन्छ। नकारात्मक सन्देश फैलाएर जातीय छुवाछूत अँगाल्ने गरिएको पाइन्छ। त्यसैकारण जातीय भेदभाव तथा छुवाछूतजस्तो सामाजिक अपराध समाजमा यथावत् छ। हिन्दू धर्मलाई नकारात्मक तरिकाबाट गलत व्याख्या गरी गरिबीमाथि आर्थिक प्रलोभनको फाइदा उठाई क्रिश्चियन धर्म परिर्वतन गर्न बाध्य बनाइएको तथ्यहरू पनि प्रशस्तै भेटिन्छन्। जातीय विभेदका कारण मलामी जान, बिहे वा भोजभतेरमा सहभागी हुन, पूजाआजामा सबै वर्ग सहभागी हुन नपाउनेजस्ता कुरीतिलाई प्रश्रय दिएको देखिन्छ। कथित दलित समुदायका व्यक्तिले मन्दिर बनाउँछन्, तर पछि त्यही समुदायलाई मन्दिर प्रवेश गर्न दिइन्न। सार्वजनिक स्थल, समारोह, धारा, कुवा, इनार, मजदुरी गर्ने ठाउँ आदिमा छुवाछूत तथा विभेद छ। त्यस्तै दलित, दलितबीच पनि विभेद पाइन्छ। जस्तै कामीले छोएको सार्कीले नखाने। आफूमाथिको अन्यायका विषयमा बोलिदिने कोही हुँदैनन् भनेर अन्यायमा परेकाहरू पनि बोल्न डराउने स्थितिमा समाजमा छ। त्यसैकारण पनि जातीय विभेद तथा छुवाछूतको घटनालाई धेरैले बाहिर ल्याउन नसकेको देखिन्छ। संघीय सांसददेखि स्थानीय तहका जनप्रतिनिधिहरूसमेत जातीय भेदभाव र छुवाछूतको मारमा परेका घटना पनि सार्वजनिक भएका छन। दलित, गैरदलित, ज्येष्ठ नागरिक र अभिभावकबीच बुझाइमा एकरूपता नहुनु पनि समस्याको विषय हो। पाका उमेरका व्यक्तिहरूमा दलितहरूमाथि भेदभाव तथा छुवाछूत गर्नु हँुदैन भन्ने सकारात्मक सोचको विकास हुन सकेको छैन। अर्कोतिर छुवाछूतको सिकार बनेको वर्गलाई के गर्दा भेदभाव र छुवाछूत हुन्छ ? उजुरी कहाँ गर्ने ? भेदभाव भएमा उपचारको व्यवस्था के हो ? लगायत सामान्य जानकारी समेत छैन। सृष्टिकालमा कार्य विभाजन गर्दा प्रयोग गर्दै आएकोे विषयलाई गलत संस्कारको रूपमा प्रयोग भयो भन्ने बुझाउन स्थानीय तहबाट नै प्रचार प्रसारमा जोड दिनु पर्ने देखिन्छ। सरोकारवालाहरू सबै परिवर्तनको संवाहक बनी देखाउनु पर्छ। जातीय भेदभाव तथा छुवाछूतसम्बन्धी विषय हेर्ने प्रत्येक सरकारी कार्यालयमा फोकल अफिसरको व्यवस्था हुनुपर्ने साथै मिडियाले पनि जातीय विभेद तथा छुवाछूतविरुद्ध प्रचारप्रसारमा जोड दिनुपर्ने आवश्यक छ। जातीय भेदभाव तथा छुवाछूतजन्य व्यवहारको न्यूनीकरणका लागि सरोकारवाला निकायलाई जिम्मेवार र जवाफदेही बनाउनु पर्छ। जातीय भेदभाव तथा छुवाछूतजन्य व्यवहार स्थानीय तहबाट नै प्रभावकारी रूपमा सूक्ष्म, निष्पक्ष अनुगमन, अनुसन्धान गरी दोषीलाई कानुनी कारबाहीको दायरामा ल्याउनु पर्छ। आफूमाथिको अन्यायका विषयमा बोलिदिने कोही हुँदैनन् कि भनेर अन्यायमा परेकाहरू पनि बोल्न डराउने स्थिति समाजमा छ। धार्मिक क्षेत्रमा काम गर्ने पण्डितहरूलाई छुवाछूतजन्य व्यवहार सामाजिक कुसंस्कार, समाजको जघन्य अपराध, हो भन्ने कुराको बोध गराउनुपर्छ। मानवमानवबीचमा कुनै पनि फरक छैन भनी बुझाउन जरुरी छ। यसका लागि जनचेतना जगाउनु आवश्यक छ। मानवमानव भएर बाँच्न पाउनु नै विभेदको अन्त्य हुनु हो। सम्मानित र मर्यादित जीवन जिउन पाउनु नै मानवअधिकारको सुनिश्चितता प्रदान गर्नु हो। आम जनतालाई जाततन्त्रले पीडित र अमानवीय बनाए पनि त्यसविरुद्ध कुनै राजनीतिकआर्थिकसांस्कृतिक आन्दोलन किन चलाइदैन ? राजनीति प्रशासनिक, सामाजिकसांस्कृतिक, आर्थिक र शैक्षिक स्तरमा दलितहरू अझै पछाडि परेका छन्। राज्य सञ्चालनको जिम्मेवारी लिएर बसेका व्यक्तिहरू दलाल पुँजीपति शासक वर्गमा रूपान्तरण भएका छन्। उनीहरूको नियत उत्पीडित तथा दलितहरूलाई अधिकार सम्पन्न गराएर राज्यको मूलधारमा उभ्याउनु नभएर उत्पीडित महिला वर्ग साथै दलित समुदायमाथि सधैं शोषण र दमन गरिरहने भएका कारण दलितहरू सधैं समाजको दोस्रो दर्जाको समुदायको परिधिभित्र कुण्ठित हुन बाध्य छन्। तिनले बेलाबखत दलित उत्थान र राहत प्याकेजको नाउँमा दलितहरूलाई कहिलेकाहीँ बिचरा दलित भन्दै उद्धारको कार्यक्रम ल्याए जस्तो गर्छन्। तर, वास्तवमा दलित मुक्ति आन्दोलन कुनै पनि कोणबाट विचार हुन सक्दैन। दलित मुक्तिका लागि अब राहत प्याकेज मात्र हैन, समग्र विभेदकारी व्यवस्था नै परिवर्तन गर्नुपर्छ। न्याय, समानता, स्वाभिमान स्थापित गर्दै आर्थिक समृद्ध र राजनीति प्रशासनिक संरचनाहरूमा पूर्णसमानुपातिक समावेशी प्रणाली लागू गर्नुपर्छ। सामाजिकसांस्कृतिक क्षेत्रमा भ्रातृत्वसहित सहअस्तित्व कायम नभएसम्म दलित आन्दोलन कसैको स्वार्थ र दयाको कठपुतली बन्नु हुँदैन। पितृसत्ता, ब्राह्मणवाद, दलाल पुँजीवाद, एकल जातीय अहँकारवाद र प्रभुत्वमा आधारित शासकीय स्वरूपलाई भत्काउन, दलित मुक्तिका लागि अब कसैको बिचरा भएर हैन, समग्रमा विभेदकारी जात व्यवस्था उन्मूलनकै लागि एक भएर अघि बढ्नुपर्छ। वास्तविक पीडितलाई क्षतिपूर्तिसहितको विशेष अधिकार सुनिश्चित हुने गरी राजनीतिक, आर्थिक तथा सामाजिक अधिकार प्रत्यायोजन गर्नुपर्छ। सांस्कृतिक रूपान्तरणका लागि अन्तर्जातीय विवाह, सहभोज कार्यक्रम, सामूहिक मन्दिर प्रवेशलगायत ठुल्ठूला सामूहिक अभियान सञ्चालन गर्न जरुरी छ। संविधानले परिकल्पना गरेको समाजवादी व्यवस्थाको मूल प्रस्थानबिन्दु नै जातीय विभेदको अन्त्यलाई बनाउन जरुरी छ। पीडितलाई सामाजिक न्याय, समानता र स्वतन्त्रताको प्रत्याभूति दिलाउन पीडक जाति (शासक जाति) ले क्षतिपूर्तिको रूपमा ऐतिहासिक त्याग गर्न जरुरी छ। यस अवस्थामा मात्रै संविधानले परिकल्पना गरेको नेपाली मौलिकतासहितको समाजवादी व्यवस्थाले मूर्तरूप लिन सक्नेछ।"
"भेटिभर रोपौं, ल्यान्डफिल स्वच्छ बनाऔं","काठमाडौं, पोखराजस्ता देशका ठूला सहरमा फोहोर व्यवस्थापनसँगै ल्यान्डफिल साइटको वातावरण जोगाउने मुख्य चुनौती देखिएको छ। ल्यान्डफिल साइट वरिपरिको मानवीय जीवनको रक्षा र फोहोर व्यवस्थापन गर्न ठोस उपाय पनि पत्ता लागेको छैन। पोखरामा अन्तर्राष्ट्रिय विमानस्थल बने पनि पहिलेदेखि नै फोहोर थुपारिएको स्थानको उचित व्यवस्थापन हुन सकेको छैन। त्यसैकारण पोखरा अन्तर्राष्ट्रिय विमानस्थल सञ्चालनमा ल्याइए पनि जोखिमपूर्ण मानिएको छ। फोहोरमा आहार खोज्न आउने चराचुरुंगीसँग ठोक्किएर ठूलो भौतिक तथा मानवीय क्षति हुने खतरा देखा परेका छन्। पोखरा ल्यान्डफिल साइटको बायोइन्जिनियरिङ व्यवस्थापन कसरी गर्न सकिन्छ त ? त्यसका लागि पनि उपाय भने नभएका होइनन्। भेटिभर घाँस रोपेर पोखराको ल्यान्डफिल साइटलाई स्वच्छ एवं सफा बनाउन सकिन्छ। भेटिभरले विमानस्थल नजिकको पहिरो रोक्ने, फोहोरबाट निस्कने ग्याँस र गन्धलाई कम गर्ने, फोहोरबाट उत्पन्न लिचेटलाई प्रशोधन गरेर त्यहाँको जनजीवन स्वस्थ बनाउन सक्छ। काठमाडौंको ल्यान्डफिल साइट सिसडोलमा पनि भेटिभर रोपेर त्यहाँको जनजीवन र वातावरण जोगाउन सकिन्छ। भेटिभरका अन्य उपयोगिता त छँदैछन्। किन भेटिभर रोप्ने ? अत्यधिक वर्षाबाट हुने माटो र पानीको क्षतिलाई कम गरी ल्यान्डफिल नजिक रहेको जनजीवन जोगाउन। अव्यवस्थित फालिएकोथुपारिएको फोहोरजन्य पदार्थबाट निस्किएको ग्याँस र गन्धलाई न्यूनीकरण गरी मानिसहरूको आवत्जावत सहज बनाउन। स्थानीयहरूले खेती गरिरहेको जमिन कटान र उर्वर माटोको क्षति रोक्न। ल्यान्डफिल क्षेत्रमा बसोबास गर्ने मानव र पशुपन्छीहरूको जीवन दैनिकीलाई सहजीकरण गर्न। फोहोर, मैला र सिनो आहारा खोज्न आउने स्याल, हाप्सिलो, बन बिरालो, काग, गिद्ध, लाटोकोसेरोजस्ता जंगली जनावर र पन्छीहरूको चहलपहल र आकर्षण ल्यान्डफिल साइटमा घटाउने वा न्यूनीकरण गर्न। फोहोर ढुवानी गर्ने चालकहरू र बोक्ने गाडीजस्ता साधनहरूलाई ल्यान्डफिल साइटसम्मको पहुँचभित्रको अवस्थामा सुधार ल्याउन। ल्यान्डफिल साइटको ठाउँ, ठाउँबाट निस्किएको लिचेट, भत्किएको कान्ला, आली र धसिएका भागहरूमा उचित वर्गका, हावापानी मिल्दा बोटबिरुवाको वृक्षरोपणको साथै मर्मत र सम्भार गर्न। माथिल्लो सतहको माटोको भूक्षय रोक्ने जसमा व्यापक रूपले भेटिभर र अन्य जातका घाँस, झार, झाडी र बिरुवाहरूको प्रयोग गर्ने ! भेटिभर घाँस (खसखस)को प्रयोग संसारमा केही बिरुवाहरूका अद्वितीय विशेषताहरू छन्। ती बिरुवा वातावरणमैत्री छन्। ल्यान्डफिल साइट र बाढी पहिरो अर्थात् भूक्षय रोक्न प्रभावकारी र सरल छन्। हाम्रा आँखा भौतिक संरचनातिर मात्रै जान्छन्, तर यस्ता वनस्पतितिर ध्यानै दिँदैनौं। त्यसमध्येको एक हो भेटिभर घाँस। पछिल्ला २० वर्षमा यसको विश्वव्यापी रूपमा व्यापक प्रयोग गरिएको छ। विश्वमा भेटिभर घाँसको परीक्षण ३० वर्षभन्दा बढी भइसकेको र एक सय वर्षभन्दा बढी समयदेखि माटो संरक्षण (वातावरण) उपायमा प्रयोग भइरहेको छ। फोहोरको थुप्रोबाट निस्कने तरल पदार्थ, दुर्गन्ध, वातावरण प्रदूषणबाट मुक्ति दिलाउनको लागि अचुक उपाय र समाधान भनेको (सस्तो प्रविधि) भेटिभर घाँसको बिरुवा रोप्नु नै हो। विश्वको उष्ण क्षेत्रमा एन्ड्रोपोगोनेई जनजातिमा पाइने मोटे बारमासी घाँसका १० प्रजातिहरूमध्ये भेटिबेरिया जिजानिओइड्स माटो र आद्रता संरक्षणको लागि आदर्श साबित भएको छ। यो बिरुवा जलवायु र माटोको अवस्थाको धेरै फराकिलो दायरामा लगाउन सकिन्छ। यो समग्रमा एकल प्रजातिको लागि अद्वितीय छ। जब भेटिभर घाँस आत्मनिर्भर हेजरो को रूपमा लगाइन्छ यसले विशेष विशेषताहरू प्रदर्शन गर्दछ ! के के हुन्, गुणहरू भेटिभर एक बाँझो (प्रजनन) घाँस हो। यसमा झारपातको सम्भावना छैन र आफैं फैलिन सक्दैन। यसले वातावरण र अन्य वनस्पतिका प्रजातिहरूको लागि कुनै खतरा उत्पन्न गर्दैन। यो घना गुच्छादार, बाँझो खाले, ठूलो नहुने लजालु प्रजननकर्ता वनस्पति हो। यसका धेरैशाखा भएको स्पन्जकी जराहरू रहेका हुन्छन्। ०५१५ मिटर उचाइसम्म हुन्छन्। यसका सीधा सिल्कहरूबाट ठूलो झुन्डमा बढ्छ। पातका ब्लेडहरू तुलनात्मक रूपमा कडा, लामो र ७५ सेन्टिमिटर लामो र ८ मिलिमिटरभन्दा बढी चौडा हुँदैनन्। बाक्लो संरचना भएको जरा प्रणाली भएकाले पोषक तत्त्वको ग्रहणमा सुधार गर्छ र। जरा वरपरको क्षेत्रमा माइक्रो बायोलोजिकल प्रक्रियाहरूलाई चलायमान बनाउनुको साथै उत्तेजित गराउँछ। भारी धातुहरू जस्तै लिचेटमा हुने आर्सेनिक, क्याडमियम, तामा, क्रोमियम, सिसा, पारा, निकल, सेले नियम र जिंक आदिसँग सहनशील हुन्छ। यो प्रतिकूल जलवायु परिस्थितिहरूमा पनि सहनशील हुन्छ। चिसो, डुबान, बाढी, खडेरी र गर्मीमा खोला किनारका छालहरूसँग पनि यो सहनशील हुन्छ। माटोको अम्लीयपन र नुनिलोपन सहज रूपमा ग्रहण गर्दछ। १ कहाँ प्रयोग गर्ने ? कृषि क्षेत्र : कटान नियन्त्रण, खेतीपानी संरक्षणमा, मल्चिंग, घाँस प्रयोग, किरा फट्यांग्रा रोकथाम (मकैस्टिम बोरर), माटोको उर्वरता वृद्धि, बागवानील्यान्डस्केपिङ। २ भिरालो स्थिरीकरण : ग्रामीणफार्म सडक, राजमार्गहरू, रेलमार्ग, सार्वजनिक उपयोगितामा प्रयोग गर्ने, पुलहरूको किनारा छेउ जोगाउन, बाँध र पोखरी संरक्षण, निर्माण साइटहरू जोगाउन, नहर, सडक छेउ कटान जोगाउन, नालीहरूको संरक्षण आदिका लागि प्रयोग गर्ने। दूषित जमिन र पानी : दूषित पानी उपचार, औद्योगिक बहावको उपचार, कृषिएक्वाकल्चर पानी, ल्यान्डफिल साइट (घरेलु फोहर, दूषित पानी ) ल्यान्डफिलहरू : सन् १९९४ मा अस्ट्रेलियाको क्विन्सल्यान्डमा ल्यान्डफिल लिचेट नियन्त्रणको लागि भेटिभर घाँस प्रयोग गरिएको थियो। त्यसबेलादेखि यो अस्ट्रेलिया, चीन, भारत, मेक्सिको, नाइजेरिया, फिलिपिन्स, दक्षिण अफ्रिका, थाइल्यान्ड, अमेरिका र भियतनाममा प्रयोग गरिँदै आएको छ। भारी धातु र नुन भएको लिचेट (दूषित)लाई भेटिभरको अद्वितीय विशेषताहरूले उपचार गर्दछ। भेटिभरको उच्च वाष्प ट्रान्सपिरेसन क्षमताको कारणले ओसिलो खपत हुन्छ र प्रदूषकहरूले बोटको वृद्धिलाई इन्धन गर्न सूक्ष्म र म्याक्रोपोषक तत्त्वको रूपमा काम गर्दछ। भेटिभर प्रयोग गर्ने प्रणालीले ल्यान्डफिलमा वर्षाको घुसपैठलाई पनि कम गर्छ। जसको परिणामस्वरूप कम लिचेट उत्पादन हुन्छ। जमिनको पानी र सतहको पानीका स्रोतहरूलाई थप संरक्षण हुन्छ। भेटिभर यसको जरा संरचना र कठोर वातावरणीय अवस्थाहरूमा सहिष्णुताजस्ता अन्य विशेषताहरूका कारण यो समस्या समाधान गर्नको लागि विशेष रूपमा उपयुक्त छ। विपद् न्यूनीकरण : यसले पहिरो पुनर्वास र रोकथाम, जलाधार संरक्षण, नदी किनारा र तटीय संरक्षण गर्छ। अन्य प्रयोगहरू : अत्तर बनाउन प्रयोग हुन्छ। (आधुनिक अत्तर सिर्जनाहरूमा सबैभन्दा बढी प्रयोग यसकै हुन्छ। त्यस्तै गाईबस्तुलाई घाँसका रूपमा प्रयोग गर्न सकिन्छ। थाइल्यान्ड, थ्याच (छाना जिबाब्बे) मा ब्लक निर्माण गर्ने गरिन्छ। डोमिनिकन रिपब्लिकमा भेटिभरबाट बायोग्याँस प्रयोगमा छ। सिनेगलमा औषधीय प्रयोगमा छ। भारतमा टीबी रोगको औषधिका रूपमा प्रयोग भइरहेको छ। के के गर्छ ? जब घाँस परिपक्व हुन्छ, बफरको रूपमा काम गर्छ। जमिनमुनिको पानीको प्रवाहलाई फैलाउँछ र बलौटे माटो छान्ने कार्य गर्छ। राम्रो हेजले वर्षाको बहावलाई ७० प्रतिशतसम्म रोक्दछ भने बलौटेपन ९० प्रतिशतसम्म रोक्दछ (अन्तर्राष्ट्रिय भेटिभर नेटवर्क, २००८)। स्थानीय भूगोलमा भएका गरा, कान्ला, फोगटा, साना खोल्सी, धाड परेका ठाउँ र बारीका पाटोको संरक्षण गर्छ। यसमा लागत कम लाग्छ। सिभिल कार्य सुरक्षाको लागि प्रयोग गर्दा यसको लागत परम्परागत इन्जिनियर गरिएको प्रणाली र डिजाइनको लगभग १२० लागतमा हुन्छ। भेटिभर जरालाई क्षमतावान् शक्ति भएको जिउँदो माटोको नङसँग तुलना गर्छन्। विश्वमा ठोस र तरल फोहोर अनि माटो सुधार गर्न यसको प्रयोग गरिँदै आएको छ। बाढी, पहिरो, सडक खण्डको विफलता, नदी किनार, सिँचाइ नहर र तटीय कटान, पानी कायम राख्ने संरचनाको अस्थिरता आदि) संरक्षणमा पनि यसको प्रयोग भइरहेको छ। वातावरणीय संरक्षण (जमिन र पानीको प्रदूषण घटाउन, ठोस र उपचार) मा विशेष प्रभावकारी रहेको अध्ययन र अनुसन्धान अनि प्रयोगले देखाएको छ। ठूलो समस्या लिचेट व्यवस्थापन सिसडोल र पोखरा ल्यान्डफिल साइटमा लिचेटको ठूलो समस्या छ। सिसडोलमा १८ नगरपालिकाको दिनको सरदर आठ सय फोहोर विर्सजन हुन्छ। (शंकर श्रेष्ठ र साथीहरू, २०२०)। सिसडोलको लिचेट सीधै कोल्पु खोलामा बग्छ। यसले त्यहाँको प्राकृतिक वातावरण तथा मानवजीवन र पशुपन्छीमा प्रत्यक्ष असर गरिरहेको छ। त्यो क्षेत्रमा भेटिभर बिरुवा लगाउँदा पानीलाई शुद्ध पार्ने र घुलनशील फलामलाई पनि शुद्ध पार्न सक्छ। पोखरा वा सिसडोल ल्यान्ड साइटको बायो इन्जिनियरिङबाट व्यवस्थापन गर्दा एकीकृत एप्रोच लगाएर गर्नुपर्छ। गर्मीको उच्च वर्षाको मौसममा एक प्रभावकारी र कम लागत लिचेट डिस्पोजल प्रणाली आवश्यकता देखिन्छ। भेटिभर घाँसमा धेरै उच्च पानीको प्रयोग र पोषक तत्त्वहरू खपत हुने दरहरू हुन्छन। र यसले भारी धातुहरूको उच्चस्तर र अन्य प्रतिकूल अवस्थाहरूलाई सहनशील क्षमता रहेकाले यो घाँस फोहोर र पानीको लागि सबैभन्दा उपयुक्त छ। बिरुवाहरू लगाउनु अगाडि त्यहाँ रहेको फोहोरमा लवण र पोषक तत्त्वहरू हेरिनु पर्दछ। क्यापिङ र टपसोइलिंग गरी फोहोरको ढिस्कोको सतहमा भेटिभर रोप्न सकिन्छ। सन २००५ मा ब्रिसबेन, अस्ट्रेलियामा ल्यान्डफिल साइटको ६ हेक्टर क्षेत्रफलमा रोपिएको भेटिभरले उत्कृष्ट नतिजा दियो। भेटिभर बाक्लो गाँज हालेर आयो। लिचेट सोसेर सुक्खा याममा सिँचाइ गर्न नै लिचेट झोलको अभाव हुन पुग्यो। दोस्रो वर्ष आउँदा भेटिभर बाक्लो र तीन मिटरसम्म अग्लो भएको थियो। त्यसैले यो घाँस उत्तम ठहरिएको छ। घना र तिखारिएका पात हुने भएकाले कुनै जीवजन्तु यसको घना घारीभित्र बस्न रुचाउँदैनन्। भेटिभेरको विशाल जरा प्रणाली, अत्यधिक प्रतिकूल बढ्दो अवस्थाहरूमा सहिष्णुता र उच्च स्तरको विषाक्तताहरूको सहिष्णुता भएकाले (नुन, भारी धातुहरू र एग्रोकेमिकल्सको माथिल्लो स्तरलाई सहिष्णु) छ। ल्यान्डफिल साइटहरूमा धेरै पानी लिने केरा र उखुभन्दा पनि उत्तम देखिएको छ ! यी खोजहरूको परिणामको आधारमा अस्ट्रेलिया, चीन, थाइल्यान्ड र भियतनाममा प्रयोग गरिएको छ। हामीले अबको आवश्यकताअनुसार बायो इन्जिनियरिङका दृष्टि र व्यवस्थापनबाट भेटिभर पद्धति विकास गरी सिसडोल ल्यान्डफिल साइट र पोखरा ल्यान्डफिल साइटको लिचेटसहित फोहोर व्यवस्थापन अघि सार्नुपर्छ। सिसडोल ल्यान्डफिललाई १५ हेक्टर जग्गा छुट्ट्याइएको छ। जसमा दुई हेक्टर ल्यान्डफिल क्षेत्रले ढाकेको छ। साइट संरक्षणबफर क्षेत्रका लागि १२ हेक्टर र बाँकी एक हेक्टर फोहोर व्यवस्थापनका लागि अन्य सुविधाहरूको लागि प्रयोग गरिएको छ। यहाँ पनि ल्यान्डफिल साइटको व्यवस्थापन गरी (लिचेटसहित) पूर्ण व्यवस्थापन सुधार्नु आवश्यकता देखिन्छ। पोखरा महानगरपालिकाको बच्छे बडुवामा रहेको ल्यान्डफिल साइटको क्षेत्र करिब दुई सय रोपनी छ। यहाँ संरचना बनाउन सुरु गरिएको सन् १९९७ मा हो भने उद्घाटन डिसेम्बर २००४ बाट हो ! यो ल्यान्डफिल साइट पनि वातावरण र मानवीय हिसाबले व्यवस्थित देखिँदैन। अन्तर्राष्ट्रिय उड्डयन मापदण्डअनुसार ल्यान्डफिल साइटहरू विमानस्थलको १० किलोमिटर भित्र हुनु हुँदैन। हाल आएर पोखरा उपमहानगरपालिकाले वडा नं ३३ मा ल्यान्डफिल सारेको छ। तर पुरानो ल्यान्डफिल साइटको उचित व्यवस्थापन (लिचेट सहित) गर्नुपर्ने आवश्यकता देखिन्छ। मुलुकका सबै पालिकाहरूले अहिलेदेखि नै व्यवस्थित ल्यान्डफिलको अवधारणामा काम गर्न जरुरी छ। त्यसमा पनि वर्षौंदेखि हामीले भोगिरहेको काठमाडौंको बञ्चरेडाँडा र सिसडोल र पोखराको ल्यान्डफिलको समस्या समाधान गर्न भेटिभर प्रयोगसहितको बायोइन्जिनियरिङको योजनामा जानु अत्यावश्यक भइसकेको छ। स्थानीयवासीहरूलाई फोहोरको थुप्रोबाट निस्कने तरल पदार्थ, दुर्गन्ध, वातावरण प्रदूषणबाट मुक्ति दिलाउनको लागि अचुक उपाय र समाधान भनेको (सस्तो प्रविधि) भेटिभर घाँसको बिरुवा रोप्नु नै हो। भेटिभर घाँस रोप्नको लागि जय किसान नर्सरी, सर्लाहीमा बिरुवाहरू प्रशस्त रहेको र त्यसका लागि प्राविधिकहरूको टिम पनि तैनाथ रहेको छ। वरिपरि रहेका स्रोत र साधनहरूलाई प्रयोग गरेर हाम्रा समस्याहरूको समाधान गर्नु नै दीर्घकालीन ल्यान्डफिलदेखि अन्य बाढी, पहिरो, नदी कटान अर्थात् प्राकृतिक प्रकोपहरूबाट बच्ने अचुक औषधि हो। सबै नीति नियम बनाउनेदेखि कार्यान्वयन गराउनेसम्मले यो कार्य सुरु गर्नुपर्ने आवश्यकता छ।  विश्व बैंकका पूर्वसिनियर कम्सल्ट्यान्ट न्यौपाने संघीय एवं स्थानीय शासनविज्ञ हुन् ।"
राजनीतिका बाहुबली,"छिमेकी मित्रराष्ट्र भारत दुनियाँको अब्बल दर्जाको संसदीय लोकतन्त्र भएको मुलुकमा गनिन्छ। भारतले दुनियाँको सबैभन्दा ठूलो प्रजातान्त्रिक राष्ट्रको रूपमा गर्व पनि गर्छ। हो पनि, भारतीय संविधान निर्माता डा बाबासाहेव भीमराव अम्बेदकरले संविधान लेख्दा लोकतान्त्रिक प्रावधानहरूलाई आत्मसात् गरेका थिए। प्रजातान्त्रिक मूल्य र मान्यताअनुसार आवधिक निर्वाचन प्रणाली, मानवअधिकारको प्रत्याभूति तथा सबै प्रकारका मौलिक हकजस्तै व्यक्तिगत तथा वाक स्वतन्त्रता, प्रकाशन स्वतन्त्रता एवं धार्मिक स्वतन्त्रताजस्ता मूलभूत प्रावधानहरू संविधानमा अन्तर्निहित रहेका छन्। तर, सन् १९५२ मा पहिलो लोकसभा निर्वाचनदेखि सन् २०१९ को १७औं निर्वाचन सम्मको इतिहासलाई केलाएर अध्ययन गर्ने हो भने भारतीय संसद्को उत्तराद्र्ध वर्षको स्वरूप तथा संरचना सामान्य भारतीयभन्दा सम्भ्रान्त वर्ग तथा बाहुबलीहरूको अखडाको रूपमा स्थापित भएको देखिन्छ। प्रधानमन्त्री नरेन्द्रदामोदर दास मोदीले सार्वजनिक रूपमै स्वीकार गरेको तथ्य हो यो। लोकसभाका ५ सय ४३ सदस्यमध्ये २ सय ३३ जनामाथि विभिन्न अदालतमा आपराधिक मुद्दा दर्ता भएका छन। ती मध्ये अधिकांस भारतीय जनता पार्टीका छन्। मोदी मन्त्रिमण्डलका ७८ मन्त्रीमध्ये ३३ जनामाथि क्रिमिनल केस अदालतमा चलिरहेका छन्। २४ माथि त गम्भीर आपराधिक आरोप छ। एकजनामाथि व्यक्ति हत्याको आरोप छ भने चार जनामाथि हत्याको प्रयास र डकैतीको मुद्दा लागेको छ। यस प्रकारको प्रकृति र प्रवृत्ति भारतीय संसद्को पूर्वाद्र्ध वर्षहरूमा थिएन भन्ने कुरा आँकडाले देखाउँछ। पण्डित जवाहरलाल नेहरू हुँदासम्म त एकजना पनि थिएन। तर, पछिल्लोकालमा कतिपय राज्यका विधानसभामा यस्ता सदस्यको बहुमत नै छ। उत्तर प्रदेश यसको ज्वलन्त उदाहरण हो। त्यसैले भारतमा वर्षा हुँदा छाता ओढ्ने नेपालको पहिल्यैदेखिको बानीको कारण महम्मद अफताब आलम, गणेश लामा तथा चक्रे मिलनहरू जन्मिनु कुनै ठूलो कुरा होइन। यो स्वाभाविक हो। अहिले यो क्रम थामिँदैन। बरु गति समात्दै जाने तथ्य निर्वाचन प्रणाली दिनप्रतिदिन महँगो हुँदै गएको कुराले पनि पुष्टि गर्दछ। संसद्मा बाहुबलीको जन्म सम्बन्धी आजभन्दा साढे दुई हजार वर्षपहिले विश्वविख्यात दार्शनिक सुकरातले भोटको राजनीतिलाई नकारात्मक ढंगबाट व्याख्या र विश्लेषण गरेका थिए। उनका अनुसार मताधिकारको प्रश्न मानिसको बुद्धि र विवेकमा अन्तर्निहित हुन्छ। जुन समाजमा ज्ञान, बुद्धि र विवेकको खडेरी छ, त्यहाँ यो व्यवस्था बाँदरको हातमा नरिबल जस्तै हुन्छ भन्ने आशयको भनाइ दार्शनिक शुकरातको थियो। नेदरल्यान्डका प्रधानमन्त्रीले कार्यकालको अन्तिम दिन साइकल चढेर घर फर्केका थिए भन्ने कुरा विश्वले हेरेको र सुनेको तथ्य हो। किनकि, त्यो मुलुकमा जेलसमेत छैन। कुनै आपराधिक घट्ना नै घट्दैन। त्यहाँ जेलको आवश्यकता समाप्त भएर गएको छ। स्केनडेभियन मुलुकहरूमा संसदीय अभ्यासले उच्चता हासिल गरेको बेला भारतको लोकसभा तथा विधानसभा बाहुबलीहरूको अखडामा रूपान्तरित भएका छन्। नेपालको भौगोलिक सिमाना भारतको सबैभन्दा बढी पिछडिएको, गरिब, अशिक्षित, न्यून सहरीकरण भएको तथा राजस्वभन्दा पनि कैयौं गुणा बढी ऋण बोकेको, आम्दानीभन्दा नेताहरूले बढी खर्च गर्ने राज्यसँग टाँसिएकोले नेपाली परिवेश त्यसबाट कदापि अछुतो रहन सक्दैन। नेपालको अन्तर्राष्ट्रिय सिमाना दक्षिणी भारतको कुनै राज्यसँग भएदिएको भए, कस्तो हुन्थ्यो होला ? तर नेपालको दुर्भाग्य र अझ मधेसको लागि अभिशाप के छ भने पूर्वाद्र्धमा राजनीतिक रूपले उम्दा हैसियत कमाएका विहार र उत्तर प्रदेश अहिले बाहुबलीहरूको लागि उर्वर भूमि बनेका छन्। हालै विहारका मुख्यमन्त्री नितिश कुमारको राजनीतिक फेरबदलको व्यवहारले यस भेगका जनता आहत महसुस गरेका छन्। त्यसमा मधेस प्रदेश त नराम्ररी प्रभावित भएको छ। पहिलेदेखि नै गाँजिएको यस प्रदेशको रौतहट जिल्लाबाट महम्मद अफताब आलम त्यसै जन्मिएका होइनन्। विगत केही वर्षदेखि विहारका विधायक कार्तिक कुमार राजीवरञ्जन अपहरण मुद्दामा फरार थिए। त्यही केसमा भूपू विधायक आनन्द सिंहसहित १७ जनामाथि अदालतमा मुद्दा चलिरहेको छ। जसको फेब्रुअरीमा अदालतले जमानतको याचिका खारेजसमेत गरिसकेको थियो र अगस्त १६ मा हाजिर हुने वारेन्ट जारी गरेको थियो। तर उदेकलाग्दो विषय के छ भने जुन दिन विधायक कार्तिकेयलाई अदालतमा हाजिर हुनु थियो त्यही दिन मुख्यमन्त्री नीतिश कुमारले उनलाई कानुनमन्त्री नियुक्त गरे। लोकतन्त्रको योभन्दा भद्दा मजाक अर्को के हुन सक्छ ? तर यसको विरोध हुन थालेपछि केही दिनमा नै कार्तिकेयले राजीनामा दिनु पर्यो। विधायक कार्तिक कुमार जसलाई कार्तिकेय सिंह पनि भनिन्छ लालुप्रसाद यादवको राष्ट्रिय जनता दलका विधायक हुन्। विहारका २ सय ४३ विधायकमध्ये १ सय ५० जनामाथि आपराधिक मुद्दा अदालतमा विचाराधीन छन्। त्यसमध्ये ८९ जनामाथि यस्तो संगीन आरोप छ कि एक पटक पनि अदालतमा सुनुवाइ भयो भने उनिहरुका लागि जेल जानुबाहेक अर्को कुनै विकल्प छैन। उत्तर प्रदेशको अवस्था त झन् कहालीलाग्दो छ। उत्तर प्रदेशको विधानसभाका ४ सय ३ विधायकमध्ये २ सय ५ जनामाथि आपराधिक मुद्दा अदालतमा दर्ता छन्। अर्थात् बाहुबलीहरूको बहुमत छ, जहाँ योगी आदित्यनाथ मुख्यमन्त्री छन्। बाहुबलीको नेपाली संस्करण २०१५ सालमा नेपालमा पहिलो संसदीय निर्वाचन भएको थियो। त्यतिबेला भारतमा पं जवाहरलाल नेहरू प्रधानमन्त्री थिए। जसको दोस्रो कार्यकालको दुई वर्ष बितेको थियो। त्यतिबेलाको दुइटै देशको संसदीय अभ्यास हेर्दा एक से एक व्यक्ति संसद् पुगेका थिए। जहाँ कहिले कुनै गलत ढंगबाट जनतालाई प्रभावित पार्ने काम भएन। २०१५ सालको संसदीय निर्वाचन ताका सिरहाको मिर्चैया बजारमा नेपाल राष्ट्रवादी गोर्खा परिषद्का नेताले स्कुल निर्माणको लागि ५० हजार रुपैयाँ दिन खोज्दा जनताले नलिएको इतिहास छ। तर यस प्रकारको संस्कार र संस्कृतिको पञ्चायतकालमा खिल्ली उडाइयो । तत्कालीन प्रधानमन्त्री सूर्यबहादुर थापाले बहुदल हराउन जंगल फडानीमात्र गर्न लगाएनन् भरपूर रूपमा राज्यसत्ताको दुरुपयोग गरे। यस प्रकारको दुरुपयोगकै कारण मुलुकमा भूमिगत गिरोहको जन्म भयो। जसले बाहुबलीको रूपमा मण्डले राष्ट्रवादीहरूलाई तत्कालीन संसद् राष्ट्रिय पञ्चायतमा पठाउन बेसुमार धन खर्चेको इतिहास छ। वास्तवमा भन्ने हो भने भारतीय बाहुबलीको नेपाली संस्करण पञ्चायतकालका मण्डलेहरू नै हुन्, जसको नेतृत्व कमल थापादेखि शरदचन्द शाहहरूले गर्थे। लालुप्रसाद यादव विहारको मुख्यमन्त्री भएको बेला जसरी शहाबुद्दीनजस्ता बाहुबलीहरूले जेलबाट हत्या र हिंसाको खेल खेल्थे ठीक त्यसरी नै पञ्चायतकालमा मण्डलेहरूले सरोज कोइराला र रघुनाथ ठाकुर मधेसीजस्ता क्रान्तिकारीहरूलाई भारत पसेर हत्या गरेका थिए । पञ्चायतभित्रै रहेका प्रजातान्त्रिक सोच भएका व्यक्तिलाई हराउन बाहुबलीको नेपाली संस्करण मण्डलेलाई प्रयोग गर्थे। यसलाई पुष्टि गर्न एउटा मात्र उदाहरण पर्याप्त हुन्छ। २०१५ सालको संसदीय निर्वाचनताका सिरहाको मिर्चैया बजारमा नेपाल राष्ट्रवादी गोर्खा परिषद्का नेताले स्कुल निर्माणको लागि ५० हजार रुपैयाँ दिन खोज्दा जनताले नलिएको इतिहास छ। सिरहा जिल्लामा पञ्चायती व्यवस्थाका स्तम्भको रूपमा स्थापित भएका थिए राजदेव गोइत। जसलाई जिल्लाको भीष्म पितामह पनि भनिन्थ्यो। तर जनमत संग्रहमा उनी बहुदलतिर लागे। फलस्वरूप सिरहाले बहुदलको पक्षमा सबैभन्दा धेरै मत ल्याएर देशकै नै प्रथम भयो। यसले गर्दा राजदेव गोइतले पञ्चायतकालमा कहिल्यै चुनाव जितेनन्। किनकि दरबारबाट नै हराउन निर्देशन दिइन्थ्यो। मण्डलेहरूले बुथ लुटिरहँदा विरोध गर्ने उनको कार्यकर्तालाई सीडीओले नै कुटेको यो पंक्तिकारले देखेको हो। बहुदलीय व्यवस्थाको पुनस्र्थापनापश्चात् पहिलो आमनिर्वाचन तथा स्थानीय निर्वाचनमा नेपाली कांग्रेस बदनाम हुन गयो। किनकि बहुदलीय व्यवस्थाले संस्थागत रूप धारण गर्नुभन्दा पहिले नै उसले बाहुबली उत्पादन गर्न खोजेको थियो। नेपाली कांग्रेसका तत्कालीन महामन्त्री गिरिजाप्रसाद कोइराला मोरङ क्षेत्र नंं १ बाट एमालेका लव प्रधान मित्रसँग प्रतिस्पर्धामा थिए। चुनाव कोइरालाले नै जिते तर पेस्तोलसहित भारतीय गुण्डाहरूको तस्बिर जसरी नेपाली मिडियामा प्रकाशित भयो त्यो दृश्य महम्मद अफताव आलमहरूले पक्कै देखेको हुनुपर्छ। विजय गच्छेदार त त्यसको एउटा योजनाकार नै थिए। त्यतिबेला विराटनगरबाट एउटा बहुबलीको उदय भएको थियो। नाम थियो उमेश गिरी। विराटनगरदेखि काठमाडौंसम्म उनको हाँकडाँक थियो। तत्कालीन महामन्त्री गिरिजा कोइरालाको मातहतमा रहेका गिरीले आफ्नै पार्टीका अध्यक्ष कृष्णप्रसाद भट्टराईलाई समेत हराउन अहम् भूमिका खेलेका थिए। तर उनको चर्तिकला २०४९ सालको विराटनगरको स्थानीय निर्वाचनमा देखियो। दुइटा बुथ लुट्न खोज्दा यो पंक्तिकारले तरबारसहितको एक दर्जन फोटो प्रकाशन गरेर भण्डाफोर गरेको थियो। उमेश गिरीको सम्बन्ध भारतीय बाहुबली नेता आनन्दमोहन सिंहसँग थियो जो त्यतिबेला चन्द्रशेखरको नजिक मानिन्थे। यो कुरा विराटनगरको स्थानीय नमस्कार होटलमा बाहुबली आनन्दमोहन सिंहलाई गरिएको भव्य स्वागतबाट पनि पुष्टि हुन्छ। त्यहाँ उमेश गिरीको उपस्थिति नभए पनि बुथ लुट्नेहरू प्रायः सबै थिए। महम्मद अफताव आलम मार्का बाहुबली भारतीय लोकसभामा रहेकामध्ये ९० प्रतिशत करोडपति छन्। प्रायः सबै विधानसभाको स्थिती यही हो । कुनै क्षेत्रबाट कुनै गरिबले चुनाव जितेको थियो भन्ने कुरा एकादेशमा एउटा राजा थिए भन्ने कथाजस्तो भएको छ। जो जित्थे त्यसलाई खुलेयाम दिनदहाडै गोली हानेर मारिन्थे । पूर्णियाका माक्र्सवादी विधायक अजित सरकारलाई बाहुबली पप्पु यादवले हत्या गर्न लगाए। किनकि, जबसम्म अजित सरकार जीवित थिए तबसम्म कसैलाई जित्न दिइएको थिएन। महम्मद अफताव आलम र पप्पु यादवको बीचको भौगोलिक दूरी धेरै भएकोले भेट नभएको पनि हुन सक्छ। तर विहारकै सिवान जिल्लाका बाहुबली सांसद शहाबुद्दीनसँग पक्कै भेट भएको हुन सक्छ। किनकि विहारको सिवान जिल्ला नेपालको रौतहटको नजिक नभए पनि टाढा पनि छैन। होइन भने इँटाभट्टामा यत्रो युवालाई एकै पटक मार्ने साहस आलमलाई हुने थिएन। दुई दर्जन हत्या, लुट, डकैती, अपहरण मुद्दालाई टाउकोमा लिएर शहाबुद्दीन सांसद बन्न सक्छन् भने महम्मद अफताव आलमको नाम आगामी निर्वाचनको लागि नेपाली कांग्रेस रौतहटले सिफारिस गरेकोमा यत्रो हो हल्ला मच्चाउने के कारण होला। आखिर नेपाल पनि विहारको कार्बन कपी होइन र ! तराईमधेस त फोटोकपी नै हो। अन्त्यमा, दार्शनिक शुकरातले भनेझैं संसदीय लोकतन्त्रको अवस्था त्यतिबेला राम्रो हुन्छ जतिबेला शिक्षित व्यक्तिहरूले समाजमा वर्चस्व स्थापित गर्नेछन्। त्यसैले दिल्लीका मुख्यमन्त्री अरविन्द केजरीवालले शिक्षा र स्वास्थ्यप्रति जुन सचेतता ल्याउने काम गरेका छन् त्यस्तो अवस्था विहार र उत्तर प्रदेशमा हुन सकेको भए नेपालमा पनि पक्कै सकारात्मक प्रभाव पर्ने थियो। नेपालको संसदीय प्रजातन्त्रमा विजयकुमार गच्छदार, महम्मद अफताब आलम, चक्रे मिलन, गणेश लामाहरू जन्मिनुभन्दा मनिष सिसोदिया, भगवन्त सिंहहरू जन्मिन्थे।"
कुनै व्यक्तिमा पर्ने घटनाले क्रिकेटमा बाधा पर्नु हुँदैन : क्यान,काठमाडौं : नेपाल क्रिकेट संघ(क्यान) का अध्यक्ष चतुरबहादुर चन्दले कुनै एक व्यक्तिका कारण समग्र क्रिकेटमा असर पर्न दिन नहुने बताएका छन्। बिहीबार किर्तिपुरस्थित टियु मैदानमा नवौं राष्ट्रिय खेलकुद अन्तर्गतको पुरुष क्रिकेट प्रतियोगिताको उद्घाटन कार्यक्रममा चन्दले क्रिकेट सामूहिक खेल भएकाले कुनै व्यक्तिमा पर्ने घटना परिघटनाले क्रिकेटमा बाधा पर्न नहुने बताएका हुन्। नेपाली क्रिकेट टिमका कप्तान सन्दीप लामेछानेमाथि एक बालिकालाई बलात्कार गरेको भन्दै उजुरी परेको थियो । त्यस्तै चन्दले क्रिकेट पूर्वाधारको विकासका लागि सरकारले धेरै सहयोग गरेको बताए। नवौं राष्ट्रिय खेलकुद अन्तर्गतको पुरुष क्रिकेट प्रतियोगिता बिहीबारबाट सुरु भएको हो ।
"सन्दीप लामिछानेविरुद्ध पक्राउ पुर्जी जारी, विमानस्थलबाटै पक्राउ गर्छौं : प्रहरी","काठमाडौं : राष्ट्रिय क्रिकेट टोलीका कप्तान सन्दीप लामिछानेविरुद्ध पक्राउ पुर्जी जारी भएको छ। बिहीबार काठमाडौं जिल्ला अदालतबाट पक्राउ पुर्जी जारी भएको काठमाडौं प्रहरीले जनाएको छ। लामिछानेउपर प्रहरी वृत्त गौशालामा गत मंगलबार जबरजस्ती करणी मुद्दामा जाहेरी दर्ता भएको छ। 'मुलुकी अपराध (संहिता) ऐन, २०७४ को परिच्छेद१८ को दफा २१९ को जबर्जस्ती करणी गर्न नहुने कसुरमा निज सन्दिप लामिछानेउपर थप अनुसन्धान गर्नका लागि सम्मानित काठमाडौं जिल्ला अदालतबाट पक्राउ पुर्जी जारी भएको छ,' जारी विज्ञप्तिमा भनिएको छ। काठमाडौं उपत्यका प्रहरी कार्यालयका प्रमुख अतिरिक्त महानरीक्षक (एआइजी) रविन्द्र धानुकले काठमाडौं जिल्ला अदालतले सन्दीप लामिछानेविरुद्ध पक्राउ पुर्जी जारी भएको पुष्टि गर्दै लामिछानेलाई पक्राउ गरिने बताए। 'सीपीएल प्रतियोगिताका लागि वेस्ट इन्डिजमा रहेका सन्दीप लामिछाने विमानस्थलबाटै पक्राउ पर्नेछन्। प्रहरीले आवश्यक अनुसन्धान प्रक्रिया त्यसपछि सुरु गर्नेछ,' उनले भने।"
कप्तान सन्दीप लामिछाने राष्ट्रिय क्रिकेट टोलीबाट निलम्बित,"काठमाडौं : नेपाल क्रिकेट संघ (क्यान)ले राष्ट्रिय टोलीका कप्तान सन्दीप लामिछानेलाई निलम्बन गरेको छ। प्रहरी वृत्त गौशालामा उनीविरुद्ध जबरजस्तीकरणी कसुरमा जाहेरी परेको भन्दै क्यानले निलम्बन गरेको हो। 'नेपाल राष्ट्रिय क्रिकेट टिमका कप्तान सन्दीप लामिछानेउपर जबरजस्ती करणी कसुरमा मिति २०७९ भदौ २२ गते प्रहरी वृत्त गौशालामा जाहेरी परेको र निजउपर थप अनुसन्धान गर्नका लागि सम्मानित काठमाडौं जिल्ला अदालतबाट पक्राउ पुर्जीसमेत जारी भएको अवस्थामा नेपाल क्रिकेट संघको कार्यासम्पादन समितिको निर्णयअनुसार सन्दीप लामिछनेलाई राष्ट्रिय क्रिकेट टिमबाट निलम्बन गरिएको छ,' कार्यवाहक सचिव प्रशान्त विक्रम मल्लद्वारा जारी विज्ञप्तिमा भनिएको छ। अन्तर्राष्ट्रिय क्रिकेट काउन्सिल (आईसीसी)ले समेत सन्दीपको घटनाबारे चासो देखाएको छ। आईसीसीका शीर्ष अधिकारीले नै बारम्बार सन्दीपविरुद्धको उजुरीबारे चासो लिएको मल्लले बताए।"
क्यानलाई आईसीसीले सोध्यो सन्दीपको घटना के हो?,"काठमाडौं : नेपाली राष्ट्रिय क्रिकेट टिमका कप्तान सन्दीप लामिछानेमाथि बलात्कारको आरोप लागेपछि अन्तर्राष्ट्रिय क्रिकेट काउन्सिल (आईसीसी)ले चासो देखाएको छ। आइसीसीलाई नेपाल क्रिकेट संघ (क्यान)ले सन्दीपको घटनाबारे ब्रिफिङ गरेको छ। क्यानका कार्यवाहक महासचिव प्रशान्त विक्रम मल्लले आईसीसीका शीर्ष अधिकारीले नै बारम्बार सन्दीपविरुद्धको उजुरीबारे चासो लिएको बताए। आईसीसीबाट मलाई बारम्बार फोन आएको छ। यो माइनर केस हो भनेको छु। उनीहरु पनि सिरियस छन्, मल्लले सञ्चारकर्मीसँग भनेका छन्। सीपीएल प्रतियोगिताका लागि वेस्ट इन्डिजमा रहेका कप्तान सन्दीपसँग आफ्नो कुरा भएको मल्लले बताए। कुराकानीमा सन्दीपले आफू निर्दोष रहेको बताएका थिए। उनले कानुनी उपचारका लागि सहयोग गरिदिन समेत सन्दीपले आग्रह गरेको मल्लले बताए। क्यानबाट मैले नै सम्पर्क गरेको थिएँ। तिमीविरुद्ध उजुरी परेको छ। युवतीले बलत्कारको आरोप लगाएकी छन् भने। मैले थाहा पाएको छु, मेरो संलग्नता छैन भन्ने उनको भनाइ थियो, मल्लले भने। सन्दीपले आफू सीपीएल लिग सकेरमात्रै नेपाल फर्किने बताएको मल्लले बताए। सन्दीपले सीपीएल सकेरमात्र फर्कन्छु भने। उता टिमले पनि थाहा पाएको र उनीहरुले त्यस्तो केही समस्या छैन भनेको सुनाए, मल्लले भने। क्यानले नेपाल टी२० लिगबारे बिहीबार गरेको पत्रकार सम्मेलनमा समेत यसबारे प्रश्न सोधिएको थियो। सन्दीपविरुद्धको उजुरीले प्रतियोगितालाई प्रभावित गर्छ गर्दै सञ्चारकर्मीको प्रश्नमा सेभेन थ्री स्पोर्ट्सले क्यानको सल्लाहअनुसार निर्णय लिइने जनाएको छ।"
"नेपाल टी२० लिगका लागि थप दुई टोलीको घोषणा, यी हुन् मालिक","काठमाडौं : नेपाल क्रिकेट संघ (क्यान)ले नेपाल टी२० फ्रेन्चाइज क्रिकेट प्रतियोगिताका लागि थप दुई टोली घोषणा गरेको छ। काठमाडौंमा आयोजित पत्रकार सम्मेलनमा क्यानले पोखरा एभेन्जर्स र फारवेस्ट युनाइटेड टोलीको घोषणा गरेको हो। पोखराको मालिक पोस्टराज ज्ञवाली हुन् भने फारवेस्टको मालिक एसआर स्पोर्ट्स एण्ड मिडिया भेन्चर्स युकेका रुपिन्दर बाग्गा रहेका छन्। क्यानले यसअघि नै ४ वटा टिमको नाम र मालिकको घोषणा गरिसकेको छ। जसमा कान्तिपुर क्यापिटल, लुम्बिनी अल स्टार्स, विराटनगर सुपर किङ्स र जनकपुर रोयल्स रहेका छन्।"
रोशनलाई अमेरिकी अवार्ड,"काठमाडौं : संगीतकार रोशन वान्तवाले अमेरिकी अवार्ड पाएका छन्। उत्कृष्ट कार्य र पेसाप्रतिको समर्पणको कदर गर्दै उनलाई वर्षको सर्वोत्कृष्ट अमेरिकी संगीतकारको अवार्ड प्रदान गरेको हो। अवार्डसँगै वान्तवाले दुई लाख नगद पुरस्कार पाएका छन्। पेसाप्रतिको निरन्तरता र केही अर्थपूर्ण कार्यले यो उपलब्धि हात लाग्यो, संगीतकार वान्तवाले भने, विगतको संघर्ष अर्थपूर्ण नै रहेछ भन्ने महसुस भयो। कहिलेकाहीं कताकता वाहियात गरिएछ कि भन्ने लाग्थ्यो। त्यस्तो भावनालाई यसले मेटाइदियो। अब झनै अर्थपूर्ण काम गर्न प्रेरणा मिलेको छ। सांगीतिक क्षेत्रको सक्रियता थप बढाउनेछु। यसले नेपाली संगीत पनि अन्तर्राष्ट्रिय अवार्ड पाउन सक्षम छ भन्ने उदाहरण पनि देखाएको उनले बताए। अरू अवार्ड प्राप्त गर्न प्रेरणा पनि मिलेको छ, उनले भने। उनले करिव चार महिना अघि अनलाइन आवेदन भरेका थिए। उनका अनुसार १३१४ जनाले प्रतिस्पर्धा गरेका थिए। डेढ महिनाअघि निर्णय भएको हो। प्रमाणपत्रसहित सम्मान हालै प्राप्त भएको उनले बताए। प्रमाण जुटाउनु गाह्रो भयो। ३४ पटक त अन्तर्वार्ता नै भयो, उनले भने, अन्ततः आयोजकको अपेक्षाअनुसार भएछ। गिटार, किबोर्ड, स्टाफ नोटेसनसम्बन्धी उनका ६ वटा कृति प्रकाशित छन्। २२ वर्षदेखि सांगीतिक क्षेत्रमा रहेका वान्तवाले पाँच सयभन्दा बढी गीतमा संगीतभरेका छन्। मुख्य विधा गिटार रोजेका उनले वेस्टर्न क्लासिक गिटारमा ग्र्याजुएसन गरेका छन्। सुर र ताल दुवै हुने भएकाले गिटार रोजेको उनले बताए। जसले स्कुलबाटै संगीतकार बन्ने सपना सँगाले। उनको घर र स्कुल दुवैतिर सांगीतिक वातावरण थियो। पाँचथरको साविक कुरुम्बा गाविसमा पर्ने पाङतुवाहुलाकका वान्तवा एसएलसीपछि २०४८ सालमा राजधानी भित्रिएका थिए।"
