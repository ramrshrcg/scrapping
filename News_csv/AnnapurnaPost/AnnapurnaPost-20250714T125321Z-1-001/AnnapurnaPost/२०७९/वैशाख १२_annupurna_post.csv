शीर्षक,विवरण
स्वामित्व संकटमा गठबन्धन,"राजनीति केवल सत्ताको खेल होइन। विवेकको अभ्यास पनि हो। मुलुक अहिले स्थानीय तह निर्वाचनको सम्मुखमा छ। निर्वाचनको निम्ति उम्मेदवारी दिने क्रम चलिरहेको छ। उम्मेदवारीकै लागि दुई दिन समय दिइएकाले हिजो टुंग्याउन बाँकी स्थानमा आज टुंगो लगाउने र उम्मेदवारी दिने कसरत जारी छ। कतिपय स्थानमा सहज देखिएको छ भने कतिमा असहज अवस्था पनि देखिएको छ। विद्रोहको व्यवस्थापन गर्न मुस्किल परेको पनि देखिएको छ थुप्रै स्थानमा। स्थानीय तहको निर्वाचन भए पनि यो स्थानीय तहमै सीमित छैन। केन्द्रीय तह र शीर्ष नेतृत्व नै यसमा बढी व्यस्त छ। त्यसले राष्ट्रिय महत्त्व त पाएको छ तर स्थानीय स्वायत्ततामाथि भने गम्भीर प्रश्न उठाएको छ। गठबन्धनको स्वामित्वमा संकट देखाएको छ। केन्द्रकै निर्णायकत्त्व स्थानीय तह जनताको आधारभूत सेवा र विकास निर्माणको आकांक्षा पूरा गर्ने पहिलो प्रतिनिधि संस्था हो। त्यसकारण यसमा बढी चासो र निर्णायकत्व स्थानीय पार्टी संरचना र त्यस क्षेत्रका नागरिकमै हुनुपर्ने हो। तर, त्यस्तो छैन। संविधानले संघीय प्रणालीको परिकल्पना गरे पनि अभ्यास एकात्मक प्रणालीकै छ। संवैधानले जस्तो परिकल्पना गरे पनि हाम्रो संरचना र पद्धति त्यसअनुसार विकास हुन सकेको छैन। संविधान निर्माणपछिको पहिलो निर्वाचनको चक्र पूरा भइसक्दा स्थानीय तह जति परिपक्व हुनुपथ्र्यो, त्यति हुन सकेको देखिएन। खासगरी गठबन्धनको निर्माण, त्यसमा स्थानीय नेतृत्वको निरीहता र केन्द्रको निरंकुशताले व्यवस्थामा परिवर्तन भए पनि अवस्थामा रत्तिभर परिवर्तन नआएको स्पष्ट गरेको छ। दलीय प्रणालीमा दल हावी हुन्छ। तर, त्यसको अभ्यास लोकतान्त्रिक विधि र प्रक्रिया अनुरूप हुनुपर्छ। लोकतन्त्र बलियो हुन आन्तरिक लोकतन्त्र बलियो हुनुपर्छ। तर, उम्मेदवार चयनको प्रक्रियामा त्यो देखिएन। खासगरी गठबन्धनका शीर्ष नेताको जोरजबर्जस्तीले सिंगो प्रणालीलाई कमजोर बनाएको छ। स्थानीयतामाथि घात गरेको छ। स्थानीय नेतृत्वको निर्णायकत्त्व खोसेको छ। नूर गिराएको छ। लोकतन्त्रको आधार संकुचित बनाएको छ। एक किसिमले हेर्दा स्थानीय तहलाई संविधानले प्रबन्ध गरेको तीन तहको संरचनाको महत्त्वपूर्ण अंग नभई स्थानीय निकायकै रूपमा हेर्ने मानसिकता हावी रहेको पाइएको छ। संघीयतामा घात मुलुकमा संघीयता किन ? यसको सामान्य जवाफ हो शक्तिलाई विकेन्द्रित गर्न। केन्द्रीकृत राज्य प्रणालीले शासनमा समन्यायिक अवधारणा आत्मसात् गर्न नसक्ने भएकाले त्यसको प्रत्याभूत गर्न संघीयता रोजिने हो। यसले अलग सरकारको मुख्य अवधारणा बोक्छ। तर, हाम्रो संघीयता त्यसअनुसार विकास हुनै पाएन। प्रदेश सरकार केन्द्र सरकारको प्रशासनिक संरचनाको दायराबाट बाहिर निस्कन सकेन। केन्द्रको छायामात्र भयो। प्रदेश सरकार बनाउने काम प्रदेश सभाको हो। प्रदेशमा आफ्नै किसिमको समीकरण बन्ने, भत्कने, बन्ने गर्न सक्छ। यसका निम्ति ऊ स्वतन्त्र, स्वायत्त हुने संघीय प्रणालीको परिकल्पना हो। संवैधानिक व्यवस्था पनि त्यही हो। केन्द्रअनुसार सोलोडोलो गठबन्धन नभई आवश्यकताका आधारमा कुनै प्रदेशमा कस्तो कुनैमा कस्तो बन्न सक्छ। तर, हामीकहाँ त्यस्तो अभ्यास हुन सकेन। केन्द्रको निर्णयमा मुख्यमन्त्री चयन हुनुसम्म अन्यथा मानिएको थिएन। तर, समीकरणको ढाँचा र मन्त्रीसम्म केन्द्रले तोकिदिने काम भयो। प्रदेश संरचनाको निर्माण भए पनि त्यही मर्मअनुसार भएन। संघीयता स्थानीय आवश्यकता, जनताका मूल मुद्दा, सरोकार र सहभागिताका निम्ति उपयुक्त विधि मानिन्छ। यसले स्थानीय शासनमा स्थानीय जनताको सहभागिता मात्र होइन, निर्णायकत्व स्थापित गर्छ। स्थानीय जनताको आकांक्षाको सही आकलन गर्न सक्छ। नेतृत्वले स्थानीय नागरिकका आवश्यकता सहीरूपमा बुझ्न र प्रतिनिधित्व गर्न सक्छ। साझा मुद्दामा साझा अवधारणा विकास गरी सहकार्य गर्न सघाउँछ। स्थानीय आवश्यकताअनुसार सेवा र विकासको गति तीव्र बनाउन सक्छ। संघीयता राजनीतिक नेतृत्व विकासको अवसर पनि हो। यसले नेतृत्वमा स्थानीयको पहुँच बढाउँछ। संगठन कुशलता सिकाउँछ। सहकार्यको संस्कृति विकास गराउँछ। नेतृत्वको दृष्टिकोण फराकिलो बनाइदिन्छ। समुदाय र व्यक्ति व्यक्तिबीचको सहकार्यले नेतृत्व कुशलता र नागरिकसँग आत्मीयता पनि बढाउँछ। यसैगरी, स्थानीय नागरिकले पनि आफ्नो प्रतिनिधिको गुण र दोषको पारख गर्ने अवसर पाउँछ। राम्ररी चिन्ने, बुझ्ने र सही नेतृत्व छनोट गर्ने अवसर पाउँछ। स्थानीय तहको उम्मेदवारी चयनको क्रममा यो मान्यतालाई भने विकास हुनै दिइएन। तुलनात्मकरूपमा प्रमुख विपक्षी दल नेकपा एमालेले महानगरपालिका बाहेकमा यसलाई प्रवद्र्धन गर्न खोजेको पाइए पनि सत्तापक्षले भने गठबन्धन निर्माणको अवधारणासँगै यसलाई पूरै निस्तेज गर्न खोजेको देखिएको छ। स्थानीय पार्टी संरचनाबाट भइरहेको विरोध, असन्तुष्टि र विद्रोहले पनि गठबन्धनमा स्वामित्व संकट रहेको प्रष्ट गरिरहेको छ। अन्ततः यसले संघीयतालाई नै कमजोर बनाएको छ। संघीयतामाथि घात गरेको छ। जित्नैपर्ने दबाब लोकतन्त्रमा निर्वाचन एउटा सामान्य प्रक्रिया हो। यसमा जितको आकांक्षा स्वाभाविक भए पनि जित्नै पर्ने दबाब उपयुक्त होइन। दलले नागरिकलाई आफ्नो दल र उसका एजेन्डाको बारेमा प्रशिक्षित गर्ने अवसर हो, निर्वाचन। तर, मनी, मसल र मिडियाको अनावश्यक प्रयोगमार्फत निर्वाचनलाई प्रभावित गर्ने प्रयास अहिले नै सुरु भइसकेको छ। प्रेम र युद्धमा जे पनि जायज हुन्छ भन्ने गलत मान्यता राजनीतिमा पनि जोड्ने गरिएको छ। निर्वाचन जसरी पनि जित्नै पर्छ। निर्वाचन जित्न नाजायज अभ्यास पनि परिणामतः जायज हुन्छ भन्ने विकृत मानसिकता हाम्रो राजनीतिक नेतृत्वमा छ। न्यायिक प्रणालीले त्यसलाई ब्रेक लगाउनुपर्नेमा पृष्ठपोषण गरिहेको छ। जित्नैपर्ने दबाबमा उम्मेदवार र दलहरू छन्। गठबन्धनको गलत अभ्यास निर्वाचनको बेला मन मिल्ने बीचमा सहकार्य सामान्य प्रक्रिया हो। तर, त्यसको निश्चित मान्यता हुन्छ। वैचारिक दृष्टिकोण र सैद्धान्तिक आधार हुन्छ। राजनीतिक दलबीचको सत्ता समीकरण वा चुनावी गठबन्धन राजनीतिक आधारमा समान अवधारणा बोक्ने बीचमा हुनुपर्छ। राजनीतिक नभई गणितीय आधारमा मात्र गर्नु चरम अवसरवाद हो। चुनावी गठबन्धन गर्दा औचित्य सावित हुने निश्चित आधार हुनुपर्छ। केवल विजय वा अरू कसैको पराजयको निम्ति बन्ने समीकरणले राजनीतिक मूल्य कमजोर बनाउँछ। दलीय पहिचान र सैद्धान्तिक मान्यता विलुप गराउँछ। स्थानीय तहको निर्वाचन जनताका मूच्र्छित सपनालाई पुनः जागृत गर्ने अभियानको प्रस्थानविन्दु हुन सक्छ। लोकतन्त्र बलियो हुन आन्तरिक लोकतन्त्र बलियो हुनुपर्छ। तर, उम्मेदवार चयनको प्रक्रियामा त्यो देखिएन। निर्वाचनमा गरिने गठबन्धन एउटै चुनावी घोषणापत्र, एउटै निर्वाचन चिह्न र एउटै मुद्दाको आधारमा हुन सक्छ। र, संघीय संसद्को निर्वाचनमा त्यो सामान्य हुन्छ। यद्यपि त्यो बेला पनि केवल निर्वाचन जित्न नभई त्यसपछिको सरकारको नेतृत्व र सहकार्यको स्पष्टतासहित हुनुपर्छ। चुनावी प्रयोजनका लागि बन्ने गठबन्धनले निश्चित मुद्दा र अवधिका लागि जनादेशको अपेक्षा गर्ने भएकाले त्यसलाई खण्डित नगर्ने विश्वास दिलाउनु पर्छ। गठबन्धन भत्किएमा जनादेश खण्डित भएको मानी ताजा जनादेशमा जाने बाटो स्पष्ट गरिनुपर्छ। एउटै घोषणापत्रमा निर्वाचन लडेर जनताको मत प्राप्त गरिसकेपछि त्यसलाई खण्डित गरियो। त्यसपछि ताजा जनादेशमा जाने हिजो केपी शर्मा ओलीको सरकारले गरेको निर्णय राजनीतिकरूपमा सही थियो। संवैधानिकरूपमा पनि त्यो गलत थिएन। यद्यपि सर्वोच्च अदालतले त्यसलाई असंवैधानिक ठहर गरेको कारण कार्यान्वयनमा जान पाएन। संसद् पुनस्र्थापना भयो। तर, मुलुकले निकास पाउन सकेन। बरु थप जटिलतामा फस्न पुग्यो। राजनीतिक प्रणालीमै अनेक प्रश्न उठायो। सत्ताको वैधतामा प्रश्न प्राचीनकालमा सत्ता वैधताको पुष्टि ईश्वरीय शक्तिका आधारमा गरिन्थ्यो। ईश्वरलाई सर्वोच्च सत्ताको रूपमा लिइन्थ्यो। पूर्वीय मान्यतामा वेद र उपनिषदलाई त्यसको आधारको रूपमा स्वीकार गरिन्थ्यो। विस्तारै त्यो मान्यतामा परिवर्तन हुँदै गयो। गौतम बुद्धले सर्वोच्च सत्ता ईश्वर होइन, प्राकृतिक कानुनबाट धर्मको जन्म हुने र धार्मिक धारणा तर्क र बुद्धि संगत हुनुपर्नेमा जोड दिए। चार्वाक दर्शनले परलौकिक सत्ता होइन, दृश्यमान राजा नै सर्वशक्तिमान हुन् भन्ने मान्यता लियो। कन्फुसियसले असल शासनका लागि असल र बुद्धिमान शासक आवश्यक हुने र दुराचारी शासकलाई अपदस्थ गर्ने अधिकार जनतामा रहने सिद्धान्त प्रतिपादन गरे। युनानी विचारधाराले राज्यको अनिवार्यतालाई मुख्य जोड दिनुका साथै शासनको नियम एवं राजनीतिक चक्र परिवर्तनको रूपसमेत निर्धारण गरिदियो। यसमा जनतन्त्र, लोकतन्त्र, अल्पतन्त्र, कुलीनतन्त्र तथा निरंकुशतन्त्रको चक्र र भेदको विश्लेषणसमेत गरिएको छ। आधुनिक राज्य प्रणालीमा लोकतन्त्रलाई सबैभन्दा उन्नत राजनीतिक प्रणाली मानिन्छ। त्यसका विभिन्न स्वरूपमध्ये संसदीय लोकतन्त्रलाई उत्कृष्ट प्रणालीको रूपमा आत्मसात् गर्ने मुलुकमा नेपाल पनि एक हो। यसले राज्यको सार्वभौम सत्ता जनतामा रहने र त्यसको प्रयोग संसद्बाट हुने मान्यतालाई आत्मसात् गर्छ। राजनीति केवल सत्ताको खेल होइन। विवेकको अभ्यास पनि हो। ज्ञानसत्ताको अवधारणा आजभन्दा २४ सय वर्षअघि सुकरातले विकास गरेका हुन्। ज्ञानलाई परीक्षण गर्ने विशिष्ट विवादशैली अपनाएका सुकरात राजनीतिलाई कला मान्थे। राजनीतिको ज्ञान प्राप्त नभएका व्यक्तिबाट राजनीति सञ्चालन हुन सक्दैन भन्ने उनको मान्यता थियो। प्रसिद्ध ग्रन्थ रिपब्लिकमा प्लेटोले आदर्श राज्यको परिकल्पना गरेका छन्, जुन वर्गीय व्यवस्थामा आधारित छ। उनले आदर्श राज्यको आधारशिलाका रूपमा उत्पादक वर्ग, राज्यको रक्षाका लागि सैनिक वर्ग र समाजको संगठनको आधारशिलाका रूपमा शासक वर्ग रहने उल्लेख गरेका छन्। अरस्तुले राज्यलाई वैज्ञानिक विधिबाट अध्ययनविश्लेषण गरेका छन्। मानिस राजनीतिक प्राणी हो र उसको विकास राज्य प्रणालीमै निहित हुन्छ भन्ने उनको मान्यता छ। उनले क्रान्ति भनेको राज्य, संविधान वा सत्तामा हुने परिवर्तन हो भनेका छन्। द्वन्द्वात्मक भौतिकवाद दर्शनका प्रणेता कार्लमाक्र्सले निर्विकल्प ठानिएको तत्कालीन पुँजीवादी विश्व व्यवस्थाको वैधतामाथि चुनौती दिए। द्वन्द्ववादलाई वाद, प्रतिवाद र संवादको प्रक्रिया र वर्गसंघर्षलाई अपरिहार्य माने। माक्र्सले राजनीतिक प्रणालीको विकासक्रममा आदिम साम्यवादी व्यवस्था, दास युग, सामन्तवादी युग, पुँजीवादी व्यवस्था, समाजवादी व्यवस्था र अन्तमा साम्यवादी व्यवस्थाको व्याख्या गरेका छन्। विश्वका एक तिहाइभन्दा बढी जनताले पथप्रदर्शकका रूपमा मान्ने माक्र्सका अनुयायी नेपालमा दुई तिहाइभन्दा बढी रहेको पुष्टि गरिसकेको छ। संविधानको प्रस्तावनामै समाजवादप्रतिको प्रतिबद्धता र राज्यका निर्देशक सिद्धान्तका रूपमा समाजवाद उन्मुख अर्थतन्त्रको विकास गर्ने विषयलाई समेटिनु समाजवादतर्फको यात्राको वैध घोषणा हो। तर, कतिपय अनुयायीको सैद्धान्तिक विचलनले समाजवादतर्फको यात्रामा भने तगारो लगाउन खोजेको छ। व्यवस्था नयाँ अवस्था उही विश्वका अन्य थुप्रै मुलुकमा जस्तै नेपाल पनि अनेक क्रान्ति र आन्दोलनको शृंखलाबाट गुज्रिएको छ। जहानियाँ राणाशासन अन्त्य भयो। निर्दलीय पञ्चायतको पतन भयो। राजतन्त्र बिदा भयो। केन्द्रीकृत एकात्मक राज्य प्रणालीलाई संघीय लोकतान्त्रिक गणतन्त्रले प्रतिस्थापित गर्यो। तर, मुलुकको समृद्धि र नागरिकको जीवनमा परिवर्तन हुन सकेन। समृद्ध नेपाल : सुखी नेपालीको राष्ट्रिय आकांक्षा र कतिपय विकास अभियानले आशाको सञ्चार गराए पनि यात्रा अवरुद्ध भयो। जनतामा निराशा उत्पन्न भयो। व्यवस्था नयाँ तर अवस्था उही हुन पुग्यो। स्थानीय तहको निर्वाचन जनताका मूच्र्छित सपनालाई पुनः जागृत गर्ने अभियानको प्रस्थानविन्दु हुन सक्छ।"
बज्जिका भाषामा सञ्चारमाध्यम,"नेपालमा विशेषगरी तराईका पाँच जिल्लामा बज्जिका भाषा प्रचलनमा छ। भारतबाट उत्पत्ति भएको बज्जिका भाषा त्यहाँको वैशाली राज्यबाट सुरु भएको हो। बौद्ध ग्रन्थ अंगुत्तर निकाय र जैन ग्रन्थ भगवती सूत्रमा उल्लेख भएअनुसार तत्कालीन भारत वर्षमा रहेका १८ गणराज्यमध्ये बज्जी संघको राजधानी वैशाली थियो (बज्जिका भाषाको इतिहास, पृ ३६)। बज्जिका यसै बज्जी संघको आधुनिक भाषा थियो। बज्जिका मातृभाषा हो। बज्जिका शब्दको निर्माण बज्जी आधार पदमा क प्रत्यय संयुक्त भई आ स्त्रीसूचक प्रत्यय लागेर बनेको हो। बज्जिकालाई बज्जिवासिना भाषा बज्जी भाषा पनि भनिएको पाइन्छ। बज्जीलाई वृजी पनि भन्ने गरिएको छ। पाणिनिले मद्रवृज्योः कन् अष्टाध्ययी सूत्रमा मद्रक र वृजिक शब्दहरूको निर्माण निवासीहरूको अर्थमा गरेका छन् भनी डा योगेन्द्रप्रसाद सिंहको बज्जिको कतिपय शब्दका आलोचनात्मक अनुशीलन पुस्तकको पृष्ठ गमा उल्लेख गरिएको छ। वृणिकबाट बजिक, बज्जिकबाट बज्जिक तथा उनीहरूको भाषा स्त्रीप्रत्यय आको साथ बज्जिका भएको हो। बज्जी संघ क्षेत्रको निवासीलाई बज्जिका भन्न सकिन्छ। बज्जिका शब्दको अर्थ हुन्छ बज्जी क्षेत्र (प्रदेश)का बासिन्दाद्वारा बोलिने भाषा। प्राचीन अर्थशास्त्री कौटिल्यको साहित्यमा बृजि शब्दको उपयोग यस क्षेत्रको बासिन्दाको अर्थमा गरिएको पाइन्छ। प्राचीन बज्जी संघको भाषा भएको कारण यसलाई वृजिका, बज्जिका, वज्जिका, बाजिका, बज्जी भन्ने गरिएको छ। यसको लिपि तिरहुतिया कैथी भएको हुनाले कतिपयले यसैलाई तिरहुतिया भाषासमेत भन्ने गरेका छन्। बज्जी संघको केन्द्र वैशालीमा भएकाले यसलाई वैशाली भाषा, वैशालिनी, वैशालीको भाषा पनि भनिएको पाइन्छ। बज्जिका भाषाका अनुसन्धानकर्ता तथा वरिष्ठ पत्रकार सञ्जय साह मित्र बज्जिका भाषाको नामकरणको सम्बन्धमा अनेक मत छन्। तर पनि यसको मुख्य श्रेय महापण्डित राहुल सांकृत्यायनलाई जाने बताउँछन्। सांकृत्यायनले गरेको बज्जिका नामकरण नै हालसम्म सर्वमान्य छ। बज्जिका भाषाको इतिहास करिब अढाई हजार वर्षभन्दा पुरानो रहेको पाइन्छ। तैपनि यसको पहिचान र नामकरण निकै पछि हुन गएको देखिन्छ। नेपालमा पनि प्राडा दानराज रेग्मी, डा बलराम प्रसाईँ र डा अम्बिका रेग्मीसहितको टोलीले त्रिभुवन विश्वविद्यालय, भाषाविज्ञान केन्द्रीय विभागको तर्फबाट गरिएको अ सोसिओलिंगुइस्टिक सर्भे अफ बज्जिका, २०१४ जुलाईले बज्जिकालाई स्वतन्त्र भाषाको रूपमा मान्यता दिएको छ। सर्वप्रथम सञ्जयकुमार साह मित्रले काठमाडौंबाट प्रकाशित महिमा साप्ताहिक (२०५२ कात्तिक ३०)मा लोप हुँदै गएको भाषाबाजिका शीर्षकमा लेख प्रकाशित गरेका थिए। अहिलेसम्म नेपालमा बज्जिका भाषाको विषयमा जानकारी दिने पहिलो लेख यही हो। नेपालमा बज्जिका भाषाको जनजागरण वा चेतनाको विकासको यात्रा यही बिन्दुबाट प्रारम्भ भएको पाइन्छ। नेपालको धनुषा, सर्लाही, महोत्तरी, बारा र रौतहटमा बज्जिका भाषा बोल्ने गरिएको छ। भारतमा बज्जिका भाषाभाषी क्षेत्र भनेर परिचित जिल्लाहरूसित नेपालका यिनै जिल्लाको सिमाना जोडिएका छन्। मध्य महोत्तरीदेखि मध्य बारासम्मको मधेसी समुदायको मूल मातृभाषा बज्जिका हो भन्ने दाबी यसका अभियन्ताको छ। नेपालमा बज्जिका मातृभाषीको संख्या करिब २५ लाख रहेको बताइए पनि तथ्यांकको दृष्टिकोणले बज्जिकाको अवस्था फरक देखिन्छ। २०५८ को जनगणनामा पहिलोचोटि समावेश भएको बज्जिका भाषाको वक्ता संख्या २ लाख ३७ हजार ९ सय ५७ देखिएको छ। देशको कुल जनसंख्यामा १०५ प्रतिशतले मातृभाषा बज्जिका बोल्ने गरेको तथ्यांकमा आएको थियो। २०६८ को राष्ट्रिय जनगणनामा बज्जिका मातृभाषीको कुल संख्या ७ लाख ९३ हजार ४ सय १६ देखिएको छ। जुन देशको सम्पूर्ण जनसंख्यामा २९९ प्रतिशत हुन आउँछ। बज्जिकाको विकास र विस्तारमा सञ्चारमाध्यमको भूमिका अहम् छ। बज्जिका भाषा नेपालमा जसरी विस्तृत हुँदै गइरहेको छ, त्यसमा आमसञ्चारले महत्त्वपूर्ण प्रभाव पारेको कुरा अभियन्ता स्वीकार्छन्। बज्जिका भाषा बचाउने अभियानमा काम गरिरहेकाहरूले सञ्चारमाध्यमलाई सकारात्मक प्रयोग गरिरहेका छन्। मधेस प्रदेशमा रौतहटबाट बज्जिका भाषामा सबैभन्दा धेरै सञ्चारमाध्यम सञ्चालनमा छन्। यहाँको रेडियोले बज्जिका भाषामा समाचार बुलेटिन नै चलाएको छ। टेलिभिजनले पनि यो भाषा(लाई महत्त्व दिएको छ। बज्जिकामा दिनेश यादवले अनलाइन सञ्चारमाध्यम पनि सञ्चालन गरिरहेका छन्। सोही भाषामा कार्यक्रम र समाचार आउने भएपछि प्रयोगकर्तालाई मोह जाग्न थालेको छ। बज्जिका पत्रकार समाज क्रियाशील छ भने पाक्षिक र साप्ताहिक पत्रिकाहरू पनि बज्जिका भाषामा प्रकाशित भइरहेका छन्। बज्जिका भाषाका लेखक तथा अभियन्ता किशुल दयाल श्रीकृष्ण सञ्चारमाध्यमले बज्जिका भाषाको विस्तारमा महत्त्वपूर्ण भूमिका निर्वाह गरेको बताउँछन्। यहाँ यही भाषामा विभिन्न साहित्यिक कृति पनि प्रकाशन भइरहेका छन्। गोरखापत्र दैनिकले बज्जिका भाषालाई छुट्टै पृष्ठ उपलब्ध गराएको छ। सञ्जय साह मित्रले यसको पृष्ठ संयोजकको रूपमा काम गरिरहेका छन्। वीरगन्जबाट प्रकाशित हुने प्रतीक दैनिकले पनि यही भाषाको विषयवस्तुलाई प्राथमिकता दिएर प्रकाशित गरिरहेको छ। हेटौंडाबाट प्रकाशित कुराकानी साप्ताहिकले पनि योगदान पुर्याएको छ। रौतहटबाट प्रकाशित रौतहट रश्मि त्रैमासिक पत्रिकाले पनि बज्जिका विस्तारमा योगदान पुर्याएको छ। शीतलपुर साप्ताहिक, बज्जिकावाणी साप्ताहिक, बज्जिका प्रभात खबर साप्ताहिक, बज्जीपत्र साप्ताहिक, भागजोगनी मासिक, हमनी के आवाज मासिक, वालबज्जी द्वैमासिक र बज्जिकार्पण त्रैमासिक पत्रिकाले पनि बज्जिका भाषाको विस्तारमा योगदान दिएका छन्। बज्जिका भाषामा केही वर्षअघिसम्म यी जिल्लामा खासै रौनक थिएन। तर, जब बज्जिका भाषामा सञ्चारमाध्यम चल्न थाले त्यसपछि विस्तार यो भाषाको पनि विस्तार हुँदै गयो। बज्जिकाका लेखक सञ्जय सुदामा नेपालमा गणतन्त्रको स्थापना भएपछि विस्तार भएका सञ्चारमाध्यमका कारण बज्जिका विस्तार भएको बताउँछन्। साहित्यको विस्तारका लागि काम गरिरहेका बज्जिका साहित्य संगमका अध्यक्ष किसुन दयाल श्रीकृष्ण पनि यो भाषाको विकासमा सञ्चारमाध्यमको भूमिका प्रभावकारी रहेको बताउँछन्। अब यो तराईका पाँच जिल्लामा मात्र बोलिँदैन। देशका प्रायः सबै जिल्लामा धेरथोर संख्यामा बज्जिका बोल्नेको संख्या रहेको जनगणनाको तथ्यांकले पुष्टि गरेको छ। सञ्चारमाध्यमको प्रभावले भाषाविज्ञ र सरोकारवालाको ध्यान आकर्षित भएको पाइन्छ। भाषाविज्ञले बज्जिकामाथि अनेकन अध्ययन, अनुसन्धान गरी जीवन्त बनाउँदैछन्।"
निजामती संस्कृतिका आयाम,"सन् २००२ को कुरा हो। बेलायत सरकारका यातायात सचिवको रूपमा सर रिचार्ड क्लाइब मोट्राम कार्यरत थिए। उनलाई एक संसदीय समितिमा सरकारप्रति निजामती सेवाको निष्ठाबारे प्रश्न सोधिएको थियो। उक्त प्रश्नको उत्तरमा उनले भनेका थिए, निजामती सेवा आफ्नो स्वामीप्रति सदा बफादार रहन्छ ताकि त्यो बफादारी बापत उसलाई स्वामीको माया प्राप्त भइरहोस्। निजामती सेवाको निष्ठा र इमानप्रति सशंकित रहने राजनीतिप्रति मोट्राम सदैव क्षुब्ध रहने गर्दथे। यही एक पक्षको अविश्वास एवं अर्को पक्षको अनुरागलाई लिएर यदाकदा भन्ने गरिन्छ। निजामती सेवा मन्त्रीहरूलाई एकतर्फी प्रेम गर्छ। निजामती सेवा योग्यता परीक्षाको माध्यमबाट छनोट भएका काबिल व्यक्तिहरूको संगठन हो। यो सेवाका मूल विशेषताहरू हुन् तटस्थता, निष्पक्षता, दक्षता, व्यावसायिकता, विद्यमान सरकारको नीतिप्रति इमानदारीपूर्ण निष्ठा र पेसागत गुमनामी। यो सेवामा कार्यरत व्यक्तिहरूलाई थप अध्ययन, तालिम, सामयिक पदोन्नति, समुचित तलब भत्ता र अवकाशपछिको जीवन सहज बनाउने गरी सुविधा प्रदान गरिएको हुन्छ। सेवाको सुरक्षा, स्थायित्व र वृद्धावस्थामा प्राप्त हुने सुविधाको कारणले प्रतिभावान् युवा यस सेवाप्रति आकर्षित हुने गरेको पाइन्छ। निजामती सेवामा योग्यता परीक्षाको माध्यमबाट छनोट गर्ने परम्पराको थालनी प्राचीन चिनियाँ साम्राज्यमा भएको हो। त्यहाँ उच्च तहका निजामती कर्मचारीहरू सम्राट्का मन्त्रीको रूपमा कार्य गर्थे। उनीहरू राष्ट्रका अत्यन्त प्रतिष्ठित र सम्मानित नागरिकमा गनिन्थे। तल्लो तहका निजामती कर्मचारीको पनि ठूलो इज्जत र रवाफ हुन्थ्यो। भारतमा योग्यताको आधारमा कर्मचारी छनोट गर्ने प्रचलन इस्ट इन्डिया कम्पनीको शासनको समयमा सुरु भएको हो। उच्च तहका पदहरूमा प्रायः बेलायती नागरिकहरू नै छानिन्थे। नगण्य संख्याका भारतीय प्रशासकहरू विदेशी शासनका उच्चस्तरीय देशी नोकरहरू कहलिन्थे। विदेशी साम्राज्यका नोकरहरूले स्वदेशी जनतामाथि शासन गर्ने हुँदा भारतमा ब्युरोक्रेसीलाई नोकरशाही नामले सम्बोधन गर्न थालियो। समग्र भारतीय निजामती सेवा राष्ट्रको सेवक नभएर विदेशीको नोकर हुन पुग्यो। कुनै पनि सरकारी सेवामा काम पाउनुलाई नोकरी भन्ने परम्परा बस्यो। देशी नोकरशाह र तल्लो तहका नोकरहरूको माध्यमबाट स्थानीय रैतीमाथि शासन गर्ने बेलायती आइडिया कयौं वर्षसम्म सफल रह्यो। नेपालको राणाकालीन निजामती सेवा योग्यतामा नभई खानदान र अनुग्रहमा आधारित थियो। प्रभुको वरद् कृपा प्राप्त भएमा बोकाले पनि हाकिमको आसनमा बसेर प्रशासन चलाउन सक्छ भन्ने उक्तिमा निजामती संस्कृतिको प्रबल विम्ब लुकेको छ। अन्तिम रसियन सम्राट् जार निकोलस द्वितीय भन्ने गर्थे, मेरो साम्राज्यको शासन मैले होइन, मेरा १० हजार क्लर्कले चलाउने गर्छन्। असल निजामती नोकर भएको संगठनको हाकिम मूर्ख नै भए तापनि नियमित कामहरू स्वतःस्फूर्त रूपमा हुँदै रहन्थे। त्यस बखतको नेपालका निजामतीहरू राणाका नोकर थिए भने भारतका निजामतीहरू विदेशी प्रभुका। राणाकालीन नेपालका निजामती कर्मचारीहरू नितान्त असुविधाजनक वातावरणमा काम गर्न बाध्य थिए। तिनको स्थायित्व थिएन, सुविधा न्यून थियो। तल्लो तहका कर्मचारीहरूलाई हेप्ने र अपमान गर्ने परम्परा थियो। तथापि मानिसहरू निजामती सेवामा नोकरी गर्न हुरुक्क हुन्थे। दासानुदास प्रवृत्तिले ओतप्रोत त्यस सामन्ती सामाजिक पद्धतिमा दुई जना हाकिमबाट हेपाइ खाएको निजामती कर्मचारीले गाउँका २० जना सोझा रैतीमाथि रवाफ देखाउन पाउँथ्यो। हामी नयाँ युगमा छौं। युग अनुरूप नेपाली निजामती सेवा पनि समयको प्रवाहसँगै नवीकृत र आधुनिक भएको छ। निजामती सेवा प्रभुको सेवकबाट राष्ट्रको सेवकमा रूपान्तर भएको छ। नेपालको संविधानले सार्वजनिक प्रशासनलाई जनउत्तरदायी बनाउने नीति अंगीकार गरेको छ। अबको निजामती सेवा सरकार मात्र नभई जनताप्रति समेत उत्तरदायी हुनु पर्नेछ। यस व्यवस्थाअनुसार निजामती सेवाले जनतासँग व्यक्तिगत रूपमा परिचित र उत्तरदायी भएर कार्यसम्पादन गर्नु पर्नेछ। अब निजामती सेवाका कर्मचारीहरू गुमनाम नभई जनपरिचित राष्ट्रसेवकको रूपमा परिणत हुनु जरुरी छ। संस्कृति निर्माण गरिँदैन, स्वयं निर्मित हुँदै जान्छ। संस्कृति चिरकालदेखि स्थापित र स्वीकृत हुँदै जाने एक स्वस्फूर्त चेतना हो। निजामती संस्कृतिको पनि आफ्नै औपचारिक र अनौपचारिक जीवनपद्धति छ। आचरण, व्यवहार, बोलीचाली, पहिरन, मर्यादा र आडम्बरको आफ्नै प्रकारको विलक्षणता छ यसमा। कुनै एक मात्र कार्यालय या कर्मचारीले मात्र निजामती संस्कृतिको सर्वांगीण प्रतिनिधित्व गर्न सक्दैन। सिंहदरबारदेखि सुदूर गाउँसम्म फैलिएका निजामती अड्डामा कार्यरत समग्र कर्मचारी वर्गको सामूहिक चेतना नै निजामती संस्कृति हो। निजामती संस्कृतिका प्रमुख आयाम तटस्थता, निष्पक्षता, दक्षता, व्यावसायिकता, विद्यमान सरकारको नीतिप्रति इमानदारीपूर्ण निष्ठा र पेसागत गुमनामी हुन्। तथापि त्यहाँभित्र अत्यन्तै बलियो अनौपचारिक वैयक्तिक सम्बन्ध, पूर्वाग्रह र भेदभावको वातावरण रहेको हुन्छ। यो सेवामा निष्पक्षताको आधारमा कार्यगत सम्बन्धले मात्र कर्मचारीको मूल्यांकन हुन्छ भन्ने आदर्श कल्पना गरिन्छ। परन्तु व्यवहारमा त्यस्तो आदर्श पालना गरेको पाइँदैन। नेपाली निजामती संस्कृतिमा भेदभाव, वैरभाव, मित्रभाव, इष्र्याभाव, भक्तिभाव, बात्सल्यभाव र माधुर्यभाव गरी सात भाव विद्यमान छन्। यिनै भावहरूको आधारमा व्यक्तिगत सम्बन्धहरू कायम हुन्छन्। यस्ता भावहरूको माध्यमबाट नै निजामती प्रवृत्तिले सांस्कृतिक स्वरूप धारण गर्दै आएको छ। २०६३ सालको परिवर्तनपछि पनि निजामती कर्मचारीले बाटो बिराउने क्रम जारी छ। के राजनीति र निजामती सेवा कमजोरीहरू सच्याउन राजी होलान् ? भेदभाव भनेको समान हैसियतका व्यक्तिहरूबीच गरिने असमान व्यवहार हो। कसैसँग भेदभाव र कसैसँग मित्रभावको सम्बन्धले गर्दा कतिपय कर्मचारीहरू विभेद र वञ्चनामा परे भने कतिले नाजायज फाइदा उठाए। कुनै कर्मचारीप्रति हाकिमको अतिशय बात्सल्यभावले गर्दा समान हैसियतका अन्य कर्मचारीहरू पछाडि पारिए। निजामती संस्कृतिमा मित्रभाव, मित्रभेद, भक्तिभाव र माधुर्यभावका अनेकौं रंगरूप छन्। कसैलाई सपार्न त कसैलाई बिगार्ने प्रवृत्ति निजामती संस्कृतिको बीभत्स रूप हो। त्यस कृत्यका सिकार भएका निजामतीहरूको संख्या ठूलो छ। निजामती सेवा देशकै योग्य युवाहरू रहेको बृहदाकार संस्था हो। यो सेवाकै सहयोगमा सरकारले नीति निर्माण गर्छ। राजनीतिले बाटो बिराउन सक्छ। राजनीतिक दाउपेच र सत्तालिप्साका कारण अनेकौं प्रपञ्चहरू रचिन सक्छन्। त्यस्तो विषम परिस्थितिमा पनि ब्युरोक्रेसीले अटल अडान लिएर राजनीतिलाई गलत कार्य गर्नबाट जोगाउँछ। राजनीतिले तर्जुमा गरेका नीति र कानुनको कार्यान्वयन गर्नु ब्युरोक्रेसीरूपी स्थायी सरकारको कर्तव्य हो। सरकारको ब्युरोक्रेसीप्रति आदेशात्मक अधिकार हुन्छ भने ब्युरोक्रेसीसँग सरकारप्रति अनुनयात्मक कर्तव्य मात्र। जबजब राजनीति दिशाहीनता र अस्थिरतातर्फ उन्मुख हुँदै जान्छ, तबतब प्रशासन ठूलो चुनौतीमा पर्छ। ब्युरोक्रेसी त्यसबेला झनै विवश हुन्छ, जब नियोजित विकास आयोजनालाई पर सारेर खल्तीबाट निस्केका आयोजनाहरू पेस गर्ने आदेश दिइन्छ। यस्तै अनपेक्षित दबाबका कारण निजामती सेवाको उच्चपदस्थ वर्गमा अकर्मण्यताको संस्कृति झांगिँदै गएको छ। तटस्थता निजामती संस्कृतिको आधारभूत आयाम हो। परन्तु केही वर्षयता यो सेवा राजनीतिमय हुँदै गएको छ। चुनावमा विजयी भएको दलले आफूलाई सहयोग गर्ने कर्मचारीहरूलाई विजयोपहारको रूपमा पुरस्कृत गर्ने परम्परा कायम भएको छ। अमुक दलको प्रबल सहयोगीको परिचय प्राप्त गरी संवैधानिक नियुक्ति प्राप्त गरेका पदाधिकारी तटस्थ र निष्पक्ष हुन्छन् भनेर विश्वास गर्न कठिन छ। २०४६ सालको परिवर्तन निजामती सेवालाई सक्षम, व्यावसायिक र तटस्थ बनाई राख्ने संस्कृतिलाई टेवा दिन विफल भयो। नजानिँदो गरी सचिवको कर्तव्य नै मन्त्री खुसी पार्नु हो भन्ने बोध हुँदै गयो। अधिकांश लाचार सचिवहरू आफ्नो अधिकारको प्रयोग गर्न समेत हजुर हजुर गर्दै मन्त्रीको निर्देशन कुरेर बस्न थाले। उच्चस्तरीय कर्मचारीहरूको यो प्रवृत्तिबारे थाहा पाएका तल्लो तहका कर्मचारीले मन्त्रीहरूसँग मित्रता गाँस्न थाले। यो परिस्थितिले गर्दा निजामती सेवाभित्र जनताको साथी र राष्ट्रको सच्चा सेवक बन्ने संस्कृति कायम हुन कठिन हुँदै गयो। विडम्बना ! २०६३ सालको परिवर्तनपछि पनि निजामति कर्मचारीले बाटो बिराउने क्रम जारी नै छ। के राजनीति र निजामती सेवा कमजोरीहरू सच्याउन राजी होलान् ?"
चढ्न नपाएको धरहरा,"सम्झँदा लाग्छ, धन्य सपना मात्र धूलोपीठो भएछ। कसो मसहित हामी केही धरहरासँगै धूलोपीठो भएनौं। धरहरा त धूलोपीठो भयो अरे नि ! हातमा क्यारक्यार गर्दै गरेको एफएम रेडियो बोकेका एकजनाले भने। पंक्तिकार लुगलुगी कामिरहेकी धर्तीमाथि फिजारिएको चउरमा आमाको हात समातेर उभिएकी थिएँ। आमाछोरीले एकअर्काको मुखमा हेरेर अवाक् भयौं। एकैछिनमा लामो सास पनि फेर्यौं। किनकि एकैछिनमा धरहरा चढ्न जाँदै थियौं। त्यही भएर सायद दुवैका मुख खुलेनन्। आँखा बोले, धन्न बाँचिएछ ! काठमाडौं आएको नौ महिना बित्दा पनि धरहरा चढ्न जान पाएकी थिइनँ। चाह भने थियो काठमाडौंको मुटुमा रहेको त्यो अग्लो सुर्इंजस्तो भीमसेन स्तम्भमा चढेर काठमाडौं नियाल्ने। काठमाडौंका हरिया फाँटहरूलाई मासेर बनाइएका विशाल कंक्रिटका महलहरू हेर्ने मन थियो। मानिसका सपनाका महलहरू ठडिएको काठमाडौं जहाँ मेरा पनि सपनाको घर छ। कहीँ कतै थोरै उर्वर अनि मलिलो माटोलाई छोपेर ठडिरहेको छ। सायद हामी सबैको सपना काठमाडौंको मलिलो उर्वर माटो माथि एउटा घर उभ्याउन पाए ? धरहराको नवौं तलामा पुगेर एउटा मान्छेले काठमाडौं खाल्डो हेरेर के के कल्पना गर्न सक्दो हो ? त्यो अनुभव गर्न मन थियो। अनि उपत्यकालाई घेरेर आकाश छोइरहेका डाँडाकाँडा धीत मरुन्जेल हेर्ने रहर। धरहराबाट कस्ता देखिएलान् शिवपुरी, चन्द्रागिरिका डाँडाहरू ? जिज्ञासा पनि बहुतै थिए। तर, अहँ खोइ किन हो ? त्यो समय मेरा लागि जुर्नै सकेको थिएन! वैशाख १२ आउनु केही दिनअघि योजना बन्यो, हलेसी महादेव र पाथीभरा माताको दर्शन गर्न जाने। धनकुटामा रहेकी आमालाई पनि सँगै देवादिदेव र माताको दर्शन गराउन लिएर हिँड्यौं। पहिलो यात्रा तय भयो, हलेसीको। सप्तरीमा रहेकी सखडा भगवती दर्शन गर्दै लाग्यौं खोटाङ। सुनकोसी पुग्नै लाग्दा पारिपट्टि ओखलढुंगाको एउटा डाँडो देखियो। कवि सिद्धिचरण श्रेष्ठ सम्झनामा आए। श्रद्धाले शिर निहुरियो। शब्द निस्किए, मेरो प्यारो ओखलढुंगा ! हलेसी पुग्ने उमंग बाटो देखेर खस्रक्क भयो। बाटो देखेर मन त्यसै अत्तालिन्थ्यो। डर सबैलाई थियो तर कसैले कसैलाई देखाउन चाहँदैनथियो। सायद अरू नडराउन् भन्ने चाह होला सबैको मनमा मेरो जस्तै। आमाको हात समाउँदै भनेकी थिएँ, यसपटक चाहिँ काठमाडौं गएर धरहरा चढ्नु पर्छ है ? कस्तो अवस्थामा त्यो कुरा आयो कुन्नि आमाले छक्क परेर मेरो मुखमा हेर्नुभयो र मुसुक्क हाँस्नुभयो। सायद उहाँ डराइरहनु भएको देखेर ध्यान मोड्न खोजें होला। अहिलेसम्म धरहरा चढाउन लग्नु भएकै छैन मामुले। अब काठमाडौं पुगेर जाने है ? अघिदेखि नबोली बसेको ठूलो छोरो पनि बोल्यो। सबैजना बोल्न थाल्यौं। काठमाडौं पुगेलगत्तै धरहरा चढ्न जाने कुरा तय भयो। एकैछिनमा त्यो अक्करको भीर काटेर हरियो खोटाङमा गाडी गुड्न थाल्यो। बाटोको डर र थकान हलेसी परिसर प्रवेश गरेपछि जादुजस्तै गायब भयो। आहा ! कति शान्त ! कति सुन्दर ! कति शीत्तल ! एउटा बालक गाइड तम्तयार भयो महादेवस्थल घुमाउन। तर पनि सम्पूर्ण धार्मिक कुराको जानकारी पायौं। उनका कुरा सुन्दा अनुमान लाएँ कि हेर्दा मात्रै सानो तर उमेर खाएकै होला ! अब यात्रा ताप्लेजुङतिरको थियो। हिँड्ने बेलामा डर देखाउनेको कमी थिएन, बाटो धेरै उकालो छ। निकै गारो पर्ला माथि पुग्न त। केटाकेटी र बूढाबूढी लिएर हिँड्दा डर त लागेकै थियो। मनमा भने अठोट थियो। अब जाने नै भएपछि जसरी पुगिन्छ। आँट गरेर लागियो पाथीभराको चुचुरोतिर। उकालो कठोर रहेछ। भन्नेले सही भनेका रहेछन्। केटाकेटी खुरुखुरु उक्लिँदै थिए। आमालाई भने केही कठिन भएझंै भयो। बिस्तारै पाइला सार्नु हुँदैथियो। बाटोमा सबैलाई जिस्काउँथें, छिटो हिँडौं काठमाडौं पुगेर धरहरा चढ्ने खुट्टा पो हुन् त यी। धरहराको त योभन्दा पनि ठाडो बाटो पो छ त। फेरि हाँसोको फोहोरा छुट्यो। तर, के थाहा केही समयमै त्यही धरहरा माटोमा विलय हुँदैछ भनेर ? साँच्चै मान्छे कति अञ्जान छ है भविष्यसँग ? एक सेकेन्ड अगाडिसम्म केही पत्तो हुँदैन के हुँदैछ भनेर ! साँची मान्छेले भविष्य पनि थाहा पाउने भए ? अझ के के पो गथ्र्याे होला ? पाँच घण्टाको उकालो पार गरेपछि पाथीभरा माताको दर्शन गर्यौं। काठमाडौं आइपुगेको भोलिपल्टै छोराले कुरा उठायो धरहराको। त्यो दिन थियो वैशाख ११ शुक्रबार। भने, हुन्छ भोलि शनिबार पनि हो। दिउँसो जाउँला। छिट्टै खाना खाएर धरहरा चढ्न जाने कुरा गरेर त्यो दिन सुतियो। शनिबार बिहान सोचें, दिउँसोतिर जानुपर्ला धरहरा चढ्न। १० बजे नै जाँदा भीडभाड होला। सबैसँग यही सल्लाह भयो। आमाछोरी घरभन्दा केही अगाडि पुग्नासाथ धर्ती काम्न थाल्यो। छेउको घरको छत मेरो टाउको छुन निहुरिएँ झैं निहुरिन आइपुग्यो। थाहा भयो, भुइँचालो पो गएछ। यही भुइँचालोले भत्काएको थियो धरहरा र धरहरा चढ्ने हाम्रो सपना पनि। अहिले सम्झँदा लाग्छ, धन्य सपना मात्र धूलोपीठो भएछ। कसो मसहित हामी केही धरहरासँगै धूलोपीठो भएनौं।"
आईपीएल : चेन्नई र पन्जाब भिड्दै,काठमाडौं : इन्डियन प्रिमियर लिग(आईपीएल) अन्तर्गत आज चेन्नई सुपर किंग्स र पन्जाब किंग्स भिड्दै छन्। खेल मुम्बईस्थित वान्खडे स्टेडियमा साझ ७:४५ बजेदेखि हुनेछ। चेन्नई ७ खेलमा २ खेल जित्दै अंक तालिकाको ९औं स्थानमा रहेको छ भने पन्जाब समान ७ खेलमा ३ खेल जित्दै ८औं स्थानमा रहेको छ।
