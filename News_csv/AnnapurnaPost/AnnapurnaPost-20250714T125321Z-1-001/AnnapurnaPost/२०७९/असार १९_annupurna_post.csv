शीर्षक,विवरण
सार्वजनिक पूर्वाधारमा उत्थानशीलता,"उत्थानशील पूर्वाधार निर्माणमा थप स्रोत आवश्यक पर्ने मानसिकताबाट योजनाविद् र राजनीतिक नेतृत्व मुक्त हुनुपर्छ। बर्सेनि हुने स्थल तथा हवाई यातायातसम्बन्धी अकल्पनीय दुर्घटना र सोबाट हुने क्षतिको सम्बोधनमा संघीय, प्रादेशिक र स्थानीय तहका नीतिहरूमा थोरै शब्द खर्चिएका हुन्छन्। वर्षायाम प्रारम्भसँगै नेपाली सञ्चारमाध्यमले विपद् र उत्थानशीलताबारे प्रशस्त सामग्री प्रकाशित गरी राज्यको ध्यान आकर्षित गर्ने धेरै प्रयास पनि उत्तिकै भइरहेका छन्। हरित अर्थतन्त्र, विपद् पूर्वतयारी, जोखिम न्यूनीकरण, जलवायु परिवर्तनसम्बन्धी राष्ट्रिय तथा अन्तर्राष्ट्रिय प्रतिबद्धता कार्यान्वयन, राष्ट्रिय अनकूलन योजना, शून्य कार्बन उत्सर्जन गर्न स्थानीय तहमा सहकार्यजस्ता शब्द तीनै तहका सरकारहरूका नीति तथा कार्यक्रममा राखिन्छन्। समयचक्रसँगै वर्षायाम पछिका रमाइला चाडपर्व याममा ती प्रतिबद्धता अर्को विपद्सम्बन्धी समाचार नआउन्जेलसम्मका लागि पाखा लाग्ने गर्छन्। असार महिनाको यो पाक्षिक अवधिमा तीनै तहका सरकारले आआफ्ना वार्षिक नीति तथा कार्यक्रम र बजेट सार्वजनिक गरेका छन्। यसै समयमा उत्थानशील पूर्वाधार निर्माणका सम्बन्धमा महत्वपूर्ण तर सामान्य प्रकृतिका स्थानीय र अन्तर्राष्ट्रिय गरी दुई समाचार पनि आएका छन्। पहिलो, खोटाङको हलेसी तुवाचुङ नगरपालिका९ महादेवबेसीबाट दूधकोसीको पानी पम्पिङ प्रविधिबाट वडा नं ७ महादेवस्थानको काभ्रेडाँडामा निकाल्ने मुख्य पाइपलाइन महादेव खोला किनारको अति नै जोखिम क्षेत्रमा असुरक्षित तरिकाले बिछ्याइएको सम्बन्धमा रहेको छ। स्थानीय उपभोक्ताले भनेजस्तै यो लापरबाही निर्माण कम्पनीको हो वा योजना डिजाइन गरिँदा खोलाको अधिकतम बाढी पानी सतहभन्दा माथिबाट पाइप लैजान स्थानीयले गरेको माग सुनुवाइ नभएको अवस्था हो ? विस्तारै प्रकाशमा आउला तर त्यति बेलासम्म ठूलो क्षति बेहोरिसकिएको अवस्था हुन पनि सक्छ। दोस्रो, जापानका किओ विश्वविद्यालयका प्राध्यापक राजीव सा सन् २०२२ को संयुक्त राष्ट्रसंघीय सासाकावा पुरस्कारका लागि दोस्रा विजेता घोषित भएको समाचार हो। एसियाली मुलुकमा समुदायमा आधारित विपद् जोखिम न्यूनीकरण र ग्रामीण तहमा समुदायमा आधारित कार्यसमूह सम्बन्धित सामाजिक अनुसन्धानबाट ख्याति पाएका र पश्चिम (साहेल) अफ्रिकी देश बुर्किनाफासो लगायतका क्षेत्रमा समेत समुदायस्तरमा समूहकार्य र जलवायु अनुकूलनसम्बन्धी काममा योगदान गरेका कारण यिनलाई पुरस्कृत गरिएको हो। यी दुवै प्रसंग उत्थानशील पूर्वाधार निर्माण र संलग्न सरोकार पक्षको महŒााका कारण उद्धृत गरिएको हो। पहिलो प्रसंगमा उत्थानशीलताबारे सरोकार राख्ने समुदायको कुरो स्थानीय तहलगायतका सरकारले नसुनेको गुनासो छ भने अर्कोमा समुदायले कुरा सुनी अनुसरण गरेर विश्वव्यापी मान्यता पाएको विस्तृत प्रसंग छ। यो आलेख उत्थानशील स्थानीय पूर्वाधार निर्माणमा हाम्रा स्थानीय तहको अवस्था उजिल्याउन गरिनुपर्ने आवश्यक प्रयाससम्बन्धी चर्चामा केन्द्रित छ। सरल शब्दमा उत्थानशीलताले प्रतिकूल परिस्थिति वा आघातबाट तत्काल उठ्न सक्ने वा पूर्वावस्थामा फर्कन सक्ने स्वसक्षमतालाई बुझाउँछ। उत्थानशील पूर्वाधारले आघात तथा झट्का लागेको अवस्थामा टुट्न, फुट्नबाट जोगिने र बदलिँदो अवस्थाअनुरूप संरचनात्मक परिमार्जन हुनसक्ने पूर्वाधार निमार्णको इन्जिनियरिङ भएको लचिलो सक्षम संरचनालाई बुझाउँछ। नेपालमा बरोबर आइरहने भूकम्प बाहेकका गैरप्राकृतिक विपद्का घटनाहरू हाम्रो संवेदनशील भूबनौटउपर हुने र गरिने चलखेलसँग प्रत्यक्ष सम्बन्ध राख्ने देखिएका छन्। दैनिक हुने सरदर ९० वटा सडक सवारी दुर्घटनाका कारण बर्सेनि करिब तीन हजारको ज्यान जाने गरेको छ। यस्ता दुर्घटनामा चालकदेखि यात्रु र साधनसम्म जिम्मेवार देखिनुका साथै सडकको रेखांकन, घुम्ती, नाला र भिरालोपनको अनुपयुक्त इन्जिनियरिङकै दोष देखिन्छ। सिँचाइ कुलोहरूमा पानी नचल्दा, खानेपानी रिजर्भवाएर ट्यान्क भासिएर चुहिँदा, निजी तथा सार्वजनिक भवनहरू ठडिन्छन्। त्यसअघि नै जोखिमपूर्ण अवस्थामा पुग्दा, ग्रामीण क्षेत्रमा बीचसडकमै असुरक्षित रूपमा बिजुली प्रसारणका खम्बाहरू ठडिँदा सार्वजनिक निर्माण संहिता र प्राविधिक कमजोरीबारे प्रशस्त चर्चा हुने गर्दछ। तर, पानी नअड्ने संवेदनदशील भूक्षेत्रमा गरिने निर्माण योजना, गाडिने पाइप(लाइनको भासिने भूसतह, कमसल निर्माण सामग्रीको प्रयोग, वनजंगल फँडानी र लाभग्राही उपभोक्ताको संरचनाउपर स्वामित्वको बेवास्ता रहेको पाइन्छ। संरचना निर्माणका यी विषयमा गरिएका बेवास्ताका कारण निर्मित पूर्वाधारहरू अप्रत्याशित आइपर्ने समस्या पाइन्छन्। जसले उत्पन्न गर्ने विभिन्न किसिमका अवरोधहरूलाई सहन गर्न नसक्ने र आघात अनुकूल रूपान्तरण सक्षम हुन नसक्ने भई भत्किँदा असफल संरचनाका रूपमा हेरिने गरिएका छन्। जोखिम न्यूनीकरणका लागि सुरक्षित संरचना ढाँचाको अवधारणामा पूर्वाधारको डिजाइन गरिँदैन। त्यसैले प्राकृतिक रूपमा उत्पत्ति हुने गडबडी तथा प्रकोपहरूको सम्भावित नकारात्मक प्रभावहरूलाई व्यवस्थापन गर्न नसकिएको सत्य हो। सबै तहले स्वास्थ्य, शिक्षा, ऊर्जा, भौतिक पूर्वाधार क्षेत्रमा गरिने भौतिक संरचनाको निर्माण र लगानीलाई भने प्राथमिकतामै राखेका छन्। स्थानीय पूर्वाधार निर्माण तथा विपद् जोखिम न्यूनीकरण सम्बद्ध नीति तथा कानुनहरू निर्माणमा केही स्थानीय तह अग्रणी भूमिकामा छन्। यी क्षेत्रको भौतिक तथा गुणात्मक विकासले नै उत्थानशीलता प्रवद्र्धन भई समुदायको उत्थानशील क्षमता बढेको पनि छ। स्थानीय स्वास्थ्य सेवा, यातायात, सञ्चार, कृषि प्रणाली र सामाजिक आर्थिक अवस्थामा क्रमिक सुधार पनि छन्। स्थानीय पूर्वाधारहरूको निर्माण तथा सञ्चालनको सुरक्षा र प्राकृतिक प्रकोपहरूको जोखिम कम गर्नेमा प्रयास कमै भए। उत्थानशील पूर्वाधारको अवधारणाले साझा जोखिम वा कमजोरीहरूका लागि ज्ञान र अनुभवहरूको समन्वयात्मक व्यवस्थापनमा जोड दिन्छ। नीति निर्माता तथा योजनाविद्ले नियमित रूपमा पूर्वाधारको भौतिक क्षमता विकास गर्न रणनीतिहरू बन(ाउनेमा पनि जोड दिन्छ। स्थानीय तहका नीतिहरू पनि हरित सहर, वन संरक्षण, व्यापक वृक्षरोपण, वातावरणीय जोखिम न्यूनीकरण, जैविक विविधताको संरक्षण, दिगो पूर्वाधार निर्माण आदि शब्दले भरिएका देखिन्छन्। तर, सोअनुसार काम भएको पाइँदैन। ती उपक्रमहरूमा उत्थानशीलता सम्बद्ध सर्वेक्षण, सम्भाव्यता अध्ययन, योजना प्राथमिकीकरण, विस्तृत अध्ययन प्रतिवेदन तयारी, सामाजिक सामुदायिक संलग्नता, प्राविधिक सुपरिवेक्षण, गुणस्तर नियन्त्रणजस्ता आवश्यक प्रविधि पक्षहरू गौण बनाइन्छन्। स्थानीय तहहरूले उत्थानशील निर्माणसँग सोझो सम्बन्ध भएको विपद् व्यवस्थापनलाई निर्देशित र समन्वय गर्छन्। तर, यसको कानुनी संरचना, संस्थागत प्रणाली र जनशक्ति व्यवस्थापन नितान्त कमजोर छ। स्थानीय विपद् व्यवस्थापन समितिको भूमिका योजना तर्जुमा समितिहरूमा कमजोर छ। स्थापित नीति तथा कानुन परिपालनामा समिति, उपसमितिहरू उदासीन रहँदा योजना तर्जुमा पद्धति अवलम्बन कागजी प्रक्रियाको विषय बन्न पुगेको छ। उत्थानशीलतालाई सम्बोधन गर्न निर्वाचित जनप्रतिनिधि, कर्मचारी तथा समुदायको आधारभूत ज्ञान, सीप, दक्षता कमजोर देखिन्छ। व्यक्तिगत क्षमता, संस्थागत संरचना, प्रविधि, उपकरण व्यवस्थापनसम्बन्धी संगठनात्मक क्षमता र स्थानीय सरकारको नीति, नियमहरू निर्माण, मापदण्ड, प्रक्रिया स्थापनालगायत सामाजिक सम्बन्धन क्षेत्रसमेत कमजोर छ। सेन्डाई घोषणापत्र २०१५२०३० मा प्रतिबद्धता जनाइएका प्रकोपको जोखिमबाट विकास लाभहरू जोगाउन ठोस कार्यहरू अघि बढाउन प्रेरणाहरू छन्। स्थानीय सरकार सञ्चालन ऐन, विपद् जोखिम न्यूनीकरण तथा व्यवस्थापन ऐनअनुरूप स्थानीय तहले आफ्नो अधिकार क्षेत्रभित्रका विषयमा योजना बनाउँदा सुशासन, वातावरण, जलवायु परिवर्तन अनुकूलन, विपद् व्यवस्थापनजस्ता अन्तरसम्बन्धित विषयलाई प्राथमिकता दिनुपर्ने बाध्यात्मक प्रावधान छन्। वडासमितिहरूले वडाभित्रका योजना तर्जुमा, कार्यान्वयन, अनगुमन गर्दा बाटोघाटो चालू अवस्थामा राख्ने, वडाभित्रका सडक अधिकार क्षेत्रमा अवरोध र अतिक्रमण गर्न नदिने कानुनी प्रावधान छन्। बाटोघाटोमा बाढी, पहिरो, हुरी तथा प्राकृतिक प्रकोपबाट उत्पन्न अवरोध पन्छाउनेजस्ता गतिविधिलाई प्राथमिकतामा राख्नुपर्ने पनि प्रावधान छन्। वडा तहका योजना छनोट तथा प्राथमिकीकरण गर्न बस्तीटोलस्तरमा गरिने भेलामा वातावरण विनाश हुने, पानी मुहान सुक्ने, बाढी पहिरो आउने, मर्मत सम्भार खर्चिलो हुनेलगायत भूकम्प प्रतिरोधले स्थान नपाएको अवस्था छ। राष्ट्रिय भवन संहिता, राष्ट्रिय तथा प्रादेशिक मापदण्ड अवलम्बन गर्नुपर्छ। स्रोत अनुमान तथा बजेट सीमा निर्धारण, उत्थानशीलता सम्बद्ध राष्ट्रिय तथा प्रादेशिक प्राथमिकता र स्थानीय आवश्यकतालाई मध्यनजर पनि आवश्यक छ। यसरी स्रोत र साधनको सन्तुलित वितरण, विषय र क्षेत्रगत बजेटको सीमा निर्धारण, प्राथमिकीकरण गर्ने र बजेट तथा कार्यक्रमको प्रस्तावलाई विषयगतरूपमा छलफल हुनुपर्छ। त्यसपछि कार्यपालिकामा पेस गर्नुपर्ने अभ्यास पछिल्ला वर्षहरूमा झन् सुस्त हुँदै गएको छ। भूजोखिम संवेदनशीलताका आधारमा जग्गाको वर्गीकरण र उपयोगसम्बन्धी मापदण्ड तोक्नुपर्ने र त्यस्तो मापदण्डको अधीनमा रही तोकेको क्षेत्रमा मात्र निर्माण स्वीकृति दिन सकिने काम सरल छैन। वार्षिक बजेट तथा कार्यक्रमहरू स्थानीय तहका सभामा पेस हुँदा स्थानीय तहका योजना तर्जुमा दिग्दर्शन, प्रदेशस्तरको दिग्दर्शन र स्थानीय तहको आफ्नो नीतिअनुरूप स्वीकृत गर्नुपर्ने प्रावधान संवेदनशीलरूपमा अनुसरण हुन सकेको छैन। यसो हुन नसक्दा सडकका योजना स्वीकृति पूर्वसडकको रेखांकन, भूसतहको अवस्था र स्थानीय जलवायुले उक्त क्षेत्रमा पार्ने असरहरू विश्लेषण हुन सकेको छैन। वातावरणीय सन्तुलन, बाली विविधीकरण, व्यावसायीकरण र बढी आर्थिक प्रतिफल दिने कुरालाई ध्यानमा राख्न सकिएको छैन। खानेपानी योजनाका हकमा जलउपयोग योजनाको सेवा क्षेत्रले प्रशासनिक सिमानालाई मात्र आधारका रूपमा लिनुपर्ने हुन्छ। त्यसले एकै जलाधार क्षेत्रभित्र पर्ने स्थानीय तहहरूको जल उपयोग र क्षमतालाई बेवास्ता गरिएको छ। स्थानीय तहको आफ्नो क्षेत्रभित्र रहेको मुहान भए पनि परम्परागत रूपमा उपयोग गरिआएको समुदायको सहमतिमा त्यस्तो पानीको बाँडफाँट हुन सकेको छैन। वातावरणीय अध्ययनबिना निर्माण गरिने स्थानीय तहको अधिकार क्षेत्रभित्र पर्ने आयोजना निर्माणको क्रममा आयोजना सम्पन्न भएपछि कुन कुन उपाय अवलम्बन गर्ने हो ? उल्लेख छैन। सार्वजनिक खरिद ऐनबमोजिम निर्माणकार्यको लगत तयार गर्दा उत्थानशीलताको दृष्टिकोणले पूर्वानुमान गर्न नसकिने, भौगर्भिक रूपले जटिल प्रकृतिको निर्माणकार्य र प्राकृतिक प्रकोपजन्य परिस्थिति सिर्जना हुने सम्भावना हुन्छ। त्यसको निराकरणका लागि सहायक गतिविधि वा उपक्रमहरूको लागतसमेत समावेश गरिएको अवस्था छैन। पूर्वाधार निर्माणमा उत्थानशील पक्ष समावेश गर्न थप ठूलो लगानीको आवश्यकता पर्दैन। तर पाँच लाखभन्दा कम लागत भएका ७० प्रतिशत योजना रहेका स्थानीय तहका सबै योजना दीर्घकालीन परिणाम प्रदायक नहुन सक्छन्। स्थानीय तहले दिगो व्यवस्थापन गर्न नसकिने साना टुक्रे योजनाको संख्या घटाउन सामना गरिरहेको चुनौती कम गर्न पनि उत्थानशीलताको अवधारणाले मद्दत गर्न सक्ने देखिन्छ। उत्थानशील पूर्वाधार निर्माणका लागि थप स्रोत आवश्यक पर्ने मानसिकताबाट योजनाविद्, प्राविधिक र राजनीतिक नेतृत्व पनि मुक्त हुनुपर्छ। विद्यालय भवनको कक्षा कोठाको ढोका वा झ्यालबाट आकस्मिक अवस्थामा ह्वात्तै बाहिर निस्कन मिल्ने गरी खापा वा संरचना बाहिरतिर खुल्ने गरी बनाउँदा उत्थानशील विद्यालयको थुप्रै सर्तमध्ये एक पूरा भएको मानिन्छ। सडक खन्दा विद्यमान खानेपानी पाइप हटाउनुपर्ने अवस्थामा सडक वा विद्यमान पाइपमध्ये एकलाई सम्भव भएसम्म तल वा माथि रेखांकनस्थानान्तरण गर्दा पूर्वाधार उत्थानशील हुन्छ। जटिल भूगोल र प्रविधि भएकाले मुहानबाटै पानी चल्ने सुनिश्चित गर्दै कमान्डक्षेत्र विस्तार गर्दै जाँदा सिँचाइ योजना निर्माण उत्थानशील मानिन्छ। भवन निर्माणमा प्रयोग गरिने छड, डन्डी बाँध्दा उपयुक्त लम्बाइ, कोण, दूरी मिलाउनु वा जोर्नी मिलाउनु उत्थानशील निर्माण सम्बद्ध हुन्छ। यस उपक्रममा केही प्रतिशत लगानी वृद्धि हुन सक्छ तर दिगो भई सेवा प्रवाह सक्षम हुनेछ। नेपालको संविधानले आधारभूत शिक्षा, स्वास्थ्य, स्थानीय पूर्वाधारको नीति, कानुन, योजना तर्जुमा, सञ्चालन, रेखदेख, अनुगमन र नियमनको अधिकार स्थानीय तहलाई दिएको छ। असारे वा डोजरे विकास दिगो विकासको परिभाषामा न अटाउने भएकाले निश्चित समय लिई चरणबद्धरूपमा गरिनुपर्ने निर्माण गतिविधिहरू रातारात ठड्याउने कार्यलाई वैधानिकता दिनुहुन्न। उत्थ(ानशीलता सम्बद्ध सेवाहरूबारे नागरिक वडापत्र झुन्ड्याउँदैमा वा डिजिटल डिस्प्ले गर्दैमा नागरिकले सेवा पाउँछन् भन्ने मानसिकताबाट उठ्नुपर्ने भएको छ। सेवा प्राप्तिको निरन्तरता भनेकै दिगोपन हो जुन दिगो पूर्वाधार, दिगो पद्धति र दिगो व्यवस्थापनबाट मात्र सम्भव हुन्छ। यसका लागि स्थानीय तहले नीति निर्माण गर्दा अनिवार्यरूपमा उत्थानशीलता सम्बद्ध प्रावधानहरूको व्यवस्थापन गर्नुपर्छ। सासाकावा पुरस्कार विजेता राजीव शाको अध्ययन अनुसन्धानले प्रवद्र्धन गर्न खोजेको समुदायमा आधारित कार्य समूहलाभग्राही समूहउपभोक्ता समूहको अवधारणा हाम्रा लागि नौला हैनन्। यी अवधारणाअनुरूपको कार्यसंस्कृति विकास गर्दै गरेका अन्य एसियाली देशहरूमा स्थानीय उत्थानशील पूर्वाधार निर्माणमा समुदायको संलग्नता बढ्दै गएको छ। धेरै लामो समयदेखि परम्परागतरूपमा स्थापित यी पद्धतिको अभ्यासमा सामुदायिक समूहहरू किन प्रभावकारी हुन सकिरहेका छैनन् ? प्रश्न गर्ने स्थानमा छौं। अफ्रिकी मुलुक बुर्किनाफासो र इथियोपियामा कृषिमा देखिएको विविधीकरण नेपालभन्दा प्रशंसायोग्य छन्। बुर्किनाफासोका समुदायको सीप र क्षमता, सक्रियता सामाजिक संलग्नता, संरचना निर्माणमा सहभागिता, सार्वजनिक संरचनाको उपयोगमा स्वामित्व विकासमा धेरै अगाडि छ। अन्त्यमा, स्थानीय तहले सर्वप्रथम आफ्नो नीति, कानुन, नियम, दिग्दर्शन, कार्यविधिहरू निर्माण वा अध्यावधिक गर्दा पूर्वाधारको उत्थानशील पक्षहरू समावेश गरी तर्जुमा गर्नुपर्छ। पूर्वाधार संरचनाको प्रयोगकर्ता लाभग्राही तहमा उत्थानशील पूर्वाधारको आवश्यकताको बोध गराइनुपर्छ। यो व्यक्तिगत वा संस्थागत क्षमता विकासका कार्यक्रममार्फत गरिनुपर्छ। त्यस्ता योजना तर्जुमा, स्वीकृति र कार्यान्वयनमा संलग्न हुने नेतृत्व, पदाधिकारी र कार्यान्वयनमा उत्थानशीलताबारेको बोध संलग्न पक्षहरूको हुनुपर्छ। पूर्वाधारको प्राविधिक पक्षहरू तयारी गर्दा नै उत्थानशील सम्बद्ध पक्षहरू जस्तै जलवायु, भूबनोट, अवस्थिति, भूसंवेदनशीलता, जोखिम, स्थानीय आवश्यकता र समुदायको वा लाभग्राहीको कार्यान्वयन तथा मर्मतसम्भार क्षमताहरू प्रत्याभूत गरिनुपर्छ। तर, सार्वजनिक पूर्वाधार निर्माण गर्दा उत्थानशीलताका पक्ष जटिल हुँदैनन् र जटिल बनाइनु पनि हुँदैन।"
विकासमा सहकार्य,"१००औं अन्तर्राष्ट्रिय सहकारी दिवस हालै मनाइएको छ। यसलाई विश्व सहकारी दिवस अर्थात् कुप्स डे पनि भनिन्छ। अन्तर्राष्ट्रिय सहकारी संगठनमार्फत सन् १९२३ देखि जुलाईको पहिलो शनिबार यो दिवस मनाउन सुरु भएको थियो। सन् १९९२ डिसेम्बर १६ मा बसेको संयुक्त राष्ट्रसंघको महासभाले अन्तर्राष्ट्रिय सहकारी दिवसलाई मान्यता दिएपछि राष्ट्र संघले पनि सन् १९९५ बाट यसै दिन मनाउन थालेको हो। यसपालि २८औं संयुक्त राष्ट्रसंघ अन्तर्राष्ट्रिय सहकारी दिवस र २९औं राष्ट्रिय सहकारी दिवस पनि परेको छ। बेलायतमा रवर्ट ओवेनले सन् १८४४ मा सहकारी आन्दोलनको सुरु गरेका थिए। बेलायतको रोचहेल सहरबाट प्रारम्भ भएको सहकारी अभियान आज विश्वको सबै क्षेत्रमा फैलिएको छ। सहकारी भनेको एकसाथ मिलेर काम गर्नु भन्ने बुझिन्छ। देशका जनतासँग छरिएर रहेको पुँजी, सीप, क्षमता, प्रविधि र प्रतिभालाई अन्य सदस्यको आर्थिक, सामाजिक र सांस्कृतिक उत्थानमा प्रयोग गर्नु नै सहकार्य हो, सहकारिता हो। कमजोर आर्थिक अवस्था, थोरै आय भएका र वित्तीय क्षेत्रमा पहुँच नभएका व्यक्ति वा समूहलाई वित्तीय सेवा प्रदान गर्नु नै सहकारीको मुख्य लक्ष्य हो। यसले सदस्यहरूलाई आम्दानी बढाउन र खर्च घटाउन सिकाएर मितव्ययी, आत्मनिर्भर र लगनशील बनाउँछ। बंगलादेशले सहकारीको माध्यमबाट जनसमुदायको आर्थिक स्तरलाई उत्थान गर्न सफल भएपछि यसको प्रभावकारिताको चर्चा बढेको हो। अहिले विश्वमा रहेका ३० लाख सहकारीमा १२ प्रतिशत जनसंख्या सदस्य रहेको तथ्यांक छ। नेपालमा पहिलेदेखि पर्म र धर्म भकारी चलनचल्तीमा थिए। यिनीहरू सहकारीका रूप थिए भन्ने मान्यता छ। २०१० मा सहकारी विभागको स्थापना भएपछि संस्थागत रूपमा सहकारीको विकास भएको हो। २०१३ चैत्र २० मा बखानसिंह गुरुङको नेतृत्वमा चितवनको शारदानगरमा बखान ऋण सहकारी समितिको स्थापना भयो। यसमा सहकारीको जग बसेको विज्ञहरू सुनाउँछन्। विभागका अनुसार, करिब ३० हजार विभिन्न प्रकृतिका सहकारी संस्था क्रियाशील छन्। सहकारीमा करिब ७३ लाख सदस्यहरू (जनसंख्याको लगभग ३० प्रतिशत) को ९ खर्ब सेयर पुँजी र ४८ खर्ब रुपैयाँ बचत रहेको छ। सहकारीले करिब ४३ खर्ब रुपैयाँ ऋण लगानी र ८८ हजार व्यक्तिलाई प्रत्यक्ष रोजगारी दिएका छन्। नेपालको सन्दर्भमा राज्यले अर्थतन्त्रका तीन खम्बामा सार्वजनिक, निजी र सहकारीलाई मानेको छ। नेपालमा सहकारीले नेतृत्व विकास, उद्यमशीलताको प्रवद्र्धन, गरिबी न्यूनीकरण, महिला सशक्तीकरण, वित्तीय पहुँच अभिवृद्धिमा कोसेढुंगा सावित गरेको छ। सहकारी क्षेत्रलाई अर्थतन्त्रको बलियो खम्बाको रूपमा स्थापित गर्न विधि र प्रविधिमा जोड दिन विज्ञहरू सुझाउँछन्। उनीहरू यसभित्रका समस्या र विकृतिलाई हटाएर गुणात्मक रूपमा विकास गर्न जरुरी देख्छन्। विश्व नै दुई वर्षदेखि कोभिड१९ को महामारीको चपेटामा थियो। गत वर्ष सन् २०२१ मा अन्तर्राष्ट्रिय सहकारी दिवसको नारा पुनर्निर्माणलाई एकसाथ राम्रो बनाऔं भन्ने थियो। यसपालिको नारा सहकारीले संसारलाई राम्रो बनाउँछ कोअपरेटिभ्स ब्युल्ड अ बेटर वल्र्ड भन्ने छ। अन्तर्राष्ट्रिय सहकारी महासंघले हरेक वर्षको समसामयिक नारा तय गर्छ। यी नाराहरूले समाजलाई दिगो विकासका लागि अभिप्रेरित गरिरहेका हुन्छन्। विश्वव्यापी रूपमा फैलिएको कोरोनाका कारण विश्वका सबै मुलुकको आर्थिक स्थिति खस्कँदो छ। नेपालको पनि त्यसभन्दा फरक छैन। वित्तीय संस्थाहरू आर्थिक अवस्थालाई स्थिर राख्ने प्रयत्नमा छन्। कोभिडले थलिएका सहकारीहरू पनि उकासिने प्रयत्नमा छन्। यतिबेला सहकारीलाई समाज र सरकारको सहयोगको आवश्यकता परेको छ। अन्तर्राष्ट्रिय सहकारी महासंघले सात सिद्धान्तहरू प्रतिपादन गरेको छ। स्वेच्छिक तथा खुला सदस्यता, सदस्यहरूद्वारा प्रजातान्त्रिक नियन्त्रण, सदस्यहरूको आर्थिक सहभागिता, शिक्षा तालिम र सूचना, सहकारी संस्थाबीच सहयोग, समुदायप्रति चासो यी सहकारीले अवलम्वन गर्नुपर्ने सिद्धान्त हुन्। मन्त्ररूपी यी सिद्धान्तहरू सहकारीमा पालना नहुँदा विकृति र समस्याहरू बढ्दो छ। नेपालका सहकारीहरू कमजोर व्यवस्थापनले गर्दा सही ढंगले अघि बढ्न नसकेको विज्ञहरूको राय छ। सहकारीको सुशासनमा कमी र सहरी क्षेत्रमा मात्रै केन्द्रित र सबै सहकारीले ऋण र बचतमा जोड दिँदा विकृति बढेको हो। सहकारीको संख्यात्मक वृद्धि भए पनि गुणात्मक विकास भने हुन सकेको छैन। उत्पादन र स्वरोजगार क्षेत्रमा अति नै कम सहभागिता छ। सहकारी चेतनाको कमीका कारण यस क्षेत्रमा विकृति झांगिँदो छ। सहकारीका सिद्धान्तलाई पालना गर्ने, सरकार र सहकारी सहयात्रीको भूमिकामा रहेर अघि बढ्ने हो भने विद्यमान विकृति हट्दै जाने सहकारीकर्मीहरूको धारणा छ। गाउँको विकास नै देशको विकास हो भन्ने सम्झेर अव गाउँको उत्पादन सहरमा र सहरको पैसा गाउँमा पुयाउने पुलको रूपमा सहकारीको भूमिका हुनुपर्छ। यसबाट नै सबैका लागि एक र एकका लागि सबै भन्ने सहकारीको लक्ष्य पूरा हुनेछ।"
सामाजिक सञ्जालमा चुनौती,"सूचना र सञ्चार प्रविधिको विकाससँगै सामाजिक सञ्जालहरू फेसबुक, ट्विटर, युट्युबको दुनियाँमा समाज द्रुत गतिमा दौडिएको छ। सामाजिक सञ्जालको प्रयोग चाहेर पनि कसैले रोक्न सक्ने स्थिति छैन। बालबालिका, युवा, वृद्धवृद्धा सबैको आधारभूत आवश्यकता बन्न पुगेको छइन्टरनेट। २०७९ सालको सुरुवातमै यो वर्ष फेसबुक, ट्विटर कम चलाउने अठोट भन्दै केहीले फेसबुकमा स्टाटससमेत राखेको देखियो। आज भोलि सकरात्मकभन्दा नकरात्मक रूपमा यसको प्रयोग बढेको छ। बालबालिका हुँदा विद्यालयबाट बचेको समय घरका कामकाजमा सहयोग गर्ने, गोठालो जाने र साथीभाइसँग बाहिर खेल्न जाने गर्दै बिताउँथ्यौं। तर अहिलेको हाम्रा छोराछोरी पुस्ता घरमा इन्टरनेट भएसम्म प्रायः बाहिर निस्कन रुचाउँदैनन्। इन्टरनेट नभए इन्टरनेट भएको ठाउँमा वा मोबाइलको डाटा प्रयोग गरेर बस्ने गरेका छन्। बिहेको निम्तो मान्न १४ वर्षको छोरालाई हरतरहले फकाउँदा ऊ मैले कसैलाई चिनेको छैन त्यहाँ गएर के गर्ने ? भन्छ। परीक्षा सकिएपछि घुम्न जाउँभन्दा रुचि देखाउँदैनन्। बाहिर खेल्नभन्दा घरभित्रै भर्चुअल दुनियाँमा रमाउँछन् केटाकेटीहरू। अहिले घरघरका हरेक बाबुआमालाई यस्ता समस्याले पिरलिरहेको छ। सस्तो मनोरञ्जनको साधन र समय कटाउने सजिलो मेसो अहिले इन्टरनेट बनेको छ। इन्टरनेटमा नचाहिने र काम नलाग्ने कुराहरू मात्र छैनन्, राम्रा र उपयोगी सामग्रीहरू पनि अवश्य छन्। सोचनीय प्रश्न के छ भने के गृहकार्य गर्न इन्टरनेटको प्रयोग गर्ने बालबालिकाहरू सकारात्मक र फलदायी कुराहरूमा मात्र भुल्ने गर्छन् र ? छिमेकीको चारवर्षे छोरालाई युट्युबमा भिडियो देखाउँदै खाना खुवाउनुपर्छ। उनका हजुरआमाका अनुसार, खाना खुवाउन पनि इन्टरनेटमार्फत बच्चा फकाउनु परेको छ। ससाना बालबालिकालाई मोबाइल देखाएर भुलाई आफू अन्य काममा लाग्नुपर्ने बाध्यता एकल परिवारको बाध्यता बनेको छ अहिले। बाबुआमाको व्यस्ततासँगै बालबालिका एक्लिएका छन्। धेरै बालबालिकालाई खेल्ने ठाउँ पनि छैन। एकै ठाउँमा एकतमासले मोबाइलमा ससाना बालबालिका झुन्डिरहँदा शारीरिक व्यायाम नपुग्ने, स्मरण शक्ति कमजोर हुने र इन्टरनेटको कुलतमा फस्ने अवस्था आएको छ। बालबालिका, किशोरकिशोरीहरू स्वभावैले जिज्ञासु हुन्छन्। प्रविधिका कुरामा त हामीभन्दा धेरै अगाडि नै छन् उनीहरू। सामाजिक सञ्चालन नयाँ फिचर के आयो भन्नेबारे हामीभन्दा अघि नै उनीहरू जानकार हुन्छन्। तर, उनीहरू होमवर्क गर्न वा आफ्नो मनमा लागेको जिज्ञासा मेट्न यसको सदुपयोग गरेका छैनन्। बरु, अर्थहीन जिज्ञासा जगाउने भासमा फस्न पुगेका छन्। जसका कारण टिकटक अनि इन्स्ट्रग्राम र म्यासेन्जरको भुलभुलैयामा भुल्न पुगेका छन्। ह्यारी पोर्टरकी लेखिका जे के रोलिङ भन्छिन्, इन्टरनेट बालबालिकाका लागि एउटा वरदान र एउटा श्राप हो। हालै एसईई दिएर बसेका कैयन किशोरकिशोरीको माग परीक्षा सकिएपछि बाबुआमालाई मोबाइल किन्न दबाब दिने थियो। दुई महिना अगाडि साथीको घर जाँदा १३ वर्षे छोरीले पानीपुरी खाजा खुवाइन्। मीठो खाजा कसरी बनायौं ? भन्ने जिज्ञासामा उनको उत्तर थियो, युट्युब हेरेर। एकातिर बालबालिका युटयुबमा हेरेर नाच्न गाउन, पकाउन, प्रतिभा प्रस्फुटन गर्न सिकिरहेका छन्। अर्कोतर्फ, हाम्रा भाषा, संस्कृति, चालचलन, परम्परासमेत युट्युबमा खोज्नुपर्ने हो कि ? के अब खाना खाने तरिका, हिँड्ने तरिका, सुत्ने वा उठ्ने तरिका र सोच्ने तरिका नै इन्टरनेटमा हेरेर सिक्नुपर्ने हो ? इन्टरनेटमा उपलब्ध बौद्धिक सामग्रीको प्रयोग भन्दा अहिले सतही र तत्कालका लागि जे गर्दा फाइदा हुन्छ, त्यही तात्कालिक कुरामाभुल्न हाम्रा केटाकेटी पुगिरहेका छन्। एक तथ्यांकअनुसार नेपालमा इन्टरनेट प्रयोगकर्तामध्ये एक चौथाइ १३ देखि १९ वर्ष उमेरसमूहका छन्। साना बालबालिकालाई खाना खुवाउन वा व्यस्त राख्न भिडियो देखाउने या मोबाइलमा खेल्न दिने बाबुआमा पछि गएर त्यो बानी छुटाउन नसक्दा दिक्क छन्। भविष्यको निर्धारण वर्तमानले गर्छ। यही क्रममा हामी हिँडिरह्यौं भने हाम्रा छोराछोरीको पुस्ताले न त गमलामा फूल फुलाउन सक्ला न त करेसाबारीको तरकारी टिप्न। आजभोलि कतिपय स्थानमा सामाजिक सञ्जाल र संगतले पार्ने प्रभावको विषयमा विद्यालय स्तरका बालबालिकालाई सचेत गराउन अभियान नै सुरु गरिएको छ। सन् २०१२ मा नै चीनमा गरिएको एक अध्ययनअनुसार त्यहाँका वैज्ञानिकहरूले इन्टरनेटको कुलत रक्सी र गाँजा वा कोकिनजस्ता लागूऔषधको सेवनबाट पर्ने जस्तै असर मस्तिष्कमा पार्छ भन्ने दाबी गरेका थिए। त्यसयता चीनमा बालबालिका र युवालाई इन्टरनेट कुलतबाट छुटकारा दिन तीनभन्दा बढी पुनस्र्थापना केन्द्रहरू खोलिएका थिए। सामाजिक सञ्जालका कारण भविष्यका कर्णधार हाम्रा बालबालिकाको सिर्जनात्मक क्षमतामा कमी नआओस् भनेर अब अभिभावकले मात्र होइन, सरकारले पनि सोच्ने बेला आएको छ। बालबालिकालाई खेल्ने, टहलिने र साथीभाइ जम्मा भएर गफ गर्ने ठाउँ सार्वजनिक जमिन, खेलमैदानको संरक्षण र विकास गर्न सरकारले ध्यान दिनुपर्ने बेला आएको छ। यसका लागि अभिभावकले मात्र होइन, स्थानीय, प्रदेश र संघीय सरकारले सोच्नुपर्छ। इन्टरनेटको प्रयोगका सकारात्मक फाइदा र प्रयोगबारे अब विद्यालय स्तरमै शिक्षकले बालबालिकालाई ज्ञान दिनु आवश्यक छ। यसका लागि शिक्षक आफैं पनि यसबारे जानकार हुनुपर्छ। अन्यथा, भोलि यिनै बालबालिकाले देशको शासन कसरी चलाउने ? अपराध र अन्य जघन्य कुरा पनि सामाजिक सञ्जालमा सर्च गर्न थाल्लान् भन्ने डर छ। सामाजिक सञ्जाललाई बौद्धिक विकासमा प्रयोग गर्ने कि बिनाशमा प्रयोगकर्तामा भर पर्ने कुरा हुन्। यति भन्दाभन्दै पनि के बाँकी रहन्छ भने प्रयोगकर्तालाई के कुरा खोज्न वा हेर्न प्रोत्साहन गर्ने भन्ने कुरा अभिभावक, शिक्षक र सरकारको हातमा छ। संसारमा धेरै कुरा बौद्धिकता वा मानवीयताका लागि गरिएका विकास हुन्। तर यसको प्रयोग मानवताका विरुद्ध पनि भएका छन् र भइरहेका छन्। भोलि सामाजिक सञ्जाल नै हाम्रा लागि सबैभन्दा खतरा र चुनौती नबनोस् भनेर आजैदेखि सोच्नुपर्ने बेला आएको छ।"
जनप्रतिनिधिको अबको बाटो,"दलहरूले जनविश्वास गुमाएको परिप्रेक्ष्यमा कथम् काठमाडौंका मेयर बालेन्द्र साह दल विशेषमा आबद्ध हुन पुगे भने मतदाताप्रति ठूलो धोखा हुनेछ। लामो अन्तरालको अन्योलपश्चात् बल्लबल्ल सरकारले स्थानीय निर्वाचनको मिति तोक्यो र निर्वाचन सम्पन्न गर्यो। प्रारम्भमा निर्वाचनलाई मुलुकवासीले पनि खासै महŒव दिएजस्तो देखिएको थिएन। यसको मुख्य कारण थियो आखिर आउने उनै दल र पात्र हुन्। यही सोच जनमानसमा हावी थियो। हुनु पनि स्वाभाविक नै हो। त्यसै पनि, राजनीति आफैंमा फोहोरी खेल हो भन्ने कथनले विश्वव्यापी स्वीकार्यता पाएकै छ। र, व्यवहारमा पनि नेताले पुष्टि गरिरहेकै छन्। त्यसमाथि, दक्षिण एसियामा निर्वाचन पूर्णतया स्वच्छ र निष्पक्ष हुनेमा कमै विश्वास गरिन्छ। हुन त, निर्वाचनमा सत्तारूढ दलहरू र विपक्षी दुवैथरीले थोरबहुत हतकण्डा अपनाउन र एकअर्कालाई दोष दिनबाट किन चुक्थे र ? तथापि, हाम्रो परिवेश र उपरोक्त पृष्ठभूमिमा यसपालिको स्थानीय निर्वाचनलाई राम्रै पाच्य मान्नुपर्ने देखिन्छ। जसका लागि निर्वाचन आयोग धन्यवादको पात्र छभन्दा अन्यथा अर्थ नलाग्नु पर्ने हो। अन्ततः निर्धारित मितिमै चुनाव सम्पन्न भएर नतिजा पनि सार्वजनिक भइसकेको छ। त्यसो त, आकलन बमोजिमकै साविकका उनै ठूला तीन दलले नै यसपालि पनि अग्रता कायम गरेका छन्। तर, पहिलो र दोस्रोको क्रम भने फेरिएको छ। इमानदारीका साथ निर्वाचनको यथार्थपरक समीक्षासहित पाठ सिकेर सच्चिनुनसच्चिनु सम्बद्धमाथि नै निर्भर हुने कुरा हो। अन्यथा, यस पटकको निर्वाचनले सम्बद्ध सबैलाई असंख्य सन्देश छोडेर गएको छ। सबैभन्दा महत्वपूर्ण हो, अझै पनि राम्रो नगर्नेलाई दण्ड सजाय दिने हैसियत मतदातामा रहेको अवस्थाको सन्देश। जुन नेपालीका लागि ज्यादै गर्वको कुरा हो। अन्यथा, अल्पदृष्टिका दलहरूले त आफ्ना कार्यकर्ता मात्र नभएर आमनागरिकलाई धरी मुठ्ठीको माखो ठानेको प्रतीत हुन्थ्यो। हेक्का रहोस्, यस पटकको निर्वाचन परिणामले समय छँदा काम गरेर जनताको मन जित्नको सट्टा निर्वाचनको पूर्वसन्ध्यामा नेतृत्वको सम्बोधनका लागि जुटाइएको कृत्रिम भीडमा बेतुकको गुड्डी हाँकेको भरमा प्राप्त तालीले वास्तविक जनमतको प्रतिनिधित्व गर्दैन है भन्ने तथ्य उजागर गरेको छ। साथै, दूरदराजका मतदाताले परम्परावादी दलहरूको साख यस पटकसम्म केही जोगाए पनि यदि उनीहरू सच्चिएनन् भने सो पनि स्खलित हुने चेतावनी दिएका छन्। वास्तवमा, दलहरूप्रति आमनागरिकको चित्त नबुझेको धेरै भइसक्यो। यस पटकको निर्वाचनको नतिजाले विगतमा ओल्ट्याइपल्ट्याई शासन गर्दा सन्तोषजनक परिणाम दिन असफल खासगरी ठूला दलका नेतृत्वप्रतिको असन्तुष्टिलाई स्पष्टरूपमा प्रतिविम्बित गरेको छ। उपमाका लागि दलको सभापति र प्रधानमन्त्रीसमेत रहेका देउवाले चार दिनसम्म जिल्लामै रहेर कतिपय हतकण्डा अपनाउँदा पनि आफूले मतदान गरेको वडामा आधिकारिक उम्मेदवारलाई जिताउन सकेनन्। उता एमाले अध्यक्ष केपी ओली देशभरि आफ्नो दलको पक्षमा जनलहर आएको र जे जतिले विपक्षमा गठबन्धन गरे पनि आफ्नो बहुमत सुनिश्चित रहेको दाबी गर्दै आएका थिए। ओलीको नेतृत्वको दल आफ्नै निर्वाचन क्षेत्र रहेको झापाको दमक र आफूले बसोबास गर्दै आएको भक्तपुरका वडामा हार ब्यहोर्न बाध्य भएको छ। त्यसरी नै चितवनको माडीमा प्रचण्डको दलको पराजयदेखि लिएर बाबुराम भट्टराई, उपेन्द्र यादव, सुवास नेम्बाङ, महन्त ठाकुरजस्ता हस्तीहरू आआफ्ना वडामा पराजित हुनुलाई फगत संयोग मात्र मान्न अवश्य नसकिएला। अतः मत परिणामले दलका नेतृत्वलाई उनीहरू नसच्चिएमा खैरियत नरहेको चेतावनी दिएको छ। यस पटकको निर्वाचनको अर्को सुन्दर पक्ष हो, स्वतन्त्र उम्मेदवारको वर्चस्व। चर्चाको शिखरमा रहे काठमाडौं महानगरपालिकामा मेयरको उम्मेदवारी दिएका पात्र, बालेन्द्र शाह। त्यसो त, कुनै व्यक्ति अगाडि बढ्न खोज्यो कि उसको खोइरो खन्न र खुट्टा तान्नमा नेपालीको अद्भुत कौशल छ। बालेन्द्र पो त्यसको अपवाद किन हुन पाउँथे र ? उनले उम्मेदवारी दिएपश्चात् नै प्रतिस्पर्धीहरूले उनको कद घटाउन उनी मधेसी मूलको भएको टिप्पणी गर्न भ्याए। कसैले विगतमा उनी माओवादीसँग त कसैले विद्यार्थीकालमा अखिलमा आबद्ध रहेको र अब पनि माउपार्टीको छहारीबिना उनी टिक्न नसक्ने अभिव्यक्ति दिए। उता, जानेमाने कहलिएका पत्रकारले उनी पूर्वराजाका मानिस भएको दलील सार्वजनिक गरे। साँच्चै भन्ने हो भने काठमाडौं महानगरको मेयर पदमा कांग्रेस र एमालेका उम्मेदवारमध्ये एकले बाजी मार्ने ठानिएको थियो। उपरोक्त सबै अफवाहलाई चिर्दै मतदाताबीच बालेन्द्रले गहिरो छाप छोडे। अपवादमा एकाध वडाबाहेक लगभग समानुपातिक दरमा बालेनको मत बढ्दै गयो। फलतः मतगणनाको सुरुआतदेखि नै अग्रता लिएका उनले दुबै दलका उम्मेदवारलाई भारी मतान्तरले पछि पार्दै विजयी भए। मत गणनाका क्रममा कस्तोसम्म देखियो भने ठूला भनाउँदा कतिपय दलका मतदाताले अन्य ६ मत दलको चिह्नमा हाल्दा मेयरको मत भने लौरोमा हालेछन्। उता, कारणवश उनलाई मत हाल्न छुटाएकाले आफू किन चुकेंं होला भनेर पछुतो मानेको पनि भेटियो। यद्यपि, बालेन्द्र परीक्षित पात्र पनि होइनन्। तथापि, आफूलाई सात दशकदेखिको स्थापित दलको श्रेणीमा रहेको गर्व गर्ने र आफ्नो वर्चस्व रहेको दुहाइ दिँदै आएका दलहरूका लागि उनले पाएको मत जोडदार चड्कन हो। जसबाट विगतमा दलहरूले प्राप्त गर्ने गरेको मत भनेको उपयुक्त उम्मेदवारको अभावमा कम कमसलले बाजी मारेको अवस्थाको स्पष्ट जनाउ हो। ज्ञातव्य छ कि, यसपालिको निर्वाचनमा ६ मध्ये १ महानगर, ११ मध्ये ३ उपमहानगरलगायत ३ सय ८५ स्थानमा स्वतन्त्र उम्मेदवार विजयी भए। जुन सम्भवतः अहिलेसम्मकै धेरै संख्या हो। यसबाट आगामी निर्वाचनमा स्वाभाविक रूपमा स्वतन्त्र उम्मेदवारी दिनेको बाहुल्य बढ्ने निश्चित छ। तर, उम्मेदवारी दिँदैमा सबै सफल हुन्छन् भन्ने छैन। र, बहुदलीय पद्धति अगालेको मुलुकका लागि त्यो राम्रो संकेत पनि होइन। जनमानसमा बालेन्द्रप्रतिको क्रेज देखिएपछि कतिपय दलहरू उनलाई आआफ्ना दलमा भित्र्याउन रातो कार्पेट बिछ्याउन तयार देखिएका छन्। तर, दलहरूले जनविश्वास गुमाएको परिप्रेक्ष्यमा कथम् उनी दल विशेषमा आबद्ध हुन पुगे भने मतदाताप्रति ठूलो धोखा हुनेछ। उनीप्रतिको सारा क्रेज चकनाचुर हुने पनि निश्चित छ। उता, आफूहरूप्रतिको विश्वास डगमगाएको आभास पाएपछि पानी बाराबारको स्थितिमा रहेका दलहरू पुनः वाम एकताको दुहाइ दिँदैे एकताको कसरतमा देखिएका छन्। तर हेक्का रहोस्, कथम् यिनले एकता गरिहाले पनि दलहरूका भक्त कार्यकर्ताले त साथ देलान्। तर, यिनको रवैयाबाट चेतिसकेका आमनागरिकले यथास्थितिमा पुनः यिनकै सती जाने गल्ती दोहोर्याउलान् भन्ने नचिताए हुन्छ। समष्टिमा, बहुदलीय पद्धति अँगालेको मुलुकमा मतदाताले दलहरूलाई नै विस्थापित गराउने कुरा त उपयुक्त नहोला। तथापि, आफूले मत हालेको दलपात्रले चुनाव जितेमा मात्र मतको सदुपयोग भएको ठान्ने नेपाली मतदाताको मनोविज्ञान दलहरूले नबुझ्ने कुरै भएन। त्यसैले खासगरी ठूला भनाउँदा दलहरू नागरिकको मत सानातिना दलहरूलाई नजानेमा ढुक्क देखिन्छन्। अनि बाँकी रहेका प्रतिस्पर्धी दलभन्दा अब्बल देखिन केही मात्र भए पनि आफूले गरेका सकारात्मक कार्य छन् भने बढाइचढाई प्रचार गरेर त्यसको जश लिने प्रयत्न गर्छन्। उनीहरूको अर्को रणनीति भनेको प्रतिद्वन्द्वीको कमीकमजोरी भरसक उजागर गरेर तल्लोस्तरको सत्तोसराप गर्दै उसलाई आफूभन्दा कमसल सावित गर्ने दुष्प्रयास नै हो। उता, कार्यकालभरि खासै उल्लेखनीय कार्य गर्न नसके पनि निर्वाचनअगावै भरसक केही सेलिब्रिटीसहित जेजस्ता पृष्ठभूमिका भए पनि बढी संख्यामा पात्र दलमा भित्र्याउँदा निर्वाचन सहजै जित्न सकिने आत्मरतिमा उनीहरू देखिन्छन्। तर, यस्ता अस्त्र भुत्ते भैसकेको स्पष्ट सन्देश यो निर्वाचनले दिएको छ। हामीकहाँ राजनीतिमा आएका धेरैले इमानदारिताका साथ जवाफदेहिता निर्वाह गरेनन्। त्यसैले असल मानिस राजनीतिमा आउन त्यति इच्छुक नदेखिनु एउटा दुखद् विडम्बना छ। त्यसैले मुलुकको त त्यस्तै हो, आफ्नै कल्याणका लागि पनि दलहरू ढिलै भए पनि सुध्रिनुको विकल्प छैन भन्ने सन्देश प्रवाहित त भएको छ। तर, उनीहरूको हालसम्मको रवैयालाई दृष्टिगत गर्दा सच्चिने गुञ्जाइस अत्यन्त न्यून देखिन्छ। तथापि, अपेक्षा गरौं, यस पटकको निर्वाचन सम्बद्ध सबैका लागि सही दिशाबोधको लागि टर्निङ प्वाइन्ट हुनेछ। कथम् अझ पनि सुध्रिने लक्षण नदेखिएमा गलत नेतृत्वलाई विस्थापित गर्न तत्तत् दलकै इमानदार नेताकार्यकर्ता निर्मम बन्न सक्नुपर्छ। तर, समयमै त्यसको आभास नमिलेको खण्डमा आगामी निर्वाचनमा जनताको विश्वास जित्न सक्ने नेपाली आमाका सच्चा सपूतले मुलुक र जनहितका लागि बालेन्द्र बन्न अग्रसर हुनु अनिवार्य देखिन्छ।"
महिला ओपन गल्फको उपाधि सिग्देललाई,"काठमाडौं : महिला ओपन गल्फ प्रतियोगिताको उपाधि सुस्मा सिग्देलले जितेकी छन्। रोयल नेपाल गल्फ क्लबमा शनिबार १८ होलमा स्ट्याबल संरचनामा ३४ ह्यान्डिक्यापसहित भएको प्रतियोगितामा ४० स्कोरसहित सिग्देल विजेता बनेको आयोजक प्रतिमा शेर्पाले जानकारी दिइन्। विजेता सिग्देललाई राष्ट्रपति भण्डारीले राष्ट्रपति विद्यादेवी भण्डारीले स्कुटरसहित पदक र प्रमाणपत्र प्रदान गरेकी थिइन्। प्रतिस्पर्धा र समुदायबाट महिला गल्फरको सशक्तिकरण नारासहित प्रतियोगिता भएको हो। सिग्देलभन्दा २ स्कोर कम गरेकी काश्मिरा शाह उपविजेता भइन्। काश्मिराले सर्वाधिक ३ बर्डिज प्रहार गरेर मष्ट वर्डिज विधाको पुरस्कार प्राप्त गरिन्। यसैगरी सिनियरतर्फ ३७ स्कोरसहित रेखा घिमिरे च्याम्पियन बनेका थिइन्। कल्याणी मोक्तानले दोस्रो स्थान हासिल गरिन्। लेडी क्याप्टेन आरसिया बानु, नेपालका नम्बर एक महिला गल्फर प्रतिमा शेर्पा र सञ्चारकर्मी सरिताश्री ज्ञवालीले संयुक्त रुपमा आयोजना गरेको कार्यक्रममा विजेलाई स्कुटरसहित उपहार प्रदान गरिएको थियो। यसैगरी उपविजेतासहित विभिन्न विधाका खेलाडीलाई साइकल, टर्किस एयरलाइन्सबाट हवाई टिकटलगायत पुरस्कार प्रदान गरियो। कार्यक्रममा राष्ट्रपति भण्डारीले पहिलेदेखि खेलिँदै आएको गल्फ खेलको प्रवर्द्धनका लागि राज्यको सम्बद्ध निकायले उचित समन्वय गर्नुपर्ने धारणा राखेका थिइन्। गल्फ खेलाडीसमेत रहेकी सर्वोच्च अदालतका न्यायाधीश सपना प्रधान मल्लले गल्फ शारीरिक मात्र नभै सामाजिक, मानसिक रुपमासमेत लाभदायी हुने बताएकी थिइन्। रोयल नेपाल गल्फ क्लबका अध्यक्ष प्रचण्डबहादुर श्रेष्ठले यो क्लबमा पहिलोपटक यस्तो खालको प्रतियोगिता भएको भन्दै महिला खेलाडीहरुको प्रशंसा गरे।"
