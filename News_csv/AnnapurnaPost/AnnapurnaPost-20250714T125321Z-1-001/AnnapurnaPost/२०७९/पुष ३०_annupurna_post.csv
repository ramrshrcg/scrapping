शीर्षक,विवरण
रंगशाला निर्माणमा बजेट अभाव,"सुर्खेत : कर्णालीमा १०औं राष्ट्रिय खेलकुद प्रतियोगिता आयोजनाका लागि पूर्वाधार निर्माण गर्न बजेटको अभाव हुने भएको छ। उक्त प्रतियोगिता कर्णालीमा हुने घोषणासँगै खेलकुद पूर्वाधार निर्माण गर्न संघीय सरकारले चासो नदिएपछि बजेटको अभाव हुने भएको हो। २०८१ साल मंसिर २ गतेबाट सञ्चालन हुने उक्त प्रतियोगिताका लागि संघीय सरकारले बजेटमा आलटाल गरिरहेको छ। हाल कर्णालीमा १०औं राष्ट्रिय खेलकुद प्रतियोगिता सञ्चालन गर्नका लागि आवश्यक न्यूनतम पूर्वाधारहरूको पनि उपलब्धता छैन। प्रदेश खेलकुद परिषद्ले बजेट अभावका कारण १०औं राष्ट्रिय खेलकुद प्रतियोगिता सञ्चालनका लागि चुनौती रहेको बताउँदै आएको तथा खेलकुदको पूर्वाधारलाई पहिलो प्राथमिकतामा राखेको छ। कर्णालीमा १०औं राष्ट्रिय खेलकुद प्रतियोगिता सञ्चालनकै लागि आवश्यक पूर्वाधार निर्माण गर्न डेढ अर्ब बजेट आवश्यक रहेको प्रदेश खेलकुद परिषद्का सदस्यसचिव विश्वामित्र सन्ज्यालले बताए। उनका अनुसार अहिले प्रदेशमा गौरवको रंगशाला निर्माणको काम धमाधम भइरहेको छ। प्रदेश राजधानी वीरेन्द्रनगरमा बनिरहेको उक्त रंगशालामा हालसम्म ३० प्रतिशत काम सम्पन्न भइसकेको छ। कर्णाली प्रदेशका मुख्यमन्त्री जीवनबहादुर शाहीले रंगशालाको शिलान्यास २०७८ कात्तिकमा गरेका थिए। त्यसयता हालसम्म ३० प्रतिशत काम सम्पन्न भएको छ भनेल २०८१ जेठ ११ गतेभित्र रंगशाला निर्माण सम्पन्न गरिसक्ने लक्ष्य लिइएको छ। परिषद् सदस्यसचिव सन्ज्यालले भने, १ अर्ब ५९ करोड ४७ लाख ४७ हजार ६ सय रुपैयाँ लागत रहेको रंगशालामा १० हजार दर्शक अट्ने क्षमता छ। जसमा भलिबल, बास्केटबललगायतका कोर्टका साथै मेडिकल वार्ड, रेफ्री, चेन्जिङ र रिफ्रेस रुम, स्विमिङ पुल, पार्किङलगायतका संरचना निर्माण भइरहेका छन्। डिजाइनको काम सम्पन्न भएकाले भौतिक संरचनाको काम द्रुत गतिमा भइरहेको छ। गण्डकी प्रदेशमा भएको नवौं राष्ट्रिय खेलकुद प्रतियोगितामा ३६ वटा खेलहरू खेलाइएको थियो। तर, कर्णालीमा आयोजना हुने १०औं राष्ट्रिय खेलकुद प्रतियोगितामा ती सबै खेलहरू खेलाउने सकिने अवस्था छैन। सदस्यसचिव सन्ज्यालले भने, गण्डकीमा भएका केही खेल कटौती गर्नुपर्ने अवस्था छ। यहाँको होटल, खेल मैदान तथा अन्य पूर्वाधारका कारण प्रतियोगिता व्यवस्थित बनाउन निकै चुनौती छ। पूर्वाधार निर्माण तत्काल बनाउन नसकिने खेलहरू अन्यत्र खेलाउनुपर्ने अवस्था छ। परिषद्ले कर्णालीका १० वटै जिल्लामा खेलकुद सञ्चालन गर्ने तयारी गरेको छ। बासकै लागि सुर्खेतका होटल, सरकारी क्वाटर, निजी घरका गेस्टरुम, सरकारी तथा निजी विद्यालयका होस्टेलसमेत प्रयोग गर्नुपर्ने अवस्था छ। परिषद्का अनुसार प्रतियोगिताकै लागि डेढ अर्ब बजेट संघीय सरकारले व्यवस्था गरिदिँदा सहज हुने अनुमान छ। हुम्लामा हक्की खेलको मैदान र कबर्डहल, मुगुमा साइक्लिङ ट्र्याक र कबर्डहल, जुम्लामा रक्बी मैदान र कबड्डी खेलको मैदान, कबर्डहल स्तरोन्नति, कालीकोटकोमा भलिबलको कबर्डहल निर्माण, दैलेखमा कबर्डहल मर्मत गर्नुपर्ने अवस्था छ। जाजरकोट र डोल्पामा कबर्डहल निर्माण गर्नुपर्ने अवस्था छ। रुकुममा चौरजहारीमा ८५ करोड लागतमा ५ हजार दर्शक क्षमताको रंगशाला बन्दैछ। सल्यानमा कबर्डहल निर्माणका लागि जग्गा नै प्राप्त भएको छैन। यी पूर्वाधार निर्माणका लागि संघीय सरकारले बजेटको व्यवस्था तत्काल गर्नुपर्ने अवस्था छ। सबैभन्दा पहिला खेलाडीहरूका लागि पूर्वाधार आवश्यक भएकाले परिषद्ले कर्णालीका सबै स्थानीय तहमा एक वडा, एक खेल मैदान भन्ने अवधारणा अगाडि सारेको छ। कर्णाली प्रदेश सरकारले आफ्नो पहिलो कार्यकालमा खेल क्षेत्रलाई महत्त्व दिएको थियो। कर्णाली प्रदेशले अहिलेसम्म जति खेलमा भाग लिएको छ, धेरैजसो खेलमा प्रशिक्षणबिना नै खेलाडीहरू सहभागी भइरहेका छन्। त्यसैले, कर्णाली प्रदेश खेलकुद विकास परिषद्ले कर्णालीका खेलाडीहरूलाई विशेष प्रशिक्षणको व्यवस्थापन गरी खेलाडीहरूको मनोबल उच्च बनाउने उद्देश्य राखेको छ।"
जहाज खरिदका लागि लिएको ऋणको किस्ता भुक्तानी गर्दै निगम,काठमाडौं : राष्ट्रिय ध्वजावाहक नेपाल वायुसेवा निगमले कर्मचारी सञ्चय कोषलाई तिर्नुपर्ने ऋण दायित्वको किस्ता वापतको ३३ करोडभन्दा बढी भुक्तानी गरेको छ। निगमले पछिल्लो पटक शुक्रबार ३३ करोड ९ लाख ५५ हजार २८१ भुक्तानी गरेको हो। कर्मचारी सञ्चय कोषबाट जहाज खरिदका निम्ति ऋण लिएकोमा न्यारोवडी जहाज खरिदको सावाँ र ब्याज वापतको रकम भुक्तानी गरिएको निगमले जनाएको छ। विगतमा विविध कारणले संचयकोष तथा नागरिक लगानी कोषको ऋण दायित्व भुक्तानी नभई रहेकोमा निगमको व्यवस्थापन वर्तमान नेतृत्वले सम्हालेपछि गत असार ३० गते १ अर्ब ३५ करोड रुपैयाँ र गत कात्तिक १ गते ७३ करोड ९ लाख ५५ हजार २८१ भुक्तानी गरिसकेको छ।
कर्णालीमा वित्तीय सेवा अपर्याप्त,"काठमाडौं : वित्तीय सेवा तथा सुविधामा कर्णाली प्रदेश अझै पनि निकै पछि देखिएको छ। नेपाल राष्ट्र बैंकको एक अध्ययनअनुसार कर्णालीमा वित्तीय सेवा तथा सुविधाहरू पर्याप्त मात्रामा नरहेको देखाएको छ। डोल्पामा कुनै पनि बैंकको एटीएम मेसिन नरहेको प्रतिवेदनमा उल्लेख छ। राष्ट्र बैंकको आर्थिक अनुसन्धान विभागले जारी गरेको आर्थिक गतिविधि तथा विशेष अध्ययन मार्गदर्शन २०७६ (प्रथम संशोधन २०७९ सहित) अनुसार डोल्पा जिल्लामा कुनै पनि बैंकको एटीएम मेसिन नरहेको औंल्याएको छ। राष्ट्र बैंक, सुर्खेत कार्यालयका उपनिर्देशक विनय सिग्देल आर्थिक तथा वित्तीय क्षेत्रसँग सम्बन्धित सूचना एवं तथ्यांकको विश्लेषणबाट देशको आर्थिक विकासको अवस्था, यसको आधार एवं गुणस्तरको जानकारी प्राप्त गर्न सो अध्ययन गरेको बताउँछन्। यसैगरी, हुम्ला र मुगुमा बैंकका २ वटा मात्रै एटीएम मेसिन छन्। कालीकोटमा ४ वटा, जाजरकोटमा ५ वटा तथा दैलेखमा ८ र जुम्लामा ९ वटा एटीएम मेसिन छन्। त्यस्तै, रुकुम पश्चिम, सल्यान र सुर्खेतमा क्रमशः १० वटा, ११ वटा र ३७ वटा एटीएम रहेका छन्। समग्रमा कर्णाली प्रदेशमा जम्मा ८८ वटा मात्र एटीएम मेसिन रहेको अध्ययनले देखाएको छ। प्रदेशका सबै जिल्ला तथा क्षेत्रमा विद्युत् आपूर्ति साथै इन्टरनेट पहुँच पुगिनसकेको हुँदा एटीएम मेसिनलाई सोलार ऊर्जाले धान्न गाह्रो हुने तथा एटीएम बिग्रेको अवस्थामा समयमा मर्मत सम्भार हुन नसक्दा बैंकको प्रतिष्ठामा ह्रास आउने डरले बैंकहरू एटीएम बुथका लागि अग्रसर नभएको बताइएको छ। यद्यपि एटीएम मेसिन संख्या कम भएकाले पनि यहाँको वित्तीय सेवा अझ कमजोर रहेको प्रतिवेदनमा उल्लेख छ। यस प्रदेशमा बैंक तथा वित्तीय संस्थाका ४ सय ५५ शाखा रहेका छन्। गत आर्थिक वर्ष २०७७७८ को सोही वर्षसम्म यस प्रदेशमा जम्मा ४ सय ६ वटा शाखा मात्र रहेका थिए। एक वर्षमा ४९ नयाँ शाखा विस्तार भएका हुन्। शाखारहित बैंकिङ ४१ वटा छन्। प्रतिवेदनअनुसार यस्तो सेवा प्रवाहमा सुर्खेत सबैभन्दा अगाडि रहेको छ, यहाँ १६ वटा शाखारहित बंैकिङ रहेको देखिन्छ। यसैगरी डेबिट कार्ड, क्रेडिट कार्ड र प्रिपेड कार्ड २०७९ असार मसान्तसम्ममा कर्णाली प्रदेशमा जम्मा २ लाख ५४ हजार ६ सय ७२ डेबिट कार्ड प्रयोगकर्ता रहेका छन्। सबैभन्दा बढी सुर्खेतमा १ लाख २९ हजार २ सय ६६ र सबैभन्दा कम डोल्पा जिल्लामा ३ हजार ३ सय २४ डेबिट कार्ड प्रयोगकर्ता रहेका छन्। त्यस्तै, २०७९ असार मसान्तसम्ममा यस प्रदेशभर जम्मा २ हजार ५ सय ८५ जना क्रेडिट कार्ड प्रयोगकर्ता रहेको देखिन्छ। सबैभन्दा बढी क्रेडिट कार्ड प्रयोगकर्ता सुर्खेत जिल्लामा १ हजार ८ सय ५ जना र सबैभन्दा कम हुम्ला जिल्लामा १५ जना रहेका छन्। घ) मोबाइल बैंकिङ र इन्टरनेट बैंकिङ २०७९ असार मसान्तसम्ममा कर्णाली प्रदेशमा ५ लाख ५६ हजार १ सय ९० जना मोबाइल बैंकिङ प्रयोगकर्ता रहेका छन्। सबैभन्दा बढी अर्थात् २ लाख २२ हजार ७ सय ३२ मोबाइल बैंकिङ प्रयोगकर्ता सुर्खेतमा र सबैभन्दा कम प्रयोगकर्ता डोल्पा जिल्लामा १३ हजार ४ सय ४० जना रहेका छन्। आर्थिक वर्ष २०७८७९ को असार मसान्तसम्ममा सो प्रदेशमा बैंक तथा वित्तीय संस्थाहरूले संकलन गरेको निक्षेप, गत आर्थिक वर्षको सोही वर्षको निक्षेपको तुलनामा ५८७ प्रतिशतले वृद्धि भई रु ६० अर्ब ३२ करोड ७८ लाख ६० हजार पुगेको छ। अघिल्लो वर्षमा यस्तो निक्षेप ३६२४ प्रतिशतले वृद्धि भई रु ५६ अर्ब ९८ करोड ३३ लाख ६० हजार पुगेको थियो। सो अवधिमा बढेको रेमिट्यान्स आप्रवाह, बैंकिङ सेवामा आएको विस्तार तथा सर्वसाधारणको बचत गर्ने बानीमा आएको विकासले कुल निक्षेपमा वृद्धि भएको प्रतिवेदनमा उललेख छ। यद्यपि, राष्ट्रियस्तरमा नै देखिएको तरलता अभावका कारण अनुमान गरेबमोजिम निक्षेप संकलन भएको पाइँदैन। यद्यपि यसबीच कुल कर्जा भने ७०१ प्रतिशतले बढेर ५४ अर्ब ९२ करोड ९४ लाख ६० हजार रुपैयाँ पुगेको छ। यस प्रदेशमा निक्षेपकर्ताको संख्या २८७७ प्रतिशतले वृद्धि भएर १६ लाख ८८ हजार ९ सय ६५ पुगेको छ। यस्तै, ऋणीहरूको संख्या २३०७ प्रतिशतले वृद्धि भई ५२ हजार ९ सय १९ पुगेको छ।"
