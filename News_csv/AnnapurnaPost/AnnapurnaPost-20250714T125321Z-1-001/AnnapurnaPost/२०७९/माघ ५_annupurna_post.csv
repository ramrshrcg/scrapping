शीर्षक,विवरण
राजनीतिक संस्कृतिको विचलन,"समाज चलायमान र सशक्त छ। राजनीतिप्रतिको जनलगाव र सहभागिता उच्च स्तरमा छ। अकस्मात तख्तापलट र सैनिक विद्रोहको प्रवृत्ति हाम्रोमा छैन। आम जनतालाई शक्तिको भय देखाएर शान्त राख्ने प्रयत्न भएको पाइँदैन। साम्प्रदायिक सद्भाव र मेलमिलाप पनि कायमै छ। निर्वाचनमा व्यापक मतदान हुन्छ। जनतामा सुशासन र सामाजिक अनुशासनप्रति चासो र सरोकार पनि देखिन्छ। तथापि राजनीतिक संस्थाहरू निकै कमजोर छन्। सुशासनको प्राप्ति टाढाको फल प्रतीत हुन्छ। देशमा एउटा नवीन वर्गको जन्म भएको छ। अभिजात्य जनवाद या भनौं लोकतान्त्रिक अभिजात्यवादको अभ्युदय भएको छ। जुनसुकै राजनीतिक दलले जुनसुकै दलसँग गठबन्धन गरिरहेका छन्। राजनीतिक संस्कृतिको बीभत्स रूप प्रकट भइरहेको छ। आपसी मतैक्य र मतभिन्नता मानवीय विशेषता हो। त्यही अनुरूप राजनीतिक दलहरूको निर्माण हुन्छ। राजनीतिक दलहरूले आफूले अंगीकार गरेको मूल्यको जगेर्ना गर्ने प्रयास गर्नु स्वाभाविक हो। लोकतन्त्रमा विपरीत मूल्यप्रति अपमान नभई शालीन अस्वीकार हुन्छ। विरोधी विचारधारालाई अंगीकार गरिँदैन तापनि समुचित सम्मान र सहनशीलता राखिन्छ। तर यहाँ आफ्नो मौलिक विचारधारालाई किनारामा राखेर केवल भोट र सत्ताका लागि गठजोड गर्न थालिएको छ। पदका खातिर निष्ठाको विनिमय हुन थालेको छ। राजनीति अत्यन्तै प्रदूषित र फोहोर हुन पुग्यो। राजनीतिक कार्यकर्ताहरू पनि स्वार्थी र छाडा हुन थाले। अहिले सम्पूर्ण राजनीति संसर्ग दोषको भुमरीमा परेको छ। राजनीतिमा इमान हरायो। बोलीको ठेगान हरायो। राजावादीले कम्युनिस्टको भोट लिएर चुनाव जित्ने बाटो रोज्न थाले। माओवादीले प्रमुख दुश्मन भनेर घोषणा गरेको कांग्रेससँग घाँटी जोडेर सत्ताको मह चाटिरहेको छ। यो राजनीतिक संस्कृतिमा भिœयाइएको अत्यन्तै विकराल आयाम हो। यस्तो भएकै कारणले गर्दा पार्टीको परिचय विलुप्त भएर व्यक्तिहरू हाबी हुन पुगे। राजनीतिमा कोही पनि स्थायी शत्रु र मित्र हुँदैन भन्ने कुरा साँचो हो। तर यहाँ त अवसरवाद हाबी भयो। पद्धतिभन्दा लफ्फाजीको स्थान उच्च भयो। यहाँ सर्वोच्च न्यायालयको प्रमुखको अकर्मण्यता र नकामका लागि राजनीतिले बयान लिने परिस्थिति निर्माण भयो। परन्तु जति प्रश्न गर्दै गयो त्यति नै आफै निर्वस्त्र हुँदै गयो। जति प्रश्न गर्दै गयो, त्यति नै प्रश्न गर्ने र उत्तर दिने दुवैको पोसाक च्यातिँदै गयो। यो घटनाले एउटा फाइदा भएको छ। यहाँ एक एक गर्दै सबैको पोल खुल्यो। नेपालका सर्वोच्च संस्थाहरू कसरी चल्दा रहेछन् भन्ने कुरा छताछुल्ल भयो। परिस्थिति यस्तो छ कि कुनै पनि प्रज्ञावान् र शिलवान् मानिसले म फलानो संस्थासँग आबद्ध छु भनेर गौरव गर्ने अवस्था नै रहेन। यहाँ प्रत्येक स्वाभिमानी मानिसको शिर निहुरेको छ। कानुन निर्माण गर्ने संसद्, संविधानको मर्मको जगेर्ना गर्दै मुलुकमा न्यायको भरोसा दिलाउने जिम्मेवारी पाएको न्यायपालिका, शान्ति सुरक्षा र जनताको ज्यानधनको सुरक्षाको जिम्मा लिएको सुरक्षा निकाय एवं देशको समृद्धि र सेवा प्रवाहको जिम्मेवारी लिएको निजामती सेवाको जग चर्मराएर ढले सरी छ। यहाँ बहालवाला अन्य न्यायाधीशहरूले प्रधान न्यायाधीशको पोल खोलिदिन्छन्। निलम्बित बहालवाला प्रधानन्यायाधीशले अन्य न्यायाधीशहरूलाई निर्वस्त्र पारिदिन्छन्। यहाँ राजनीतिले त कुबाटो लियो नै, संविधान जोगाउने जिम्मा लिएको संस्थासमेत धराशायी भयो। हाम्रो पद्धतिले प्रधानमन्त्री स्वतन्त्र, निष्पक्ष र सक्षम हुनुपर्छ भनेको छैन। स्वतन्त्रता, निष्पक्षता र सक्षमताको आशा त न्यायपालिकासँग गरिएको थियो। अत्यन्तै विद्वान, विवेकी र अनुभवी व्यक्ति देशको प्रधानन्यायाधीश हुनेछ भन्ने संवैधानिक भरोसामाथि राजनीतिले नै तुषारापात गरिदियो। राजनीतिले न्यायालयमा पनि आफूजस्तै मानिस खोजेर राख्दाको परिणाम हो यो। राजनीति आफ्नो मार्गबाट डिरेल भए तापनि अन्य संवैधानिक संस्थाहरूले लोकतन्त्रको जगेर्ना गर्नेछन् भन्ने विश्वासमाथि निर्मम कुठाराघात भयो। राजनीतिमा इमान हरायो। बोलीको ठेगान हरायो। राजावादीले कम्युनिस्टको भोट लिएर चुनाव जित्ने बाटो रोजे। माओवादीले प्रमुख दुश्मन भनेर घोषणा गरेको कांग्रेससँग घाँटी जोडेर सत्तााको मह चाटिरहेको छ। के यो देशमा प्रज्ञा, शील र अनुशासनको अवसान नै भएको हो ? तर विडम्बना ! यसको उत्तर दिने पनि कोही बाँकी रहेन यहाँ। अरू देशले प्रविधि, प्रज्ञा र प्रतिभाको आयात गरेर त्यो ज्ञानबाट निर्मित सामान र सेवा निर्यात गर्छन्। हाम्रो देशले प्रज्ञा, ज्ञान र शिल्पको निर्यात गरेर भौतिक सामग्री किन्छ। प्रज्ञा, शिल्प र शीलले झोला बोक्दैन, दौराको फेरो समातेर नेहोरा गर्दैन। प्रज्ञाले प्रगतिको माग गर्दछ। यहाँ रहेसहेको प्राज्ञिक र प्राविधिक क्षेत्र पनि निष्पक्ष र निर्लोभ हुन सकेन। स्वाभिमानी प्रज्ञाले यथोचित स्थान प्राप्त गर्न पाएन। राजनीतिले विद्या र विज्ञान चिन्ने चेष्टा नै गरेन। सामाजिक सञ्जालका भित्ताहरू नकारात्मकताका पुञ्ज बने। मन परेन कि खारेजै गरिदिने, निन्दा र उपहासमा रमाउने संस्कृति झांगिँदै गयो। सहनशीलता र शालीनता बेमाख भयो। वामपन्थी नेताहरू नै एकले अर्कोलाई श्राप दिन थाले। लाइनमा लागेर सेवा लिनुपर्छ भन्ने सुरक्षा गार्डलाई अभद्रताको आरोपमा गिरफ्तार गरियो। मन्त्री पद जति अपमान र उपहासको विषय हुँदै गयो, त्यति नै सो पदप्रति लालसा बढ्दै गयो। अदालत र अख्तियारमार्फत कसैसँग बदला लिने र कसैलाई सुनपानी छर्ने चलन चल्यो। अख्तियारजस्तो संस्थालाई सिलेक्टिभ भएर कारबाही गर्ने या चोख्याइदिने गरेको आरोप लाग्यो। कुनै पर्दा रहेन, सबै छताछुल्ल भयो। सारा मामिला यसरी गोलमोल भयो कि सारे भेद खुल गए राजदार ना रहा भन्ने हिन्दी फिल्मी गाना चरितार्थ भयो। राजनीति गर्नेहरू सबै भातका भकारी हुन् भन्ने भाष्य नै तयार भयो। को असल, को खराब सबै एउटै घानमा परे। आज देशको राजनीतिक संस्कृति फेरि समेटेर ट्र्याकमा ल्याउन कठिन हुने किसिमले विचलित हुन पुगेको छ। असफल खेलाडीले समेत देशले मलाई प्रधानमन्त्री रूपमा देख्न चाहेको छ भनेर घोषणा गर्न भ्याए। कसैलाई सात पटक प्रधानमन्त्री बन्नेछौ भन्ने ज्योतिषीको वरदान प्राप्त छ। कसैका छोरीलाई मेरा पिता प्रधानमन्त्री हुन पाए भने कसैले पनि कटौरो लिएर भिख माग्नुपर्ने छैन। भन्ने दम्भ छ। यहाँ टोलटोलमा राष्ट्रचिन्तन हुन्छ। कुनै नेतालाई एक वयोवृद्धले सुखी छौ ? भनेर सोधेछन्। उत्तर आयो रे सुखी छु कि छैन थाहा छैन, तर सुखी हुने साधन किन्ने तागत छ मसँग। एक मौरीपालक किसानको शब्दमा सांसदहरू नेपालका भाले मौरी हुन्। बस्यो, ढलिमली गर्यो, खायो। कथित ठूला नेताले गरेको भाषणले भन्छ खिसिट्युरी गर्ने तत्त्वहरूको हरिबिजोग थाहा हुनेछ। घमण्डको पोको भएकाहरूको रावणको नास भएजस्तै, होलिका दहन भए जस्तै दहन होस्। राजनीतिको खेल मैदानमा अनुशासनको घनघोर खडेरी छ। यस्तो अवस्थामा सुपात्रको खोजी गरेर कहाँ पाउनु। राजनीति आज बेसरम अखडामा राजनेताको खोजी जस्तो हुन पुगेको छ। डँढेलोले खाएको बुट्यानमा शीतल छहारी दिने वृक्ष कहाँ पाउनु। पात नलाग्दै मुर्झाएका मुजुराजस्ता युवा नेतामा राजनेताको छवि कहाँ पाउनु। छिर्के हानेर उत्तानो पार्नु मात्र राजनीति हो भन्ने बुझेका वृद्ध नेताहरूमा शील र मर्यादा कहाँ पाउनु। राजकुमार दिक्पालशीर्षकको दन्त्यकथा जस्तो भयो हाम्रो राजनीति। भित्तामा झुन्डिएका टाउकाहरू नयाँ टाउको आउँदा लौ अर्को साथी थपियो भनेर अट्टहास गरे जस्तो। नयाँ दलका नेताहरूमा देखिएको शक्तिको प्यास पनि अवर्णनीय छ । केही गर्लान् कि भनेर भरोसा गरिएका युवकहरू पनि विकृतिको मूल प्रवाहमा प्रवाहित हुने सम्भावनालाई नकार्न सकिने अवस्था छैन। यहाँ अनेकौं विसंगति र विकृति छन्। कुनै उब्जेका र कुनै उब्जाइएका। एउटा हटाउन खोज्यो अर्को सुरु हुन्छ। जीर्ण घरको भत्केको एउटा पाखो मर्मत गर्न खोज्यो, अर्को भत्किन्छ। यस्तो रोग, जो हातबाट हटायो, खुट्टामा गएर बल्झिन्छ। राजनीतिक संस्कृतिका दुई आयाम हुन्छन्। एउटा हो लक्ष्य र अर्को हो पद्धति। राजनीतिको लक्ष संगठित एवं सुदृढ सामाजिक व्यवस्था र आर्थिक समृद्धि हो। त्यो लक्ष्य हासिल गर्ने सम्यक तरिका पद्धति हो । संविधानले आर्थिक, सामाजिक र सामुदायिक समुन्नतिको लक्ष्य र त्यसलाई हासिल गर्ने पद्धति पनि तोकेको छ। परन्तु हाम्रा नेताहरूलाई संविधानको धारा ७६ सँग मात्र सरोकार छ। त्यसमा पनि स्वेच्छाचारी तवरले आत्मनिष्ठ व्याख्या गर्ने अनेक प्रयत्न भएका छन्। मुलुकले देश र विदेशमा व्यक्तित्व हासिल गरेको नेता नै पाउन सकेन। बीपीसँग प्रज्ञा, सम्पर्क र अन्तर्राष्ट्रिय छविसमेत थियो। गणेशमानमा त्याग, साहस र दृढता थियो। कृष्णप्रसाद भट्टराईसँग सन्त व्यक्तित्व, सहनशीलता र इमान थियो। मनमोहन सादगी र सदाचारका प्रतीक थिए। सुशील कोइरालामा अरू केही नभए तापनि लोकतन्त्रप्रति निष्ठा र समर्पण थियो। गिरिजाप्रसादको पहाडजस्तो व्यक्तित्व र अडानलाई जीवनको अन्तिम समयमा पदलोलुपताले निमिट्यान्न पारिदियो। वर्तमान कालमा पनि आशालाग्दा नेता नभएका होइनन्, तर प्रायः सबै विचलित भएर गए। कसैले सिद्धान्त पोलेर खाए काँचै। कसैले सिद्धान्त जानेनन्, पार्टी र नेताको नाम मात्र जाने। समाजवाद जस्तो अमूर्त कुरा त के, उदारवाद र लोकतन्त्र के हो भन्ने कुरासमेत न कसैले सिकाए न कसैले सिक्न खोजे। अन्त्यमा राजबन्दी बीपी कोइरालाप्रति उपहास गर्दै श्री ३ महाराज मोहनशमशेरले भनेका थिए, तिमीले भनेका होउला राज गरौंला। तिमीजस्ता भारेभुरे ठेट्नाले कराउनेबित्तिकै कसैले राज्य दिँदैन। राज्य गर्नको निम्ति (आफ्नै निधार देखाउँदै ) पुर्पुरोमा लेख्नुपर्छ। हाम्रा वर्तमान नेताहरूले भने आपसमा मिलेर एकले अर्काको ललाटमा राजयोग लेखिरहेका छन्।"
"बागमती प्रदेशस्तरीय भलिबल : रामेछाप, सिन्धुली र सिन्धुपाल्चोकको विजयी सुरुवात","काठमाडौं : बागमती प्रदेशस्तरीय पुरुष भलिबल प्रतियोगिता बुधबारदेखि रामेछापको मन्थलीमा सुरु भएको छ। नेपाल खेलकुद महासङ्घ बागमती प्रदेशको आयोजनामा ७ गतेसम्म जारी रहने खेलमा बागमती प्रदेशका ११ जिल्लाका टीमको सहभागिता रहेको छ। प्रतियोगिताको एमाले सचिव एवम् सांसद गोकर्ण विष्टले उद्घाटन गरेका हुन्। बुधबार रामेछाप र काठमाडौंबीच भएको उद्घाटन खेलमा २५०५, २५१३ को सोझो सेटले रामेछापले जितेको छ । सिन्धुली र नुवाकोटबीच भएको दोस्रो खेलमा सिन्धुलीले नुवाकोटलाई २५२२,२५१७ को सोझो सेटले जितेको छ। सिन्धुपाल्चोक र रसुवाबीच भएको तेस्रो खेलमा सिन्धुपाल्चोकले रसुवालाई २५१२,२५१५ को सोझो सेटले जितेको छ । प्रतियोगितामा प्रथम हुनेलाई २ लाख, द्वितीय हुनेलाई १ लाख, तृतीय हुनेलाई ५० हजार र सान्त्वना ३० हजार पुरस्कार राशिसहित शिल्ड, मेडलको व्यवस्था रहेको नेपाल खेलकुद महासंघ बागमती प्रदेश कमिटी अध्यक्ष सीताराम कार्कीले जानकारी दिए। उनका अनुसार खेलमा सहभागी टीमलाई सहभागी भएबापत प्रतिटीम २५ हजार रुपैयाँ र सेमी फाइनलमा पुगेका टीमलाई थप २५ हजार रुपैयाँसमेत दिइने छ। कार्कीले भलिबल खेललाई अझ विकास र स्थापित गर्ने उच्च महत्वकांक्षाका साथ प्रतियोगिताको आयोजना गरिएको बताए। बागमती प्रदेशमा रामेछाप, दोलखा, सिन्धुली, काभ्रेपलाञ्चोक, ललितपुर, भक्तपुर, काठमाडौं, धादिङ, नुवाकोट, रसुवा, मकवानपुर, चितवन, सिन्धुपाल्चोक जिल्ला रहेका छन्। जसमध्ये भक्तपुर र ललितपुर जिल्ला सहभागी भएका छैनन्। बिहीबार बिहान ८ बजेदेखि खेल सञ्चालन हुनेछ।"
सोलु दुधकोशी आयोजनाले माघ महिनाभित्रै उत्पादन थाल्ने,"सोलुखुम्बु : सोलुखुम्बुमा निर्माणाधीन ८६ मेगावट क्षमताको सोलु दुधकोशी जलविद्युत् आयोजनाले माघ महिनाभित्रमा विद्युत् उत्पादन थाल्ने भएको छ। आयोजनाको टर्वाइन टेष्ट गरिएको छ। बाँध, सुरुङ, पेनस्टेक, विद्युतगृहको परीक्षणपश्चात् पानीले टर्वाइन घुमाएर वेट टेष्ट गरिएको हो। अब केही दिनमा लाइन परीक्षण गरिने छ। तिङलामा रहेको लाम्माने सब स्टेशनमा उपकरण परीक्षणपश्चात् विद्युत् उत्पादनको काम सुरु हुने साहास उर्जाका इन्जिनियर जेपी यादवले जानकारी दिए। यो आयोजना निजी क्षेत्रले निर्माण सम्पन्न गरेको सबैभन्दा ठूलो र देशको तेस्रो ठूलो आयोजना हो। आयोजनाको विद्युत् १३२ केभी सोलु कोरिडोर प्रसारण लाइनको तिङ्लास्थित लाम्माने सबस्टेसनमा जोडिनेछ। विद्युत् गृहदेखि सबस्टेसनसम्मको आवश्यक १२ किलोमिटर लामो प्रसारण लाइन कम्पनी आफैंले निर्माण गरेको हो। आयोजनाबाट वार्षिक ५२० गिगावाट घन्टा (५२ करोड युनिट) विद्युत् उत्पादन हुनेछ। कम्पनीका अनुसार हिउँदमा १००२७ गिगावाट घन्टा (१० करोड २ लाख ७० हजार युनिट) र वर्षामा ४१९९३ गिगावाट घन्टा (४१ करोड ९९ लाख ३० हजार युनिट) विद्युत् उत्पादन हुनेछ। आयोजनाबाट यसअघि २०७८ चैतबाट नै विद्युत् उत्पादन सुरु गर्ने तालिका भएपनि कोभिड१९ महामारीको प्रभाव, प्रसारण लाइन निर्माणमा भएको ढिलाइ, उपकरण ढुवानी समस्या लगायतले तालिका सरेको कम्पनीले जनाएको छ। यो आयोजना सम्पन्न गर्न करिब ११ अर्ब ८६ करोड रुपैयाँ लागत अनुमान गरिएको छ। आयोजनामा नेपाल इन्भेष्टमेन्ट बैंकसहित ९ बैंकले ८ अर्ब ६५ करोड रुपैयाँ लगानी गरेका छन्। बाँकी २ अर्ब ४५ करोड रुपैयाँ संस्थापक र १ अर्ब ५ करोड रुपैयाँ साधारण सेयरबाट जुटाइएको छ।"
खाद्य सुरक्षा र कृषि आय बढाउन निर्वाध बजार पहुँच,काठमाडौं : दक्षिण एसियामा खाद्य सुरक्षाको सुनिश्चितताका लागि कृषि उत्पादन वृद्धिसँगै बजारसम्मको पहुँच सुनिश्चितता गर्नुपर्नेमा सरोकारवालाले जोड दिएका छन्। काठमाडौंमा आयोजित प्रथम दक्षिण एसियाली कृषि सम्मेलनका क्रममा नीति निर्माता र व्यवसायीहरूले पछिल्लो समय अन्तर्राष्ट्रिय व्यापारमा गैरभन्सार अवरोध बढ्न थालेकाले यसमा सुधार आवश्यक रहेको बताएका हुन्। नेपाल उद्योग वाणिज्य महासंघ लगायतका संस्थाले संयुक्तरूपमा आयोजना गरेको उक्त सम्मेलनमा महासंघ अध्यक्ष शेखर गोल्छाले सम्मेलनले नेपाली उत्पादनको बजारीकरणमा सहयोग पुग्ने बताए। दक्षिण एसियाली स्वतन्त्र व्यापार क्षेत्र (साफ्टा)मा यस क्षेत्रका मुलुकबीच व्यापार विस्तारको अवसर भए पनि कृषिजन्य उत्पादनको निर्यातमा गैरभन्सार अवरोधलगायतका समस्या रहने गरेको छ। अध्यक्ष गोल्छाले नेपालको तुलनात्मक लाभ भएका वस्तुहरूको निर्वाध निर्यातका लागि देशभित्र सहुलियत बढाउनुपर्ने र अन्तर्राष्ट्रिय बजारमा सहज पहुँच सुनिश्चित गरिनुपर्ने बताए। श्रीलंकाका व्यापार एवं खाद्य सुरक्षामन्त्री नलीन फर्नान्डोले यस क्षेत्रका ४० प्रतिशत सीमान्तकृत किसान रहेकाले उनीहरूको उत्पादन वृद्धि र बजार सुनिश्चितताका लागि पहल गर्नुपर्ने बताए। उनले कृषि क्षेत्रको निर्यात लागत निकै महँगो भएको र यहाँका धेरै देशहरूले खुद कृषिजन्य वस्तु आयात गरेको बताउँदै खाद्य सुरक्षा सुनिश्चिततामा विशेष प्रयास आवश्यक रहेको बताए। दक्षिण एसियाले संयुक्तरूपमा प्रयास गर्दा यहाँको खाद्य सुरक्षा सुनिश्चितता र किसानको आय वृद्धिमा सहयोग पुग्ने विश्वास मन्त्री फर्नान्डोले व्यक्त गरे। दुबई मल्टी कमोडिटिज सेन्टरका कार्यकारी अध्यक्ष एवं प्रमुख कार्यकारी अधिकृत अहमत विन सुलेयमले दक्षिण एसियाले दुबईको बजारबाट फाइदा लिन सक्ने बताए। कृषि बजार विस्तारका लागि ब्लकचेनलगायतका प्रविधिमा आधारित व्यापारको उपयोग गर्न सकिने पनि उनले बताए। सम्मेलनमा १२ देशका करिब चार सय सहभागी छन्। सम्मेलन शुक्रबारसम्म चल्नेछ। रासस
चालु खर्च घटाउने अर्थ मन्त्रालयको योजना,"काठमाडौं : सरकारले चालु आर्थिक वर्षमा चालु खर्च घटाउनका लागि विभिन्न योजना अगाडि सारेको छ। चालु खर्च घटाउने सम्बन्धी मापदण्ड, २०७९ जारी गर्दै अर्थ मन्त्रालयले केही बुँदा सार्वजनिक गरेको छ। चालु आवको बजेट वक्तव्यको बुँदा नं ३७९ मा सरकारी निकायको चालु प्रकृतिका प्रशासनिक खर्च न्यूनतम १५ प्रतिशतले घटाउने गरी बजेट कार्यान्वयन गरिनेछ भन्ने उल्लेख भएअनुसार उपप्रधानमन्त्री एवं अर्थमन्त्री विष्णु पौडेलले उक्त मापदण्ड अगाडि सारेका छन्। अर्थ मन्त्रालयको मापदण्डानुसार अति आवश्यक बाहेकका स्वदेश तथा विदेशका भ्रमणलाई निरुत्साहित गरिनेछ। यस्तै, दुई पाङ्ग्रे तथा चारपाङ्ग्रे सवारी साधनको सर्भिसिङ गर्दा आवश्यक भएमा मात्र मोबिल तथा लुब्रिकेन्ट फेरिनेछ। अति आवश्यकदेखि बाहेक थोरै र पटके रूपमा प्रयोग हुने सामान स्टक नराख्ने, मन्त्रालयले नियमितरूपमा छाप्ने बजेटसम्बन्धी पुस्तक वा अन्य पुस्तकहरू कम गरी वेबसाइटमा राखिने भएको छ। यस्तै, खर्च घटाउनका लागि अति आवश्यक बाहेकका सेमिनार, तालिम गोष्ठी नगर्ने, गर्नै पर्ने भए मन्त्रालयको कार्यकक्ष वा सरकारी निकायका भवनहरू प्रयोग गरिनेछ। स्वीकृत कार्यक्रमहरू पुनरावलोकन गरी नगर्दा पनि हुने कार्यक्रम हाललाई स्थगित गर्ने, बजेट निर्माणको समयमा अतिरिक्त समयमा काम गरे बापत दिइँदै आएको सुविधा नदिने, यदि दिनै पर्ने भए ५० प्रतिशत मात्र दिने व्यवस्था गरिएको छ। अति आवश्यक विना एसी, हिटर र पङ्खाको प्रयोग नगर्ने, बोतलको पानीलाई निरुत्साहित गर्ने, कार्यालयमा प्रयोग हुने टोनर र कार्टेजलाई मिलेसम्म रिफिल गर्ने, स्वीकृत दरबन्दी र कार्यक्रममा समावेश भएको भन्दा बाहेक करार तथा ज्यालादारीमा कामकाज नलगाउने र बैठकहरू कार्यालय समयभित्र मिलाउने व्यवस्था मापदण्डमा गरिएको छ। यसबाट सकारात्मक सुरुआत हुने मन्त्रालयले अपेक्षा गरेको छ।"
"सामान्य अंकले बढ्यो नेप्से परिसूचक,कारोबार रकम ३ अर्बमा झर्यो",काठमाडौं : सेयर कारोबारको अन्तिम दिन बिहीबार नेप्से परिसूचक सामान्य अंकले बढेको छ। नेप्से परिसूचक ५७१ अंकले बढेर २१७८८१ विन्दुमा अडिएको छ। यसदिन नेप्से परिसूचक सामान्य अंकले बढेपनि कारोबार रकम भने बुधबारको तुलनामा घटेको छ। यसदिन ३ अर्ब ४ करोड ४५ लाख २९ हजार ३२९ रुपैयाँको सेयर किनबेच भयो। अघिल्लो कारोबार दिन बुधबार करिब ५ अर्बको सेयर कारोबार भएको थियो। आज २४६ कम्पनीको ८२ लाख ४७ हजार ६४६ कित्ता सेयर खरिदबिक्री भयो। दुई कम्पनीको मूल्यमा सकारात्मक सर्किट लेभलमा कारोबार भयो। आदर्श लघुवित्त वित्ती संस्था र मैलुंग खोला जल विद्युत कम्पनीको मूल्यमा सकारात्मक सर्किट लागेको हो। यसदिन कारोबार रकमका आधारमा एनआईसी एसिया बैंक शीर्ष स्थानमा रह्यो। सो बैंकको १८ करोड बढिको सेयर कारोबार भयो। यस्तै रिडी पावरको १२ करोड र पिपुल्स हाइड्रोपावरको १० करोड मूल्य बढिको सेयर खरिदबिक्री भयो। आज ६ कम्पनीको सेयर मूल्य बढ्यो भने बाँकी ७ को घट्यो। ट्रेडिङ समूहको सूचक सर्वाधिक २६८ प्रतिशतले बढ्यो।
सगरमाथा जलविद्युतको आइपिओ बिक्री खुला,"काठमाडौं : सगरमाथा जलविद्युत् कम्पनी लिमिटेडले साधारण शेयर निष्काशन तथा बिक्री खुला गरेको छ। कम्पनीले बिहीबारदेखि आयोजनाबाट पीडित क्षेत्रका बासिन्दा तथा वैदेशिक रोजगारीमा रहेका नेपालीका लागि प्राथमिक सार्वजनिक निष्काशन (आइपिओ)को बिक्री खुला गरेको हो। कम्पनीले आफ्नो जारी पुँजी एक अर्ब १२ करोडको १० प्रतिशत अर्थात् ११ करोड २० लाख बराबरको प्रतिशेयर एक सय दरका ११ लाख २० हजार कित्ता साधारण शेयर आयोजनाबाट पीडित क्षेत्र इलामवासीका लागि निष्काशन गरेको हो। त्यस्तै सर्वसाधारण लगानीकर्ताका लागि छुट्याइएको ४३ लाख ६८ हजार कित्ताको १० प्रतिशतले हुने चार लाख ३६ हजार आठ सय कित्ता साधारण शेयर नेपाल सरकारको सम्बन्धित निकायबाट श्रम स्वीकृति प्राप्त गरी विदेशमा रोजगार गरिरहेका नेपालीका लागि पनि निष्काशन गर्न लागेको कम्पनीको सार्वजनिक आह्वानपत्रमा उल्लेख छ। स्थानीय लगानीकर्ताले शेयर खरिदका लागि न्यूनतम १० कित्तादेखि अधिकतम १० हजार कित्तासम्म आवेदन दिन सक्नेछन्। सम्बद्ध क्षेत्रका बासिन्दाका लागि निष्काशन बन्द छिटोमा यही माघ १९ गतेसम्म हुनेछ भने ढिलोमा आगामी फागुन ५ गतेसम्म हुने कम्पनीले जनाएको छ। वैदेशिक रोजगारीमा रहेका नेपालीले भने अधिकतम ५० हजार कित्ताका लागि यही माघ १९ गतेभित्र आवेदन दिनुपर्नेछ। स्थानीय बासिन्दाले आयोजनास्थलमा रहेको कम्पनीको कार्यालय, प्रभु बैंक, सेञ्चुरी बैंक, र प्राइम कमर्सियल बैंकले तोकेका शाखा कार्यालयबाट आवेदन दिन सक्नेछन्। वैदेशिक रोजगारीमा रहेका नेपालीले आस्वा सदस्य बैंक तथा वित्तीय संस्था र तिनका तोकिएका शाखा कार्यालयबाट आवेदन दिनसक्ने कम्पनीले जनाएको छ। कम्पनीको शेयर निष्काशन तथा बिक्री प्रबन्धक प्रभु क्यापिटल लिमिटेड रहेको छ। आइपिओ निष्काशनका लागि गराइएको रेटिङमा इक्रा नेपालले कम्पनीलाई इक्रा एनपी आइआर बिबिबी माइनस रेटिङ प्रदान गरेको छ। कम्पनीले इलामको इलाम नगरपालिका२ स्थित माई खोलामा नौ दशमलव छ मेगावाट क्षमताको जलविद्युत् आयोजना निर्माण गरिरहेको छ। रासस"
अर्थतन्त्र जोगाउँछु : अर्थमन्त्री पौडेल,"काठमाडौं : अर्थमन्त्री विष्णु पौडेलले अर्थतन्त्र चिन्ताजनक अवस्थामा पुगे पनि जोगाउन कुनै कसर बाँकी नराख्ने बताएका छन्। नेपाल चेम्बर अफ कमर्सले आयोजना गरेको अर्थतन्त्र : अबको बाटो विषयक अन्तरक्रिया कार्यक्रममा बोल्दै मन्त्री पौडेलले जिम्मेवारी सम्हालेदेखि नै अर्थतन्त्रको गहिरो अध्ययन गर्न लागेको बताए। कोभिड, नाकाबन्दी र भूकम्पको सजिलै सामना गरेको नेपालको अर्थतन्त्र किन संकटमा पुगेको भन्दै चिन्ता गर्नुपर्ने अवस्था रहेको उनले बताए। अर्थतन्त्र जोगाउन सक्षम पाइलट खोज्ने र इन्जिन चेक गर्ने अवस्था आएको भन्दै उनले राम्रो बनाउन लागिपर्ने बताए। समस्या समाधान गर्न सार्थक र परिणामुखी निर्णय गर्ने योजनामा छु, उनले भने, राजस्व परिचालन, करको दायरा र राजस्व प्रशासन, पुँजीगत खर्च गर्नमा सुधार गर्न मेरो ध्यान जानेछ। अनुत्पादक क्षेत्रको खर्च घटाउँदै उत्पादनतर्फ अघि बढ्ने, आर्थिक अनुशासनमा ध्यान दिने र मितव्ययी बन्ने अर्थमन्त्री पौडेलले बताए। निजी क्षेत्र र सरकार एकअर्काका पूरक भएर समस्या समाधान गर्ने उनले बताए। पूर्वअर्थमन्त्री डा युवराज खतिवडाले पटकपटक अर्थतन्त्र दुर्घटनाबाट जोगिएको बताए। सुरक्षित अवतरण गराउन इन्जिन र पाइलट सही आएकाले अर्थतन्त्र छिट्टै लयमा फर्किने विश्वास व्यक्त गरे। पर्यटनभन्दा शिक्षाको नाममा बढी पैसा बाहिरिएकोमा सचेत हुनुपर्ने उनको भनाइ छ। नयाँ उद्योग खोल्नभन्दा क्षमतामा चलाउन ध्यान दिनुपर्ने उनले बताए। अर्थतन्त्र शिथिल भइरहेकाले उत्पादन, रोजगारी र निर्यात बढाउन योजना ल्याउनुपर्छ उनले भने। निक्षेपमा एक प्रतिशत ब्याज घटेसँगै कर्जामा दुई प्रतिशत ब्याज घट्ने उनले बताए। स्थानीय तहबाटै जग्गाको वर्गीकरण गर्नुपर्ने उनले बताए। चालू पूँजी कर्जा भन्दै ऋण लिएर स्थिर पुँजीमा लगानी गर्नु उचित नभएको उनले बताए। हाउजिङमा कर्जा खुकुलो बनाउँदै सिमेन्ट र छडको व्यापार बढाउनुपर्नेमा जोड दिए। अर्थविद् डास्वर्णिम वाग्लेले अर्थतन्त्र झन् खस्किने अवस्था देखिएको बताए। विश्व अर्थतन्त्र नै मन्दीमा जाने संकेत देखिएको उनको भनाइ छ। कोभिड १९ र रसियायुक्रेनको युद्धले अर्थतन्त्रमा असर पुगेको उनले बताए। महँगी बढ्न सक्ने उनले बताए।नेपाल विश्व अर्थतन्त्रसँग प्रत्यक्ष वैदेशिक लगानी, निर्यात, पर्यटनमा कम निर्भर छ, मुख्य स्रोत रेमिट्यान्स हो। जुन सन्तोषजनक देखिएको छ, उनले भने, हामी केही जोगिन सक्छौं। हाम्रो क्षेत्रीय अर्थतन्त्रका कारण त्यति जोखिम नहुन सक्छ। अनुदान घट्दै गएको र ऋण बढ्दै गएको उनले बताए। चालू खर्च बढी हुनु र पुँजीगत खर्च हुन नसक्नु पनि चिन्ताजनक अवस्था रहेको उनको भनाइ छ। नेपाल चेम्बर अफ कमर्सका अध्यक्ष राजेन्द्र मल्लले मौद्रिक नीति र वित्त नीतिबीच समन्वय नहुँदा संकट आएको बताए। आत्मनिर्भर अर्थतन्त्र निर्माणका लागि निजी क्षेत्रसँग साझेदार गर्नुपर्ने उनले आग्रह गरे।"
विद्युत् चुहावट घट्यो,"काठमाडौं : नेपाल विद्युत् प्राधिकरणले विद्युत् चुहावट नियन्त्रणमा उल्लेख्य सफलता हासिल गरेको छ। प्राधिकरणले चालु आर्थिक वर्षको पहिलो पाँच महिनामा वितरणतर्फको विद्युत् चुहावट घटाएर सात दशमलव ४९ प्रतिशतमा झारेको छ। नियमितरुपमा विद्युत् आपूर्ति र प्राविधिक तथा गैरप्राविधिक चुहावट नियन्त्रणका लागि सञ्चालन गरिएको अभियानबाट प्राधिकरणले गत वर्षको मङ्सिरसम्मको वितरणतर्फको सञ्चित चुहावटको तुलनामा यस वर्ष एक दशमलव ७४ प्रतिशत बिन्दुले घटाइएको छ। गत वर्ष मङ्सिरसम्मको वितरणतर्फको विद्युत् चुहावट नौ दशमलव २३ प्रतिशत थियो। गत आर्थिक वर्ष २०७८७९ मा वितरणतर्फको समग्र विद्युत् चुहावट १० दशमलव ८६ प्रतिशत थियो। चालू आवको मङ्सिरसम्ममा वितरण प्रणालीमा चार अर्ब १४ करोड ७५ लाख युनिट विद्युत् प्राप्त भएकामा तीन अर्ब ८३ करोड ६७ लाख युनिट विद्युत् बिक्री भएको छ। ३१ करोड सात लाख ७९ हजार युनिट विद्युत् चुहावट भएको छ। मङ्सिरसम्म प्रसारण लाइनतर्फको चुहावट चार दशमलव ५६ प्रतिशत छ। प्रसारण र वितरणतर्फ गरी मङ्सिरसम्ममा समग्र प्रणालीको विद्युत् चुहावट १२ दशमलव शून्य पाँच प्रतिशत छ। गत असारसम्ममा समग्र प्रणालीको विद्युत् चुहावट १५ दशमलव ३८ प्रतिशत थियो। प्रणालीमा रहेको विद्युत् चुहावटमध्ये सबैभन्दा ठूलो हिस्सा वितरणतर्फको हुन्छ। प्राधिकरणले चालु आवमा समग्र प्रणालीको विद्युत् चुहावटलाई १४ प्रतिशतमा र वितरणतर्फको चुहावटलाई आठ दशमलव पाँच प्रतिशतमा झार्ने लक्ष्य राखेको छ। प्राधिकरणका कार्यकारी निर्देशक कुलमान घिसिङले करिब सात वर्षअघि वितरणतर्फको चुहावट झण्डै २२ प्रतिशत रहेकामा अहिले घटाएर सात दशमलव ४९ प्रतिशतमा झार्न सफल हुनु ठूलो उपलब्धि भएको जानकारी दिए। प्राविधिक र गैरप्राविधिक चुहावट नियन्त्रणका लागि चालिएका कदमलाई अझै सशक्त र प्रभावकारी बनाएर चुहावटलाई लक्ष्यभन्दा अझै कम बनाउने गरी सम्पूर्ण टोली परिचालन गरिएको कार्यकारी निर्देशक घिसिङले उल्लेख गरे। हुकिङलगायतबाट हुने विद्युत् चोरी नियन्त्रणका लागि नियमित अनुगमन तथा कारवाही, ओभरलोड भएका सबस्टेसन र फिडर लाइनको सुदृढीकरण तथा नयाँ सबस्टेशनको निर्माण, कन्डक्टर, ट्रान्सफर्मर फेर्नेलगायतका काममा गरिएको ठूलो लगानीको नतिजा देखिएको उनको भनाइ छ। जाडोमा पहाडी र गर्मीमा तराई क्षेत्रमा प्राविधिक चुहावट केही बढ्नसक्ने उल्लेख गर्दै घिसिङले यसलाई ध्यान दिँदै चुहावटलाई वाञ्छित सीमाभन्दा तल झार्ने गरी काम भइरहेको बताए। रासस"
दर्जन बैंकलाई कारबाही,"काठमाडौं : नेपाल राष्ट्र बैंकले नियम पालना नगरेको भन्दै १० वटा बैंक तथा वित्तीय संस्थालाई कारबाही गरेको छ। आर्थिक वर्ष २०७९०८० को पहिलो त्रैमासमा मात्रै ६ विकास बैंक र ४ वित्त कम्पनीलाई स्थलगल सुपरिवेक्षण गर्दा नियमानुसार पालना नगर्नेलाई कारबाही गरिएको हो। कर्णाली विकास बैंकले तीन पटक हर्जाना तिर्नु परेको छ। केन्द्रीय बैंकले तोकेअनुसार अनिवार्य नगद मौज्दात (सीआरआर), विपन्न कर्जा परिचालन र ९० प्रतिशतको कर्जा निक्षेप अनुपात (सीडी रेसियो) कायम नगरेका उक्त कम्पनीलाई हर्जाना लगाइएको हो। तोकेअनुसार अनिवार्य नगद मौज्दात (सीआरआर) कायम नगर्ने कर्णाली डेभलपमेन्ट बैंकले पहिलो त्रैमासमा दुई पटक सीआरआर कायम नगरेको र विपन्न वर्ग कर्जा तोकेअनुसार प्रवाह नगरेकाले हर्जाना तिराइएको छ। विपन्न कर्जा कम्तीमा ५ प्रतिशत अनिवार्य गर्नुपर्छ तर सो बैंकले सीमासम्म नगरेकाले १ लाख ५२ हजार ९ सय २८ रुपैयाँ जरिवाना लगाएको हो। उक्त विकास बैंकले सीआरआर कायम नगरेकाले प्रथम त्रैमासमै पहिलो पटक ७ सय ६ र दोस्रो पटक ३२ हजार ९ सय ६९ रुपैयाँ हर्जाना लगाइएको छ। यसैगरी सीआरआर कायम नगरेको भन्दै सालपा विकास बैंकलाई ३ सय ५३ रुपैयाँ जरिवाना लिइएको छ। कर्जा निक्षेप अनुपात (सीडी रेसियो) कायम नगरेको भन्दै कर्पोरेट, सिन्धु, नारायणी र सप्तकोसीलाई चालू आवको पहिलो त्रैमासमै दुई पटकसम्म जरिवाना लगाएको छ। १२१६० प्रतिशत सीडी रेसियो पुर्याएको भन्दै कर्पोरेट डेभलपमेन्ट बैंकलाई पहिलो त्रैमासमै पहिलोपटक २० लाख १३ हजार र दोस्रो पटक २३ लाख १४ हजार हर्जाना लगाएको छ। सीडी रेसियो कटाएर ९२१७ प्रतिशत पुर्याएको सिन्धु विकास बैंकले पहिलो पटक १ लाख २६ हजार र दोस्रो पटक १६ लाख ९९ हजार १५१ रुपैयाँ हर्जाना तिर्नु परेको छ। १०५८० प्रतिशत पुर्याएको नारायणी डेभलपमेन्ट बैंकलाई पहिलो पटक ४ लाख ६३ हजार र दोस्रो पटक ५ लाख १६ हजार रुपैयाँबराबरको जरिवाना लगाइएको छ। सप्तकोसी डेभलपमेन्ट बैंकलाई सबैभन्दा बढी हर्जाना लगाइएको छ। सो बैंकले सीडी रेसियोको सीमा कटाएर ९९७१ प्रतिशत पुर्याएको छ। यसैले कारबाहीस्वरूप पहिलो त्रैमासमा प्रथम पटक साउनमा २१ लाख ८० हजार र दोस्रो पटक भदौमा २८ लाख ९७ हजार रुपैयाँ जरिवाना तिराएको छ। यसैगरी गवर्गका ४ वित्त कम्पनी नेपाल फाइनान्स, जानकी फाइनान्स, समृद्धि फाइनान्स, प्रोग्रेसिभ फाइनान्स लिमिटेड कारबाहीको दायरामा आएका छन्। कर्जा निक्षेप अनुपात (सीडी रेसियो) कायम नगरेको अर्थात् सीमाभन्दा बढी ९१३६ प्रतिशत पुर्याएको भन्दै नेपाल फाइनान्स लिमिटेडलाई गत साउनमा १९ हजार ३ सय ३० र भदौमा १ लाख ६५ हजार ५८५ रुपैयाँ हर्जाना लगाइएको छ। जानकीलाई साउनमा ६ लाख ५५ हजार जरिवाना तिरेकोमा भदौमा पनि नियम पालना नगरेकाले पुनः ६ लाख ३७ हजार जरिवाना लिइएको छ। समृद्धि फाइनान्सलाई ८० हजार हर्जाना लगाइएको छ। प्रोग्रेसिभ फाइनान्सले अनिवार्य नगद मौज्दात (सीआरआर) कायम नगरेकोमा २३ हजार १ सय ८८ रुपैयाँ जरिवाना तिर्नु परेको छ।"
