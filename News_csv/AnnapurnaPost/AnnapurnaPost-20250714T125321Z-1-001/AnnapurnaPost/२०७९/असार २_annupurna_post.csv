शीर्षक,विवरण
दण्डको भागीदार अर्थमन्त्री,"मुलुकको बजेट निर्माणको इतिहासमा पहिलोपटक अनौठो र अविश्वसनीय घटना भयो। अर्थमन्त्री जनार्दन शर्माले बजेट बनाउने मध्यराति अनधिकृत व्यक्तिलाई मन्त्रालयमा प्रवेश दिए। उनीहरूले भनेअनुसार करका दायरा परिवर्तन गर्न लगाए। मन्त्रालयका सचिवदेखि अरू कर्मचारीलाई निरीह बनाएर पूर्वनासु र अर्का एक (सीए) भनिएका व्यक्तिको सेटिङमा बजेट तयार पारे। यो सरासर देश र जनताप्रतिको अपराध हो। क्षम्ययोग्य घटना हुनै सक्दैन। मुलुकको अर्थतन्त्र संकटको स्थितिबाट गुज्रिरहेको छ। यो बेला त अर्थतन्त्र उकास्ने र जनतालाई राहत दिने गरी बजेट आउनुपथ्र्यो। स्वदेशी उत्पादनलाई प्रोत्साहन गर्ने र आयात घटाउनेतिर अर्थमन्त्रीको ध्यान जानुपर्ने थियो। तर, अर्थमन्त्रीको ध्यान अन्तै देखियो। बजेटमा सेटिङ गरेर आर्थिक रूपमा थप संकट निम्त्याउने काम गरियो। देश र जनताका लागि दुर्भाग्य हो। नीति र नियम बनाउने मान्छेले अनधिकृत व्यक्तिलाई चलखेल गर्न दिनु अख्तियारको दुरुपयोग पनि हो। बजेट लेखन वा निर्माण कार्य अति नै गोप्य र संवेदनशील मानिन्छ। त्यसैकारण, जो कोहीलाई अर्थमन्त्रीको जिम्मेवारी पनि दिइँदैन। देशकै ढुकुटीको साँचो हातमा हुने व्यक्ति देश र जनताप्रति इमान्दार हुन्छ। एक हिसाबले भन्दा ऊ देशकै अभिभावक हो भन्ने अर्थमा बुझ्ने गरिन्छ। त्यसैकारण, बजेट बनाउँदा मन्त्रालयमा अरूलाई प्रवेशसम्म दिइँदैन। मन्त्री, सचिव र कर्मचारीका मोबाइल बाहिर राखेर गोप्य रूपमा बजेट लेख्ने काम गरिन्छ। किनकि, बजेट बनाउँदा सानो सूचना मात्रै बाहिरियो भने अर्बौंको चलखेल हुन्छ, त्यसबाट देश र जनतालाई धक्का पुग्छ भन्ने विश्वास गरिन्छ। हो, बजेट बनाउनु अघि सरोकारवालाहरूको गुनासा, सुझाव सुन्न पाइन्छ। तर, बजेट बनाउँदा भने गोप्य रूपमै गर्नुपर्छ। त्यसैले त पदमा रहँदा वा नरहँदा पनि राज्यका गोपनीयता भंग गर्ने छैन भनी मन्त्री हुने बेला देश र जनताका पक्षमा कसम खाने गरिन्छ। संसद्मा बजेट सार्वजनिक गर्नुअघि त्यसका राम्रा र नराम्रा पक्षबारे चुइँक्कसम्म जानकारी दिनु हुँदैन। संकेत पायो कि चलखेल भइहाल्छ। बेलायतमा एउटा रोचक घटना भएको थियो। त्यहाँका एकजना अर्थमन्त्री बजेट भाषण गर्न संसद्मा पुगे। संसद्को लवीमा केही सांसदहरू चुरोट तान्दै थिए। अर्थमन्त्रीले ती सांसदलाई भनेछन्, अहिले चुरोट खाउ, पछि देखौला। नभन्दै चुरोटमा कर बढाइएको रहेछ। अर्थमन्त्रीले पहिल्यै करको संकेत गर्यो भन्दै त्यहाँ सांसदहरूले विरोध जनाए। अर्थमन्त्रीले राजीनामा दिनुपर्यो। बजेटमा करको विषय कति संवेदनशील हुन्छ भन्ने कुरा यही घटनाबाट प्रष्ट हुन्छ। हाम्रोमा त अर्थमन्त्री शर्माले बजेट निर्माणमै अनधिकृत व्यक्ति प्रवेश गराए। त्यतिमात्र होइन, देशलेराष्ट्रले नचिनेका मान्छेलाई विज्ञ भनेर करका दायरामा घटबढ गर्न लगाए। जबकि, अर्थमन्त्रीबाहेक अरू मन्त्रीसम्म सहभागी हुन नपाउने त्यो ठाउँमा कसरी अनधिकृत मान्छेले प्रवेश पाए ? योभन्दा देश र जनताप्रतिको गद्दारी के हुन्छ ? त्यसरी पुगेका अनधिकृत मान्छेले खासखास घरानियाँलाई नाफा र खासखास घरानालाई घाटा हुने गरी बजेटमा तलमाथि गरे। सुन्दै पत्यार नलाग्ने यो घटनाले सरकारकै वजन घटाएको छ। इतिहासमा यस्तो घटना न सुन्न पाइएको थियो, न त देख्न नै। योभन्दा मुलुक र जनताप्रतिको अपमान, गद्दारी अरू के हुन सक्ला ? अनधिकृत व्यक्ति प्रवेशले बजेटमा सेटिंगैैसेटिंग गरियो। विद्युतीय सवारीसाधन, स्यानिटरी प्याडमा सेटिङअनुसार नै करका दायरा निर्धारण गरिए। बजेट त देश र जनताका लागि हो। कुनै व्यापारिक घरानालाई माथि उकास्ने र कुनैलाई डुबाउने गरी भएका चलखेललाई देश र जनताले टुलुटुलु हेरेर बस्न मिल्दैन। अर्थमन्त्रीले अपराधपूर्ण काम गरे। यस्तो काम देश र जनताको प्रतिनिधिले गर्छन् भन्ने कल्पना पनि गर्न सकिन्न। उहाँले गर्नु भएको छैन त भन्नु भएको छ। तर हामीलाई विश्वास छैन। त्यसो हो भने संसदीय छानबिन समिति बनाऔ। बजेटको गोपनीयता निकै नै महत्तवपूर्ण हुन्छ। मन्त्रिपरिषद्मा समेत बजेटको सिलिङ र मुख्य बुँदा मात्रै प्रस्तुत गरिन्छ। मन्त्रीलाई टिपोट गर्न पनि बन्देज लगाइएको हुन्छ। देश र जनताले यति धेरै प्रश्न उठाइसकेपछि अर्थमन्त्रीले राजीनामा दिइसक्नुपर्ने हो। आफू निर्दोष हो भने त स्वतन्त्र रूपमा छानबिनमा सहयोग पुर्याउनैपर्छ। छानबिनबाट निर्दोष सावित हुनुभयो भने केही छैन। तर दोषी देखिनुभयो भने कारबाहीको भागीदार बन्नैपर्छ। त्यो दिनको सीसीटीभी फुटेज हेरौं भनेर एमालेले संसद्मा माग गरेको छ। बजेट निर्माणमा कोको सहभागी थिए, को थिएन भन्ने सबै कुरा सीसीटीभी फुटेज हेरे पत्ता लागिहाल्छ नि। सीसीटीभीको रेकर्ड संसदमा पेस गरौं। संसदीय छानबिन समिति गठन होस्। एमालेको अडान त्यही हो। देश र जनताप्रतिको इमानदारिता र जिम्मेवारीबोध गरेर नै एमालेले संसद् अवरोध गरेको हो। बजेट पारित हुने बेला संसद् अवरोध गर्नु एमालेको रहर नभई बाध्यता हो। अर्कोतर्फ यत्रो ठूलो घटना हुँदा पनि प्रधानमन्त्री मौन देखिनु भएको छ। प्रधानमन्त्रीले तत्कालै हस्तक्षेप गरेर स्वतन्त्र छानबिनका लागि ढोका खोल्नुपर्छ। यो कुनै एक पार्टी वा मन्त्रीको कुरा होइन। देश र जनताप्रति मुलुकको चाबी बोक्नेहरूको जिम्मेवारी र जवाफदेहिताको प्रश्न पनि हो। विगतमा पनि अर्थमन्त्रीले सामान्य त्रुटि गर्दा पनि राजीनामा दिनुपरेको इतिहास कायमै छ। डा रामशरण महतको पालामा त्रुटि भेटिएपछि पदबाटै राजीनामा दिनुभएको थियो। भरतमोहन अधिकारीका पालामा पनि संसदीय छानबिन समिति गठन भएको थियो। अहिलेको अवस्था भनेको त्योभन्दा पनि गम्भीर हो। किनकि, यो त सामान्य त्रुटि मान्नै सकिन्न। देश र जनताको विश्वासघात गरेर अनधिकृत मान्छे प्रवेश गराइएको छ। उनीहरूले भनेअनुसार बजेटमा सेटिङ गराइएको छ। यो त त्रुटिमात्र होइन, वित्तीय अपराध नै हो। बजेटको गोपनीयता भनेको निकै नै महत्त्वपूर्ण मानिन्छ। मन्त्रिपरिषद्मा बजेटको सिलिङ र मुख्य बुँदा मात्रै प्रस्तुत गरिन्छ। मन्त्रीलाई समेत बजेट पुस्तिका दिइँदैन। टिपोट गर्न पनि बन्देज लगाइएको हुन्छ। करको विषयमा त क पनि उच्चारण गरिँदैन। यतिको बजेट छ, यसका मुख्य विशेषता यी हुन भनेर व्याख्या गरिन्छ। अर्थमन्त्रीले बजेटको सिलिङ मात्रै बताउने चलन छ। क्याबिनेटले पास गर्नासाथ प्रधानमन्त्री, अर्थमन्त्री र अरू मन्त्रीहरू सँगसँगै संसद प्रवेश गर्ने चलन हुन्छ। ब्रिफकेसमा रातो रिबन बाँधेर बजेटलाई संसद् पुर्याइन्छ। संसद्मा एकैपटक सार्वजनिक हुन्छ। एक किसिमले भन्दा जनताले भाषण सुनेर बजेटबारे जसरी थाहा पाउँछन्, मन्त्रीले पनि त्यसरी नै थाहा पाउने हो। अर्थमन्त्रीबाहेक अरू मन्त्रीलाई बजेटबारे थाहा हुँदैन। यति गोप्य र संवेदनशील विषय हो बजेट। एउटै क्याबिनेटका मन्त्रीले समेत सुन्न नपाउने बजेटमा अनधिकृत मान्छे प्रवेश गराइयो भन्दा यो भन्द लाजमर्दो अरू के होला ? देश र जनताप्रतिको यो अपराध हो। यो अपराधमा राजीनामा दिएर मात्र पुग्दैन। मन्त्रीलाई दण्डित गर्नैपर्छ। आर्थिक अपचलन, आर्थिक अनुशासनहीनता, आर्थिक हिनामिना र भ्रष्टाचारका मुद्दामा साना मान्छे जेल पर्ने। मन्त्रीले यत्रो ठूलो गद्दारी गर्दा पनि उन्मुक्ति पाउने ? यो त हुनै सक्दैन। बजेट निर्माण गर्दा अर्थमन्त्री जोगिनुपर्ने भनेकै बिचौलियासँग हो। बिचौलियाहरू अनेक लोभ र लालच देखाएर अर्थमन्त्रीसम्म पुग्न सक्छन्। बजेटमा एउटा अंक मात्रै तलमाथि गरिदिंदा पनि अर्बौको चलखेल हुन्छ। यो बजेट त पूरै सेटिङमा छ। यतिसम्म चर्चा छ कि, मन्त्रीबाट हटेपछि पनि उहाँलाई उपहार आइरहने गरी काम गरिएका छन् रे। तत्काललाई मात्रै होइन, दीर्घकालीन रूपमा पनि असर पर्ने गरी सेटिङ गरिएका छन्। मन्त्री मात्रै होइन, अरू पनि यो काममा संलग्न छन् भने जिम्मेवार हुनैपर्छ, दण्डित हुनैपर्छ। कुनै ठूलो नेता वा पार्टीका नाममा कसैले पनि उन्मुक्ति पाउनु हुन्न।  एमाले नेता पण्डित पूर्वमन्त्री हुन्। बिहानी प्रहर जब पूर्वनासुले बजेट चलाए राजीनामा दिन अर्थमन्त्री शर्मालाई प्रचण्डको सुझाव अर्थमन्त्रीको विषयमा छानविन गरौं :महेश बस्नेत अर्थमन्त्रीको अनर्थ कार्य विपक्षी सांसदले मागे अर्थमन्त्रीको राजीनामा बजेट निर्माणमा पूर्व नायवसुब्बाको भूमिकाबारे संसद्मा अर्थमन्त्रीले जवाफ दिनुपर्ने एमालेको माग संसदमा एमालेले माग्यो अर्थमन्त्रीको राजीनामा अर्थमन्त्री शर्मामाथि संसदीय छानविनको माग गर्दै सदनमा एमालेको अवरोध अर्थमन्त्रीमाथि पेचिलो प्रश्न एसपीपीबारे संसद्मा लगातार प्रश्न"
आइसिसी विश्वकप लिग२ : नेपाल अमेरिकासँग पराजित,"काठमाडौं : आइसिसी विश्वकप लिग२ मा नेपाल घरेलु टोली अमेरिकासँग पराजित भएको छ। अमेरिकाको ह्युस्टनस्थित मोसा क्रिकेट मैदानमा केहीबेरअघि सम्पन्न खेलमा नेपाल अमेरिकासँग ३९ रनले स्तब्ध भएको हो। अमेरिकाले नेपालसामु जितका लागि २४६ रनको विजयी लक्ष्य प्रस्तुत गरेको थियो। नेपालले ४७ दशमलव ४ ओभरमा सबै विकेट गुमाउँदै २०६ रन मात्र बनाउन सक्यो। नेपालका लागि आरिफ शेखले ७६ बलमा तीन चौकासहित सर्वाधिक ६३ रनको योगदान दिए। यस्तै सोमपाल कामीले ७२ बलमा एक चौकाको मद्दतमा ४७ रन बनाए। छैटौं विकेटका लागि शेख र कामीबीच १०६ रनको साझेदारी भएको थियो। ओपनर कुशल भुर्तेलले १०, आसिफ शेखले १८, देव खनालले ३४ र रोहितकुमार पौडेलले १६ रन बनाए। बलिङतर्फ अमेरिकाका सौरभ नेत्रवालकर र अली खानले तीनतीन तथा नोथुश केंजिगे र निसर्ग पटेलले एक एक विकेट लिए। यसअघि टस हारेर ब्याटिङ गर्न पुगेको अमेरिकाले निर्धारित ५० ओभरको खेलमा सात विकेट गुमाउँदै २४५ रन बनाएको थियो। अमेरिकाका लागि गजानन्द सिंहले ६० बलमा ५ चौका र एक छक्काको मद्दतमा सर्वाधिक ५८ रन बनाए। यस्तै सुशान्त मोदानीले ८३ बलमा सात चौकासहित ५४, आरोन जोन्सले ४३, साइतेजा मुक्कामल्लाले ३६, निसर्ग पटेलले अविजित १८ र क्यामरन स्टिभन्सले अविजित १६ रन बनाए। बलिङतर्फ नेपालका लागि करन केसीले तीन, कप्तान सन्दीप लामिछानेले दुई तथा सोमपाल कामी र दीपेन्द्रसिंह एैरीले एक एक विकेट लिए। अमेरिका भ्रमणमा रहेको नेपाल पहिलो खेलमा ओमानसँग १३ रनले पराजित भएको थियो। दोस्रो खेलमा अमेरिकासँग बराबरी खेलेको थियो भने तेस्रो खेलमा नेपालले ओमानलाई सात विकेटले पराजित गरेको थियो। आइसिसी विश्वकप लिग२ मा नेपालले हालसम्म १६ खेल खेल्दै १५ अङ्क जोडेको छ। नेपाल लिग२ मा पाँचौँ स्थानमा छ। रासस"
