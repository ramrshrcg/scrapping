शीर्षक,विवरण
निर्माताबाटै निचोरिएको संविधान,"त्रिशंकु संसद्मा प्रधानमन्त्री पुष्पकमल दाहाललाई आवश्यकताभन्दा बढी विश्वासको मत प्राप्त भयो। अर्थात् प्रचण्डलाई प्रचण्ड बहुमत मिल्यो। प्रचण्ड बहुमतको बाढी यति भयानक भयो कि संसद्को प्रमुख प्रतिपक्षलाई नै बढारेर लग्यो। संवैधानिक रूपमा प्रतिनिधिसभा प्रतिपक्षी बेन्चविहीन बन्न पुगेको छ। त्यसै पनि उहाँ चामत्कारिक रूपमा प्रधानमन्त्री बन्नु भयो। एउटा गठबन्धनमा भावी प्रधानमन्त्रीको उम्मेद राखेर चुनाव लडे। उनी प्रधानमन्त्री त्यो उम्मेदमा पानी फेरिएपछि तिलस्मी ढंगले अर्कै गठबन्धनबाट बनेका हुन्। चमत्कार कस्तो भने निमेषभर मै परमादेश मित्र विश्वासघाती धोखेबाजमा रूपान्तरित भए। घोर प्रतिगामी दुश्मन करार गरिएका चाहिँ सत्ता गलियाराका मित्र जसले सत्तासिंहासनमा विराजमान गराए। केपी ओली र पुष्पकमल दाहालले बालकोट बार्दलीबाट सत्ता सहयात्राको उद्घोष गर्दा राष्ट्रिय राजनीतिमा विविध रंगका तरंग र लहर उत्पन्न भएकै हुन्। देशको सबैभन्दा ठूलो र पुरानो दल नेपाली कांग्रेस समग्र गुमाएको अवस्थामा पुग्यो। अर्थात् माओवादी अध्यक्ष प्रचण्डको एकै झट्काले कांग्रेसको हकमा सोम शर्मा र सातुको कथा चरितार्थ भयो। कांग्रेसमा सत्ताको भरपुर तयारी हुँदै गर्दा हठात् ओलीको बाहुपासमा लट्ठिएर बालकोट बार्दलीमा अप्रत्याशित घटनाले नयाँ मोड लियो। यो अवस्था कति पीडादायी हुन्छ होला ? कांग्रेसका अलावा प्रत्येक भुक्तभोगीलाई राम्ररी थाहा छ। थाहा छैन भन्नु वा कसैले कसैलाई विश्वास गर्नु मानवीय स्वभाव वा हुस्सुपन होला। के नेपाली राजनीतिमा विश्वास, आदर्श र नैतिकताको मानक यही र यस्तै हो ? यी प्रश्नको उत्तर प्रधानमन्त्री प्रचण्ड र कांग्रेसका शेरबहादुर र रामचन्द्र पौडेलसँग मात्र छ अहिले पनि। दुईतिहाइ नजिकको सत्ताबाट केपी ओलीको परमादेश बहिर्गमनपश्चात्का प्राधिकारी नै यी तीन महाओली थिए। त्यस्तै, पुस २६ गते नेपालका ४४औं प्रधानमन्त्रीलाई संसद्मा विश्वासको मत हासिल हुनु अघिसम्म यी प्रश्न जति मात्रामा सघन र रहस्यमयी थिए, अहिले थोरै संशयी र फिका भएका छन्। के यसो हुनाका कारण माओवादी केन्द्रका अध्यक्ष तथा एमाले नेतृत्वको गठबन्धनका प्रधानमन्त्री दाहालप्रति शेररामको अपनत्व र स्वामित्व नै हो ? प्रश्न फेरि पनि उही र उस्तै। कांग्रेस सत्ता सुखसयलको तयारीमा जुटेकै बेला चमत्कार भएकै हो। पुसको ठण्डी, त्यसमा पनि मध्यरात। यस्तोबेला अकस्मात महलको मखमली बिछ्यौनाबाट सडकमा पछारिन पुगेकै हो, कांग्रेस। तर मध्यरातमा चिसो सडकमा पुर्याउने बालकोटका ओली थिएनन्। बालकोटले यसो गथ्र्यो भने उसको कर्तव्य र धर्म दुवै हुन्थ्यो, स्वाभाविक पनि मानिन्थ्यो। सायद आफूलाई प्राप्त जनादेशको हैसियत सम्झिएर ऊ यस्तो सोचबाट निर्देशित नभएको होस्। तर मुखमा आएको सत्ताको लहलहाउँदो पहेंलपुर तोरीबारीलाई निमेषमै उजाड तुल्याइदिने पात्र अरू कोही नभएर उनै प्रचण्ड थिए। भनिन्छ, देउवादाहाल गोप्य सम्झौता उल्लंघनको परिणाम होकांग्रेसको सडकबास। अर्थात् तत्कालका लागि कांग्रेसलाई हस्तिनापुरको राजबाट सडकबासमा पुर्याउने उनै प्रचण्ड हुन्। जसले ओलीसँग विद्रोह गरेर संबैधानिक हैसियत बेगरको कांग्रेसलाई सत्ताको रथ आरोहण गराएर आफू सो रथका सारथि बनेका थिए। स्थायित्व र स्थिरताको लिकमा सत्ता चल्दा पाँच वर्षसम्म ढुक्क हुनुले सडकबास मै रहनुपर्ने अवस्थाको हो कांग्रेस। तर दधिचि ऋषि शैलीमा कांग्रेसले आफूलाई सडकमा पछारेर सत्ताको सिंहासन हडपेका दाहाललाई विश्वासको मत दियो, अनपेक्षित ढंगबाट। विश्वासको मत प्रकरणमा संविधानका भाव र मर्म तथा डेमोक्रेसीका मूल्य एवं मान्यतामाथि खेलबाड भयो। संविधानको स्वामित्व र अपनत्वको प्रश्न अझै गज्मजिएकै अवस्थामा छ। तैपनि दाबीवाला तीनथरी छन् जेठो कांग्रेस, माइलो माओवादी र कान्छा प्रजातिमा मधेस केन्द्रित दलहरू। यी दाबीवालाले नै सत्तापक्ष र प्रतिपक्षर्को लक्ष्मण रेखा मेटेका छन्। लक्ष्मण रेखा मेटिएपछि मिथकीय सीता अपहरणको बाटो खुल्छ, कुनै रावणको प्रादुर्भाव भएको खण्डमा। तर सीता हरणका लागि रावण प्रवृत्तिको मार्ग प्रशस्त गर्नेको तर्क छ सुन है मनुवा, गणतन्त्र र संविधानको रक्षा तथा संरक्षणको लागि व्यक्ति प्रचण्डलाई विश्वासको मत न कि प्रधानमन्त्रीलाई। धम्कीजन्य विश्वासको मत प्रचण्डको हिजोको पैंचोतिराइ हो वा भोलिका दिनका लागि राजनीतिक लगानी हो ? यसको उत्तर पनि भविष्यकै गर्भमा छ। राजनीतिलाई संविधानले निर्दिष्ट गरेको बाटोबाट अघि बढ्न दिइँदामात्र स्थायित्व, स्थिरता, सुशासन र आर्थिक क्रान्तिको प्रत्याभूति हुन्छ। दाहाल सरकारलाई प्राप्त विश्वासको मतले यी कुराको प्रत्याभूति दिनुपथ्र्यो। त्यस्तो प्रत्याभूति र विश्वासले सरकारको न्यूनतम नीति र कार्यक्रम कार्यान्वयनको आशा र अपेक्षा गर्न सकिन्छ। तर आश्चर्य, विश्वासको मतले विश्वासको धरातललाई नै डग्मगाइदिएको छ। यस प्रकरणले ओलीदाहाल समझदारीमा ठेस नपुर्याउँला भन्ने भरपर्दो आधार छैन। ओलीदाहाल सहमति कार्यान्वयन हुनेमा आशंका बढेको छ। फेरि पनि सुशासनको सपना दिवास्वप्नमै सीमित हुने हो कि भन्ने चिन्ता बढेको छ। आर्थिक क्रान्तिको कोरा नारा बेवारिस हुने खतरा बढ्न थालेको छ। ओली र दाहाल सहयात्राका लागि बालकोटको बार्दलीमा टुप्लुक्क झुल्किँदा उत्पन्न सकारात्मक तरंगका लहरलाई प्रचण्ड विश्वासको मत फिका र कमजोर तुल्याउँदै गरेको छ। अरूले त यस्तो अनुभूति गर्ने नै भए, स्वयं प्रधानमन्त्रीले नै गरिसक्नु भएको छ। अन्योल र आशंकाको भ्वाङ टाल्न उहाँले अभूतपूर्व राष्ट्रिय सहमति मार्काको टालो देखाउँदै हुनुहुन्छ, पुजारीले मच्छेन्द्रनाथको भोटो देखाउने शैलीमा। टालो देखाउन प्रचण्ड औधि निपुण र सफल हुनुहुन्छ। सिंहदरबार प्रवेशका लागि माओको टालो देखाएर गान्धीलाई रिझाउन उहाँ सफल हुनु भएकै हो। यसका लागि घोत्लिन वा इतिहास पल्टाउन आवश्यक छैन। उहाँले देखाउनु भएको अभूतपूर्व राष्ट्रिय सहमतिको भोटोलाई ओली नेतृत्वको गठबन्धनले कुन रूपमा देखेको छ ? गठबन्धनले दाहालभाषा बुझ्यो बुझेन ? प्रतिक्रिया आइसकेको छैन। तर शेरराम क्याम्पमा निश्चय नै मुर्झाइसकेका सपनामा केही त्राणको सञ्चार भएको हुनुपर्छ। भलै यस्तो त्राणओलीलाई साइजमा राख्न वा कांग्रेसको शीतल निवास प्रवेशको सपनालाई मूर्तता दिने भाष्यको रूपमा लिएको किन नहोस्। हाम्रो सत्ता परम्पराको इतिहास विचित्रको छ। सत्तारूढ दल स्वयं सरकारको भिलेन बन्दै आएको इतिहास छ। गिरिजा नेतृत्वको बहुमतको कांग्रेस सरकार ढाल्न कोही आएन, कांग्रेस स्वयंले ढाल्यो ऊ बेला। योभन्दा थोरै अघिको बेलाको नेकपाको दुईतिहाइ नजिकको सरकार नेकपा स्वयंले गिरायो बडो अग्रगामी शैली र शब्दमा। अस्थिरता र चरम सत्ताकांक्षाको यस्तो विद्र्रुप इतिहासमाथि उभिएर त्रिशंकु संसद्का नायक प्रचण्डले राष्ट्रिय सहमतिको फेरी लगाएका छन्, बराँठको सिङ फुकेर। त्रिशंकु संसद्ले राष्ट्रिय सहमतियुक्त स्थायी र स्थिर सरकार दिएमा नेपालीलाई त्योभन्दा सकारात्मक र खुसीको उपहार अरू के हुन्थ्यो र ! सायद, पुस २६ गते प्रधानमन्त्री प्रचण्डको मन्त्रणामा कांग्रेसका शेररामले संयुक्त रूपमा संसद्को लक्ष्मण रेखा नमेटी दिएको भए। र, कांग्रेसले प्रमुख प्रतिपक्षमा बस्न मञ्जुर गरेको भए। यी दुवै कुरा भएनन् जो संविधानसम्मत स्थायित्व र स्थिरताका परिसूचक हुन्। सँगसँगै माओवादीले कोल्टे फेरिसकेको अर्को संकेत पनि दियो। संकेतभन्दा पनि ऐलान मान्दा ठिक होला। माओवादीको ऐलान आयो पुस १० गते बालकोटका कोठामा ओली र प्रचण्डबीचको सहमतिलाई पुस २६ गतेको विश्वासको मतले अविश्वासमा बदली नै सक्यो। भद्र सहमति धोखाधडी र बेइमानीमा अनुवाद भइसक्यो। ओली र दाहाल प्रसन्न मुद्रामा बालकोट बार्दलीमा झुल्किएकै बेला भद्र सहमति सार्वजनिक हुँदो हो त यस्तो ऐलान गर्ने हिम्मत शायदै हुन्थ्यो। विगतमा गिरिजा र किसुनजी तथा दाहाल र ओलीबीच जस्तै अहिले ओली र दाहालबीचका भद्र सहमतिलाई पनि गोप्य नै राखियो। सहमति कुनै प्रालि सञ्चालनका लागि थिएन र होइन पनि। राष्ट्र र सरकार सञ्चालनका लागि हो। तर बनाइयो निजी मामिलाजस्तै। अझै पनि बितिसकेको छैन। दाहाल र ओली दुवै मुखले मात्र नभई मनैदेखि नेपाली जनता र यो माटोप्रति इमान्दार छन् भने परिस्थितिलाई अन्योल र संशयका बाछिटाबाट जोगाउनै पर्छ। दुई नेताबीच सम्पन्न भद्र सहमतिलाई औपचारिक सार्वजनिक गर्नैपर्छ। सत्ता देवीपूजाको बिलो (पर्सादी) होइन जो सबैलाई बाँड्नै पर्छ। संसद्मा पुगेका सबै दललाई सत्ताको बिलो बाँड्नै पर्ने हो भने संविधान संशोधन गरेर त्यस्ता प्रावधान थप गर्नुपर्छ। त्यसो त प्रतिनिधिसभा प्रमुख प्रतिपक्षविहीन हुन पुग्दा तत्क्षणै संविधानले काम गर्न छाडेको छ। अब कुन संवैधानिक प्रावधानबाट संवैधानिक परिषद् र अर्थ समितिमा प्रमुख प्रतिपक्षलाई राख्ने ? चुनावको मिति तोकेर तत्कालीन प्रधानमन्त्री केपी ओलीले प्रतिनिधिसभा विघटन गर्दा संविधान मिचिने, अहिले संसद्लाई प्रतिपक्षविहीन तुल्याउँदा चाहिँ संविधानको सम्मान र संरक्षण हुने ? यो जटिल संवैधानिक प्रश्नको उत्तर सत्तापक्ष र प्रमुख प्रतिपक्षको लक्ष्मणरेखा मेटेका प्रचण्ड र शेररामसँग मात्र छ, लाग्छ सर्वोच्च अदालतसँग पनि छैन होला। यदि कांग्रेस र प्रधानमन्त्री प्रचण्डबाट यो प्रश्नको चित्तबुझ्दो जवाफ आएन भने अरूका लागि पनि संविधान मिच्ने वा उल्लंघन गर्ने बाटो खुल्छ। र, त्यो अवस्थाका कारक आफूहरूलाई स्वीकारेर उनीहरूले त्यसको जिम्मेवारीसमेत लिनुपर्छ। स्व बीपी कोइरालाको भनाइलाई सापट लिँदा प्रचण्डदेउवाहरूका लागि वर्तमान संविधान साँढेलाई सन्ठीको बारसरह नै भएको छ। जव निहित स्वार्थका लागि संविधान मिच्न र थिच्न कुनै आइतबार बारिँदैन भने यस्ता (खल) नायकहरूबाट मुलुकमा विधिको शासनको अपेक्षा कसरी गर्ने ? त्यसै पनि वर्तमान संविधानको स्वामित्व र अपनत्वको प्रश्न आज पर्यन्त हल हुन सकिरहेको छैन। पाइलापाइलामा सुलह र सम्झौता गरेर यसको प्राण धानिँदै आएको छ। जव निर्माताबाटै संविधान निचोरिन पुग्छ, त्यो संविधानले कामै गर्न सक्तैन।"
पालिका स्तरीय भलिवल प्रतियोगितामा अन्नपूर्ण र रघुगंगा च्याम्पियन,"बेनी: बेनीमा शुक्रबार सम्पन्न पालिका स्तरीय भलिबल प्रतियोगितामा महिलातर्फ अन्नपूर्ण र पुरुषतर्फ रघुगंगा गाउँपालिका च्याम्पियन भएका छन्। सातौ म्याग्दी महोत्सव, माघे संक्रान्ति मेला तथा प्रदेश स्तरीय कृषि, पर्यटन, औद्योगिक, व्यापार मेला२०७९ को अवसरमा प्रतियोगिता आयोजना गरिएको थियो । म्याग्दी उद्योग वाणिज्य संघले जिल्ला भलिबल संघसँगको समन्वयमा आयोजना गरेको प्रतियोगिताको महिलातर्फ ५ र पुरुषतर्फ ७ वटा पालिकाको ८ टिमले सहभागिता जनाएका थिए। महिला भलिबलमा अन्नपूर्णले धवलागिरीलाई सोझो ३ सेटमा पराजित गर्दै च्याम्पियन बनेको हो। पहिलो, दोस्रो र तेस्रो सेट क्रमशः २५२२, २५१७ र २५१० को अन्तरमा अन्नपूर्णले जितेको जिल्ला भलिबल संघका अध्यक्ष तेजेन्द्र बानियाँले बताए। महिला भलिबल प्रतियोगितामा प्रतिस्पर्धा गर्दै रघुगंगा र अन्नपूर्ण गाउँपालिकाका खेलाडी पुरुष भलिबलमा रघुगंगाले अन्नपूर्णलाई सोझो तीन सेटमा पराजित गर्दै च्याम्पियन बन्यो । २५१९, २५१३ र २५१७ को अन्तरमा रघुगंगाले जित निकालेको हो। पुरुष भलिबलमा प्रथम र द्वतीय हुनेले ट्रफी, मेडल र प्रमाणपत्र सहित नगद ८८ हजार ८८८ र ५५ हजार ५५५ पुरस्कार जितेका छन् । महिला भलिवलमा पहिलो र दोस्रो हुनेले ट्रफी, मेडल र प्रमाणपत्र सहित ५५ हजार ५५५ रुपैयाँ र ३३ हजार ३३३ रुपैयाँ नगद पुरस्कार जितेका छन् । दुवै प्रतियोगितामा उत्कृष्ट खेलाडी, उत्कृष्ट स्पाइकर, व्लकर, सर्भर, डिफेन्डर र सेटरलाई पनि नगद पुरस्कार प्रदान गरिने महोत्सवको खेलकुद संयोजक हिमाल श्रेष्ठले बताए। पुस २८ गते सुरु भएको महोत्सवको शनिबार हुने समापन समारोहमा पुरस्कार वितरण गरिने उनले बताए।"
सहिद स्मारक 'ए' डिभिजन लिगको खेल तालिका सार्वजनिक,"काठमाडौं : सहिद स्मारक 'ए' डिभिजन लिग फुटबल प्रतियोगिताको खेल तालिका सार्वजनिक भएको छ। अखिल नेपाल फुटबल संघ (एन्फा) ले शुक्रबार एन्फा कम्प्लेक्समा 'ए' डिभिजन लिगअन्तर्गत पाँचौं चरणसम्मको खेल तालिका सार्वजनिक गरेको हो। नयाँ सिजनको शीर्ष डिभिजनको लिग फागुन १९ गतेबाट सुरु हुनेछ। लिग डबल राउण्ड रोबिनका आधारमा हुने खेलहरू त्रिपुरेश्वरस्थित दशरथ रंगशाला, च्यासल मैदान र एन्फा कम्प्लेक्स सातदोबाटोमा हुनेछ। लिगको पहिलो खेलमा नवप्रवेशी क्लब एफसी खुमलटार र फ्रेन्ड्स क्लब प्रतिस्पर्धा गर्नेछन्। रंगशालामा हुने उद्घाटन खेल साँझ ५:३० बजे सुरु हुनेछ। यस पटक चर्च ब्वाइज युनाइटेड फुटबल क्लब र एफसी खुमलटारले शीर्ष डिभिजनको लिगमा डेब्यु गर्नेछ। नवप्रवेशी चर्च ब्वाइजले पहिलो खेलमा नेपाल पुलिस क्लबसँग फागुन २० गते खेल्नेछ। साविक विजेता मछिन्द्र फुटबल क्लबले पहिलो खेलमा जावलाखेल युथ क्लबसँग फागुन २१ गते खेल्नेछ। यस पटकको लिगमा कुल १ सय ८२ खेल हुने एन्फाले जनाएको छ। खेल तालिका सार्वजनिक कार्यक्रममा एन्फाका महासचिव किरण राईले नेपाली फुटबलको मेरुदण्डका रूपमा रहेको लिगलाई सानदार ढंगले सम्पन्न गर्ने बताए। यसअघि भएका कमी कमजोरीबाट सिक्दै लिगलाई व्यवस्थित गर्ने उनले बताए। सहिद स्मारक 'ए' डिभिजन लिग विजेताले ७५ लाख , दोस्रो टोलीले ५० लाख र तेस्रो हुने टोलीले २५ लाख रुपैयाँ पाउनेछन्। मोस्ट भ्यालुएबल खेलाडीले ३ लाख, सर्वाधिक गोलकर्ता र सर्वोत्कृष्ट गोलकिपरले २ लाख र इमर्जिङ प्लेयरले १ लाख ५० हजार रुपैयाँ पाउने एन्फाले जनाएको छ। फेयर प्ले अवार्ड विजेताले ३ लाख पाउने छन्।"
एस टी२० लिग क्रिकेटको उपाधि पुल्चोक क्रिकेट क्लबलाई,"काठमाडौं: एस टी२० लिग क्रिकेटको उपाधि पुल्चोक क्रिकेट क्लबले जितेको छ। एस स्पोर्ट्स एण्ड इभेन्ट्स प्रालिले पुस २७ गतेदेखि भक्तपुरस्थित सैनिक महाविद्यालयको मैदानमा आयोजना गरेको लिगको फाइनल खेलमा किङ्ग्स क्रिकेट क्लबलाई हराउँदै पुल्चोक क्रिकेटले उपाधि जितेको हो। जितसँगै पुल्चोकले नगद ४५ हजार रुपैयाँ पुरस्कार जितेको छ। बिजेता र उपबिजेता टोलीलाई प्रतिनिधि सभा सदस्य सोविता गौतम र प्रेस काउन्सिल नेपालका अध्यक्ष बालकृष्ण बस्नेतले मेडल तथा शिल्ड प्रदान गरेका थिए। प्रतियोगितामा उत्कृष्ट खेलाडी तथा खेलको म्यान अफ द म्याच सागर थापा घोषित भए भने नवीन यादव, सुवास खत्रीले उत्कृष्ट ब्याट्सम्यान र बलरको उपाधि लिए। उपत्यकाका विभिन्न क्लबका आठ टिम सहभागी प्रतियोगिता युवालाई क्रिकेट खेलप्रति रुचि जगाउन र नेपालको नाम विश्वमा उच्च रूपमा राख्ने अभिप्रायले आयोजना गरेको आयोजक एस क्रिकेट एवं इभेन्ट्का प्रमुख सर्वोच्च बस्नेतले बताए। कार्यक्रममा बोल्दै सांसद गौतमले खेलकुदमार्फत देशलाई चिनाउनका लागि पर्याप्त बजेट र प्राथमिकता दिनुपर्ने बताइन्। कलिलो उमेर समूहका एस टीमले क्रिकेटलाई बलियो बनाउन गरेको प्रयास देखेर खुशी लागेको उनको भनाइ छ। अक्षरा स्कुलका प्रिन्सिपल अञ्जु भट्टराईले युवाहरुमा क्रिकेट मोह बढी भएकाले युवाका उत्साह र उर्जालाई जोगाई यो क्षेत्रको विकास गर्न सबै जुट्नुपर्ने बताइन्। प्रतियोगिताको टाइटल स्पोन्सर सिम्रिक हेलिकप्टर प्रालिले गरेको थियो भने को स्पोन्सर सिनामँगलस्थित क्रिस्टल डाइग्नोक्स्टिक प्रालिले गरेको थियो।"
फजुल खर्च रोक्दै अर्थ,"काठमाडौं : अर्थ मन्त्रालय मातहतका निकायमा चालू खर्च तत्कालै १५ प्रतिशतले घटाइने भएको छ। मन्त्रालयको आन्तरिक नियन्त्रण समितिले अनावश्यक खर्च कटौतीको मापदण्ड तयार पारी कार्यान्वयनमा ल्याएको हो। चालू आवको बजेटको बुँदा नम्बर ३७९ कार्यान्वयन गर्नका लागि चालू खर्च घटाउनेसम्बन्धी मापदण्ड जारी गरिएको मन्त्रालयका प्रवक्ता आनन्द काफ्लेले बताए। तत्कालीन अर्थमन्त्री जनार्दन शर्माले बजेटमा सरकारी निकायको चालू प्रकृतिका प्रशासनिक खर्च न्यूनतम १५ प्रतिशतले घटाउने गरी बजेट कार्यान्वयन गर्ने उल्लेख गरेका थिए। मापदण्डअनुसार अर्थ मातहत विभाग तथा कार्यालयमा चालू प्रकृतिका प्रशासनिक खर्च कम्तीमा १५ प्रतिशतले घट्नेछ। सरकारको न्यूनतम साझा कार्यक्रममा पनि अनावश्यक प्रकृतिका सार्वजनिक खर्च घटाउने उल्लेख छ। बजेटको सो बुँदामा गरिएको व्यवस्था कार्यान्वयन अर्थबाटै सुरु भएको हो। अब अन्य मन्त्रालयले पनि विस्तारै यस्तै मापदण्ड बनाएर कार्यान्वयन गर्नु पर्नेछ। प्रवक्ता काफ्ले भन्छन्, अर्थले मितव्ययिताको अभ्यास थालेको छ। यसले अनावश्यक खर्च कम गर्न सघाउ पुग्छ। अर्थले सुरु गरेपछि खर्च कटौतीको अभ्यास गर्न अरू मन्त्रालयलाई पनि दबाब पुगेको छ। पछिल्लो समय राजस्वले चालू खर्चसमेत धान्न नसक्ने अवस्था आएपछि सरकार खर्च कटौती गर्नुपर्ने बाध्यतामा छ। चालू खर्च १५ प्रतिशतले घटाउन करारमा कर्मचारी नराख्नेदेखि बोतलको पानी नखानेसम्मको उपाय अवलम्बन गरिएको छ। अर्थको नयाँ व्यवस्थाअनुसार तत्कालै लागू हुने गरी अति आवश्यक बाहेकका स्वदेशी तथा विदेश भ्रमणलाई निरुत्साहित गरिएको छ। ५३ लाख ५० हजार रुपैयाँ विनियोजन भएकामा यसैभित्र रहेर मन्त्रालयले खर्च जुटाउने छ। मापदण्डमा बोतलको पानी विस्थापित गरी जारको पानीमात्र प्रयोग गर्ने, अनावश्यक रूपमा हिटर, पंखा नचलाउने, बजेट निर्माणमा खटेका कर्मचारीको भत्ता पनि घटाउने, सवारीसाधन सर्भिसिङ गर्दा आवश्यक भएमा मात्र मोबिल र लुब्रिकेन्ट फेर्ने उल्लेख छ। अब अर्थ मातहतका दुईपाङ्ग्रे र चारपाङ्ग्रे सवारीसाधन सर्भिसिङ गर्दा आवश्यक भएमा मात्र मोबिल र लुब्रिकेन्ट फेरिनेछ। प्रत्येक पटक सर्भिसिङमा मोबिल र लुब्रिकेन्ट फेरिरहनु नपर्ने अर्थको तर्क छ। सवारीसाधन सर्भिसिङका लागि ३० लाख २४ हजार रुपैयाँ विनियोजन भएको छ। अति आवश्यकबाहेक थोरै र पटकेको रूपमा प्रयोग हुने सामान स्टकमा नराखिने भएको छ। कार्यालयमा प्रयोग भएका पर्दा, कार्पेट तथा फर्निसिङको सामग्रीको उपयोग गर्ने र सम्भव भएसम्म नयाँ सामान खरिद नगरिने उल्लेख छ। मन्त्रालयले सकेसम्म कार्यालय सामग्रीको सन्दर्भमा वैकल्पिक र किफायती सामानको प्रयोग गर्न मातहतका निकायलाई निर्देशन पनि दिएको छ। अर्थ मन्त्रालयले पत्रिका खरिदका लागि सदस्यता नलिने भएको छ भने ग्राहक रहेका पुराना पत्रिकाको सब्स्क्रिप्सन तर्कसंगत ढंगमा गर्नेछ। मन्त्रालयले नियमित रूपमा छाप्ने बजेटसम्बन्धी पुस्तक वा अन्य पुस्तक छाप्न निरुत्साहन गरी वेभसाइटमा राख्नेछ। अति आवश्यकबाहेक सेमिनार, तालिम गोष्ठी नगर्ने र गर्नैपर्ने भए सरकारी नम्सभन्दा बढी भएका लागत इस्टिमेट स्वीकृत नगर्ने योजना अर्थको छ। यस्ता कार्यक्रम गर्दा मन्त्रालयका सभाकक्ष र अन्य सरकारी निकायको भवनमा हुनेछ। मन्त्रालयले सबै महाशाखाका लागि छुट्ट्याएका कार्यक्रमको प्राथमिकीकरण गरी अति आवश्यक कार्यक्रम मात्र गर्ने तय गरेको छ। चालू आर्थिक वर्षमा स्वीकृत कार्यक्रम पुनरावलोकन गरी तत्काल नगर्दा पनि हुने कामलाई स्थगित गर्ने निर्णय गरेको छ। बैठक र अतिथि सत्कारका लागि छुट्ट्याएको बाहेक, खाना खाजा सरकारी खर्चबाट भुक्तानी हुने छैन। अर्थले बजेट निर्माणका समयमा अतिरिक्त बिहान बेलुका काम गर्नेलाई ६ सय रुपैयाँ दिने गरेकामा यस वर्षदेखि तीन सय बनाएको छ। अनावश्यक खर्च घटाउने मापदण्डमा अति आवश्यक बिना एसी, हिटर, पंखाको प्रयोग नगर्ने उल्लेख छ। बोतलको पानीलाई निरुत्साहित गरी जारको पानी प्रयोग हुनेछ। कार्यालयमा प्रयोग हुने टोनर र कार्टेजलाई मिलेसम्म रिफिल गरेर प्रयोग गरिनेछ। अनावश्यक विज्ञापन, सूचना प्रकाशन तथा पत्रपत्रिकालाई निरुत्साहन हुने भएको छ। मन्त्रालयले चालू आर्थिक वर्षको बाँकी अवधिमा स्वीकृत दरबन्दी र कार्यक्रममा समावेश भएको बाहेक करार तथा ज्यालादारीको कामदार नराख्ने भएको छ र मन्त्रालयको विद्यमान जनशक्तिबाट सम्पादन हुन सक्ने कामका लागि बाह्य परामर्श सेवा खरिद नगर्ने निर्णय अर्थको छ। मन्त्रालयको खर्च कटौती मापदण्डमा बैठक कार्यालय समयभित्र गर्ने व्यवस्था मिलाइने उल्लेख छ। नबसी नहुने मन्त्रालयको बैठकमात्र कार्यालय समय अगाडि वा पछाडि बसिनेछ।"
बढी पैसा असुल्नेमा पर्छ मन्त्री अर्याल संलग्न म्यानपावर,"काठमाडौं : राष्ट्रिय स्वतन्त्र पार्टीका अध्यक्ष, उपप्रधान तथा गृहमन्त्री रवि लामिछानेले श्रममन्त्री बनाइएका आफ्ना नेता डोलप्रसाद अर्याल वैदेशिक रोजगार व्यवसायी नरहेको जिकिर गरेका छन्। त्यस्तो पाए कारबाही गर्ने अभिव्यक्तिसमेत दिएका छन्। तर, बिहीबारसम्म श्रृष्टि ओभरसिज इम्प्लोइमेन्ट सर्भिस प्रालिको वेबसाइटमा अर्यालको नाम अन्तर्राष्ट्रिय बजार निर्देशकका रूपमा थियो। म्यानपावर व्यवसायीलाई मन्त्री बनाएको र यसमा स्वार्थ बाझिने कुरा व्यापक भएपछि उक्त साइट दिउँसो बन्द गरियो। त्यहाँ भएका अर्यालका नाम र तस्बिर हटाइयो। पुनः खुलाइयो। यसलाई मन्त्री अर्यालले त्यहाँका साथीहरूले सल्लाहकारका रूपमा राखिदिएको प्रस्टीकरण दिएका छन्। तर, त्यही कम्पनीका एक सञ्चालकले अन्नपूर्ण पोस्ट्सँग उनले अन्तर्राष्ट्रिय बजार निर्देशकका हैसियतमा थुप्रै देशमा डिल गर्दै आएको जानकारी दिए। जापान बसेर फर्किएको, भाषा र सम्पर्कसमेत भएको कारण उनले मुख्यतः जापानको रोजगारी ह्यान्डिल गरेका थिए। ती सञ्चालकका अनुसार अर्यालले जापानबाट जिट्को मार्फत श्रमिक विदेश लैजान एजेन्टसँग सम्पर्क र समन्वय गर्थे। तर, सृष्टिबाट कामदार लिने जापानको कम्पनीले बढी शुल्क उठाएको भन्दै जापान सरकारले कामदार लैजान प्रतिबन्ध लगाएपछि सृष्टिले जिट्कोअन्तर्गत कामदार पठाउन बन्द भएको थियो। अर्यालले डिल गरेर कामदार पठाउने सृष्टि म्यानपावरविरुद्ध वैदेशिक रोजगार विभागमा उजुरीसमेत परेको पाइएको छ। विभागका अधिकारीका अनुसार, पीडित सम्पर्कमा नआएकाले यसलाई तामेलीमै राखिएको छ। पीडित प्रमाणसहित आएमा अनुसन्धान अघि बढ्ने विभागका एक पूर्व महानिर्देशक बताउँछन्। तामेली च्याप्टर क्लोज होइन। उजुरीकर्ता प्रणाणसहित जहिल्यै आएमा प्रक्रिया अघि बढ्छ, ती पूर्वमहानिर्देशकले बताए। विभागका अनुसार पछिल्लो समयमा कम्पनीको सञ्चालक लक्ष्मण कोइराला र लेखनाथ भण्डारी छन्। वैदेशिक रोजगार, रेमिट्यान्स कम्पनी तथा कल्सन्टेन्सीमा संलग्न भएका अर्यालले श्रम, रोजगार तथा सामाजिक सुरक्षामन्त्रीको जिम्मेवारी सम्हालेसँगै विवादमा तानिएका हुन्। दर्जनौं कम्पनीका सञ्चालक भएको श्रममन्त्री आर्याल आफैंले समेत फेसबुकमार्फत सार्वजनिक गरेका छन्। तर, म्यानपावर कम्पनीमा भने लगानी नभएको उनको दाबी छ। मन्त्री अर्यालले विभिन्न कम्पनीको कन्सल्टेन्ट भएर काम गर्ने गरेको वैदेशिक रोजगार व्यवसायी बताउँछन्। साथीहरूको संलग्नतामा धेरै क्षेत्रमा हात हालेको मन्त्री अर्यालले बताएका छन्। देशका हरेक क्षेत्रका उद्योग व्यवसायमा थोरैथोरै संलग्नता भएकाले मेरो स्वार्थ नबाझिने त कुनै क्षेत्र नै छैन, मन्त्री अर्याल भन्छन्, एक्लै कुनै व्यवसायमा लगानी गर्ने मेरो आर्थिक हैसियत हिजो पनि थिएन र अझै पनि छैन। अर्यालले कृषि, ट्राभल, सहकारी, उद्योग, रेमिट्यान्स, एजुकेसन कन्सल्टेन्सी, सेक्युरिटी सर्भिस कम्पनी, होटल व्यवसाय, ट्रेकिङ कम्पनी, क्याटरिङ कम्पनीमा लगानी भएको बताएका छन्। म्यानपावर कम्पनीमा म कहिले पनि छैन। साथीहरूले एउटा कम्पनीमा सल्लाहकारमा राख्यौं है भनेर इन्टरनेसनल मार्केटिङ डाइरेक्टर को पद लेखिदिए तर हटाइदिन भुले, अर्याल भन्छन्, तर त्यो वा कुनै म्यानपावर कम्पनीमा न मेरो लगानी छ, न संलग्नता, न सेयर न स्यालरी।"
हट्यो आयातमा नगद मार्जिन,"काठमाडौं : गत वर्षदेखि ४७ समूहका वस्तुको आयातमा लाग्दै आएको नगद मार्जिनको व्यवस्था खारेज भएको छ। विदेशी विनिमय सञ्चितिमा दबाब परेको भन्दै आयातमा कडाइ गर्न १४ सय वस्तुमा ५० प्रतिशतदेखि शतप्रतिशतसम्म प्रतीतपत्र (एलसी)मा नगद मार्जिन राखेको थियो। आयातकर्ताले उक्त वस्तुको आयात गर्नुअघि बिनाब्याज बैंकमा सो सीमामा रकम जम्मा गर्नुपर्ने बाध्यता थियो। पछिल्लो समय आयातमा क्रमशः नियन्त्रण भएर विदेशी विनिमय सञ्चिति सहज हुन थालेपछि नेपाल राष्ट्र बैंकले उक्त सीमा हटाएको हो। एकीकृत परिपत्र २०७८ मा उक्त व्यवस्था खारेज गर्दै वाणिज्य बैंक र राष्ट्रियस्तरका विकास बैंकलाई सोहीअनुसार कार्यान्वयन गर्न निर्देशन दिएको छ। अब उद्योगी तथा व्यवसायीले अनिवार्य रूपमा प्रतीतपत्र खोलेर मात्रै आयात गर्न नपर्ने भएको छ। केन्द्रीय बैंकले आयातकर्तालाई सहजीकरण गर्दै अब सहुलियतअनुसार एलसी, ड्राफ्टटीटी, डीडीमार्फत वस्तु आयात गर्न सकिने बताएको छ। एलसीको सीमा हटाए पनि यसबाहेकका माध्यमबाट ल्याउने सीमा भने पहिलाकै व्यवस्थाअनुसार छ। यसअघि राष्ट्र बैंकले गत मंसिर दोस्रो सातातिर निर्माणसम्बन्धी हार्मेनिक कोड ६८ अन्तर्गतका वस्तु आयात गर्दा शतप्रतिशत नगद मार्जिनको व्यवस्थालाई हटाइसकेको थियो। यससँगै अब बाँकी ४६ शीर्षकका १४ सय वस्तुमा राखेको मार्जिन व्यवस्था पनि हटेको छ। जबकि केन्द्रीय बैंकले आर्थिक वर्ष २०७८०७९ को मौद्रिक नीतिमार्फत विभिन्न वस्तु आयातका लागि प्रतीतपत्र खोल्दा नगद मार्जिन राख्ने भनेको थियो। सोहीअनुसार दुई पटक अर्थात् गत वर्षको पुस ५ गते र माघ २६ गते ४८ समूहका हार्मोनी कोडमा नगद मार्जिन लागू गरिएको थियो। विदेशी विनिमय विभागका अनुसाार भारतबाहेक अन्य मुलुकबाट ड्राफ्ट, टीटीमार्फत वस्तु आयात गर्दा ३५ हजार डलरसम्म पाइने व्यवस्था छ। यस्तै, भारतबाट तीन करोड भारुसम्मको वस्तु आयात गर्न पाइन्छ भने डीएपी डीएमार्फत ५० हजार डलरसम्म वस्तु आयात गर्न पाउने व्यवस्था छ। समग्र अर्थतन्त्रको विश्लेषण गर्दा क्रमशः सुधार भएकोले आयातमा नगद मार्जिन हटाएको केन्द्रीय बैंक विदेशी विनिमय व्यवस्थापन विभागका कार्यकारी निर्देशक रामु पौडेल बताउँछन्। उनका अनुसार चालू आर्थिक वर्षको पाँच महिनासम्मको तथ्यांक हेर्दा पनि शोधनान्तर, विदेशी विनिमय सञ्चितिलगायतमा सुधार भइराखेको छ। नेपाल चेम्बर्स अफ कमर्सका अध्यक्ष राजेन्द्र मल्ल नगद मार्जिनको व्यवस्थाले व्यवसायीलाई सहज भएको बताए। हामीलाई मर्का थियो। बैंकले हामीसँग एक दिनको ब्याज पनि लिए तर नगद मार्जिनमा निब्र्याजी राखिन्थ्यो, यसो गर्दा उद्योगी तथा व्यवसायीलाई अन्याय भएको थियो, अध्यक्ष मल्ल भन्छन्, पटकपटक आवाज पनि उठाएका थियौं।"
गृहजिल्लामा सीडीओ बन्न नपाउने,"काठमाडौं : कोही पनि कर्मचारी गृहजिल्लामा प्रमुख जिल्ला अधिकारी (सीडीओ) बन्न नपाउने भएका छन्। गृह मन्त्रालयले यससम्बन्धी व्यवस्था भएको कार्यविधि ल्याएको छ। अधिकृतको स्थायी ठेगाना भएको जिल्लामा प्रमुख जिल्ला अधिकारीको रूपमा पदस्थापन, सरुवा गर्न वा काजमा खटाइने छैन, प्रमुख जिल्ला अधिकारीको पदस्थापन वा सरुवा गर्ने वा कामकाज गर्न खटाउनेसम्बन्धी कार्यविधि २०७९ मा लेखिएको छ। गृह क्षेत्रमा खटाउँदा स्वार्थ बाझिने भएकाले नखटाउने व्यवस्था गरेको जनाइएको छ। यस्तै, कुनै एक प्रदेशमा एक अवधि पूरा गरेका अधिकृतलाई पुनः सोही प्रदेशको अर्को जिल्लामा नखटाइने भएको छ। कार्यसम्पादन सम्झौता मूल्यांकनका आधारमा पनि अर्को जिल्लाको जिम्मेवारी दिनेनदिने भन्ने टुंगो लाग्ने जनाइएको छ। कार्यसम्पादनमा ९० प्रतिशतभन्दा कम अंक ल्याउने अन्तिम तीनमा रहेका अधिकृतलाई तत्काल अर्को जिल्लाको जिम्मेवारी नदिइने कार्यविधिमा उल्लेख छ। विभागीय सजाय पाएको भए सो अवधिभर वा विभागीय कारबाहीको प्रक्रिया नटुंगिएसम्म जिम्मेवारी नदिइने जनाइएको छ। राजपत्रांकित प्रथम श्रेणी (सहसचिव)को सीडीओ रहने पदमा उक्त श्रेणीका कर्मचारी उपलब्ध हुन नसक्ने भए द्वितीय श्रेणी (उपसचिव)लाई पठाइने भएको छ। तर, उक्त पदमा खटाउँदा द्वितीय श्रेणीका अधिकृत भएर पाँच वर्ष कार्यअनुभव हुनुपर्ने भनिएको छ। कार्यविधिले ६१ जिल्लालाई क, ख र ग गरी तीन समूहमा वर्गीकरण गरेको छ। उपसचिवलाई पनि ग वर्गको जिल्लामा खटाइने उल्लेख छ। विशेष परिस्थितिमा बाहेक एउटा जिल्लामा कामकाज गर्ने अवधि एक वर्ष तोकिएको छ। क वर्गका जिल्लामा काठमाडौं, कास्की, कैलाली, चितवन, झापा, पर्सा, बाँके, मकवानपुर, मोरङ, रुपन्देही, ललितपुर र सुनसरी छन्। ख मा इलाम, उदयपुर, कञ्चनपुर, कपिलवस्तु, काभ्रे, गोरखा, तनहुँ, दाङ, धनुषा, धादिङ, नवलपरासी (बर्दघाट सुस्तापूर्व), नवलपरासी (बर्दघाट सुस्ता पश्चिम), नुवाकोट, पाल्पा, बर्दिया, बारा, भक्तपुर, महोत्तरी, रौतहट, बागलुङ, सप्तरी, सर्लाही, स्याङ्जा, सिन्धुपाल्चोक, सिरहा, सिन्धुली र सुर्खेत छन्। गमा अछाम, अर्घाखाँची, ओखलढुंगा, खोटाङ, गुल्मी, जाजरकोट, जुम्ला, डडेल्धुरा, डोटी, दैलेख, दोलखा, धनकुटा, पर्वत, पाँचथर, प्युठान, बैतडी, भोजपुर, रामेछाप, रोल्पा, लमजुङ, सल्यान र संखुवासभा छन्। बाँकी हिमाली जिल्लाको वर्गीकरण भने गरिएको छैन। सहसचिवलाई पहिलो पटक ख वा ग वर्गको जिल्लामा खटाउने कार्यविधिमा उल्लेख छ। तर, मन्त्रालयको महाशाखा प्रमुख वा विभागका महानिर्देशक भएर काम गरेका अधिकृतलाई भने क मा खटाउन सकिने जनाइएको छ। मन्त्रालयको महाशाखा प्रमुख वा विभागमा महानिर्देशक भई न्यूनतम एक वर्ष कार्यसम्पादन गरेको अधिकृतलाई क वर्गको जिल्लामा खटाउन बाधा पर्ने छैन, कार्यविधिमा लेखिएको छ। त्यस्तै ग वर्गका जिल्लामा खटिसकेका अधिकृतलाई ख वा क वर्गका जिल्लामा खटाइने भएको हो। ती अधिकृतको इच्छाविपरीत पुन ः ग वर्गको जिल्लामा नखटाउने पनि भनिएको छ। क वर्गको जिल्लामा सिडिओ भएकालाई तत्काल क वर्गकै अर्को जिल्लामा पनि नपठाइने भएको छ। यद्यपि कार्यसम्पादन सम्झौता मूल्यांकनको आधारमा उत्कृष्ट तीन सीडीओलाई अर्को क वर्गको जिल्लामा सरुवा गर्न बाधा नपर्ने उल्लेख छ। प्रमथ श्रेणीको सीडीयो एक वर्षको अवधिसम्म एउटा जिल्लामा काम गर्न सक्नेछन्। २०७९ वैशाख १ गतेअघि खटाइएकाहरूको हकमा अन्यत्र कामकाजमा खटाउन बाधा नपर्ने कार्यविधिमा उल्लेख छ।"
सिक्टाको अर्बौं अनियमिततामा कसरी चोख्याइए पाण्डे ?,"काठमाडौं : विशेष अदालतले ७ महिनाअघि सिक्टा सिँचाइ आयोजना निर्माणको अनियमिततामा सफाइ नदिएको भए बिक्रम पाण्डे राजनीतिको नेपथ्यमा हुन्थे। तर, मिलाउने खुबी भएका उनी करिब २ अर्ब १४ करोड रुपैयाँ राज्यलाई नोक्सानी पुर्याएको सप्रमाण अभियोगमा जम्माम्मी ४ करोड धरौटीमा छुट्न पाए। र, अहिले सहरी विकासमन्त्री बन्ने सौभाग्य पाए। बाँके जिल्लालाई करिबकरिब पूरै सिँचाइ गर्ने बहुप्रतिक्षीत सिक्टा सिँचाइ आयोजनाको नहर सञ्चालन नहुँदै ठाउँठाउँमा भत्किएको थियो। पहिलो परीक्षण स्वरूप पानी पठाएकै दिन नहर भत्किनु कमसल निर्माणको पराकाष्ठा थियो। त्यसको निर्माणमा ठेक्का पाएको सीटीसीईकालिका कन्स्ट्रक्सन जेभीका प्रमुख उनै पाण्डे थिए। कुल ५२६४ अर्बको यो आयोजनामा पाण्डेसहितबाट २ अर्ब १४ करोड रुपैयाँ राज्यलाई हानि नोक्सानी भएको (भ्रष्टाचार गरेको) भन्दै अख्तियार दुरुपयोग अनुसन्धान आयोगले मुद्दा हालेको थियो। गुणस्तरहिन काम गरेको भन्दै २०७५ मंसिर २१ मा पाण्डे र ४ पूर्वआयोजना प्रमुखसहित २१ विरुद्ध अख्तिायार विशेष अदालत पुगेको थियो। विशेषले २०७९ असार ५ मा ती सबैलाई सफाइ दिएको थियो। पाण्डेले ४ करोड धरौटीमा निस्कन पाए। बाँके जिल्लाका ४२ हजार ७ सय ६६ हेक्टर जमिनमा सिँचाइ सुविधा उपलब्ध गराउने उद्देश्यका साथ निर्माण भएको सिक्टा आयोजना झन्डै २० वर्षमा पनि निर्माण पूरा हुन सकेको छैन। पटकपटक म्याद थप्दै यसको अवधि करिब २०९० सालसम्म पुयाइएको छ। काम बन्दैछ, भत्किँदैछ। त्यो देख्दादेख्दै अदालतले सफाइ दिएको छ। उसो त पाण्डेले ठेक्कामा लिएकामध्ये यो आयोजनाको काम मात्रै होइन, अन्य धेरै विकास निर्माणका आयोजना अलपत्र र विवादित छन्। तर, यस्तो बुभ्दा बुझ्दै उनैलाई नै प्रधानमन्त्री पुष्पकमल दाहाल र गठबन्धन दलहरूले सहरी विकासमन्त्री बनाएका छन्। विकास निर्माणको चाबी बुझाएका छन्। उनले गर्ने विकास निर्माणको कामको नतिजा देखिँदा देखिँदै मन्त्री नै बनाउँदा सरकारको मात्रै होइन, भ्रष्टाचार गरेर खानु आमाको रगत खानु सरह हो भन्ने राप्रपाका अध्यक्ष तथा उपप्रधानमन्त्री राजेन्द्र लिङ्देनको पनि आलोचना भइरहेको छ। मन्त्री पाण्डेले ठेक्कामा लिएको सिक्टा सिँचाइ आयोजनाको गुणस्तरीय नहुँदा मुलुकले ठूलो क्षति बेहोरेको थियो। यसको अख्तियारले सुस्म रूपमा अनुसन्धान गरेको थियो। यो निर्माणकै क्रममा पनि आयोजनामा खटिएका प्राविधिक, कन्सल्टेन्ट, निर्माण व्यवसायीले पर्याप्त सुपरभिजन नगरेको पाइएको अख्तियारको आरोप पत्रमा उल्लेख छ। विस्तृत अध्ययन तथा अनुसन्धान, नहर निर्माणमा प्रयोग हुने माटोको गुणस्तर परीक्षण तथा त्यसको उपयुक्तता र विस्तृत आयोजना प्रतिवेदनको तयारीबिना ठेक्का सम्झौता गरिएको अभियोगपत्रमा उल्लेख छ। परामर्शदाताले ठेकेदार र आयोजना प्रमुखको संलग्नता तथा मिलेमतोमा जानाजान सतहमा नै देखिने गुणस्तरहीन घुलनशील माटोको प्रयोग गरी डिजाइन गरेको अख्तियारको अनुसन्धानमा पाइएको थियो। पाण्डे हाल गठित पुष्पकमल दाहालको मन्त्रिमण्डलमा सहरी विकासमन्त्री भए, केहीबाट शुभकामना पाए पनि धेरैबाट उनको आलोचना भइरहेको छ। राष्ट्रिय प्रजातन्त्र पार्टीका तर्फबाट पाण्डे मन्त्री भएका हुन्। प्रतिनिधिसभामा उनी चितवन३ बाट निर्वाचित भएका थिए। २०७३ मा पुष्पकमल दाहाल नेतृत्वको सरकारमा भूमिसुधार तथा व्यवस्थापनमन्त्री थिए। २०७४ मा शेरबहादुर देउवा प्रधानमन्त्री हुँदा चुनावी सरकारमा वन तथा भूसंरक्षण मन्त्री थिए। अख्तियारले मुद्दा हालेको चार वर्षपछि विशेष अदालतले उनलाई सफाइ दिएको हो। विशेषका अध्यक्ष न्यायाधीश श्रीकान्त पौडेल, रमेशकुमार पोखरेल र यमुना भट्टराईको इजलासले उनलाई सफाइ दिएको हो। तर, फैसलाको ७ महिना भइसक्दा पनि पूर्णपाठ आएको छैन। पूर्णपाठ आएपछि अख्तियार सिक्टा फैसलामा पुनरावेदन जाने तयारीमा छ। पछिल्लो समयमा सिक्टालगायत धेरै मुद्दामा विशेषले सफाइ दिएको छ। अख्यितारका प्रवक्ता एवं सहसचिव श्यामप्रसाद भण्डारीले भने, फैसलाको पूर्णपाठ नै आएको छैन। आएपछि त्यसपछिको काम हुन्छ। विशेष अदालतका उपरजिष्टार एवं प्रवक्ता दीपेन्द्रनाथ योगीले फैसलाको पूर्णपाठ छिट्टै आउने जानकारी दिए। फैसला अन्तिम चरणमा छ, अब छिट्टै आउँछ, उनले भने। कस्तो आयोजना हो सिक्टा ? बाँकेको सिक्टा सिँचाइ आयोजना १२ अर्ब ८० करोड रुपैयाँ लागतमा २०७१७२ सालमा नै निर्माण पूरा गर्ने लक्ष्य राखिएको थियो। प्रथमपटक तोकिएको अवधिमा पूरा नभएपछि पुनरावलोकन गरी २०७७७८ सालमा सक्ने लक्ष्यका साथ २५२ अर्ब लागत संशोधन गरियो तर यो अबधिमा पनि निर्माण सम्पन्न भएन। अद्यावधिक गरिएको संशोधित गुरुयोजना बमोजिमको लागत अनुमान ५२६४ अर्बको सम्पूर्ण कार्यहरू आर्थिक वर्ष २०८९९० सम्पन्न गर्ने गरी सार्वजनिक खरिद नियमावली २०६४ को नियम ७ बमोजिम ऊर्जा, जलस्रोत तथा सिँचाइ मन्त्रालयबाट २०७९ भदौमा स्वीकृत भएको छ। २०३३ सालमा पहिलो सर्भे भएको सिक्टा सिँचाइ आयोजना निर्माण २०६१६२ मा सुुरुवात भएको थियो। अख्तियारले मात्रै महालेखा परीक्षकको कार्यालयका प्रतिवेदनहरूमा पनि सिक्टामा अनियमितता भएको उल्लेख गरिएका छन्। तत्कालीन समयमा ऊर्जा, जलस्रोत तथा सिँचाइ मन्त्रालयबाट पश्चिमतर्फको मूल नहर भत्किएर भएको क्षति छानबिन गर्न गठित समितिले पेस गरेको प्रतिवेदनमा नहरको १७ देखि ३५ किलोमिटर खण्डमा केही स्थानमा तटबन्ध भत्केको उल्लेख गरेको थियो। मन्त्रालयकै छानबिन प्रतिवेदनमा निर्मित सबैजसो एक्विडक्टहरूका विंग वालहरूको लम्बाइ र उचाइ कम भई पानी लिकेज भएको, नहरको वेड फुटेको, सर्भिस रोड भत्किनुका साथै खाल्डाखुल्डी परेको, नहरको स्लोप फुटेकोर नहर लाइनिङ गर्न प्रयोग गरिएका स्ल्यावहरूमा क्षति भएको देखिएको उल्लेख गरिएको थियो। ठेक्का सम्झौताको भाग २ को स्पेसिफिकेसनको दफा ३२६ र परामर्शदातासँग भएको सम्झौताअनुसार नहर निर्माण गर्दा प्रयोग गरिएको माटोको गुणस्तर परीक्षण गर्ने कर्तव्य परामर्शदाता, निर्माण व्यवसायी र आयोजना प्रमुखको भए पनि सम्झौताअनुसार माटोको लिक्विड लिमिट, प्लास्टिक लिमिट र ग्रेन साइजको परीक्षण गरेको नदेखिएको पनि महालेखाको ५६औं वार्षिक प्रतिवेदन २०७५ मा उल्लेख नै छ। नहर तथा संरचना मर्मत सुधार गर्न एक निर्माण व्यवसायीसँग १ करोड ७८ लाख ६ हजारमा ठेक्का सम्झौता भयो। उक्त नहरको १७७ देखि ३५ किमिभित्र पर्ने अर्को एक निर्माण व्यवसायीको त्रुटि सच्याउने अवधिको जिम्मेवारीभित्र पर्ने कामसमेत यस ठेक्काबाट गराएको देखिएको महालेखाको प्रतिवेदनमा छ। यसको छानबिन गरी दोहोरो काम गराउने जिम्मेवार व्यक्तिलाई कारबाही गर्नुपर्छ, प्रतिवेदनमा उल्लेख छ। अख्तियारका पूर्वप्रमुख आयुक्त सूर्यनाथ उपाध्ययले सुशासन भन्ने कुरा बोल्ने, भाषण गर्ने विषयमा मात्रै भएको भन्दै दुःख व्यक्त गरे। पूर्वमुख्य सचिव विमल कोइराला स्वार्थ बाझिने ठाउँमा सम्बन्धित व्यक्ति जानै नहुने बताउँछन्। यो कानुनीभन्दा पनि नैतिक प्रश्न हो, सम्बन्धित व्यक्तिले म आफैं जान्न भन्नु पर्ने हो तर उसले भनेन भने पनि मूल जिम्मेवार व्यक्ति नराख्नु पर्ने हो, उनले भने। विवादास्पद मन्त्रीको काम दिगो हुँदैन किशोर थापा पूर्वाधार विज्ञ तथा पूर्वसचिव यो विषयमा दुइटा पाटा छन्। एउटा राजनीतिक र अर्को शासकीय। राजनीतिक पाटोका बारेमा पहिला चर्चा गरौं। कस्तो मन्त्री बनाउने ? उसलाई कस्तो जिम्मेवारी दिने त्यो पार्टी नेतृत्वले गर्नुपर्ने हो। जनताबाट चुनिएर आएपछि नेतृत्वले त्यसतर्फ ध्यान पुयाउनुपर्छ। राजनीतिक नेतृत्वले जसले धेरै पैसा खर्च गरेको छ, आर्थिक रूपमा सम्पन्न छ, आफू र पार्टीको पनि खर्च धानिदिन्छ त्यसैलाई पुरस्कृत गर्छन् र मन्त्री बनाउँछन्। उता प्रशासनिकशासकीय पाटो पनि छ। विवास्पद छवि भएका व्यक्ति मन्त्री भएर आएमा कर्मचारीतन्त्रको मनोबल घट्छ। कर्मचारीतन्त्र नै हो स्थायी सरकार। उनीहरूमा यस्ता व्यक्तिसँग काम गर्ने जाँगर आउँदैन। दक्षता र विज्ञता भएका कर्मचारीहरू विवादास्पद व्यक्तिसँग काम गर्दा लज्जित महसुस गर्छन्। यस्तो व्यक्तिको काम कुरामा तालि पडकाउन पर्ने हुन्छ। यसले गर्दा कर्मचारीले दिल खोलेर काम गर्दैनन्। देखिने परिणाम पनि आउँदैन। दबाब गरिहाले पनि परिणाम अर्कै आउन सक्छ। विवादास्पद छविका मन्त्रीले गरेका काम दिगो पनि हुँदैनन्। अर्को मन्त्री आउनेबित्तिकै उल्टिन्छ। यस्ता धेरै उदाहरण छन्। तर, राम्रो छवि भएका मन्त्रीले गरेका निर्णय लामो समय पनि हुन्छ। जस्तो उदाहरण नै दिन सकिन्छ डा प्रकाशचन्द्र लोहनी, जो पञ्चायतकालमा भौतिक योजनामन्त्री भएका थिए। उनले त्यो बेला गरेका काम, बनाएका नीति अहिले प्रशंसनीय छन्। अहिले त सस्तो लोकप्रियताका लागि जे पनि हुन थालेको छ। पछिल्लो समय नयाँ पार्टी आए। जो आए पनि पुरानै मूल्य मान्यता, सोचले प्रणाली जकडिएको छ। जो यो प्रणाली भित्र पस्छ, त्यो फस्छ। परिणाम दिन नसकेपछि फस्ने नै भयो। शासकीय पद्धति उस्तै छ। पदपहाली शपथग्रहण पुरानै ढर्रामा भइरहेका छन्। नयाँ शक्ति आएपछि यो पद्धतिमा परिवर्तन भए पो आशा गर्न सकिन्छ। सबै पुरानै तरिकाले चलिरहेको छ। यस्ता कुरामा परिवर्तन भएसम्म यस्तै हो।"
एनएचपीसीले बुझायो इन्सेप्सन रिपोर्ट,"काठमाडौं : भारतीय जलविद्युत् कम्पनी एनएचपीसी लिमिटेडले पश्चिम सेतीको अध्ययनसम्बन्धी प्रारम्भिक प्रतिवेदन (इन्सेप्सन रिपोर्ट) लगानी बोर्ड नेपाललाई बुझाएको छ। ७५० मेगावाटको पश्चिम सेतीको विस्तृत सम्भाव्यता अध्ययनको प्रारम्भिक प्रतिवेदन बोर्डलाई बुझाएको हो। सुदूरपश्चिमस्थित संयुक्त पश्चिम सेती आयोजना निर्माण गर्न विस्तृत आयोजना प्रतिवेदन (डीपीआर) तयारका लागि बोर्डले एनएचपीसीसँग गत भदौ ३ गते सम्झौता गरेको थियो। सम्झौताअनुसार एनएचपीसीले तीन महिनाभित्र प्रारम्भिक प्रतिवेदन र २१ महिनाभित्र विस्तृत सम्भाव्यता अध्ययनको प्रतिवेदन बुझाउनु पर्नेछ। एनएचपीसीले बुझाएको उक्त इन्सेप्सन रिपोर्टमा अध्ययन कसरी गर्ने, कुनकुन विधि प्रयोग गर्ने भनेर टाइमलाइनसहित रिपोर्ट बुझाएको बोर्डका एक इन्जिनियरले बताए। कम्पनीले बुझाएको रिपोर्टमा बोर्डले १५ दिनभित्र प्रतिक्रिया दिने बताइएको छ। बोर्डले ७५० मेगावाटको पश्चिम सेती जलविद्युत् आयोजना र ४५० मेगावाटको सेती ननी ६ गरी दुवै आयोजनाको सर्वेक्षण अनुमति प्रदान गरेको हो। यसपछि आयोजनाको लागत, आयोजना निर्माणको समय, जडित क्षमतालगायतका विषयमा अध्ययन हुनेछ। समझदारीअनुसार एनएचपीसीले पश्चिम सेती आयोजनाको अध्ययन अनुमतिपत्र लिन मितिले ४५ दिनभित्र आवेदन दिएको थियो। एनएचपीसीले अनुमतिपत्र लिएको दुई वर्षभित्रमा संयुक्त आयोजनाको विस्तृत अध्ययन प्रतिवेदन तयार गरी बोर्डमा पेस गर्नु पर्नेछ। उक्त डीपीआरमा जलाशययुक्त बनाउने वा अर्धजलाशययुक्त बनाउने भन्ने भारतीय कम्पनीले नै निर्णय गर्नेछ। आयोजनाका लागि आवश्यक प्रसारण लाइन, परियोजनाको अनुमानित लागत अनुमान, अध्ययन, निर्माण सुरु तथा निर्माण सम्पन्न हुने समय र कार्ययोजना, बजार सुनिश्चितता, वित्तीय स्रोतको उपलब्धता, परियोजना कार्यान्वयनको तरिका पनि समावेश गर्नु पर्नेछ। आयोजना विकास सम्झौता (पीडीए) का लागि दुई पक्षबीच वार्ता गर्न लगानी बोर्डले सहजीकरण गर्ने समझदारीमा उल्लेख छ।"
७९ लाख यात्रुले गरे हवाई यात्रा,"काठमाडौं : सन् २०२२ मा त्रिभुवन अन्तर्राष्ट्रिय विमानस्थलमा १ लाख ३२ हजार ५ सय १४ उडान भएको छ। आन्तरिक र बाह्य गरी ती उडान भएको विमानस्थलले जनाएको छ। आन्तरिकतर्फ १ लाख ८ हजार २ सय २ उडान भएको हो। अन्तर्राष्ट्रियतर्फ २४ हजार ३ सय १२ उडान भएको छ। कोभिड१९ पछिको यो वर्षमा उडान संख्यामा सुधार भएको विमानस्थलका प्रवक्ता टेकनाथ सिटौलाले बताए। आन्तरिकतर्फ अक्टुबर महिनामा सबैभन्दा बढी ११ हजार २ सय ६८ उडान भएको छ। अन्तर्राष्ट्रियतर्फ डिसेम्बर महिनामा २ हजार ५ सय २८ उडान भएका छन्। अक्टुबर दसंैतिहारको महिना भएकाले आन्तरिक उडान संख्या बढेको हो। आन्तरिकतर्फ पर्यटकीय मौसम मार्च, अप्रिल, मे महिनामा उडान संख्या बढेर १० हजार कटेको छ। ती महिनामा क्रमशः १० हजार २ सय २७, १० हजार ५ सय ९ र १० हजार ५ सय ११ उडान भएका छन्। सबैभन्दा कम सन् २०२२ को जनवरी र फेब्रुअरीमा करिब ७ हजारको संख्यामा आन्तरिक उडान भएका छन्। अन्तर्राष्ट्रियतर्फ भने वर्षको सुरुमा भन्दा पनि वर्षको अन्तिम चौमासिकमा उडान संख्या सुधारिँदो देखिन्छ। सेप्टेम्बरबाट यता अन्तिसम्म प्रतिमहिना कम्तीमा २२ सयभन्दा बढी उडान भएका छन्। समीक्षा वर्षमा ७९ लाख ५४ हजार ४ सय ८० यात्रुले त्रिभुवन अन्तर्राष्ट्रिय विमानस्थलबाट यात्रा गरेका छन्। आन्तरिकतर्फ ४४ लाख ६६ हजार १ सय ५२ ले यात्रा गरेका छन्। अन्तर्राष्ट्रियतर्फ ३४ लाख ८८ हजार ३ सय २८ यात्रुले यात्रा गरेका छन्। आन्तरिकमा अक्टुबर महिनामा ४ लाख बढीले यात्रा गरेका छन्। आन्तरिकतर्फ ३ लाखभन्दा बढीले प्रतिमहिना यात्रा गरेको विमानस्थलको तथ्यांकले देखाएको छ। अन्तर्राष्ट्रियमा सबैभन्दा बढी नोभेम्बर महिनामा ३ लाख ६४ हजारले यात्रा गरेका छन्। अन्तर्राष्ट्रियमा पछिल्लो चौमासमा यात्रु संख्या बढेको देखिन्छ। सेप्टेम्बर यता ३ लाख बढीले काठमाडौंमा यात्रा गरेका छन्। यो वर्ष ट्रान्जिट पारेर २२ हजार २ सय ५२ ले यात्रा गरेका छन्। सन् २०२२ मा अन्तर्राष्ट्रियतर्फ २६ हजार ६ सय ७६ टन कार्गो भित्रिएको छ।"
सुनको मूल्य तोलाको ७ सय बढ्यो,काठमाडौं : सुनचाँदी बजारमा शुक्रबार छापावाल सुनको मूल्य प्रतितोला ७ सयले बढेको छ। आज छापावाल सुन प्रतितोला एक लाख ५ हजार २ सयमा कारोबार भइरहेको नेपाल सुनचाँदी व्यवसायी महासङ्घले जनाएको छ। बिहीबार प्रतितोला एक लाख ४ हजार ५ सयमा कारोबार भएको सुनको मूल्य आज प्रतितोला ७ सयले बढेको हो । नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख ४ हजार ७ सय छ । यसको मूल्य अघिल्लो दिन एक लाख चार हजार थियो। त्यस्तै आज चाँदीको मूल्य अघिल्लो कारोबार मूल्यको तुलनामा प्रतितोला रु २० ले बढेर एक हजार ३ सय ७५ पुगेको महासङ्घले जनाएको छ। महासङ्घले अन्तर्राष्ट्रिय बजारमा हुने सुन तथा चाँदीको कारोबार मूल्यका आधारमा यहाँ दैनिक सुन तथा चाँदीका मूल्य तोक्दै आएको छ।
शुक्रबारदेखि रसुवागढी नाका बन्द,"काठमाडौं : चीनसँगको अन्तर्राष्ट्रिय व्यापारिक नाका रसुवागढी शुक्रबारदेखि बन्द भएको छ। चिनियाँ नयाँ वर्षका कारण चीनले नाका बन्द गरेको हो। रसुवा भन्सार कार्यालयका सूचना अधिकारी भरतराज अधिकारीका अनुसार शुक्रबारदेखि माघ २० गतेसम्मका लागि नाका बन्द गरेको हो। आउँदो आइतबार चिनियाँ नयाँ वर्ष सुरु हुँदैछ। पछिल्लो समय नाकाबाट दैनिक १४ वटा चिनियाँ ट्रेलरले सामग्री आयात गर्दै आएका छन्। हरेक १५ दिनमा नेपाली सामग्री चिनियाँ बजारमा निर्यात समेत हुने गरेको छ। एक महिनामा नेपालबाट ३९ कन्टेनर सामान चीन निर्यात भएको छ। एक महिनामा छ करोड बराबरको ३९ कन्टेनर सामान चीनतर्फ गएको रसुवा भन्सार कार्यालयले जनाएको छ। कोरोना महामारीका कारण २०७६ माघ २५ देखि २०७७ जेठ २२ सम्म रसुवागढी नाका बन्द भएको थियो। चीनबाट रेडिमेट, इलेक्ट्रोनिक, जलविद्युत् आयोजनाका सामग्री, टेलिकमका सामग्री र फलफूल आयात हुँदै आएको छ। यस नाकाबाट बाँसको मुडा, काठको टेबल, अम्रिसोको कुचोलगायत सामग्री चीनतर्फ निर्यात हुने गरेको छ। २०७१ देखि औपचारिक रूपमा सञ्चालनमा आएको नाकामा दैनिक दुई सय ५० भन्दा बढी सवारीसाधन आवतजावत गर्ने गरेका थिए। चीनले अन्तर्राष्ट्रिय नाकाका रूपमा घोषणा गरेपछि सीमामा व्यापारी, व्यवसायी र सवारीको चाप बढ्दै गएको थियो। रसुवागढी नाकाबाट चीनको केरुङ पुग्नका लागि २४ किलोमिटर दूरी पार गर्नुपर्छ।"
