शीर्षक,विवरण
यमपञ्चक र धनतेरस,"चारैतिर मखमली, सयपत्री र गोदावरी फूल फुलेका छन्। मौसम सफा छ। आकाश खुलेको छ। उत्तरतिर नीलो आवरणमा सेता हिमाल मुस्कुराएका छन्। हिन्दूहरूको दोस्रो ठूलो चाड तिहारले मन उमंग र आनन्दले प्रफुलित छ। यसै चाडसँग जोडिएर आउँछ, धनतेरस। कात्तिक कृष्ण त्रयोदशी तिथिमा धनतेरस पर्छ। सोही दिनदेखि यमपञ्चक सुरु हुन्छ। तिहारका पाँच दिनलाई यमपञ्चक भनिन्छ। लक्ष्मीपूजाको दुई दिनअघि पर्ने काग तिहारको दिन धनतेरस हो। यस दिनलाई धन त्रयोदशी पनि भनिन्छ। धनतेरसका दिन लक्ष्मी, गणेश र कुबेरजीको पूजा गरिन्छ। यसबाट दुःख, कष्ट, बाधा, व्यवधान हटेर सुख, शान्ति, समृद्धि, सद्भाव, आरोग्य प्राप्ति हुने र धनधान्यले पूर्ण हुने जनविश्वास छ। यसै दिन आयुर्वेदका प्रवर्तक धन्वतरीको जन्मोत्सव पनि मनाइन्छ। धन्वतरी देव समुन्द्र मन्थन गर्दा प्रकट भएका थिए। त्यसबेला उनको हातमा अमृतले भरिएको घडा थियो। उनी देवताको कल्याणका लागि प्रकट भएका थिए। उनलाई विष्णुको अवतारका रूपमा मानिन्छ। नेपाली समाजमा धनतेरस त्यति मनाउने गरिन्नथ्यो। नेपालको तराई क्षेत्र र भारतमा भने पहिलेदेखि नै प्रचलनमा छ। त्यसैको प्रभावले हिजोआज काठमाडौं उपत्यकालगायत सहरी क्षेत्रमा पनि धनतेसर मनाउने चलन बढेको छ। यसपालि धनतेरस शनिबार परेको थियो। शनिबार सामान खरिद गर्नु शुभ मानिँदैन। त्रयोदशी तिथि शनिबार साँझदेखि आइतबार साँझसम्म परेकाले सामानहरू आइतबार किनेर त्यसै दिन धनतेरस मनाउन पण्डितहरूले सुझाएका थिए। यस दिन धेरैजसोले सुनचाँदीका सिक्का किन्छन्। कतिपयले पित्तलका भाँडा किनेर त्यसमा चामल वा गुलियो मिठाई किनेर ल्याउँछन्। त्यसदिन धनियाँका दाना वा कौडा वा सक्खर किन्ने चलन पनि छ। झाडु वा कुच्चोलाई लक्ष्मीको स्वरूप मानिने भएकाले त्यसदिन झाडु किन्नु शुभ मानिन्छ। यी सामान लक्ष्मीपूजाका दिन पूजाका लागि किनिएका हुन्। धनतेरसका दिन साँझमा सामान किन्दा घरका ढोकामा ताल्चा लगाउने र अरूलाई हुनै पनि सामान दिने गरिन्न। यसो गरेमा लक्ष्मी रिसाउँछिन् भन्ने मान्यता छ। यस दिन साँझमा दक्षिणतिर फर्किएर द्वीप प्रज्ज्वलित गर्ने चलन छ। यसलाई द्वीप भनिन्छ। द्वीप बाल्नाले यमराज खुसी हुन्छन्। दुर्घटना र अकाल मृत्युको दोष हट्छ भनिन्छ। धनतेरसदेखि लक्ष्मीपूजासम्म एक जोडी ल्वाङ लक्ष्मीलाई चढाएमा पैसा टिक्छ भन्ने मान्यता छ। कतिपयले पहिला नै सुनचाँदीका गहना बनाउन अर्डर दिने र धनतेरसका दिन घरमा ल्याउँछन्। त्यसलाई लक्ष्मीपूजाका दिन पूजा गरेपछि नियमित लगाउने गर्छन्। प्रायः साना छोरी चेलीलाई यसैगरी गहना लगाइदिने चलन छ। धनतेरसका दिन गरगरहनाका साथै सुनका सिक्का वा असर्फी किन्ने गरिन्छ। नेपाल राष्ट्र बैंकले काठमाडौं बबरमहलस्थित नेपाल औषधि लिमिटेडको परिसरमा रहेको मुद्रा व्यवस्थापन विभागको टक्सार महाशाखाबाट सुनका असर्फी र चाँदीका सिक्का किन्न पाउने व्यवस्था मिलाएको छ। उच्च गुणस्तरको सुनबाट बनाइएको सिक्का नै असर्फी हो। यो चलनचल्तीको सुनको मूल्यभन्दा केही महँगो पर्छ। विभागले २५, ५ र १० ग्रामका असर्फी, लक्ष्मी, गणेश र गजलक्ष्मीको चित्र भएका चाँदीका सिक्का, १५ र ३० ग्रामका ९०० टचको सार्क सिक्का बिक्री गरिरहेको छ। महाशाखाले २५ ग्रामको असर्फी लगभग २१ हजार ७ सय र चाँदीको सिक्का १६ सय रुपैयाँमा बिक्री गरेको जनाएको छ। यसको मूल्य दैनिक सुन र चाँदीको मोलअनुसार फरक पर्छ। धनतेरसमा घरमा गहना भित्र्याउँदा लक्ष्मीको बास हुने विश्वास गरिन्छ। गच्छेअनुसार बालाऔंठी, कानमा लगाउने गहना पनि किनिन्छ। कतिले पूजाका सामग्री थाली, पञ्चपात्रो, कलश पनि किन्छन्। धनतेरसका दिन किनेका सामग्रीलाई घरको पूर्वउत्तर दिशामा राखिन्छ। लक्ष्मीपूजाका बेलामा ती सामग्रीलाई चलाइन्छ। यसबाट लक्ष्मी प्रसन्न भई धनधान्यले पूर्ण गराउँछिन् भन्ने जनविश्वास छ। यसदिन कतिपयले कमलको पुष्पासनमा बसेकी लक्ष्मी र गणेशको मूर्ति पनि किन्ने गर्छन्। कसैकसैले माटोको मूर्ति पनि घरमा ल्याउँछन्। यसबाट अन्नले घरमा भरिपूर्ण हुन्छ भन्ने मान्यता छ। लक्ष्मीको मूर्ति वा तस्बिर ल्याउँदा बसेको ल्याउने चलन छ। उभिएको ल्याए धन रहँदैन भनिन्छ। यस दिन कालो रङको सामान किन्नु पनि अशुभ मानिन्छ। धनतेरसदेखि तिहार सुरु हुन्छ। यसदिनदेखि बेलुका घरघरमा झिलिमिली बत्ती बालेर पूजा थालिन्छ। पहिलो दिन काग, दोस्रो दिन कुकुर, तेस्रो दिन गाई, चौथो दिन गोरु र पाँचौं दिन दाजुभाइको पूजा गरिन्छ। धर्मशास्त्रमा यमराजका दूतका रूपमा कागले काम गर्ने बताइन्छ। यसले संसारका प्राणी र यमराजको बीचमा सन्देश लैजाने र ल्याउने गर्छ भन्ने मान्यता छ। त्यसैले तिहारको पहिलो दिन कागलाई पूजा गरेर खाना खानदिने चलन छ। नदिए पाप लाग्छ भनिन्छ। सोही दिन पर्ने धन्वन्तरी दिवसलाई आयुर्वेदमा विश्वास गर्ने व्यक्तिहरूले निकै महत्व दिने गर्छन्। आयुर्वेदिक औषधिको प्राचिनकालदेखि नै प्राणीलाई रोगहरूबाट बचाउन र आयु बढाउनमा महŒवपूर्ण भूमिका छ। नेपाल धेरै थरीका जडीबुटीको भण्डार भएकाले यसको प्रयोगमा जोड दिन जरुरी छ। भनिन्छ छोरी हुने आमाबुबाले सकेसम्म धनतेरसमा सुनचाँदीको सिक्का वा असर्फी किने दुःख र समस्या आइपर्दैन। अरूले पनि किन्नु शुभ नै हो। हामी पनि धनतेरसमा क्षमता, रुचि र इच्छाअनुसार सुनचाँदी वा भाडावर्तन किनेर सुख, शान्ति र समृद्धि आर्जन गरौं।"
तोड्नुपर्छ गठबन्धनको जालो,"लोकतन्त्रमा गठबन्धन त्यस्तो घटना हो जो सामान्यतया बन्दैन। धेरै वा केही पक्षको गठबन्धनबाट मुलुकमा आइपरेको आर्थिक वा प्राकृतिक संकट टार्न सकिने भएमा गठबन्धन बन्ने हुन्छ। तर ती निश्चित सैद्धान्तिक आधारमा बन्ने गर्छन् र संकट सकिएपछि वा मुलुक सामान्य अवस्थामा फर्काउने लक्ष्य पूरा भएपछि तिनको औचित्य समाप्त हुन्छ र भत्कने गर्छन्। सामान्य अवस्थामा राजनीतिक दलहरू आआफ्ना सिद्धान्त, विचार र कार्यक्रम लिएर सरकार बनाउने लक्ष्यसहित जनतासामु जान्छन्। तिनले आरामदायी बहुमत पाए सरकार बनाउँछन्, नपाए सबैभन्दा बढी मत पाउने दलले मूलमूल मुद्दामा सहमत हुन सक्ने अन्य दललाई साथ लिएर गठबन्धन सरकार बनाउँछ। विश्वमा त्यस्ता केही देश छन् जसमा गठबन्धनका विविध प्रयोग भएका छन्। जापान, भारत, इजरायल, आयरल्यान्ड, टर्की, स्पेन आदि देशका विशिष्ट ऐतिहासिक प्रयोगहरू देखेका छौं। तिनका विशिष्ट ऐतिहासिक सन्दर्भ छन्। २०४७ सालपछि नेपालमा भएका परिवर्तनहरूले हामीलाई ती विशिष्ट ऐतिहासिक सन्दर्भका साथै आफ्नै देशको ऐतिहासिक परिप्रेक्ष्यमा हेर्न प्रेरित गर्छन्। पछिल्लो समय सबैलाई थाहा भएको कुरा हो, राजा महेन्द्रले आफ्नो शासन अक्षुष्ण राख्न ल्याएको निर्दलीय पञ्चायती व्यवस्थाका विरुद्ध नेपाली जनताले नेपाली कांग्रेस र कम्युनिस्ट पार्टीहरूका अगाडि लागेर अनवरत संघर्ष गरे। वाममोर्चा र कांग्रेसको संयुक्त पहलमा देशले बहुदलीय प्रजातन्त्र प्राप्त गर्यो। यस सफलताबाट एउटै निष्कर्ष निकालिएको थियो, राजाविरुद्ध एक्लै न कांग्रेस सफल हुने थियो न त कम्युनिस्ट दलहरू। संवैधानिक राजतन्त्रसहितको प्रजातन्त्र प्राप्तिपछि राजनीतिक दलहरूले आआफ्नो झन्डा र कार्यक्रम लिएर जनतासामु जाँदा पनि मुस्किलैले सरकार बनाउने गरी बहुमत प्राप्त गर्न सके। बहुमत पाएका राजनीतिक दलले पनि आन्तरिक बिग्रहका कारण त्यो बहुमत जोगाउन सकेनन्। राजनीतिक स्थिरताको आश्वस्तिका निम्ति मात्र पनि अल्पमतको सरकारलाई सहन सक्ने धैर्य र सहिष्णुता उनीहरूमा देखिएन। मनमोहन अधिकारी नेतृत्वको सरकारको नौ महिने लोकप्रिय अल्पमतको सरकारलाई उनीहरूले धराशायी मात्र बनाएनन्, कांग्रेस स्वयं विभाजित भयो। गिरिजालाई छेउ लगाएर शेरबहादुर देउवाको सत्तारोहण भयो। यस्ता अस्वस्थ राजनीतिक खेल जनताका लागि लोकतन्त्र, विकास र सुशासनका आकांक्षाविपरीत खेलिएका थिए। देउवाकै पालामा माओवादीको भ्रूण पलायो, सशस्त्र युद्धको विकास भयो र पूरै देशले अकल्पनीय दुःख पायो। कहिले एमाले राप्रपा, कहिले कांग्रेस एमाले हुँदै गयो। देश अशान्ति र अस्थिरताको भुमरीमा जाकियो। माओवादीकै हमलाबीच कमजोर भएको राज्यलाई टेको दिन खोजेका गिरिजाले पनि सैनिक परिचालनका मुद्दामा सेनाको असहयोगका कारण प्रधानमन्त्रीको पदबाट राजीनामा दिए। फेरि देउवा सत्तासीन भए। अस्थिरता झन् बढ्यो। महेन्द्रपुत्र वीरेन्द्रको वंशनास भयो र अर्का महत्वाकांक्षी पुत्र ज्ञानेन्द्रले राजगद्दी सम्हाले। उनले देउवालाई सत्ताच्युत गरे। माओवादीले देउवालाई सांघातिक हमला गर्यो। तर उनी बाँचे। २०६३ को जनआन्दोलनले राजालाई नारायणहिटी त्याग्न बाध्य बनायो। दुईदुई पटक संविधानसभाको चुनाव भयो। तर नेपालले राजनीतिक स्थिरता प्राप्त गरेन। संविधान लागू भयो। २०७४ को आमनिर्वाचनमा ओली नेतृत्वको नेकपाले बहुमत प्राप्त गरेर झन्डै दुई तिहाई बहुमतको सरकार बनायो। उसले मुख्य रूपमा तीनवटा सन्देश दियो भारतीय नाकाबन्दीलाई दृढतापूर्वक सामना गरेर नेपाली जनताले कुनै पनि प्रकारको भारतीय हस्तक्षेपलाई स्वीकार्दैनन्। नेपाल राजनीतिक स्थिरता र लोकतन्त्रको संस्थागत विकासको बाटोमा छ। नेपाल र नेपालीको सुख र समृद्धि नै सरकारको प्रमुख लक्ष्य हो। तसर्थ उसका छिमेकी र अन्तर्राष्ट्रिय सम्बन्ध सबैसँग समानताको तहमा मात्र हुनेछ। उसले भारतले ६० वर्षदेखि कब्जा गरेको करिब साढे तीन सय वर्गकिलोमिटर जमिन नेपालको हो भन्दै संसद्बाट सर्वसम्मति जुटाएर नयाँ नक्सा जारी गर्यो। दुर्भाग्यवश, पार्टीकै अन्य तीन जनालाई यसमा भारतविरोधी गन्ध आयो। प्रधानमन्त्रीमा दम्भ बढेको र उनले एकलौटी शासन गरेको आक्षेप लाग्यो। भारतीय शासन र मिडियाले आफु तत्कालीन प्रधानमन्त्रीविरुद्ध युद्ध नै छेडे। आफू लाभको पदमा पुग्न वा आफ्नालाई लाभको पदमा पुर्याउन लागि परेकाहरू पनि ती तीन जनासँग जोडिए। पर्याप्त बहुमतको नेकपाको सरकार ढल्ने भएपछि तत्कालीन प्रधानमन्त्रीले यस्तो परिस्थितिमा ताजा जनादेश लिने हेतुले संसद् भंग गरे। कुनै पनि विधान, नियम र आचारसंहिताले नदिएका अनेकौं अवैधानिक तिकडम र प्रवञ्चनाबाट गठबन्धन बनेको छ। तत्कालीन प्रधानमन्त्रीले यसलाई अस्वीकार गर्दै आएका छन्। यस्तो अडानलाई वर्तमान गठबन्धनको सरकारबाट अहिलेसम्म प्रतिगमन भन्ने गरिएको छ। र यस्तो नितान्त अस्वाभाविक, चरम अवसरवादी र गैरसैद्धान्तिक गठबन्धनको संस्कृतिलाई निरन्तरता दिन भित्री बाहिरी दुवै ताकत कटिबद्ध भएर लागेका छन्। ३० वर्षदेखि जनताको भाग्यमा लाठी मारिरहने, गोली बर्साइरहने, जनताको ढुकुटीमाथि खेलबाड गरिरहनेहरूको अनुहार राम्रोसँग चिनेर मतदान गर्नुपर्ने हुन्छ। मतदाताले मत किन्न आउनेहरूलाई तत्तत् ठाउँमै कारबाही गर्न सक्नुपर्छ। अहिले मंसिर ४ गते तोकिएको चुनावलाई सबै राजनीतिक दलले केन्द्रमा राखेर मैदानमा उत्रिएका छन्। जनतालाई गलत प्रलोभन दिएर मत बटुल्ने घातक अभ्यास थालिएको छ। गठबन्धनकै एक प्रमुख नेताको गौरको भाषणलाई लिएर आचार संहिताविपरीत भएको भनी निर्वाचन आयोगले स्पष्टीकरण सोधेको छ। फेरि पनि उनै भन्छन् संविधान जोगाउन गठबन्धन चाहिएको हो। संविधान कहाँनिर खतरामा पर्यो ? बहुमत प्राप्त प्रधानमन्त्रीले विशेष परिस्थिति उत्पन्न भएको ठानी संसद् भंग गर्नेबित्तिकै संविधान खतरामा परेको हुन्छ कि हुँदैन ? संसद्मा सरकार बनाउने संवैधानिक व्यवस्था हुँदाहुँदै संसद्भन्दा बाहिरबाट सरकार बन्न सक्छ कि सक्तैन ? यी प्रश्नहरू नेपालको लोकतन्त्र र संवैधानिक इतिहासमा रहिरहेका छन्। यिनको निरूपण नभएसम्म न संविधान सुरक्षित रहन्छ, न त लोकतन्त्र नै। त्यसकारण यो गठबन्धन अप्राकृतिक मात्र होइन, व्यक्तिहरूका निजी र पारिवारिक स्वार्थले डोर्याएको अँध्यारो बाटोमा हिँडिरहेको एक अराजनीतिक भीड हो भन्ने आधार पर्याप्त छन्। उदाहरणका लागि सत्तारूढ गठबन्धन राष्ट्रिय समस्याका मुद्दामा बोलिरहेको देखिन्न। ऊ केवल विगतका जनआन्दोलनहरूको महŒवपूर्ण अगुवा, यस संविधानको प्रमुख निर्माता, हिजो बहुमत प्राप्त एक राजनीतिक दल र अहिले पनि संसद्मा सबैभन्दा ठूलो दलका एक नेताको अप्राकृतिक विरोधको जगमा बनेको छ। यसमा हिजो प्रधानमन्त्री बनिसकेर वाञ्छित अवाञ्छित लाभ लिइसकेका देउवा, प्रचण्ड, खनाल, नेपाल र प्रधानमन्त्री बन्न लाखौं प्रयास गर्दा पनि असफल भएका वामदेव गौतम, अनि धेरैपटक सांसद हुँदा पनि अहिलेसम्म मन्त्री बन्न नपाएका खतिवडाहरूको नेतृत्व छ भन्ने कुरा धेरैलाई थाहा हुनुपर्छ। उनीहरू केका निमित्त यो गठबन्धन गरेका हुन् र केका निमित्त यसलाई कालान्तरसम्म बचाउने वाचा गरिरहेका हुन् भनी जनतासामु स्पष्ट भन्न सक्ने छैनन्। के ओली अहिलेको एक मात्र समस्या हो ? गठबन्धन बनेपछि भएका सामान्य उथलपुथल नै गठबन्धनको उपयोगिता प्रष्ट गर्न पर्याप्त छन्। उपेन्द्र यादवको दलले पाँच दलले गठबन्धन त्यागिसकेको छ र अब गठबन्धन चार दलले भएको छ। चितवनमा हार सुनिश्चित देखेपछि प्रचण्ड बाबुरामको काँधमा बसेर गोरखा पुगेका छन्। मिडियामा न देउवा, न प्रचण्ड न त बाबुरामले दिएका उत्तरलाई नै गम्भीरतापूर्वक लिइन्छ। त्यतातिर जानै पर्दैन। हामी विगत तीन दशकको नेपालको राजनीति हेरौं, गठबन्धनले नेपाललाई केही थान सरकारबाहेक ठोस के दिन सकेको छ ? सांसदहरूको किनबेच, अपहरण, गैरकानुनी सुविधा वितरण, नातागोता नियुक्ति, जनतालाई चरम आर्थिक भार ः यिनै हुन् नेपाली राजनीतिका गठबन्धनका परिणामहरू ! मंसिर ४ को संघीय र प्रदेश निर्वाचनले नेपाली जनतालाई भरोसा दिनुपर्छ कि जनताले अब यस्ता गैरसैद्धान्तिक र चरम अवसरवादी गठबन्धनको सिकार हुनु पर्दैन। जनताले राजनीतिक स्थिरता, सरकारको स्थायित्व, सुशासन र विकास चाहेका छन्। उनीहरूलाई शिक्षा, खाना, बाटो, बत्ती र यातायात चाहिएको छ। उनीहरूका समस्या बुझ्ने प्रतिनिधि र तिनले बनाएको भरपर्दो सरकार चाहिएको छ। यस गठबन्धनले देखाउँछ, आगामी निर्वाचनमा पूर्ण बहुमत ल्याउन सक्ने गरी कुनै पनि दल सफल हुन सक्ने छैन। त्यसो भए संसद् त्रिशंकु हुन जानेछ र सरकार बनाउने भत्काउने परम्परागत खेलको महोत्सव जारी रहने छ। यसो गर्दा माफिया व्यापारी, तस्कर, डाँका, हत्यारा, गुण्डाले नै आफू अनुकूलको सरकार बनाउने छन्। मन्त्री बन्न बनाउन करोडौं खर्च गर्नेहरू नै दलका र अन्ततः सरकारका नीति निर्माणमा हाबी हुने छन्। फेरि पनि उनीहरूबाट न्यायपालिकाको चीरहरण हुनेछ। व्यवस्थापिका जस्तो उनीहरूले चाह्यो त्यस्तै कानुन बनाउने जंगेथलो हुनेछ। कार्यपालिका उनीहरूले जेजसो भन्यो, त्यही गर्ने फगत कमारो हुनेछ। हाम्रो अनुभवले भन्छ, गठबन्धन आजको आवश्यकता होइन र गठबन्धनको संस्कृतिलाई बढावा दिने कुनै बौद्धिक जनपक्षीय हुन सक्तैन। अहिले कुनै पनि दलले आफ्नो कार्यक्रमका आधारमा जनताको शक्ति प्राप्त गरी बहुमत प्राप्त गर्नुपर्छ र नेपाललाई स्थिरताको सन्देश दिनुपर्छ। आम मतदाताले छिनछिनमा दुला खन्ने र यताउता गरिरहने मुसाहरूलाई चिनेर आफ्नो मतद्वारा तिरस्कार गर्नुपर्छ। ३० वर्षदेखि जनताको भाग्यमा लाठी मारिरहने, गोली बर्साइरहने, जनताको ढुकुटीमाथि खेलबाड गरिरहनेहरूको अनुहार राम्रोसँग चिनेर मतदान गर्नुपर्ने हुन्छ। मतदाताले मत किन्न आउनेहरूलाई तत्तत् ठाउँमै कारबाही गर्न सक्नुपर्छ। र, सबैभन्दा ठूलो कुरा, गठबन्धनको जालो तोडेर आफूले सही ठहर्याएको पार्टीलाई बहुमत दिएर सरकार बनाउनुपर्छ। अनि मात्र हामीले राजनीतिक स्थिरता र सरकारको स्थायित्व प्राप्त गर्न सक्ने छौं। गठबन्धनले हामीलाई त्यस अवस्थामा पुग्न दिने छैन।"
सन्दीपा र श्रीचन्द्रलाई स्वर्ण,"काठमाडौं : नेपालका सन्दीपा अमगाईं र श्रीचन्द्र कार्कीले दोस्रो टोरोन्टो ओपन अनलाइन तेक्वान्दो पुम्से च्याम्पियनसिपमा स्वर्ण जितेका छन्। शुक्रबार र शनिबार भएको प्रतिस्पर्धामा साङ्रोक तेक्वान्दो डोजाङका सन्दीपा र श्रीचन्द्रले ३० वर्षमुनिको पेयर पुम्सेमा स्वर्ण जितेका हुन्। सन्दीपा र श्रीचन्द्रले ६:३५० अंक ल्याउँदै पहिलो स्थान हात पारेका हुन्। यस स्पर्धामा फ्रान्सको एक्टिभिटिच स्पोट्स् तेक्वान्दो डोजाङका फ्रान्सिस इसाबोय र राडिया गारगारीले रजत पदक जिते। उनीहरूले ५:४८० अंक बटुल्दा बेलायतको ब्लु वेभ डोजाङका गेरी रियली र कोटिन रियलीले ५:१५० अंकका साथ कांस्य पदक जिते। प्रतियोगितामा फ्रान्स, बेलायत, हङकङ, इजिप्ट, जर्मनी, अमेरिका, टर्की, ट्युनिसिया, इटाली, मेक्सिको, फिलिपिन्स, क्यानडा, चिली, ग्रिस, साउदी अरेबिया, इन्डोनेसियालगायत ३० राष्ट्रका खेलाडीले प्रतिस्पर्धा गरेका थिए।"
फुटबलमा विजेता र उपविजेता दुवैलाई खसी,जाजरकोट : तिहारका अवसरमा जाजरकोटमा आयोजित फुटबल प्रतियोगितामा थाप्ले टिमले उपाधि जितेको छ। बाम लोकतान्त्रिक गठबन्धनका विद्यार्थी संगठनले आयोजना गरेको फुटबल प्रतियोगितामा गैरीखाली युवा समूहलाई पेनाल्टी सुटआउटमा ५४ गोल अन्तरले थाप्ले युवा समूहले उपाधि जितेको हो। निर्धारित ७० मिनेटको खेलमा दुवै समूहले एक एक गोल गरेपछि खेल पेनाल्टीमा गएको थियो। विजेता टिमलाई २५ हजार मूल्यको खसी र उपविजेता समूहलाई १५ हजार मुल्यको खसी पुरस्कार प्रदान गरिएको छ। आठवटा समूहले भाग लिएका प्रतियोगिताको उद्घाटन पुर्व गृहमन्त्री शक्तिबहादुर बस्नेतले गरेको थिए। विजेता टिमलाई रातो खसी र उपविजेता टिमलाई कालो खसी प्रदान गरिएको आयोजक अखिल क्रान्तिकारीका अजय शर्माले बताए।
दुईजना राष्ट्रिय फुटबल खेलाडी सम्मानित,"भक्तपुर : भक्तपुरमा सोमबार फुटबलका दुईजना राष्ट्रिय खेलाडी सम्मानित भएका छन् । सिद्धी मेमोरियल भक्तपुर फुटबल क्लबले आयोजना गरेको शुभ दीपावली २०७९, नयाँ वर्ष नेपाल सम्वत् ११४३ को अवसरमा गरेका शुभकामना आदानप्रदान कार्यक्रममा अण्डर १९ का ती दुई राष्ट्रिय खेलाडी सम्मानित भएका हुन् । सम्मानित हुनेमा अण्डर १९ का सन्दीप कार्की र अण्डर १७ का रुवी बोगटी रहेका छन् । उनीहरु दुवैलाई भक्तपुर नगरपालिकाकी उपप्रमुख रजनी जोशीले सम्मान गरेकी हुन्। कार्यक्रममा उपप्रमुख जोशीले भक्तपुरलाई खेल क्षेत्रबाट पनि परिचित गराउन निरन्तर लागिरहेको बताइन् । खेलकुदले मानिसको जीवनलाई स्वस्थ्य राख्न सहयोग गर्ने भएकाले नगरपालिकाको नगरका प्रत्येक वडामा दुईदुई वटा व्यायामस्थलहरुको बन्दोबस्त गरेको उनले सुनाइन् । कार्यक्रममा भक्तपुर नगरपालिका ८ का वडा अध्यक्ष कृष्णप्रसाद कोजू, सिद्धी मेमोरियल अस्पतालमा प्रमुख समाजसेवी श्यामसुन्दर धौभडेल, एभरेष्ट इगलिश स्कुल भक्तपुरका संस्थापक प्रिन्सिपल भक्त राजभण्डारी, क्लबका अध्यक्ष राम प्रजापतिलगायले जिल्लाको खेलकुद विकासका विभिन्न पक्षहरुबारे चर्चा गरे ।"
यति धेरै खेलाडी किन भए घाइते ?,"काठमाडौं : नवौं राष्ट्रिय खेलकुद प्रतियोगिताअन्तर्गत कात्तिक १ गते एपीएफ क्लब र लुम्बिनी प्रदेशबीच भलिबलको क्वार्टरफाइनल खेल चलिरहेको थियो। तेस्रो क्वार्टरफाइनलको दोस्रो सेट चलिरहँदा तीन खेलाडी लगातार गम्भीर घाइते भए। जसमा एपीएफका रुपिन्द्र गैरे र टेकराज अवस्थी अनि लुम्बिनीका विजय परियार थिए। खुट्टामा चोट लागेका तीनै जनालाई अस्पताल पठाइएको थियो। त्यसपछि क्वार्टरफाइनल खेल स्थगन गरिएको थियो। उनीहरू पुरानै म्याटमा खेल खेलाएका कारण चिप्लिएर घाइते भएका हुन्। त्यसअघि भलिबलकै तीन खेलाडी घाइते भएका थिए। बागमतीसँगको खेल चलिरहँदा गण्डकीका प्रेम कुमालको खुट्टा भाँचिएको थियो। लुम्बिनीका चिरञ्जीवी खड्का र एपीएफका हेमन्त मल्ल पनि चिप्लिएर घाइते भए। दर्शक र खेलाडीले विरोध गरेपछि भुइँमा बिछ्याइएको म्याट झिकेर धुले मैदानमा खेल खेलाइएको थियो। पोखरा रंगशालाको मूल गेटछेउ रहेको स्वास्थ्य उपसमितिको मेडिकल सेन्टरमा हरेक दिन खेलाडीको घुइँचो देखिन्थ्यो। कोही खुट्टा खोच्याउँदै आउँथे। कोही पाखुरा सुम्सुमाइरहेका हुन्थे। त्यहाँ आउने खेलाडी कुनै न कुनै समस्या लिएर आएका हुन्थे। मेडिकल सेन्टरका डाक्टरले सामान्य घाइतेको त्यहीं उपचार गर्थे। जटिल समस्या भएकालाई अस्पताल जान रेफर गर्थे। मेडिकल सेन्टरमा आउने अधिकांश खेलाडीमा सफ्ट टिस्यु इन्जुरी, फ्याक्चर र डेंगुको संक्रमण पाइएको छ, उपसमिति सचिवालयका डा हेमनाथ आचार्य भन्छन्। उनका अनुसार प्रतियोगिता अवधिभर ६ सय ५० खेलाडी घाइते भए। तीमध्ये १ सय ३० जनालाई विभिन्न अस्पतालमा रेफर गरियो। चार जनालाई शल्यक्रिया गर्नुपरेको थियो। यसपटक धेरै खेलाडी घाइते भए। अधिकांशलाई सफ्ट टिस्यु इन्जुरी र फ्याक्चर भएको थियो। त्यसबाहेक धेरैलाई डेंगुले पनि सताएको पाइयो, डा आचार्य भन्छन् । उनले भने, शल्यक्रिया गरेका चार खेलाडीमध्ये दुई जनाको क्लाभिकल इन्जुरी र अन्य दुईको फ्याक्चर छ। राष्ट्रिय खेलकुदमा यसपटक ६ हजार १ सय २७ खेलाडीले प्रतिस्पर्धा गरेका थिए। त्यस हिसाबले झन्डै १० प्रतिशत घाइते भएका हुन्। नियमित प्रशिक्षण अभाव, अव्यवस्थित खेल मैदान, पोसाक र अनुशासनका कारण पनि घाइते र बिरामी हुन खेलाडीको संख्या निकै बढेको डा आचार्य बताउँछन्। खेलाडीले राम्रोसँग प्रशिक्षण गर्न पाएनन्। २४ दिनको सामान्य तयारी गरेर खेल्न आएको पाइएको छ। त्यसमाथि खेल मैदानको अवस्था पनि ठीक छैन, डा आचार्य भन्छन्, त्यही कारण खेलाडी घाइते हुने संख्या ह्वात्तै बढेको हो। खेलाडी आधा लुगा लगाएर हिँड्ने गरेका कारण धेरैमा डेंगुको संक्रमण भएको उनको भनाइ छ। खेलकुदविज्ञ दिवाकरलाल अमात्य फिटनेसको कमी र जथाभावी खानपानका कारण धेरै जना घाइते भएको बताउँछन्। प्रतियोगिताहरूमा अधिकांश खेलाडी फिटनेसकै कारण घाइते हुन्छन्। नवौं राष्ट्रिय खेलकुदमा पनि फिटनेसकै कारण धेरै खेलाडी घाइते भएका हुन्। यसबारे छुट्टै अनुसन्धान हुनु जरुरी छ, अमात्य भन्छन्, यसबाहेक जथाभावी खानपानका कारण पनि खेलाडी घाइते भएका हुन सक्छन्। दसैंमा जथाभावी खानपान र दसैंलगत्तै राष्ट्रिय प्रतियोगितामा सहभागी भएका कारण पनि धेरैमा समस्या देखिएको उनको ठम्याइ छ। मेडिकल सेन्टरमा आउने अधिकांश ह्यान्डबल, रग्बी, जुडो, फुलकन्ट्याक्ट कराते, कबड्डी, उसु, बक्सिङ, खोखो, एथलेटिक्स, भारोत्तोलन, भलिबललगायत खेलका खेलाडी रहेको डा आचार्यको भनाइ छ। खेलकुद विज्ञ सुशीलनरसिंह राणा पनि नियमित प्रशिक्षण र फिटनेस कमीका कारण समस्या देखिएको बताउँछन्। घाइते हुनुको मुख्य कारण फिटनेस हो। नवौं राष्ट्रिय खेलकुदमा सहभागी अधिकांश खेलाडीले प्रशिक्षण नै गर्न पाएनन्। प्रशिक्षण नभएपछि फिटनेस हुँदैन, राणा भन्छन्, आक्कलझुक्कल प्रतियोगिता खेल्दा यस्तो समस्या आउँछ। यसलाई हामीले नौलो मान्नुपर्दैन। खेलविज्ञ राणा राष्ट्रिय प्रतियोगिताजस्तो ठूला प्रतियोगितामा खेलाडीको नियमित प्रशिक्षण हुनुपर्ने बताउँछन्। कम्तीमा ६ महिनाको विशेष प्रशिक्षण हुनुपर्नेमा जोड उनी दिन्छन्। स्वास्थ्य उपसमितिका संयोजक डा बुलन्द थापा ३६ खेलका ६ हजारभन्दा बढी खेलाडीमध्ये चार जनाको मात्रै शल्यक्रिया हुनुलाई समग्रमा राम्रो मान्छन्। राष्ट्रिय प्रतियोगिता घरेलु खेलकुदको पर्व हो। यो पर्वमा धेरैलाई केही न केही समस्या परेकै हुन्छ, डा थापा भन्छन्। माइनर इन्जुरी धेरै भएकाले आत्तिन नपर्ने उनको भनाइ छ। प्याराग्लाइडिङ खेलाडी निमिस थापाको मृत्यु भने प्राविधिक त्रुटीका कारण भएको उनी बताउँछन्। संख्याका हिसाबले धेरै जना घाइते भएजस्तो देखिए पनि धेरैलाई लिगामेन्ट इन्जुरी भएको छ। यो माइनर इन्जुरी हो। तत्काल उपचार गरेमा ठीक भइहाल्छ, डा थापा भन्छन्, यसलाई ठूलो चिन्ता मान्नुपर्दैन। राष्ट्रिय प्रतियोगितामा एमेच्योर खेलाडी बढी हुने भएकाले राम्रो प्रशिक्षण नहुँदानहुँदै जसरी पनि पदक जित्छु भनेर जबरजस्ती खेल्दा घाइते हुने गरेको उनी बताउँछन्। राष्ट्रिय प्रतियोगितामा व्यावसायिक खेलाडी हुँदैनन्। प्रशिक्षण पनि राम्रो हुँदैन। यति हुँदाहुँदै पनि उनीहरूमा जसरी पनि पदक जित्नुपर्छ भन्ने दबाब हुन्छ। त्यसले गर्दा नै धेरैले चोट बोक्न पुग्छन्, डा थापा भन्छन्, यसबाहेक खानपान, प्रतियोगिता स्थल, खेल सामग्रीलगायतले पनि महत्वपूर्ण भूमिका खेलेको हुन्छ। पोखराको पूर्वाधार विकास हुने क्रममा रहेकाले ती पूर्वाधारमा खेल्दा पनि धेरै खेलाडी घाइते भएको उनको भनाइ छ।"
नेपालको आर्थिक वृद्धिदर ४२ प्रतिशत रहने आइएमएफको प्रक्षेपण,"काठमाडौं : अन्तर्राष्ट्रिय मुद्रा कोष (आइएमएफ)ले सन् २०२२ मा नेपालको आर्थिक वृद्धिदर ४२ प्रतिशत रहने नयाँ प्रक्षेपण सार्वजनिक गरेको छ। यसैसाता 'वर्ल्ड इकनोमिक आउटलुकः काउन्टरिङ द कस्ट अफ लिभिङ क्राइसिस' प्रतिवेदन सार्वजनिक गर्दै आइएमएफले आर्थिक वृद्धिदरको सुरुवाती अनुमानमा संशोधन गरेको हो। गत जनवरीमा आइएमएफले नेपालको आर्थिक वृद्धिदर ४१ प्रतिशत रहने प्रक्षेपण गरेको थियो। आइएमएफले सन् २०२३ मा भने नेपालको आर्थिक वृद्धिदर घट्ने अनुमान गरेको छ। आइएमएफले गत जनवरीमा गरेको प्रक्षेपणअनुसार आगामी वर्ष नेपालले छ दशमलव एक प्रतिशतको आर्थिक वृद्धिदर हासिल गर्ने अनुमान गरिएको थियो। तर हाल उक्त प्रक्षेपणलाई घटाएर पाँच प्रतिशत सीमित गरिएको छ। सरकारले भने आर्थिक वर्ष २०७९८० का लागि आठ प्रतिशतको आर्थिक वृद्धिदर हासिल गर्ने लक्ष्य राखेको छ। त्यस्तै आइएमएफले मूल्यवृद्धिको यसअघिको अनुमान पनि संशोधन गरेको छ। मुद्रास्फीति सन् २०२२ मा छ दशमलव तीन प्रतिशत र सन् २०२३ मा सात दशमलव ७ प्रतिशत रहने आइएमएफको सुरुवाती अनुमान थियो। तर अहिले त्यसलाई संशोधन गर्दै २०२२ मा आठ दशमलव एक प्रतिशत र २०२३ मा सात दशमलव दुई प्रतिशत पुग्ने अनुमान गरिएको छ। चालु आर्थिक वर्षको बजेटमार्फत् सरकारले भने मूल्यवृद्धिलाई सात प्रतिशतको वाञ्छित सीमाभित्र राख्ने प्रक्षेपण गरेको छ। पछिल्लो समय मूल्यवृद्धिका कारण विश्व अर्थतन्त्र नै समस्यामा परेको छ। कोभिड महामारी र रुसयुक्रेनबीचको युद्धलाई विश्व आर्थिकमन्दीको प्रमुख कारण ठानिएको छ। आइएमएफका अनुसार विश्व अर्थतन्त्रको वृद्धिदर सन् २०२१ मा छ प्रतिशत रहेकोमा सन् २०२२ मा घटेर तीन दशमलव दुई प्रतिशतमा सीमित हुने अनुमान गरिएको छ। त्यस्तै, २०२३ मा झन् खस्केर दुई दशमलव सात प्रतिशतमा झर्ने अनुमान गरिएको छ। जुन पछिल्लो दुई दशकयताकै सुस्त हो। विश्व मुद्रास्फीति दर यसवर्ष आठ दशमलव आठ प्रतिशत कायम हुने आइएमएफको अनुमान छ। सन् २०२३ मा भने त्यो घटेर छ दशमलव पाँच प्रतिशतमा सीमित हुने अनुमान गरिएको छ।"
नेपाली उत्पादनलाई प्राथमिकता,"काठमाडौं : यसपटकको तिहारमा पुष्प व्यवसायीले नेपाली उत्पादनलाई नै बिक्रीको प्राथमिकतामा राखेका छन्। यसले फूलको व्यवसायमा लागेका कृषकलाई फाइदा पुग्ने देखिन्छ। तर, प्लास्टिकका फूलले पनि बजार ओगटेकाले नेपाली उत्पादनलाई मात्र प्राथमिकतामा राख्न समस्या भएको व्यवसायी बताउँछन्। वन तथा वातावरण मन्त्रालयले प्लास्टिकका फूलाई रोक लगाए पनि बजारमा बिक्री भइरहेको देखिएको फ्लोरिकल्चर एसोसिएसन नेपालका अध्यक्ष मीनबहादूर तामाङ बताउँछन्। भने, रोक लगाइयो। तर, बजारमा प्लास्टिकका पनि भित्रीएका छन्। यस विषयमा मन्त्रालयको वातावरण विभागमा कुरा गर्दा तिहारपछि अनुगमन गर्ने भन्छन्। तर, गर्नुपर्ने तिहार अघि हो, उनले भने। काठमाडौं, ललितपुर, भक्तपुर, नुवाकोट, धादिङ, कास्कीलगायत तराईका जिल्लाहरूमा सयपत्री फूलहरूमा लगाइन्छ। पोखरा ३१ लामास्वरा बेगनासतालका सूर्य लामिछानेले ३ रोपनीमा सयपत्री फूल उत्पादन गरेका छन्। भारतीय फूलभन्दा स्थानीय फूलाई महत्व दिन उनी बकैलाइ आग्रह गर्छन्। बाहिरबाट आउने फूलको तुलनामा स्थानीय फूल केहि महँगो परे पनि ठूला थुंगा र छिटो नबिग्रने उनी बताउँछन्। गतवर्ष तिहारमा १ रोपनीमा लगाएको फूलबाट उनले ६० हजार आम्दानी गरेका थिए। यसपटक तीन रोपनी जग्गामा डेढ लाख लागतमा फूल रोपेकोमा ४ लाख आम्दानी गर्ने योजना रहेको बताए। एउटा थुंगा फूलको मूल्य ४, वा ५ रुपैयाँ र एउटा मालाको मूल्य डेढसयदेखि २ सयमा बेच्ने थालेको लामिछानेले जानकारी दिए। वषौंदेखि मौरी पालन व्यवसायमा आबद्ध लामिछाने पछिल्लो पटक सयपत्री फूलको व्यवसाय गर्न थालेका छन्। तीन महिनामा तयार हुन्छ, माहुरी र फूलको घनिष्ट समबन्ध छ। त्यसैले फूल व्यवसाय प्रति आर्कषण बढ्यो, उनले भने। पोखरा ११ फूलबारीका सन्तोष भण्डारीले साडे दुई रोपनीमा सयपत्री फूल लगाएका छन्। विगत ७ वर्षदेखि फूल उत्पादन गर्दै आएका भण्डारीले कास्कीमा धेरै व्यवसायीहरू फूल उत्पादन गर्न थालेको बताउछन्। यसपटक पुष्प व्यवसायीले भारतबाट फूल ल्याउन रोक लगाउन पोखरा महानगरपालिकाका मेयर धनराज आचार्यलाइ ज्ञापनपत्र पनि बुझाएको पनि भण्डारीले जानकारी दिए। फ्लोरिकल्चर एसोसिएसन कास्कीका पूर्वअध्यक्ष दयाकुमार दुवाले सहरीको विकास सँगसँगै पुष्प व्यवसायको पनि विकास भइरहेको बताए। उनले पोखरामा उत्पादन भएका लोकल फूलहरू नै प्रयोग गर्न सबैलाई आग्रह गरे। सहकारीले गर्दै फूलको कारोबार यसपटक सरकारले तिहारमा फ्लास्टिकको माला बिक्रीमा प्रतिबन्ध लगाएको छ। त्यस्ता माला बिक्री गरे १ लाख जरिवाना गर्ने निर्णय गरेको छ। यसले स्वदेशको उत्पादन अझै खपत हुने व्यवसायीहरू बताउँछन््। फ्लोरिकल्चर सहकारीका बिक्री प्रबन्धक सन्तोष ढुंगानाका अनुसार तिहारको बेला सहकारीले मात्रै फूलको बिक्रीबा ५० लाखको कारोबार गर्ने गरेको बताए। तिहार सुरु भएसँगै दैनिक १० लाखको कारोबार हुने गरेको बिक्री प्रबन्धक ढुंगानाले बताए। तिहारमा मखमली, सयपत्री, गोदावरीलगायतका बिक्री राम्रो हुने गरेको उनी बताउँछन्। अन्य समयमा दैनिक ३ लाखसम्मको कारोबार हुने गरेको सहकारीले जनाएको छ। एभरेस्ट प्लोलोरिकल्चर एण्ड भेजिटेबल फार्म चागुनारायण भक्तपुरका सञ्चालक रामेश्वर बासीले तिहारमा फूल बिक्री गर्न समस्या नहुने बताउँछन्। सयपत्री लिन फार्ममै आउँछन्। हामी बिच पनि कारोबार हुन्छ। फूल बेच्न यो राम्रो समय हो, उनले भने। स्वदेशी उत्पादन पहिलाको तुलनामा धेरै भए पनि अझै विदेशी आयात बन्द गर्न नसकेको उनले बताए। भन्सार तिरेरभन्दा पनि लुकिछिपी आएको छ, उनले भने। पुष्प व्यवसायी राजु शाही विगतको जस्तो धेरै चहलपहल नभए पनि कारोबार भने सामान्य रूपमा दैनिक भइरहेको बताउँछन्। फ्लोरिकल्चर एसोसिएन नेपालका सल्लाहकारसमेत रहेका शाही अहिलेको समयमा भन्दा चिसो मौसममा भने फूलको माग धान्न स्वदेशी उत्पादनले नसकेको बताउँछन्। ललितपुरको कोटडाँडाकी स्थानीय महिला तिहारका लागि बिक्री गर्न सयपत्री फूल टिप्दै । तस्बिर : अशोक दुलाल"
फूलै फूलको मौसम तिमीलाई,"काठमाडौं : यस वर्षको तिहारमा ९० प्रतिशत फूललको माग स्वदेशी उत्पादनले धानेको छ। फूललैफूललको पर्वका रूप लिइने पर्व तिहारमा अत्याधिक खपत हुने सयपत्री, गोदावरी र मखमली फूल धेरै स्वदेशमा नै उत्पादन भएको र बजारको मागलाई धान्न सहज भएको व्यवसायी बताउँछन्। मागको बाँकी १० प्रतिशत मात्रै भारतबाट आयात गरिएको उनीहरूको भनाइ छ। फ्लोरिकल्चर एसोसिएसन नेपालका अध्यक्ष मीनबहादूर तामाङ यसवर्ष फूललको आयात तुलनात्मक रूपमा कम भएको बताउँछन्। भन्छन्, स्वदेशी उत्पादनले नै बजारमा बढी हिस्सा ओगटेको छ। अध्यक्ष तामाङका अनुसार नेपालमा नै उत्पादन हुने फूललले वार्षिक २ अर्ब ३० करोड कारोबार गर्छ। यो गत आर्थिक वर्षको तथ्यांक हो। यसवर्ष अझै बढी हुने उनको भनाइ छ। यद्यपि सबै खालका फूलहरूमा वार्षिक साढे ६ अर्ब लगानी रहेको तामाङले बताए। फ्लोरिकल्चर एसोसिएसनका अनुसार मुलुकभर करिब ७ सयभन्दा बढी पुष्प व्यवसायी छन्। ती व्यवसायीबाट देशभरको ४८ जिल्लामा फूल खेती हुने गरेको छ। यो तथ्यांकलाई आधार मान्दा मुलुक क्रमशः फूलमा आत्मनिर्भर हुन लागेको देखिन्छ। तर, कोभिडपछि भने फूलको उत्पादन तथा कारोबार घटेको अध्यक्ष तामाङ बताउँछन्। भने, कोभिडपछि वार्षिक ३६ करोड बराबरको आयात भएको छ। नेपालबाट फूलको निर्यात पनि भएको छ। तर, त्यो ताजा फूलको नभई दाना बीउको हो। आजभन्दा १५ वर्षअघि मात्रै नेपालले वार्षिक १९ करोड निर्यात गर्ने अवस्थामा थियो। अन्य समयको तुलनामा तिहारको ५ दिन सयपत्री फूलको माग अत्यधिक हुन्छ। यतिबेला नपुग भएको यस्तो फूल मात्रै व्यवसायीले आयात गर्ने गरेको बताउँछन्। अध्यक्ष तामाङका अनुसार भ्यालेन्टाइनको समयमा भने चिसोको कारणले गर्दा गुलाबको फूल कम फुल्छ। त्यतिबेला भ्यालेन्टाइन डेलाई चाहिने फूलको ८० प्रतिशत नै आयात हुन्छ। हाईब्रिट फूलको बीउलगायत आयात हुन्छ। यद्यपि समग्रमा फूलमा नेपाल ९० प्रतिशत आत्म निर्भर छ। बाँकी १० प्रतिशतजति मात्रै आयात गर्नुपर्ने अवस्था छ, उनले थपे। तिहारमा फूलको महत्व तिहार हिन्दू धर्मावलम्बीहरूको महत्वपूर्ण चाडमध्ये एक हो। यो फूलैफूलको चाड पनि हो। संस्कृतविद् डा गोविन्द टण्डन तिहारमा विशेष गरेर भाई तथा दिदीबहिनीहरूको पूजा गर्नेदेखि घर, पसल सजाउन बढी फूलको प्रयोग हुने गरेको बताउँछन्। तिहारको मौसम पनि सयपत्री, मखमली र गोदाबरी फूल फुल्ने समय पर्छ। यतिबेला सयपत्री पानी नभएको डाँडाँमा समेत फुलेको हुन्छ। यसले मौसमलाई अझै रमाइलो बनाउँछ। फूलको महत्व राख्ने यो पर्व हो, सँस्कृतविद् डा टण्डन भन्छन्, सयपत्रीफूल सय पत्रमात्रै हुँदैन यसमा हजारौं पत्र पनि हुन्छन्। मखमली पनि धेरै चक्र भएका हुन्छन्। यस्ता खाले सबै फूलको धेरै पत्र हुनुको अर्थ यसले दाजुभाइहरूको लामो आयु गराउने भन्ने महत्व समेटिएको हुन्छ। दाजुभाइको लामो आयुका लागि यमपञ्चकमा दिदीबहिनीले मखमलीले पूजा गर्ने र माला लगाउँदा फूलजस्तै कहिल्यै नओइलिने आयु रहोस् भन्ने कामना गर्ने प्रचलन रहेको उनले बताए। यसर्थ लामो आयुको प्रतीक मखमलीलाई मानिने उनको भनाइ छ। गोदावरी विभिन्न रङका हुन्छन्। बरु सयपत्री १२ रङका हुन्छन्। तर, आजकल मखमली फूल हराउँदै जान थालेको छ। यसको जगेर्ना गर्नेतर्फ कोही पनि लागेका छैनन्, उनले थपे। पछिल्लो समय नेपालमा फूल व्यवसाय फस्टाउन थालेको संस्कृतविद् टण्डनको अनुभव छ। पहिला बाहिरबाट फूल असाध्यै आउने गरेकाले नेपालमा पनि फूल उत्पादन गर्नुपर्छ भन्ने अनुभूति भएर आफैंले पनि २०४८ सालतिर नर्सरीको काम थालेको सुनाउँछन्। यो काम पढे लेखेकाले गर्नुहुँदैन भन्ने धारणाले मुलुक परनिर्भरतिर धकेलिँदै थियो। यसैले म आफैंले पनि नेपाललाई फूलमा आत्मनिर्भर बनाउनुपर्छ भनेर एउटा नर्सरी खोलेको थिए, उनी भन्छन्, धेरै पहिला माली भन्नेले मात्रै ल्याएर बगैंचा लगाउँथे र प्रयोग गर्थे। अरू सबै भारतबाट आयात हुने र किन्ने प्रचलन थियो। तर, अहिले नेपाल फूलमा करिब आत्मनिर्भर हुने बाटोतर्फ लागिसक्यो। फूलमा २५ वर्षअघिको जस्तो अवस्था अहिले नभएको उनले बताए। व्यवसायीक रूपमा फूलको खेती हुनेदेखि ग्रामीण भेगमा पनि लगाउने प्रचलन बडेकाले फूलमा आत्मनिर्भरको बाटोमा गएको उनको अनुमान छ। अझै यो गति बढाए फूल निर्यात गर्न सक्ने अवस्था पनि आउने उनको भनाइ छ। बजारको अवस्था कोभिड महामारी अघिसम्म २ अर्ब ६२ करोड वार्षिक उत्पादन हुने गरेको थियो। कोभिडपछि बजार सुध्रिँदो अवस्थामा छ। फूलको माग क्रमशः बढ्दै गएको छ। यसअनुसार उत्पादन पनि बढाउँदै लगिएको छ। वार्षिक उत्पादन संख्यामा भन्दा पनि कारोबारमा नै हेरिने भएकाले पछिल्लो आर्थिक वर्ष वार्षिक २ अर्ब ३० करोड कारोबार गरिएको थियो। कोभिडपछि निर्यातको आँकडा तल झरेको छ। कोभिड अवधि र यसपछिको निर्यात सन्तुलन बिग्रिएको छ। यसअघि भने वार्षिक निर्यात ३ करोड बराबरको कारोबार हुन्थ्यो। विशेष गरी युरोपिएन मुलुकमा फूलको गानो तथा बल्ब (फूलको दाना) निर्यात हुन्छ। तर, ताजा फूलको खासै निर्यात छैन। मूल्य र माग बजारमा तिहार लक्षित सयपत्री, मखमली र गोदावरी माग उच्च छ। सयपत्री फूललको प्रतिमालाको थोक मूल्य ५० रुपैयाँदेखि ५५ रुपैयाँ छ। यो करिब १ मिटर लामो मालाको थोक मूल्य हो। तर, यसको खुद्रा मूल्य अधिकतम सय छ। खुद्रा व्यवसायीहरूले थोक मूल्यमा फूल ल्याएपछि सबै बिक्री पनि हुँदैन। कतिपय खेर पनि जान्छ। यसकारण खेर गएको पनि जोडेर माला बेच्नुपर्ने बाध्यताले मूल्य बढी जस्तो देखिएको व्यवसायी। स्थानीय जातको ठूला २३ मिटरमा गाँसिएको सयपत्रीको माला झन् महँगो पर्न जान्छ। ललितपुरको कोटडाँडाकी स्थानीय महिला तिहारका लागि बिक्री गर्न सयपत्री फूल टिप्दै । तस्बिर : अशोक दुलाल यस्तै, भाइटीकाको दिन दाजुभाइका लागि माला लगाउन विशेष रूपमा मखमलीको प्रयोग गरिन्छ। बजारमा यस्तो मालाको थोक मूल्य ४० रुपैयाँको हाराहारीमा छ। यसको खुद्रा मूल्य भने अधिकतम ८० रुपैयाँसम्म भएको उनको भनाइ छ। यसपछि गोदावरी उपभोक्ताका चाहनाअनुसार व्यवसायीले सस्तोदेखि महँगोसम्मका माला उपलब्ध गराएका छन्। उपभोक्ताको मागअनुसार बनाए ३४ हजार रूपैयाँ पर्नेसम्मको गोदावरीको माला तयार हुने व्यवसायीको भनाइ छ। बजारमा अघिल्लो वर्षको तुलनामा १० प्रतिशतदेखि १५ प्रतिशतसम्म फूलको माग बढेको छ। यसैले उक्त मागलाई ध्यानमा राखी उत्पादन पनि बढाउदै लगेका देखिएको संस्कृतविद् टण्डन बताउँछन्। उत्पादन यसवर्ष फूलल उत्पादन राम्रै भएको फूल व्यवसायीहरू बताउछन्। फ्लोरिकल्चर एसोसिएसन नेपालका अध्यक्ष तामाङका अनुसार यो वर्ष फूलको उत्पादन अन्य वर्षको तुलनामा राम्रो छ। यसकारण तिहारमा मात्रै २० लाख जति सयपत्रीको मात्रै मालाको कारोबार हुने अनुमान गरिएको छ। यसमध्ये १७ लाख माला नेपालकै उत्पादन रहनेछ। यसबाहेक ३ लाख जति माला मात्रै अपुगदेखिने भएकाले यति बराबरको माला भारतीय बजारबाट आयात गरेर बजार धान्नुपर्ने अवस्था रहेको देखिन्छ। पछिल्लो समय हाम्रो बजारलाई अपुगभन्दा बढी नै आयात भएको देखिन्छ। तर, नाफाको हिसाबले व्यवसायीले बढी लाभ लिन खोजेके बुझिन्छ। उत्पादन लागतको हिसाबमा भारतको भन्दा नेपालको बढी पर्छ। भारतबाट प्रतिमाला करिब १५ रुपैयाँमा नेपाल आइपुग्छ तर नेपाली फूलको उत्पादनको लागतै खेतमै ३५ रुपैयाँदेखि ४० रुपैयाँ पर्छ। यसैले भारतको ल्याउँदा नाफा बढी हुने भएकाले व्यापारीले भारतको बढी ल्याउन खोज्छन्। तर, १५ दिनअघि भारतबाट ल्याएको माला कोल्ड स्टोरमा राखेर बिक्री गर्ने भएकाले स्वास्थ्यको दृष्टिकोणले उपभोग गर्न त्यति उपयुक्त नहुने तामाङ बताउँछन्। पुष्प मेला र तिहार हरेक वर्ष तिहार नजिकिएसँगै फ्लोरिकल्चर एसोसिएसन नेपालले पुष्प मेलाको आयोजना गर्दै आएको छ। यसपटक पनि जावलाखेलमा गत बिहीबारदेखि आइतबारसम्म ४ दिने प्रदर्शनी सुरु गर्यो। सो प्रदर्शनीमा ५५ वटा स्टल छन्। यसमा व्यावसायिक कारोबार हुने स्टल ४९ वटा, ४ वटा सूचनामूलक स्टल र २ वटा व्यवसायीलाई प्रतिस्पर्धा गराएर पुरस्कार वितरण गर्ने स्टल छ। स्टलमा फुलाएको फूलमध्ये उत्कृष्ट ३ ओटा नर्सरीलाई पुरस्कृत गरिएको छ। व्यवसायको प्रबद्र्धन गर्न, व्यवसायीहरूलाई हौसला प्रदान गर्न र प्रतिस्पर्धाको भाव उत्पन्न गरेर गुणस्तरीय उत्पादन गर्न टेवा होस् भनेर पुष्प प्रदर्शनको आयोजना गरेको संस्थाका अध्यक्ष तामाङले बताए। यो मेलामा करिब ८० लाख बराबरको कारोबार हुने र ३७ देखि ४० लाखले अनुगमन गर्ने अपेक्षा राखिएको थियो। उनकाअनुसार शनिबारसम्मको कारोबार नै ६५ लाख रुपैयाँभन्दा माथिको भइसकेको र ३५ हजारले अवलोकन गरिसकेका छन्। अझै अन्तिम दिन आइतबारको समेत गर्दा अपेक्षा गरेभन्दा धेरै कारोबार र अवलोकन कर्ताको भ्रमण हुने उनको भनाइ छ।"
मूल्य नपाउँदा अकबरेबाट २५ करोड गुम्दै,"फिदिम : १० वर्ष अघिदेखि अकबरे खुर्सानीको खेती थालेका फिदिम ७ रानीटारका पूर्णबहादुर गुरुङले ९ वर्षसम्म सोचेभन्दा राम्रो आम्दानी लिए। राम्रो कमाइ गरेर हौसिएका उनले सालैपिच्छे अकबरे खेतीलाई विस्तार गरे। यो वर्ष उनले बारीमा हजार बिरुवा रोपे। नयाँ बिरुवामा राम्रो फल लाग्यो। यो वर्षमात्रै गुरुङले ११ पटक फल भित्र्याइसके। तर, अकबरेले विगतजस्तो मूल्य पाउन छाड्यो। बजार अभावमा उनले उचित मूल्यमा अकबरे बिक्री गर्न सकेका छैनन्। अघिल्लो वर्षसम्म प्रतिकिलो ४ सय ५० रुपैयाँसम्ममा अकबरेको कारोबार गरेका गुरुङले यो साल यो १ सय ५० रुपैयाँमा पनि बिक्री गर्न सकेका छैनन्। बिक्री नभएपछि अकबरे थन्काएर राखेको छु, गुरुङले भने पहिले उत्पादन कम हुँदा माग धान्न मुस्किल पर्यो। अहिले उत्पादन धेरै छ। तर, बजार अभावमा अकबरेले मूल्य पाउनै छाड्यो। फिदिम२ की नन्दकुमारी दुलालको समस्या पनि उस्तै छ। १० वर्षदेखि उनले अकबरे खेती गर्दै छन्। अघिल्ला वर्षसम्म घरैमा बेचेर राम्रो आम्दानी गरिरहेकी उनले यो वर्ष अकबरे बेच्न सकेकी छैनन्। दुःख गरेर उत्पादन गरेको अकबरे बिक्री गर्न नसक्दा उनी चिन्तित छन्। आम्दानीको मुख्य स्रोत नै अकबरे हो, दुलालले भनिन् बजार नपाउँदा अकबरे बिक्री हुनै छाड्यो। अकबरे बेच्न नपाउँदा आम्दानीको बाटो नै बन्द भयो। पछिल्लो पाँच वर्षयता पाँचथर जिल्लामा अकबरे खुर्सानीको व्यावसायिक खेतीमा किसानहरूको राम्रो लगाव छ। व्यावसायिक खेतीबाट किसानले अकबरेको उत्पादनलाई उल्लेख्य मात्रामा वृद्धि गरेका छन्। उत्पादनअनुसार बजार पाउन नसक्दा किसान समस्यामा परेका छन्। बगानमै पुगेर व्यापारीले उठाएको अकबरे यो वर्ष फाट्टफुट्ट मात्र बिक्री भएको छ। कृषि ज्ञान केन्द्र पाँचथरको तथ्यांकअनुसार विगत वर्षजस्तो अकबरेले मूल्य नपाउँदा यो वर्ष पाँचथरमा करिब २५ करोड मूल्य गुम्दै छ। तथ्यांकअनुसार जिल्लामा कुल २ सय ८० हेक्टर क्षेत्रबाट १ हजार ७ सय ८६ टन अकबरे उत्पादन हुन्छ। उत्पादित अकबरे २ सय ५० प्रतिकिलो बिक्दा ४२ करोड आम्दानी हुन्छ। तर, अहिले सय रुपैयाँदेखि १ सय ५० रुपैयाँसम्ममा पनि किसानले बेच्न सकेका छैनन्। उत्पादन राम्रो भए पनि मूल्य नहुँदा किसानले करिब २५ करोड रुपैयाँ गुमाउन बाध्य छन्। अकबरेले राम्रो मूल्य नपाउँदा करोडौं रुपैयाँ गुम्दैछ, कृषि ज्ञान केन्द्र पाँचथरका प्रमुख शालिकराम भट्टराईले भने कम मूल्यमा पनि किसानले अकबरे बेच्न सकिरहेका छैनन्। कृषिको व्यवसायीकरणका लागि दक्ष जनशक्ति मुख्य विषय हो। जनशक्ति पर्याप्त नभएका कारण कृषि ज्ञान केन्द्रले पनि बजारीकरणमा ध्यान दिन सकेको छैन। कृषि उपजको बजारीकरणमा राज्यको ध्यान नजाँदा बजार अभावमा करोडौं मूल्यबराबरको कृषि उपज खेर गइरहेको छ।"
"सुनचादीको मूल्य स्थिर, कतिमा हुँदैछ कारोबार?",काठमाडौं : नेपाली बजारमा आज सुन र चाँदीको मूल्य स्थिर रहेको छ। सुन प्रतितोला ९४ हजारमा र चाँदी १२ सय १५ रुपैयाँमा कारोबार भइरहेको नेपाल सुन चाँदी व्यवसायी महासंघले जनाएको छ। महासंघकाअनुसार आइतबार सुन र चाँदी सोही मूल्यमा खरिदबिक्री भएको थियो। यस्तै तेजाबी सुनको मूल्य प्रतितोला ९३ हजार ५०० रुपैयाँ तोकिएको छ।
