शीर्षक,विवरण
रेफ्री नै अदूरदर्शी,"विगतमा आयोगले सत्ता गठबन्धनको सहयोगी को आरोप खेपेको थियो । गठबन्धनमा गडबडीपछि एमालेतिर ढल्केको आक्षेप लागेको छ । निर्वाचन आयोगले गत माघमा दल दर्ताका लागि आह्वान गर्यो। ८० दलले निवेदन दिए। निवेदन दिने सबै दललाई आयोगले दर्ता त गर्यो। तर, अनोठौ निर्णय सुनायो। मान्यता प्राप्त (राष्ट्रिय दल)लाई मात्रै रोजेको चुनाव चिह्न दिने। आयोगको यो निर्णयको राजनीतिक तहबाटै विरोध भयो। आयोग आफ्नै अदूरदर्शी निर्णयबाट पछि हट्यो। सबै दलका चुनाव चिह्न राखेर आयोगले नमुना मतपत्र पनि सार्वजनिक गरिसकेको छ। आयोगको उक्त निर्णय संविधानको मर्म र भावना विपरीत थियो। अर्कोतिर, दल दर्ता गर्न जाँदा नै पार्टीको झन्डा, चुनाव चिह्न, विधान र पार्टीका संरचना आयोगमा पेस गर्नुपर्छ। सबै प्रक्रिया र कागजात प्रमाणित गरेरै आयोगले दल दर्ता गर्छ। आफैंले स्वीकार गरिसकेको चुनाव चिह्नपछि चुनाव लड्ने बेला उक्त पार्टीलाई दिन्न भन्ने आयोगको निर्णय अर्घेल्याईं मात्रै थियो। आयोगले अर्को पनि अदूरदर्शी निर्णय गर्यो। ६ वटा महानगरपालिकामा जजसको उम्मेदवारी पर्छ, उसको मात्रै चुनाव चिह्न राखेर मतपत्र छाप्ने। उक्त निर्णयमा राजनीतिक गन्ध देखिएको भन्दै आयोग नेतृत्वको आलोचना भयो। आयोग यो निर्णयबाट पनि बहादुरी साथ पछि हट्यो। सत्ता गठबन्धनलाई सहयोग पुर्याउन आयोगले यस्तो निर्णय गरेको आरोप खेप्नुपर्यो। उम्मेदवारको चुनाव चिह्न मात्रै राख्दा गठबन्धनको मत एकै ठाउँ पर्ने, मत बदर नहुने र गठबन्धनलाई चुनाव जित्न सहज हुने विश्लेषण गरिएका थिए। एमाले र अरू केही दलले यसको तीव्र विरोध गरेपछि आयोग निर्णयबाट पछि हटेको थियो। आफैंले बोलेको कुरा कार्यान्वयन गर्न नसक्दा आयोग नेतृत्वको दूरदर्शिता र निष्पक्षतामाथि प्रश्न उठिरहेका छन्। आफ्ना निर्णयबाट आयोग पछि हटेका अरू पनि थुप्रै उदाहरण छन्। गठबन्धनका तर्फबाट उम्मेदवार दिँदा पनि पदाधिकारीमा महिला अनिवार्य हुनुपर्ने निर्देशन आयोगले जारी गर्यो। तर, आफ्नो निर्णयमा २४ घण्टा पनि टिक्न सकेन। पछि निर्णयको बचाउमा एक पदमा महिला अनिवार्यको संवैधानिक व्यवस्थातिर दलहरूको ध्यानाकर्षण गरायो। यसपटक चपाउन नमिल्ने गरी बाक्लो कागजमा मतपत्र बनाइएको भन्ने प्रमुख आयुक्तको भनाइप्रति माओवादी केन्द्रका नेताहरूले आपत्ति जनाएका छन्। हुन त, थपलियाको अभिव्यक्ति नराम्रो छैन। विगतमा जस्तो मतपत्र चपाउने धृष्टता कसैले नगरून भन्ने उनको मनसाय होला। आयोगले अदूरदर्शी निर्णय गरेको अर्को विषय हो, ठेकेदारलाई उम्मेदवार बन्नमा रोकावट। हो, मुलुकमा ठेक्कापट्टा पेसा वा व्यवसायप्रति समाजको दृष्टिकोण सकारात्मक छैन। ठेक्का लिने, समयमा काम नगर्ने, गरे पनि कमसल काम गर्ने र भ्रष्टाचार गर्ने प्रवृत्तिका कारण यो पेसाप्रति नकारात्मक सोच बन्दै गएको छ। बितेका पाँच वर्षमा स्थानीय तहका पदाधिकारीले ठेक्कापट्टामा गरेका विकृति र विसंगतिले पनि यो पेसाप्रति आममान्छेको बुझाइ सकारात्मक छैन। डोजर किनेर आफैं भाडामा लगाउने, मनपरी भाडा असुल्ने, आफन्तलाई ठेक्कापट्टा मिलाउने र कमिसन कुम्ल्याउने प्रवृत्ति स्थानीय तहका पदाधिकारीमा मौलायो। यही कारण आयोगले ठेकेदारलाई उम्मेदवार बन्न नदिने लोकप्रिय निर्णय ठोकेको हुनुपर्छ। तर आयोगको यो निर्णय संवैधानिक मूल्य र मान्यता विपरीत छ। संवैधानिक आयोगले कुनै निश्चित पेसा वा व्यवसायमा संलग्नलाई उम्मेदवार बन्न नदिने गरी निर्वाचनमा रोक लगाउन पाउँछ कि पाउँदैन ? गम्भीर प्रश्न हो। संविधानले समानताको हकको व्यवस्था गरेको छ। कुनै पनि पेसा वा व्यवसायलाई हेय को दृष्टिकोणले हेर्ने र विभेद गर्ने छुट कसैलाई पनि दिएको छैन। संवैधानिक आयोग वा निकायहरूले तत्कालीन फाइदा वा लोकप्रियता हासिल गर्नेभन्दा पनि संविधान र कानुनको मर्म र भावनाअनुसार अघि बढ्नु नै स्वस्थकर हुन्छ। यद्यपि आफ्नो पेसा वा व्यवसायलाई कसरी मर्यादित र सम्मानित बनाउने भन्नेमा ठेक्कापट्टामा संलग्न व्यक्तिहरूले ध्यान दिनैपर्छ। यो पेसामा देखिएका विकृति र विसंगतिका कारण चुनावमा उठ्नै नपाउने गरी अयोग्यता को प्रमाणपत्र हातमा पर्नु पक्कै पनि समाजका अघि लाजमर्दो मान्नैपर्छ। आवधिक निर्वाचन लोकतन्त्रको पिलर हो। निर्वाचन आयोग रेफ्री। दलहरू खेलाडी। खेलाडीले त आफू अनुकूल निर्णय गर्ने रेफ्रीको खोजी गर्नु, नियमको व्याख्या गर्न खोज्नु र जसरी पनि खेल जित्ने लक्ष्य राख्छन्। जुन, स्वाभाविक हो। तर, खेललाई निष्पक्ष, पारदर्शी, स्वतन्त्र बनाउने दायित्व र जिम्मेवारी रेफ्रीको हो। बोली फेरिरहने, खेलाडीसँग हच्किने, घरी हो भन्ने, घरी होइन भन्ने, आफ्नो जिम्मेवारीमा अडिन नसक्ने रेफ्री पायो भने खेलाडीले पेल्न खोज्छन् नै। नियम, कानुनभन्दा बलमिच्याइँले हारजितको निर्णय सुनाइयोे भने खेलकै प्रतिष्ठा गुम्छ, विश्वास हराउँछ। रेफ्रीले ध्यान दिनैपर्ने अर्को पक्ष भनेको या त नियम बनाउनु हँुदैन, बनाइसकेपछि खेलाडीले मान्ने हुनैपर्छ। खेलको बीचमा नियम परिवर्तन गर्न खोज्दा सम्पूर्ण दोषको भार रेफ्री माथि आइपुग्छ। जुन, न्यायसंगत पनि हुन्न। खेलाडीलाई नियम, कानुनमा कसिलो गरी बाँधेर मात्रै रेफ्री मैदान छिर्यो भनेर सफल हुन्छ। चुनावरूपी खेलको रेफ्री आयोगमा राजनीतिक गन्ध आउनै हुन्न, विभेद गरेको आरोप लाग्न कदापि दिनु हुँदैन। आफैंले बोलेको कुरा कार्यान्वयन गर्न नसक्दा आयोग नेतृत्वको दूरदर्शिता र निष्पक्षतामाथि प्रश्न उठिरहेका छन्। प्रमुख निर्वाचन आयुक्त दिनेश थपलियाको पछिल्लो अभिव्यक्ति विवादमा परेको छ। यसपटक चपाउन नमिल्ने गरी बाक्लो कागजमा मतपत्र बनाइएको भन्ने प्रमुख आयुक्तको भनाइप्रति माओवादी केन्द्रका नेताहरूले आपत्ति जनाएका छन्। हुन त, थपलियाको अभिव्यक्ति नराम्रो छैन। विगतमा जस्तो मतपत्र चपाउने धृष्टता कसैले नगरून भन्ने उनको मनसाय होला। तर, खेलाडीहरू मैदानमा छिरिसकेपछि उनीहरूको मनोविज्ञानलाई रेफ्रीले मनन् गर्नैपर्छ। अघिल्लो स्थानीय तह निर्वाचनमा भरतपुर महानगरको मतगणना हुँदै गर्दा माओवादी केन्द्रका कार्यकर्ताले मतपत्र चपाएका थिए। उक्त घटनाका पुनः मतदान गराउने आयोगको निर्णय पनि निकै विवादित थियो। आफू र आफूले चाहेको उम्मेदवारले चुनाव हार्ने संकेत पाएपछि मतपत्र चपाउने र आयोगले त्यसैलाई सदर गरेर पुनः निर्वाचन गराउने निर्णय गर्नु पक्कै पनि विरोधाभास हो। आयोगको अघिल्लो नेतृत्वमाथि यो प्रश्न सधैंभरि तेर्सिरहनेछ। गलत नजिर का रूपमा व्याख्या भइरहनेछ। आयोगले मतपत्र र चुनावी रंगबारे पनि दलहरूलाई सहज रूपमा विश्वासमा लिन सकेन। चुनाव चिह्नको रंग हरियो राख्ने आयोगको निर्णयप्रति एमाले नेतृत्वले असन्तुष्टि जनाइरहेको छ। यति सानो विषयमा पनि आयोगले दललाई विश्वासमा लिन नसक्नु विडम्बना नै मान्नुपर्छ। आचारसंहिताका प्रावधानप्रति पनि आयोग विवादमा पर्यो। बहालवाला पदाधिकारीले राजीनामा दिएर मात्रै चुनावमा उठ्न पाउने नियम आयोगले बनायो। स्थानीय तह रिक्त नहुने संवैधानिक व्यवस्थाविपरीत आयोगले आचारसंहिता बनाएको भन्दै आलोचना पनि भइरहेका छन्। स्थानीय पदाधिकारीका लागि कडाखाले व्यवस्था हुँदा प्रधानमन्त्री र मन्त्रीलाई आयोगले केकसरी कस्छ भन्ने चासोको विषय छ। केही बुँदा विवादमा परे पनि आचारसंहिता कार्यान्वयनमा आइसकेको छ। अब आचारसंहिता कार्यान्वयनमा आयोगले कडिकडाउ गर्नैपर्छ। सत्तासीन दल वा नेताहरू मनलाग्दी गर्ने, तर निमुखा र असहाय उम्मेदवार निरीह बन्ने अवस्था आउनै दिनुहुन्न। सबैका लागि खेलमैदान समान बनाइदिने र निष्पक्ष तवरले खेल खेलाइदिने जिम्मेवारी र दायित्व आयोगको हो। चुनावका मुखमा निर्णयहरू विवादमा पर्ने, २४ घण्टा पनि नटिक्ने, दलगत आक्षेप लाग्दा आयोगकै विश्वसनिता, गरिमा र प्रतिष्ठामाथि प्रश्न उठछन्। विगतमा सत्ता गठबन्धनको सहयोगी को आरोप खेपेको आयोग गठबन्धनमा गडबडीपछि एमालेतिर ढल्केको आरोप खेपिरहेको छ। जुन सुखद होइन। को आफ्नो को टाढा भन्दा पनि ऐन, नियम र कानुनी व्यवस्थाप्रति आयोग अडिग रहनैपर्छ। बारम्बार अदूरदर्शी बोली र निर्णय गरेर विवादमा परिरहँदा चुनावप्रति वितृष्णा बढ्दै जान्छ। जसले आयोगको विश्वसनीयता मात्रै समाप्त गर्दैन कि, व्यवस्थाप्रति नै नकारात्मक दृष्टिकोणलाई बढावा दिन्छ। लोकतान्त्रिक व्यवस्था, संसदीय प्रणाली, जनउत्तरदायी सरकार, प्रेस तथा अभिव्यक्ति स्वतन्त्रताका लागि जननिर्वाचित सरकार चाहिन्छ। त्यसको प्रमुख आधार आवधिक निर्वाचन हो।"
सडकपछि चुनावमा गठबन्धन,"पाँचदलीय गठबन्धनले देशभर साझा उम्मेदवार खडा गरेको छ। एकाध ठाउँमा असन्तुष्टि देखा परेका छन्। तर, पार्टीको मूल नेतृत्व र मूल पक्ष गठबन्धनकै पक्षमा उभिएकाले ती असन्तुष्टिहरूले चुनावमा खासै प्रभाव पार्ने छैनन्। किनकि, सत्ता गठबन्धनका लागि स्थानीय तह निर्वाचन आन्दोलन हो। अभियान हो। संविधान र गणतन्त्रको रक्षाका लागि हिजो सडकमा कम्मर कसेर लडेका दलहरूबीच नै चुनावी गठबन्धन बनेको हो। पाँचदलीय गठबन्धनले देशभर नै साझा उम्मेदवार बनाउने नीति लिएको थियो। गठबन्धनका पक्षमा राष्ट्रिय माहोल राम्रै बन्यो। यो चुनावमा कुन पार्टीले कति स्थान पाउने र कसको स्थान के हुने भन्दा पनि प्रतिगमनकारी शक्ति विरुद्ध एक ठाउँ उभिने र परास्त गर्ने यसको मूल उद्देश्य र लक्ष्य हो। त्यस अनुरूप, महानगर र उपमहानगरमा साझा उम्मेदवार तय गर्न सफल पनि भयौ। तर, नगर र गाउँपालिकाकाको भागबन्डा गर्ने जिम्मेवारी जिल्ला नेतृत्वलाई दिएपछि केही ठाउँमा समस्या देखा परे। जिल्लास्तरीय नेताहरूले केही ठाउँमा त मिलाउनु पनि भयो। तर, केही स्थानमा सोचेजस्तो गठबन्धन भएन। यसलाई पनि स्वाभाविक रूपमा लिएका छौं। सहमति नभएका ठाउँमा गठबन्धनका दलहरूबीच मित्रवत् प्रतिस्पर्धा गर्ने र गठबन्धनको भावनामा कुनै असर पर्न नदिने सहमति भएको छ। एक हदसम्म यसलाई पनि सकारात्मक रूपमा लिनैपर्छ। महानगरउपमहानगरसहित विभिन्न नगरमा उठेका गठबन्धनका साझा उम्मेदवारलाई गठबन्धनकै दलले भोट दिँदैनन् कि भन्ने आशंका फैलाइएका छन्। केन्द्रभन्दा आवश्यकता र स्थानीय पार्टी नेताहरूबीचको सहकार्यले पनि प्रभाव पारेको हुन्छ। त्यही कारण केही ठाउँमा अकल्पनीय गठबन्धन बने। यद्यपि, केन्द्रबाटै त्यस्ता गठबन्धन तोड्न र पाँचदलीय गठबन्धनलाई मात्रै अघि बढाउन निर्देशन दिइएका छन्। सबै पार्टीका जिल्ला र स्थानीय संरचनाहरूले त्यसको इमान्दारीपूर्वक कार्यान्वयन गर्नैपर्छ। हुन त एउटै पार्टी मात्रै चुनावमा जाँदा पनि समस्या देखा पर्ने गरेकै छन्। पार्टीभित्रै टिकट पाउने र नपाउनेबीच द्वन्द्व हुन्छ। टिकट नपाउनेहरू विगतमा पनि स्वतन्त्र रूपमा मैदानमा उत्रने गरेकै छन्। यो त पाँच दलको गठबन्धन हो। फरक विचार, फरक सिद्धान्त र फरक नेतृत्वबीच गठबन्धन गरेर साझा उम्मेदवार बनाउने कुरा हो। यसमा विवाद हुने कुरा स्वाभाविकै रूपमा लिनुपर्छ। र, पनि मूलभूत रूपमा गठबन्धन भएको छ। यो महत्वपूर्ण उपलब्धि नै हो। अब गठबन्धनका जे जति उम्मेदवार छन्, सबैलाई विजयको माला पहिर्याउन सके देश र जनताको हित हुनेछ। महानगरउपमहानगरसहित विभिन्न नगरमा उठेका गठबन्धनका साझा उम्मेदवारलाई गठबन्धनकै दलले भोट दिँदैनन् कि भन्ने आशंका फैलाइएका छन्। केही भ्रम र हल्ला पनि फिँजाइएका छन्। सुनियोजित एवं भ्रामक हल्लाका पछि लाग्न जरुरी छैन। निश्चितै रूपमा, केही ठाउँमा भागबन्डा गर्दा व्यक्तिगत असन्तुष्टि देखा परेका छन्। त्यसैकारण केही ठाउँमा स्वतन्त्र उम्मेदवार खडा भएका छन्। जुनजुन पार्टीबाट स्वतन्त्र उम्मेदवारी परेका छन्, उनीहरूलाई सम्बन्धित पार्टीले सम्झाउनेबुझाउने काम भइरहेका छन्। उहाँहरूले गठबन्धनका उम्मेदवारलाई सहयोग गर्नुहुन्छ भन्ने विश्वास पनि छ। तर, जजसले उम्मेदवारी फिर्ता लिनुहुन्न। उहाँहरूलाई सम्बन्धित दलले अनुशासनको कारबाही पनि गर्छ। यदि कसैले उम्मेदवारी फिर्ता लिएन भने पनि त्यो स्थानमा पार्टीको मूल पक्षले गठबन्धनका उम्मेदवारको पक्षमा मत हाल्ने निश्चितै छ। पार्टीको मूल प्रवृत्ति र पक्ष गठबन्धनप्रति इमान्दार छ। १०२० प्रतिशत मत तलमाथि होला। यसले खासै प्रभाव पार्दैन। पार्टीको मूल मत खस्दा गठबन्धनका सबै उम्मेदवारले जित्नेमा शंका छैन। गठबन्धनका उम्मेदवारको जित सुनिश्चित भइसकेको छ। मतदाताको तहमा गठबन्धनप्रति लहर छ। रौनक थपिएको छ। नेताकार्यकर्तालाई उत्साहित बनाएको छ। पाँचदलीय गठबन्धन त्यसै बनेको होइन। सबै पार्टीका इमान्दार, निष्ठावान् र कर्मठ नेताकार्यकर्ताले यो बुझ्न जरुरी छ। हिजो केपी ओली नेतृत्वको सरकारले संविधान च्यात्न खोज्यो। संसद् विघटन गर्यो। संविधानका उपलब्धि र गणतन्त्रमाथि धावा बोल्यो। एमाले र माओवादी केन्द्र मिलेर बनेको नेकपाका तर्फबाट बनेको सरकारले संविधान नै ध्वस्त पार्न खोजेपछि हामी सडकमा ओर्लेका थियौं। त्यसमा कांग्रेसलगायतका अरू दल पनि थपिए। पाँच दलीय गठबन्धन भयो। सडक ततायौं। अर्थात्, हिजो सडकमा गठबन्धन बनायौ, संविधान र गणतन्त्रको रक्षाका लागि। आजै तिनै दलले चुनावमा गठबन्धन बनायौं। फरक त्यति मात्रै हो। गठबन्धनको मूल उद्देश्य र लक्ष्य प्राप्त हुन अझै बाँकी छ। सबै पार्टीका क्रान्तिकारी, जिम्मेवार र परिवर्तन पक्षधर नेताकार्यकर्ताले गठबन्धनको अर्थ र जन्मबारे बुझ्नै पर्ने भएको छ। चुनावमा भागबन्डा गर्न र जित्नका लागि मात्रै गठबन्धन बनेको थिएन र होइन पनि। चुनावमा प्रतिगमनकारी, परिवर्तन उल्ट्याउन खोज्ने र मुलुकलाई अन्धकार बाटोमा लैजान खोज्नेहरू कुनै पनि हालतमा जनताबाट निर्वाचित हुनुहुन्न भन्नेमा एक ठाउँ हुनैपर्छ। फेरि पनि देश विकासको साँचो र सत्ता उनीहरूका हातमा पर्यो भने उही दम्भ, उही घमण्ड र उही परिवर्तन उल्ट्याउन खोज्ने प्रवृत्ति नदोहोरिएला भन्न सकिन्न। सत्ता गठबन्धनका लागि स्थानीय तह निर्वाचन आन्दोलन हो। अभियान हो। संविधान र गणतन्त्रको रक्षाका लागि हिजो सडकमा कम्मर कसेर लडेका दलहरूबीच नै चुनावी गठबन्धन बनेको हो। हिजो पाँच दल एक ठाउँ भएर सडकमा नओर्लेको भए संविधानसभाबाट बनेको संविधानको हालत के हुन्थ्यो ? गणतन्त्र, संघीयता, धर्मनिरपेक्षता र समावेशिता सबै समाप्त भइसकेका हुन्थे। जनताले अधिकारका लागि फेरि संघर्ष गर्नुपर्ने स्थिति आइसक्थ्यो। अर्थात्, राजनीतिक परिवर्तनका लागि फेरि पनि जनताका छोराछोरीले बलिदानी गर्नुपथ्र्यो। जनताले लडेर ल्याएका सबै उपलब्धि गुमाइसकेका हुन्थ्यौं। त्यो परिस्थितिबाट बचाउन हामीले सत्ताको मोह छोडेर सडक रोजेका थियौं। सडकमा जनताको राप र तापबाटै प्रतिगमन परास्त भयो। संसद् पुनस्र्थापना भयो। गणतन्त्र जोगियो। संविधान सही ट्र्याकमा फर्कियो। यो तीतो यथार्थताकै धरातलमा गठबन्धन जन्मेको थियो। सडकमा बनेको गठबन्धनले सत्ता सञ्चालनमा पनि साझेदारी गर्ने नीति लिएको थियो। यो गठबन्धन कुनै दल वा व्यक्ति लक्षित थिएन र छैन पनि। झन्डै ७० वर्षको जनताको बलिदानी र क्रान्तिको बलमा बनेको संविधान, संविधानले खडा गरेका संरचना र व्यवस्था, जनताका अधिकारको ग्यारेन्टी र गणतन्त्रको रक्षाका लागि स्थानीय चुनाव मात्र होइन, संघ र प्रदेशकै चुनावसम्म पनि पाँचदलीय गठबन्धन जान सक्छ। त्यसैले कुनै एक पार्टी वा नेताको चाहना र आवश्यकताभन्दा पनि देश र जनताका अधिकारको रक्षाका लागि गठबन्धन रहने कि नरहने भन्ने निक्र्योल हुन्छ। त्यसैले स्थानीय तहको निर्वाचन आइसकेको छ। यो चुनावमा परिवर्तन विरोधीलाई समाप्त पार्न सकियो, उनीहरूको मनोबल गिराउन सकियो भने अर्को चुनावसम्म उनीहरूको सातो जानेछ। या त उनीहरू समाप्त हुनेछन्, या त सच्चिन बाध्य हुनेछन। जनताले पाँच वर्षका लागि आफ्नो नेतृत्व चयन गर्ने सुनौलो अवसर हो। यो चुनावमा गठबन्धनका साझा उम्मेदवार पनि जनता समक्ष पुगेका छन्। मत दिनुअघि जनताले एक पटक राम्ररी बुझ्न जरुरी छ। कसलाई मत दिँदा जनताका अधिकार जोगिन्छन्। आन्दोलनको जित हुन्छ ? देश र जनताप्रतिको इमान्दार छ ? कसले जनताका दुःख र पीडामा आँसु पुच्छ होला ? भन्नेमा जनता सचेत हुनैपर्छ। गठबन्धनले यो चुनावलाई आन्दोलनका उपलब्धिको पक्षमा उभिने र उपलब्धि समाप्त गर्न खोज्ने बीचको लडाईंका रूपमा लिएको छ। जनताले सही फैसला गर्ने बेला आएको छ। शर्मा माओवादी केन्द्रकी नेत्री हुन्।"
भोट हाल्नुअघि उम्मेदवार चिनौं,"जनताको घरदैलोको सरकार हो, स्थानीय तह। जन्मदेखि मृत्युसम्मका सबै सरकारी कामको रेकर्ड राख्ने र आवश्यक सेवासुविधा दिने काम यो सरकारबाटै हुन्छ। पारिवारिक सम्बन्ध, परिवारको आर्थिक स्थिति निर्धारण, व्यक्तिको जन्म, बिहे, मृत्यु, पारपाचुके दर्ताअभिलेखीकरण गर्ने काम पनि स्थानीय सरकारबाटै हुन्छ। कर निर्धारण र नागरिकताको लागि सिफारिस कार्यमा पनि स्थानीय तहका वडा र पालिकाहरूको भूमिका महत्त्वपूर्ण हुन्छ। विकास निर्माणमा स्थानीय जनप्रतिनिधिको अहम् भूमिका हुन्छ। योजना बनाउनेदेखि कार्यान्वयनका लागि आवश्यक बजेट विनियोजनका काममा पनि स्थानीय तहकै जनप्रतिनिधिहरू संलग्न हुन्छन्। त्यसैले स्थानीय तहको निर्वाचनबाट स्थानीय तहमा योग्यपात्र चयन गर्नुपर्छ। त्यसरी निर्वाचित हुने प्रतिनिधिहरूले जिल्ला समन्वय समितिका पदधिकारीदेखि राष्ट्रियसभा सदस्यको पनि चयन गर्ने भएकाले स्थानीय तहका पदाधिकारी चयनमा मतदाताले निकै ध्यान दिन जरुरी छ। वैशाख ३० गते स्थानीय तहको निर्वाचन हुँदैछ। जनताले मत दिँदा पक्कै पनि आफूले चुनेको नेतृत्वले आउँदो पाँच वर्षसम्म शालीन तवरले स्थिर सरकार चलाओस् भन्ने अपेक्षा गरेका हुन्छन्। चुनाव जितेपछि सम्बन्धित दल र वा नेताको स्वार्थमा सरकार सञ्चालनको नीति नआओस् भन्ने जनताको चाहना हुन्छ। चुनाव जिते कबुलअनुसार सुशासन देओस् र हारे रचनात्मक प्रतिपक्षको भूमिका खेलोस् भन्ने जनताको चाहनालाई अन्यथा लिन मिल्दैन। जनताको यो अपेक्षा, भावना र मर्मको रक्षाका लागि उम्मेदवारमा जनमतको कदर गर्ने संस्कृति चाहिन्छ। आफूले जितेमात्र चुनावी परिणाम स्वीकार्ने नियत बोकेका दल वा उम्मेदवारका विषयमा भोट हाल्नुअघि दुईपल्ट सोच्नैपर्छ। अघिपछि गल्ती गर्ने नेता वा उम्मेदवारलाई तिमी गलत छौ भन्न सक्नु भएको छैन भने यो गतिलो मौका हो। मतदानमार्फत सक्कली अभिव्यक्ति दिने अवसर पनि हो। यो निर्वाचनमा मतदाता नामावली रहेको स्थानमा मात्रै उम्मेदवारी दिन पाइने व्यवस्था छ। यसको अर्थ हो, स्थानीय व्यक्तिलाई मात्र सम्बन्धित ठाउँको प्रतिनिधि हुने मौका। विदेशमा स्थायी वा वैकल्पिक बसोबास भएका, सन्तान र सम्पत्ति अन्त कतै राखेका, आफू पनि चुनावको समयमा मात्र झुल्किने व्यक्ति जनताको प्रतिनिधि बन्न योग्य छैन भन्ने यसको अर्थ हो। यथार्थमा भन्दा, स्थानीय आवश्यकता र जनतामा भिजेको स्थानीय नै साँचो अर्थमा प्रतिनिधि बन्ने हक राख्छ भन्ने कानुनी मान्यता पनि हो। स्थानीय निर्वाचनमा राम्ररी चिनिएका, नेतृत्व क्षमता र इमानदारी भएका व्यक्तिलाई मात्रै भोट दिनुपर्छ। भड्किला विज्ञापनको भरमा भोट हाल्नु हुुँदैन। साँच्चै राम्रो उम्मेदवार रहेछ भने व्यक्तिगत चिनजान नभए पनि भोट दिँदा उत्तम नै हुन्छ। त्यस्तो व्यक्ति निर्वाचित हुँदा जनतालाई कुनै घाटा हुँदैन। आर्थिक घोटालामा नमुछिएको, सामाजिक रूपमा विभेद नगर्ने, असहिष्णुता फैलाउने गतिविधिमा संलग्न नभएको, अशक्त, अपांग, महिला, अशिक्षित, गरिब, बेरोजगारजस्ता पिछडिएका वर्गप्रति सद्भाव, सम्मान, सहानुभूति राख्ने उम्मेदवारलाई प्राथमिकता दिनैपर्छ। बोक्सीको आरोप लगाउने, सुकुम्बासी भनेर हेप्ने, विदेशी वा धनीको अगाडि लत्रिने, तर सर्वसाधारणको अगाडि डुक्रिने, अरूको आस्था, रीतिरिवाज परम्परा, भाषासंस्कृति, पेसाप्रति हेयदृष्टि राख्ने, पारिवारिक र सामाजिक झगडामा रमाउनेलाई कुनै हालतमा पनि भोट दिनु हुँदैन। सामाजिक न्याय, आपसी सद्भाव, शान्ति, सहअस्तित्व, सहिष्णुता, बहुजनहिताय, बसुधैव कुटुम्बकम्, सर्वे भवन्तु सुखिन, परस्पर सहयोग र कर्तव्यपरायणता हाम्रो सभ्यताका मूलमन्त्र हुन्। यी र आधुनिक विज्ञान तथा प्रविधिमा आधारित सामूहिक प्रयासबाट मात्र हाम्रो समाजको उत्थान सम्भव छ। हामीले चुन्ने प्रतिनिधि समाजको यस्तो प्रयासलाई नेतृत्व दिन सक्ने र दिन चाहने मनसाय राख्ने व्यक्ति हुन आवश्यक छ। जनताभन्दा आफूलाई ठूलो सम्झिने, पिर्के सलामीकुर्सी सलामीमा रमाउने, उचाल्न नसकिने मालाको अभिनन्दन, खोज्ने, खर्चिलो र भड्किलो तामझाम मन पराउने नेताले आफूलाई जनताको सेवक सम्झिँदैनन्। आफ्नो पढाइलेखाइ, सम्पत्ति, रूप, बल, अभिजात वर्गसितको उठबसको फूर्ति दिने, मतदातालाई आर्थिक प्रलोभनमा पार्न खोज्ने, आफूले जितेमा कतै जागिर लगाइदिने वा ठेक्कापट्टाको आश्वासन बाँड्ने उम्मेदवारको नियतमा खराब हुन सक्नेतर्फ मतदाता सचेत हुनुपर्छ। चुनाव नजिकिँदै गर्दा सार्वजनिक हितका स्कुल, पाटीपौवा, धारो, बाटो, पुस्तकालय, क्लबजस्ता संरचना वा कार्यक्रम घोषणा र उद्घाटन गर्ने उम्मेदवारसँग पनि सचेत हुनैपर्छ। स्थानीय तहका कार्यकारी पदका उम्मेदवारसँग आर्थिक तथा भौतिक विकासका कार्यक्रम, पर्यावरण संरक्षण, सामाजिक सांस्कृतिक हितका कार्यक्रम, उद्योग, सेवा र आयमा लिइने शुल्ककरको विस्तृत योजना विवरण माग्नुपर्छ। सार्वजनिक ढुकुटीको रकम र सार्वजनिक स्रोतसाधनको दोहन नगर्ने, तिनको उपयोग र वितरणमा नातावाद, जातीयतावाद, टोलवादजस्ता कुसंस्कारले स्थान नदिने जस्ता प्रतिबद्धता उम्मेदवारसँग खोज्नैपर्छ। चुनाव जितेपछि परिवार, नाताकुटुम्बलाई मात्रै स्थान दिने र अतिरिक्त आयआर्जनमा ध्यान दिने छैन भनी उम्मेदवारसँग जनताले प्रतिबद्धता माग्यौ भने मात्रै स्थानीय तहमा देखिएका विकृति र विसंगति अन्त्य हुन सक्छन्। विगतमा स्थानीय तहका प्रतिनिधिले आफ्नो वा नातेदारको स्वामित्व वा साझेदारी रहेको निर्माण कम्पनी खोलेर वा डोजर भाडामा लगाएर स्थानीय तहको बजेट कुम्ल्याएको गुनासा प्रशस्तै आएका थिए। सरकारी विद्यालयमा करारमा शिक्षक राख्नेदेखि स्थानीय तहमा रोजगारी दिँदा वा सेवा प्रवाह गर्दा पनि दलका कार्यकर्ता र आफन्तलाई मात्रै स्थान दिएको भन्दै प्रश्न उठेका थिए। अब जित्नेहरूले यस्ता काम नगरुन भन्नेतर्फ मतदाता सजग हुन आवश्यक छ। उम्मेदवारले पनि आयव्ययसहित सम्पत्ति विवरण सार्वजनिक गर्नैपर्छ। चुनाव जितेमा हरेक आर्थिक वर्ष र कार्यकालको अन्त्यमा सम्पत्ति विवरण सार्वजनिक गर्ने प्रतिबद्धता जनाउनैपर्छ। उम्मेदवार धनी नै रहेछ भने पनि निजको जीवनशैली सामान्य रहेको निश्चित हुनैपर्छ। आफ्ना र जनताका बच्चालाई दुईखाले स्कुलको व्यवस्था गर्ने प्रतिनिधिले जनताको हितको प्रतिनिधित्व गर्न सक्दैनन्। साधारण जनताभन्दा आफूलाई ठूलो सम्झिने, पिर्के सलामी, कुर्सी सलामी, उचाल्न नसकिने मालाको अभिनन्दन, खर्चिलो र भड्किलो तामझाम मन पराउने नेताले आफूलाई जनताको सेवक सम्झिँदैनन्। भुइँ मान्छेको हितमा ध्यान दिन भ्याउँदैनन्। उल्टो तिनको सेवा र सम्मानमा निजी र स्थानीय तहको सार्वजनिक सम्पत्ति र स्रोतसाधन खर्च हुनपुग्छ। उपयुक्त विकल्प भेटे चुनावमा उम्मेदवार वा वा दल पनि फेर्नुपर्छ। सधैंभरि उही पात्र वा दललाई मत दिने गर्नाले पात्र र दलहरू झन् बढी विकृत र स्वेच्छाचारी निस्किन्छन्। राम्रो सोच व्यवहार भएका, द्रष्टा र योजनाकार अघि बढ्नबाट रोकिन्छन्। स्थानीय तहमा निर्वाचित भइसकेपछि विगतमा महँगो वाहन किन्ने, विभिन्न शीर्षकमा धेरै भत्ता लिने, प्रसंग मिलाएर महँगो होटलमा बस्ने, अध्ययन भ्रमणको नाममा सरकारी खर्चमा विदेश भ्रमण गर्नेजस्ता विकृति देखिएका छन्। अब उठ्ने उम्मेदवारसँग यस्ताखाले विकृतिमा नफस्ने र सार्वजनिक खर्चमा उपचारको नाममा समेत विदेश नजाने कुराको प्रत्याभूति मतदाताले खोज्नैपर्छ। स्थानीय अर्थतन्त्र विकासको लागि स्थानीय उत्पादन, स्रोत, साधन, जनशक्ति र सेवालाई प्रोत्साहन गर्न र प्राथमिकता दिन आवश्यक छ। विदेशी र खासगरी महँगा मोबाइल, घडी, वाहन, पहिरन प्रयोग गर्ने, गफैैपिच्छे विदेशी अनुभव वैभवको रवाफ लगाउने व्यक्तिले हीनताबोध उत्पन्न गराउँछन्। स्थानीय मौलिक अर्थतन्त्र र जीवनशैलीलाई हानि पुर्याउँछन्। गाउँघर, टोलछिमेक, बस्ती, बाटोघाटो, पैयुँपँधेरो, पर्यावरण, कलासंस्कृति, भाषासाहित्यको उन्नयन र दिगो विकास स्थानीय जनताको आफ्नै एकता, बलबुता र प्रयासबाट मात्र सम्भव छ। त्यसैले मौलिक विकासवादी दृष्टिकोण भएका उम्मेदवारलाई मात्रै मौका दिनुपर्छ। चुनाव महँगो र भड्किलो नहोस, धन र बाहुबलको आडमा अनियमितता नहोस् भनेर निर्वाचन आयोगले उम्मेदवारहरूले चुनाव प्रचारप्रसारमा गर्न पाउने खर्चको अधिकतम सीमा तोकिदिएको छ। आचारसंहिता उल्लंघन गर्नेलाई कारबाही गर्न आयोग केकति सफल होला ? त्यो विचारणीय छ। तर, मतदाता पनि आचारसंहिताप्रति सचेत रहनैपर्छ। चुनावमा पैसाको खोला बगाउनेसँग मतदाता सचेत हुनैपर्छ। अवाञ्छित लाभ उठाउने उद्देश्यले नै यस्ता उम्मेदवारले चुनाव प्रचारमा अत्यधिक धनराशि खर्च गर्छन्। चन्दादातामा पनि यही नियम लागू हुन्छ। यस्तो अस्वस्थ खर्च गरेर चुनाव जित्नेले प्रकारान्तरले वडा वा पालिकाको सार्वजनिक सम्पत्ति दुरुपयोग गर्ने र विभिन्न किसिमका अनियमितताको गरेर धन थुपार्ने निश्चितै छ। कुनै व्यक्ति दोहोर्याएर उठ्दैछन् भने उसले विगतमा केकस्तो काम गरेको थियो ? जनताको नजरमा उसले केकति अंक प्राप्त गर्यो भन्नेमा ध्यान दिनुपर्छ। ५० प्रतिशतभन्दा कम अंक प्राप्त गर्नेलाई मत दिनुभन्दा अगाडि तीनपल्ट सोच्नुहोस्। जसको प्राप्तांक प्रदेश, जिल्ला वा पालिकाको माथिल्लो २५ प्रतिशतमा पर्छ, सकेसम्म तिनलाई अर्को एक अवधि सेवा गर्ने मौका दिनुपर्छ। ५० र ७५ प्रतिशतको बीचमा परेकालाई दोहोर्याउने नदोहोर्याउने भन्ने कुरा उपलब्ध अन्य उम्मेदवारलाई हेरेर निर्णय गर्न सकिन्छ। कुनै उम्मेदवार वा दललाई मतदान गर्नु भनेको उसलाई आफ्नो प्रतिनिधित्व गर्ने विश्वास सुम्पिनु हो। चित्त नबुझेको व्यक्ति वा दललाई विश्वास सुम्पिने गल्ती नगरौं। मतदाताले त्यस्तो व्यक्तिलाई विश्वास गरौं, जो मतदाताप्रति इमानदार छ। स्थानीय विकास निर्माण र जनताका सरोकारप्रति प्रतिबद्ध छ। इमान्दार छ। विकासप्रेमी छ। त्यस्तोलाई मात्रै मतदान गरौं।"
गण्डकीले खेलाडी छनोट गर्ने,"पोखरा : पोखरामा हुने नवौं राष्ट्रिय खेलकुद प्रतियोगिताका लागि गण्डकी प्रदेश सरकारले खेलाडी छनोट गर्ने भएको छ। पोखरामा हुने प्रतियोगितालाई सभ्य र भव्य रुपमा सञ्चालन गर्न गण्डकी प्रदेशका मुख्यमन्त्री कृष्णचन्द्र नेपाली पोखरेलको विशेष पहलमा खेलाडी छनोट गर्न लागिएको हो। जेठ २२ देखि २८ गतेसम्म हुने प्रतियोगिता प्रतियोगिताको तयारी र यसको व्यवस्थापनका लागि मुख्यमन्त्री पोखरेलले मंगलबार उच्चस्तरीय बैठक बोलाएका थिए। प्रतियोगिताको व्यवस्थापन र खेलाडी छनोटका लागि छलफल गर्न बैठक बोलाइएको हो। मुख्यमन्त्री पोखरेलले पोखरामा हुन लागेको प्रतियोगितालाई सफल पार्न सम्बद्ध सबै निकाय र सरोकारवालालाई जिम्मेवार भएर लाग्न निर्देशनसमेत दिए। प्रतियोगिताका लागि बजेट केन्द्र सरकारले नै उपलब्ध गराउने भए पनि छनोटका लागि भने प्रदेशले नै बजेट व्यवस्थापन गर्न तयार रहेको बताए। गण्डकी प्रदेश खेलकुद परिषद्का सदस्यसचिव तेज गुरुङले प्रतियोगिताका लागि अहिलेसम्म भएका प्रगतिका बारेमा जानकारी गराएका थिए। उनले प्रदेशस्तरमा खेलाडी छनोट र व्यवस्थापनलगायत कामका लागि पाँच करोड २० लाख रुपैयाँ आवश्यक पर्ने बताए। उनका अनुसार प्रतियोगितामा ३६ खेल समावेश हुनेछन्। नेपालगन्जमा सम्पन्न आठौं राष्ट्रिय खेलकुदमा गण्डकी छैटौं स्थानमा थियो। आठौंमा सात प्रदेशसँगै तीन विभागीय गैर आवासीय नेपाली संघ एनआरएनको टोलीले समेत प्रतिस्पर्धा गरेकोथियो। गण्डकी प्रदेशका सबै जिल्लामा कम्तीमा पनि एक खेलको प्रतियोगिता हुने गरी व्यवस्थापन गर्न लागिएको छ। गण्डकी प्रदेशमा ३९ वर्षपछि हुन लागेको राष्ट्रिय खेलकुद प्रतियोगितामा सात हजार खेलाडी, दुई हजार व्यवस्थापक र एक हजार रेफ्री गरी कम्तीमा १० हजार जना सहभागी हुनेछन्।"
"एनभीए राष्ट्रिय भलिबलमा भारतीय खेलाडीको उच्छृंखल गतिविधि, रेफ्रीमाथि दुर्व्यवहार","काठमाडौं : राजधानीमा जारी एनभीए राष्ट्रिय भलिबल क्लब लिगमा रेफ्रीमाथि दुर्व्यवहार भएको छ। त्रिपुरेश्वरस्थित राष्ट्रिय खेलकुद परिषद्को कभर्डहलमा जारी लिगमा पुरुषतर्फ बुधबार ११औं खेलमा टिपटप हेल्प नेपाल र एपीएफ क्लबबीचको खेलमा खेलाडीहरुले खेल अनुशासनविपरीत अमर्यादित व्यवहार प्रदर्शन गरेका हुन्। हेल्प नेपाल र एपीएफबीचको खेल अन्तर्राष्ट्रिय रेफ्री पूर्ण चौलागाईंले खेलाएका थिए। खेलमा दुई सेट हेल्प नेपालले जितेको थियो। तेस्रो सेट एपीएफले जित्दा हेल्प नेपालका खेलाडीले रेफ्री चौलागाईंमाथि दुर्व्यवहार गरेका हुन्। रेफ्रीको निर्णयमा असन्तुष्टि जनाउँदै कोर्टमा हेल्प नेपालका भारतीय खेलाडीले गालीगलौच तथा नेटको जाली तान्नेजस्ता उच्छृंखल गतिविधि गरेका थिए। अनुशासनविपरीतका गतिविधि गरेपछि रेफ्रीले हेल्प नेपालका भारतीय खेलाडीलाई रेड कार्ड दिए। रातो कार्ड पाएपछि हेल्प नेपालका खेलाडीमात्रै होइन क्लबका अध्यक्ष बासु श्रेष्ठ, असिस्टेन्ट कोच कोर्टमा छिरेर रेफ्रीमाथि आक्रोश पोखेका थिए। रेफ्रीलाई 'तल झर' भन्दै नेटको जाली तानेर कार्ड पनि खोसेका थिए। यो भिडियो अहिले सामाजिक सञ्जालमा भाइरल भइरहेको छ। प्रत्यक्षदर्शीकाअनुसार एपीएफले एक सेट जित्ने वितिक्कै भारतीय खेलाडीले ग्राउण्डमा नेट तान्ने, अभद्र व्यवहार गर्ने, रेफ्रीको निर्णयलाई नमान्ने, विपक्षी टिमका खेलाडीलाई हामी अन्तर्राष्ट्रिय खेलाडी हो भनेर धाक लगाउने काम गरेका थिए। यसमा रेफ्री चौलागाईं भन्छन्, पहिल्यै पहेंलो कार्ड पाइसकेका भारतीय खेलाडी अमितलाई मैले धेरै सम्झाउने बुझाउने प्रयास गरे। तर नमानेपछि रेड कार्ड दिए। त्यसपछि अडियन्समा बसेको पुरै क्लब नै ममाथि झम्टिन आइपुग्यो। उनले थपे, हाम्रा क्लबले भारतीय खेलाडी ल्याउने र नेपाली खेलाडीमाथि छिचोमिचो गर्ने, अभद्र व्यवहार गर्ने, त्यसलाई क्लबकै अध्यक्षले कार्डहरु फ्याक्ने, जालीहरु तान्ने गरेर प्रश्रय दिने काम गरेका छन्, यति गर्दा आफूलाई संघले सपोर्ट नगरेको उनले गुनासो गरे। हेल्प नेपालका विदेशी खेलाडीको उच्छृंखल गतिविधिमा एपीएफका कोच महेश श्रेष्ठले पनि आपत्ति जनाएका थिए। हेल्प नेपालकातर्फबाट खेलिरहेका भारतीय खेलाडीले नेपाली ग्राउण्डमा दादागिरी देखाएपछि राखेपको कभर्डहलमा तनावको अवस्था सिर्जना भएको थियो। पछि राष्ट्रिय टोलीका प्रशिक्षक तथा अन्य अवस्था सामान्य पारेका थिए। त्यसपछि खेल पुन: सुरु भएको थियो। अन्तिम सेट जित्दै हेल्प नेपालले ३१ सेटले खेल आफ्नो पोल्टामा पारेको थियो। तनावका बीच एक सेट जितेको जितेको एपीएफ पराजित भएको थियो। नेपाली राष्ट्रिय भलिबल टोलीका प्रशिक्षक जगदीश भट्टले रेफ्रीले दिएको ओभरल्यापिङ निर्णयमा हेल्प नेपालका खेलाडीले असन्तुष्टि जनाएको बताए। तर असन्तुष्टि जनाउने तरिका गैरजिम्मेवार भएको उनको भनाइ छ। बाहिरको मान्छेसमेत आएर नेट टांगिएर नराम्रो गतिविधि गरे। त्यो अमर्यादित हो। यसले राम्रो सन्देश गएन। नेपालको ठूलो लिगमा रेफ्रीप्रति नै यस्तो गर्नु राम्रो होइन। रेफ्रीको पनि खासै केही गल्ती छैन। त्यसैले यो राम्रो भएन, उनले भने। असन्तुष्टि जनाउन आयोजकलाई भन्न पर्ने, लिखित रुपमा दिनुपर्ने विकल्प हुँदाहुँदै मैदानमा आउनु अमर्यादित भएको उनको भनाइ छ। रेफ्रीलाई दुर्व्यवहारबारे प्रतिक्रिया लिन खोज्दा हेल्प नेपाल भलिबल क्लबका अध्यक्ष श्रेष्ठ सम्पर्कमा आउन चाहेनन्।"
