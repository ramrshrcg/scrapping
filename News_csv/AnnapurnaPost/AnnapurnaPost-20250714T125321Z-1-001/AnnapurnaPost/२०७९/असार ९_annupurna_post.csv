शीर्षक,विवरण
लगामविहीन सरकार,"सुन्दै अचम्मका घटना। अर्थमन्त्री अनधिकृत व्यक्तिलाई प्रवेश दिएर बजेट बनाउने। पर्यटनमन्त्री आफ्नै कर्मचारीलाई कुट्ने। प्रदेशमन्त्री प्रेमी खोज्दै महिलामाथि हातपात गर्ने। र पनि, सरकार अनदेखा गरिरहेको छ। लोकतन्त्रको धज्जी उडाइएको छ, त्यो पनि सत्ताको डाडु, पन्यू हातमा लिएकाहरूबाटै। यी त केही देखिएका र सुनिएका प्रतिनिधिमूलक घटना मात्रै हुन्। भ्रष्टाचार, कुशासन र बेथितिले देश थिलथिलो पारिँदैछ। राज्यका संयन्त्रमा खुलेआम लेनदेन चलिरहेको छ। जनताको मतको अपमान भइरहेको छ। हुन त, यो सरकार जनताबाट निर्वाचित होइन। त्यसैकारण उसले जनताप्रति आफ्नो उत्तरदायित्व र जिम्मेवारी बोध गर्दैन। लुट्नु र कमाउनुलाई मात्रै आफ्नो पेसा ठानिरहेको छ। जताततै आर्थिक चलखेल र कसिमनमात्रै देखिन्छ। विकास निर्माण ठप्प छ। हुन त, इतिहासमै पहिलोपटक अनौठो घटना देखियो। देशको ढुकुटीको साँचो हातमा लिएका अर्थमन्त्रीले मध्यरातमा अनधिकृत व्यक्तिलाई मन्त्रालय प्रवेश गराए। देश र समाजले नचिनेका मान्छेले करका दायरामा व्यापक चलखेल गरे। खासखास व्यापारिक घरानालाई फाइदा पुग्ने गरी बजेटमा चलखेल भयो। आर्थिक बेइमानी मात्र होइन, देश र जनतामाथि घात गरियो। सडकदेखि सदनमा यो विषयले प्राथमिकता पायो। हामीलाई लागेको थियो, अर्थमन्त्री जनार्दन शर्माले नैतिकताका आधारमा राजीनामा दिनेछन् र सत्यतथ्य बाहिर ल्याउन सहयोग गर्नेछन्। तर, देश र जनतालाई अचम्मित हुने काम सत्तापक्षबाट भयो। अर्थमन्त्रीको राजीनामा त परै जाओस, संसदीय छानबिन समिति बनाउने आँट सभामुख अग्नि सापकोटाले गर्नु भएन। हुन त सापकोटा कहिल्यै पनि सभामुख बन्न सक्नु भएन। उहाँले अझै पनि आफूलाई अमुक दलको नेताभन्दा माथि उठाउन सक्नु भएन। आरोपका लागि उहाँमाथि आरोप होइन, देश र समाज जानकार छ। संसद् साक्षी छ। उल्टै अर्थमन्त्रीमाथि एमालेले प्रश्न उठाउँदा सभामुख आक्रोशित बन्नुभयो। एमाले प्रमुख सचेतकले उच्चारण गरेको गद्दार शब्दलाई असंसदीय भन्नुभयो र त्यो शब्द संसद्को रेकर्डबाट हटाउन आदेश दिनुभयो। जबकि, त्योभन्दा पहिले स्पष्टीकरण दिने बेला अर्थमन्त्रीले नै गद्दार शब्द उच्चारण गर्नु भएको थियो। त्यतिबेला सभामुख चुप लाग्नुभयो। किनकि, अर्थमन्त्री उहाँको पार्टीको हुनुहुन्थ्यो। एमालेले त्यही शब्द उच्चारण गर्दा सभामुखलाई सह्य भएन। यो नै देश र जनताका लागि विडम्बना हो। सायद, कम्युनिस्ट पार्टी र नेताहरूले सबैभन्दा बढी प्रयोग गरेकै शब्द गद्दार होला। त्यसैकारण गद्दार शब्दसँग सभामुख सापकोटा परिचित नै हुनुहुन्छ। निश्चय नै, पार्टीको सांसद नै सभामुख हुने हो । तर सभामुखका निर्वाचित भइसकेपछि दलबाट अलग हुनुपर्छ। भूमिका फेरिन्छ। यसको अर्थ हो, सभामुख कुनै दल विशेषको मात्रै हुँदैन। सिंगो सभाको साझा नेता हो। विगतमा पनि यही अभ्यास थियो। यसैकारण सभामुखको कार्यशैलीबारे त्यति धेरै प्रश्न पनि उठ्दैनथ्यो। तर सापकोटाले न सभामुखको भूमिका निर्वाह गर्न सकेका छन्, न त दलीय आस्थाभन्दा माथि उठ्न सकेका छन। जहिल्यै विवादमा परिरहन्छन्। विपक्षी दल र सांसदसँग अनुदारको भूमिका निर्वाह गरिरहेका छन्। सायद, सभामुखको भूमिकामाथि प्रश्न उठाएर इतिहासमा सबैभन्दा धेरै दिन संसद् अवरोध यसैपटक भएको होला। हामीलाई लागेको थियो, अब त सभामुख परिवर्तन हुनुभयो होला तर उहाँको स्वभाव र व्यवहारमा परिवर्तन देखिएन। इतिहासले मूल्यांकन गर्ला। फेरि फर्कौं, संसदीय छानबिन समितिको प्रसंगतिर। विगतमा पनि बजेटमाथि प्रश्न उठ्दा तत्कालीन अर्थमन्त्री डा रामशरण महतले राजीनामा दिएका थिए। भरतमोहन अधिकारीका पालामा बजेट चुहावटको आशंकामा संसदीय छानबिन समिति बनेको थियो। अहिलेको अवस्था त त्योभन्दा पनि जटिल र गम्भीर हो। किनकि, देश र समाजले नचिनेको मान्छेहरू प्रवेश गरेर मुलुकको आर्थिक नीति र करबारे निर्णय गरियो। योभन्दा गम्भीर विषय अरू के हुन सक्छ ? यो त वित्तीय रूपमा अपराध नै हो। अर्थमन्त्रीमाथि छानबिन गरेर मात्र पुग्दैन, दोषी भेटिए कारबाही नै गर्नुपर्छ। किनकि, देशको ढुकुटीमाथि मजाक गर्ने अधिकार कसैलाई पनि हुन्न। बजेट भनेको जनताको सम्पत्ति हो। जनतालाई धोखा दिएर कुनै निश्चित व्यापारी घरानालाई फाइदा पुग्ने गरी काम गर्ने मान्छे देश र जनताको नेता हुन सक्दैन। अर्कोतिर, यो घटनामा प्रधानमन्त्रीको रहस्यमय मौनता देखियो। सिंगो देश र जनताले प्रश्न गरिसकेपछि तत्कालै अर्थमन्त्रीलाई पदबाट हटाएर उनीमाथि स्वतन्त्र रूपमा छानबिन गर्ने वातावरण प्रधानमन्त्रीले बनाउनुपर्ने हो। नत्र त नैतिकता नै लजाउने अवस्था आइलाग्छ। सरकारका मन्त्रीका के कुरा गर्नु ? जसले मन्त्री पदकै गरिमा खस्काइरहेका छन्। सुन्दै लाज लाग्ने काम मन्त्रीहरूबाट भइरहेका छन्। पर्यटनमन्त्री आफ्नै कर्मचारीलाई सुन्नै नसकिने गाली गरेर लछारपछार गर्छन्। प्रदेशका एक जना महिला मन्त्री प्रेमी खोज्न भन्दै सर्वसाधारणको घर प्रवेश गर्छिन्। प्रेमी की श्रीमती र छोराछोरीमाथि लछारपछार गर्छिन्। यस्तो हुँदा पनि सरकार भन्ने चरोलाई कुनै लाज छैन। यो सरकारका मन्त्रीलाई हैन, मन्त्री देखेर जनताले लाज मान्नुपर्ने स्थिति छ। न दलीय नियन्त्रण छ, न त जनताको डर। अहिलेका मन्त्री हुन् कि, के हुन् ? छुट्ट्याउनै कठिन। किनकि, मन्त्री भनेको त जनताको सेवक हो। जनतासंग मन्त्री तर्सिनुपर्ने हो, तर यहाँ त , मन्त्री देखेर जनता तर्सिनु परिरहेको छ । सुनिँदैछ, अमुक पार्टीले मन्त्री फिर्ता गर्ने निर्णय गर्छ, उल्टै मन्त्रीहरू पार्टीको निर्णय फिर्ता गराउने ठाउँमा पुग्छन्। यसलाई त लोकतन्त्र होइन, अराजकतन्त्र भन्नुपर्छ। लोकतन्त्रमा त दलीय निर्णय सर्वोपरि हुनुपर्ने हो। हुन त यी सबै बेथितिको जड भनेको यो सरकार निर्माणको आधार र धरातल नै नै कमजोर हुनु हो। जनता वा जनताका प्रतिनिधिले नभई अदालतको परमादेशबाट गठन भएको यो सरकारलाई जनताप्रति कुनै मतलव छैन। को मन्त्री हुने, कुन पार्टीको भागमा के कति पर्छ र कसरी आफ्ना धेरैभन्दा धेरै मान्छेलाई जागिर खुवाउने भन्ने ध्याउन्न मात्रै देखिन्छ। जनताबाट निर्वाचित भएको भए पो जनतासँग डर हुन्थ्यो। तर परमादेशबाट निर्मित सरकारका लागि कमाउ धन्दा फस्टाइरहेको छ। यसको एकमात्र औषधि भनेको छिटोभन्दा छिटो यो सरकारलाई विस्थापित गर्ने नै हो। त्यसका लागि प्रतिनिधिसभाको निर्वाचन छिटो सम्पन्न गर्नुपर्छ। रोपाइँको मौसम छ। किसानलाई मल छैन। नयाँ शैक्षिक सत्र सुरु भइसक्यो, विद्यार्थीका लागि पाठ्यपुस्तक छैन। पेट्रोल र डिजेलको भाउ यति धेरै बढाइयो कि, सर्वसाधारणले सवारीसाधन प्रयोग गर्न नसक्ने अवस्था सिर्जना भइरहेको छ। महँगीले चरम सीमा नाघेको छ। भान्छा महँगो भएर गृहिणी सुस्केरा हाल्ने ठाउँमा पुगेका छन्। सर्वसाधारण जनताको जीवनस्तर दिनप्रतिदिन समस्याग्रस्त बन्दैछ। महँगीले चुल्हो बल्नै कठिन भइसक्यो। यतातिर सरकारको ध्यानै छैन। जताततै बेथिति, महँगी र भ्रष्टाचार मौलाएको छ। अनि, प्रश्न गर्न मन लाग्छ, सरकार कहाँ छ ? जनतालाई सास्ती दिने र आफू मात्रै मोज गर्ने पनि सरकार हुन्छ ? त्यसैले अब त अत्याचार नै भइसक्यो। समाजले प्रश्न गर्ने बेला भइसक्यो। यो सरकारलाई चाँडोभन्दा चाँडो विस्थापन नगर्ने हो भने देश थप संकटतिर धकेलिने निश्चित छ। विज्ञहरू भन्दैछन, कुनै पनि बेला देश श्रीलंकाकै स्थितिमा पुग्न सक्छ। यति हुँदा पनि सरकार र मन्त्रीहरूलाई जनताको कुनै पर्वाह छैन। उनीहरू त रमिता देखाइरहेका छन, मनोरञ्जन लिइरहेका छन्। यो भन्दा देश र जनताका लागि अर्र्को विडम्बना हुन सक्दैन। न त जनताप्रति सरकार जिम्मेवार छ। न त संसद्को नेता नै निष्पक्ष छन्। न त न्यायालय नै प्रभावकारी छ। त्यसैकारण न्यायाधीश र कानुन व्यवसायीबीच पैसाको ठाडै मोलमोलाइ चलिरहेको छ। अडियोहरू सार्वजनिक भइरहेका छन्। तर पनि, न छानबिन हुन्छ, न त कसैमाथि कारबाही नै हुन्छ। जताततै राज्यका संयन्त्र कमजोर र लथालिंग बनाइएका छन्। मुलुकमा गठबन्धनका नाममा चरम बेथिति र विसंगतिको राज चलाइएको छ।  पहाडी, एमाले सांसद हुन्।"
"फाइनल खेलमा पानीभित्रै बेहोस् भइन् पौडीबाज, यसरी गरियो उद्धार (फोटोसहित)","काठमाडौं : अमेरिकी पौडी खेलाडी अनिता अल्भारेज विश्व च्याम्पियनसिपको फाइनलमा प्रतिस्पर्धा गर्दागर्दै बेहोस भएकी छन्। २५ वर्षीया उनी महिला एकल फ्री इभेन्टको फाइनलमा प्रतिस्पर्धा गर्ने क्रममा हंगेरीमा बेहोस भएको डेलीमेलले जनाएको छ। पानीभित्रै बेहोस भएकी उनलाई तत्कालै प्रशिक्षकले उद्धार गरेकी थिइन्। उद्धार गरेका उनलाई तत्कालै अस्पताल पुर्याइएको थियो। अहिले उनको अवस्थामा सामान्य रहेको अधिकारीहरुले जनाएका छन्। 'अनिता ठीक छिन्। डाक्टरले सबै कुराको परीक्षण गरेको छ, जुन नर्मल देखियो। मुटुको धड्कन, अक्सिजन, सुगर, ब्लड प्रेसर सबै ठीक छ,' प्रशिक्षकद्वारा जारी विज्ञप्तिमा भनिएको छ। अनिताले जीवित रहेकोमा आफूलाई भाग्यमानी ठानेकी छन्।"
"एन्फा महासचिवमा किरण, कोषाध्यक्षमा रवीन्द्र","काठमाडौं : अखिल नेपाल फुटबल संघ (एन्फा) को महासचिवमा किरण राई र कोषाध्यक्षमा रवीन्द्र जोशी मनोनीत भएका छन्। एन्फा अध्यक्ष पंकज नेम्बाङ नेतृत्वको कार्यसमितिको बुधबार बसेको पहिलो बैठकले राईलाई महासचिव र जोशीलाई कोषाध्यक्षमा मनोनीत गरेको हो। राई अघिल्लो कार्यसमितिमा प्रवक्ता र जोशी कोषाध्यक्ष नै थिए। एन्फाको विधानमा महासचिव र कोषाध्यक्ष मनोनीत गर्ने प्रावधान छ। यसैगरी अन्तर्राष्ट्रिय सम्बन्ध प्रमुखमा नविन पाण्डेलाई नियुक्त गरिएको छ। बैठकले प्रशिक्षकसँगको विवादपछि प्रशिक्षण छाडेका राष्ट्रिय टोलीका खेलाडीलाई फिर्ता बोलाउने निर्णय पनि गरेको छ। होटलको व्यवस्थापनका विषयमा राष्ट्रिय टोलीका मुख्य प्रशिक्षक अब्दुल्लाह अलमुताइरीसँग विवाद भएपछि उपकप्तान रोहित चन्दसहित १० खेलाडीले प्रशिक्षण छाडेका थिए। सुजल श्रेष्ठ, अनन्त तामाङ, सुमन लामा, विशाल राई, विमल घर्तीमगर, दिनेश राजवंशी, विशाल श्रेष्ठ र अन्जन विष्टले प्रशिक्षण क्याम्प छाडेका थिए। क्याम्प छाडेका खेलाडीको समर्थन गरेको आरोपमा कप्तान किरण चेम्जोङलाईसमेत राष्ट्रिय टोली बाहिर राखिएको थियो। सिनियर खेलाडीबिनाको नेपालले एएफसी एसियन कप छनोटको तेस्रो चरणको छनोट खेल खेलेको थियो। नेपालले खेलेका तीन वटै खेलमा लज्जास्पद् हार बेहोरेको थियो। घटनाबारे छानबिन गर्न गठित समितिले प्रशिक्षकले बारम्बार क्याम्प छाडेर जान भनेपछि खेलाडीले बाध्य भएर होटल छाडेर गएको प्रतिवेदन बुझाएको थियो। बैठकले छानविन समितिको प्रतिवेदन अनुसार प्रशिक्षकको विषयमा कतार फुटबल संघसँग समन्वय गर्न सचिवालयलाई निर्देशन दिएको छ।"
नेपालको प्रतिद्वन्द्वी यूएई,"काठमाडौं : एसियन क्रिकेट काउन्सिल (एसीसी) महिला टीट्वेन्टी च्याम्पियनसिपको सेमिफाइनलमा नेपालले बलियो टोली संयुक्त अरब इमिरेट्स (यूएई) को सामना गर्ने भएको छ। यूएई समूह एको विजेता बन्दै सेमिफाइनलमा नेपालसँगको भेट पक्का गरेको हो। नेपाल र यूएईबीचको खेल शुक्रबार हुनेछ। मलेसियाको किनरारा ओभलमा बुधबार भएको लिग चरणको आफ्नो अन्तिम खेलमा कतारलाई हराउँदै यूएई समूह विजेता बनेको हो। यूएईले चार खेलमा सात अंक जोड्यो। चार खेलमा ६ अंक जोडेको घरेलु टोली मलेसिया समूहको उपविजेता बन्यो। नेपाल समूह बीको उपविजेता बन्दै सेमिफाइनलमा स्थान बनाएको हो। नेपालले चार खेलमा ६ अंक जोड्यो। लिग चरणका खेलमा नेपालले भुटानलाई ५० रन, कुवेतलाई २५ रन र बहराइनलाई आठ विकेटले पराजित गरेको थियो। हङकङसँग भने नेपाल सात विकेटले पराजित भएको थियो। हङकङ समूह बीको विजेता बन्दै सेमिफाइनलमा पुगेको हो। हङकङले चार खेलमा आठ अंक जोड्यो। हङकङले फाइनल प्रवेशका लागि मलेसियाको सामना गर्नेछ। च्याम्पियनसिपको फाइनल खेल शनिबार हुनेछ। १० टोली सहभागी च्याम्पियनसिपको फाइनल पुग्ने दुई टोली महिला टीट्वेन्टी एसिया कप क्रिकेटमा छनोट हुनेछन्। च्याम्पियनसिपका लागि रुबिना क्षत्रीको कप्तानीमा १५ सदस्यीय नेपाली टोली मलेसियामा भ्रमणमा छ। नेपाली टोलीमा रुबिना क्षत्रीसँगै इन्दु बर्मा, सीता रानामगर, ज्योति पाण्डे, काजल श्रेष्ठ, कविता कुँवर, अप्सरी बेगम, कविता जोशी, डोली भट्ट, सबनम राई, संगीता राई, अस्मिना कर्माचार्य, मनिषा उपाध्याय, बिन्दु रावल र ममता चौधरी छन्।"
