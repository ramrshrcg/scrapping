शीर्षक,विवरण
गोरखाको 'चुमनुब्री स्याउ' हेलिकोप्टरबाट ढुवानी,"गोरखा : गोरखाको चुमनुब्री स्याउ हेलिकोप्टरबाट ढुवानी गरेर काठमाडौंको बजारमा पुर्याइएको छ। चुमनुब्री४ नाम्रुङमा उत्पादन भएको गोल्डेन डेलिसियस, गाला, किङ रेड डेलिसियस, रेड डेलिसियस र फुजी जातका स्याउ नक्शालको भाटभटेनी सुपर मार्केटमा बिक्रीका लागि राखिएको स्याउ व्यवसायी लाक्पा डुण्डुप लामाले जानकारी दिए। 'गत वर्षदेखि स्याउ फल्न थाले पनि व्यवसायिक उत्पादन यसै वर्षदेखि सुरु भएको हो', लामाले भने, 'यसलाई मैले चुमनुब्री स्याउ भनेर ब्राण्डिङ गरेको छु। कुनै विषादी, रासायनिक मल प्रयोग गरेको छैन। स्याउ विशुद्ध अर्गानिक छ।' बगैंचाको चार हजार तीनसय ७० वटा बोटबाट यो वर्ष अन्दाजी ३५ हजार किलो स्याउ उत्पादन भएको उनको अनुमान छ। 'गाउँसम्म मोटरबाटो छैन, त्यसैले हेलिकोप्टरबाट ढुवानी गरेर काठमाडौं पुर्याएको छु', उनले भने, '२८ सय किलो स्याउ गोरखाको तेस्रो गोरखकाली मेलामा बेचेँ। अरू काठमाडौंमा बिक्री हुनेछ।' समुद्री सतहबाट २७०० मिटर उचाइमा फलेको 'चुमनुब्री स्याउ' अत्यन्तै रसिलो र स्वादिलो रहेको उनको भनाइ छ। पूर्ण अर्गानिक भएकाले मूल्य पनि बजारका अरू स्याउको तुलनामा केही बढी नै रहेको उनको भनाइ छ। स्याउका पारखीलाई गोरखाको 'चुमनुब्री स्याउ'को स्वाद पुर्याउने उनको योजना छ। गोरखामा पनि स्याउ फल्छ भनेर चिनाउन केही समय लाग्ने भए पनि त्यसमा निरन्तर लागी परेर सफल बन्ने उनको विश्वास छ। गण्डकी प्रदेश सरकारको कृषि मन्त्रालय र किसान स्वयंको लागत साझेदारीमा इटलीबाट बिरुवा ल्याएर नाम्रुङको पोरमा स्याउ खेती गरिएको हो। पहिलो वर्ष १५० रोपनी क्षेत्रफलमा ४ हजार ३ सय ७० स्याउको बोट रोपिएको थियो। गत वर्ष उनले तीन सय रोपनीमा आठ हजार नयाँ बिरुवा लगाएका छन्। उन्नत जातका ती स्याउ लगाइएको वर्षबाट उत्पादन हुन थालेको थियो तर सुरुको वर्ष फलेको सबै स्याउ नष्ट गर्नुपर्ने भएकाले नष्ट गरिएको उनले बताए। गत वर्ष एउटा बोटमा सरदर चार केजीका दरले स्याउ फलेको र यसवर्ष एउटा बोटमा औसतमा ८ किलोग्रामका दरले स्याउ फलेको लामाको भनाइ छ। बिक्रीका लागि महंगो हेलिकोप्टर भाडा तिरेर काठमाडौं नलगेपनि बजारको समस्या नरहेको व्यवसायी लामाले बताए। स्थानीय स्तरमा उत्पादित स्याउबाट वाइन, जुस, रक्सी, केक, जेली, जाम गरी १० प्रकारको खाद्यपदार्थ बनाउने गरिएको उनले बताए। चुमनुब्रीमा रहेको आफ्नै होटलमा सिजनका बेलामा स्याउबाट बनेको केक र वाइनको राम्रो व्यापार हुने गरेको उनले बताए। 'चुमनुब्री ब्राण्डको स्याउलाई विधिवत् रूपमा अर्गानिक प्रमाणीकरण गरेर विदेश निर्यात गर्ने मेरो लक्ष्य छ', लाक्पा डुण्डुप भन्छन्, 'मैले स्याउ खेती गर्न थालेपछि त्यस क्षेत्रमा अरू पाँचजना किसानले पाँच सय रोपनीमा स्याउ खेती गर्न सुरु गरेका छन्। पूर्ण अर्गानिक मापदण्ड अपनाएमा सबैको संकलन गरेर स्वदेश र विदेशको बजारमा पुर्याउने मेरो योजना छ।' नेपालमा भारत, चीन, जापान, अमेरिका, स्विटजल्याण्ड लगायका देशबाट महंगो दरमा स्याउ ल्याउने गरेको बताउँदै उनले स्याउ आयातलाई कम गर्न सरकारीस्तरबाट पनि सहयोग हुनुपर्ने बताए। उनले आफ्नो बगैंचालाई स्याउ अध्ययन केन्द्रका रूपमा विकास गर्न चाहेको बताएका छन्। स्याउका बारेमा अवलोकन, अध्ययन, प्रशिक्षण गर्न चाहनेहरूका लागि उपयुक्त पूर्वाधार निर्माण गरिरहेको उनले बताए।"
"स्वदेशी बजार सुनसान, सीमापारिका गुल्जार","कैलालीको धनगढी४ की सीता विष्ट दसैंको किनमेल गर्न बुधबार भारतको बनगवाँ पुगिन्। धनगढीमै सबै सामान उपलब्ध हुने गरे पनि उनी भने किनमेल गर्न सीमावर्ती भारतीय बजार नै पुगिन्। भारतका बजारमा सामान सस्तो पाइन्छ, त्यसैले भारतीय बजारमा गएकी हुँ, विष्टले भनिन्। नेपाली बजारमा सामान महँगो हुने गरेकोले किनमेल गर्न नेपाली उपभोक्ताहरू भारतीय बजारमै पुग्ने गरेको उनले बताइन्। धनगढीमा चिनी किलोको ९५ रुपैयाँ छ, बनगवाँमा ६५ मै पाइन्छ, विष्टले भनिन्, भारतमा १५ सयमा पाउने साडीको २५ सयदेखि ३ हजार भन्छन् यता। कञ्चनपुरको पुनर्वास नगरपालिका ३ की हरिमाया मगर पनि दसैंको लुगाकपडा किन्न बुधबार भारतको बनगवाँ बजार पुगिन। यहाँ सस्तोमा लुगाहरू पाउँछ, उनले भनिन्, घरको दैनिक उपभोग्य सामान पनि सस्तो पाउँछ, त्यसैले अटोको भाडा तिरेर चार जना साथीहरू भारतको बजारमा आएका हौं। दसैंको मुखमा पनि सुदूरपश्चिमका सहरी क्षेत्रका बजारमा किनमेल गर्नेको संख्या नगण्य छ। सीमावर्ती भारतीय बजार भने गुल्जार छन्। कैलालीसँग सिमाना जोडिएका भारतका बनगवाँ, तिकुनिया, सुडा आसपासका बजारमा किनमेल गर्ने नेपालीको भीडभाड छ। धनगढी र आसपासका नेपाली गाउँबाट भारतको पलियासम्म पनि मानिस सामान किन्न जाने गरेका छन्। गौरीफन्टा नाकाबाट झन्डै ३५ किलोमिटर टाढा पर्छ, पलिया। तर पनि नेपालीहरू सामान किन्न पलियासम्म पुग्ने गरेका छन्। पलिया ठूलो बजार हो, नजिकको सीमाका बजारभन्दा सामान पनि ब्रान्डेड पाइन्छन्, त्यसैले पलिया जाने भनेका मन्त्री, सांसद, हाकिमका परिवार र हुनेखानेहरू बढी हुन्छन्, धनगढीमा साडी र सुटको व्यापार गरिरहेका राजीव गुप्ताले भने। रुपैडियामा दैनिक ९ करोडको कारोबार सीमा नाका जमुनाहाको प्रहरी चेकिङमै नेपालगन्ज उद्योग वाणिज्य संघको ब्यानरमा स्वदेशमै खरिददारी गरौं, देशको अर्थतन्त्र बचाउँ लेखिएको छ। छेवैमा कोहलपुर उद्योग व्यापार संघको ब्यानरमा पनि स्वदेशमै किनमेल गरौं, अर्थतन्त्रलाई टेवा पुर्याऔंको नारा छ। तर, यो बाटो भएर दैनिक हजारौं नेपालीहरू सामान किनमेल गर्न सीमावर्ती भारतीय बजार पुग्ने गरेका छन्। हामीले स्वदेशमै किनमेल गर्न सचेतना दिने कार्यक्रम त गर्यौं। सीमा पारी किनमेल गर्न जाने घटेका छैनन्, नेपालगन्ज उद्योग वाणिज्य संघका महासचिव चिरञ्जीवी ओलीले भने, दैनिक चार हजार नेपाली भारतीय बजारमा किनमेल गर्न जान्छन्। तीन चार वर्षअघि नै रुपैडियामा दैनिक पाँच करोडको कारोबार हुने गरेको तथ्यांक सार्वजनिक गरिएको थियो। अहिले त कम्तीमा पनि दैनिक नौ करोडभन्दा बढीको कारोबार रुपैडियामा भइरहेको छ। दसैंको मुखमा नेपालगन्जको बजार सुनसान भएको भन्दै नेपालगन्ज उद्योग व्यापार संघले जमुनाहा नाकामा गत ८ असोजमा सचेतनामूलक कार्यक्रम गरेको थियो। स्वदेशमै किन खरिददारी गर्ने भनेर बुँदागत रूपमा उपभोक्तालाई जानकारी पनि गराएको थियो। संघका अध्यक्ष अब्दुल वाहिद मन्सुरी नेपालगन्जको व्यापारमा ८० प्रतिशतले ह्रास आएकाले बाध्य भएर कार्यक्रम गर्नु परेको बताउँछन्। उनले दुःखेसो पोखे, एकातिर बैंक तथा वित्तीय संस्थाले ऋण नदिएर व्यापार विस्तार गर्न सकेका छैनौं। अर्कोतिर व्यापार जति सीमावर्ती बजारमा भएकाले व्यापारी दोहोरो मारमा छन्। बुधबार बिहान ९ बजे रुपैडिया बजार पुग्दा नेपालीको घुइँचो लाग्न सुरु भइसकेको छ। दसैं त अहिले रुपैडियामा लागेको छ। कोरानाले लकडाउन गरेपछि खुलेको रुपैडियामा धेरै व्यापार भएको थियो। अहिले त्योभन्दा पनि राम्रो व्यापार भएको छ, रुपैडिया वाणिज्य व्यापार संघका पूर्वमहासचिव इजा इमाम रिजवीले खुसी हुँदै भने, बिहान ११ बजेदेखि ३ बजेसम्म त रुपैडियामा खुट्टा राख्ने ठाउँ हुन्न। सबै पसल भरिभराउ हुन्छन्। दैनिक उपभोग्य वस्तु, खाद्यान्न, तरकारी, फलपूल, किरानाका सामान, साडी, कुर्ता सुरुवाल, मोटर तथा गाडीका पाटपुर्जाका लागि नेपालीहरू रुपैडिया पुग्ने गरेका छन्। रुपैडियाका व्यापारीहरू यस्ता सामान नेपालगन्जभन्दा आधा सस्तो पर्ने दाबी गर्छन्। नेपालगन्जका व्यापारी भने रुपैडियामा सस्तो पाइन्छ भन्ने भ्रमका कारण जाने गरेको जिकिर गर्छन्। वीरगन्ज सुनसान, रक्सौलमा रौनक वीरगन्ज घण्टाघर छेउको हङकङ बजारका कपडा पसले हरिओम कुशवाहा भन्छन्, दसैं लागिसक्यो तर दिनको पाँच हजारको पनि व्यापार छैन। दसैंमा यसपालि बजारमा रौनक नै देखिन्न। कुशवाहाकैै छेउको जुत्ताचप्पल पसलका सञ्चालक विनायक गुप्ता पनि यसपालि बजारमा दसैंको किनमेल गर्ने ग्राहकहरू नआएको बताउँछन्। गुप्ता भन्छन्, केही वर्ष यतादेखि चाडबाडका बेला वीरगन्जको बजारको रौनक हराएको छ। जेसुकै किन्न होेस् सस्तो पाइन्छ भनेर रक्सौल नै जाने बानी परिसकेको छ वीरगन्जवासीलाई। वीरगन्ज बजारमा दसैंका लागि किनमेल गर्नेको चहलपहल उति सारो नभएका कारण वीरगन्जका पसलेहरू निराश छन्। तर वीरगन्ज छेउकै सीमावर्ती भारतीय बजार रक्सौल भने दसैंको किनमेल गर्ने नेपाली ग्राहकका कारण गुल्जार देखिन्छ। बुधबार दिउँसो रक्सौल बजारमा पुग्दा प्रायः हरेक पसलमा ग्राहकको भीडभाड देखियो। तीमध्ये अधिकांश नेपाली नै थिए। रक्सौलको चर्चित कपडा पसल अमरदीप साडी सेन्टरका सेल्स म्यान दीपक साहले दसैं सुरु भएलगत्तै व्यापार बढेको बताए। उनले भने, अहिले हाम्रा ग्राहक भनेका अधिकांश नेपालका हुन्, वीरगन्जभन्दा पनि सिमरा, हेटौंडा र नारायणगढका ग्राहक बढी आइरहेका छन्। दसैंका बेला सबैभन्दा बढी साडी, लेहेङ्गा र कुर्था सुट बिक्री भइरहेको उनले बताए। रक्सौलकै बैंकरोडमा रहेको अग्रवाल मार्टका काउन्टर इन्चार्ज अभिषेकले पनि दसैंमा व्यापार बढेको बताए। उनले भने, अरू बेला पनि हाम्रा बढीजसो ग्राहक नेपालकै हुन्छन्, अहिले दसैंका बेला झन् नेपालबाट किनमेल गर्न आउनेहरूको संख्या बढेको छ। वीरगन्जको महावीरस्थानस्थित जेनरल स्टोर्सका सञ्चालक गोपाल केडिया देशभर नै आर्थिक मन्दी चलिरहेका बेला दसैंमा बजारमा खासै चहलपहल नभएको बताउँछन्। त्यसमा पनि रक्सौलमा सामान सस्तो पाइन्छ भन्ने मानसिकता भएका कारण दसैंको किनमेल गर्न अधिकांश मानिस अहिले दसैंको किनमेल गर्न रक्सौल नै धाउने गरेको उनको भनाइ छ। वीरगन्ज उद्योग वाणिज्य संघका निवर्तमान अध्यक्षसमेत रहेका केडिया भन्छन्, आर्थिक मन्दीले व्यापारी समस्यामा छन्। त्यसमा पनि चाडबाडका बेला पनि यहाँ व्यापार नहुँदा व्यापारी झन् संकटमा परेका छन्। जोगबनीमा नेपाली उपभोक्ता दसैं सुरु भइसके पनि विराटनगरको व्यापारिक रौनकता अझै फर्किएको छैन। चाडपर्वको मुखमा विराटनगरको बजार सुनसान बनेको हो। ठूलो संख्यामा नेपाली उपभोक्ताको किनमेल गर्ने थलो भारतीय बजार जोगबनी बनेको छ। नेपाली बजार सुनसान रहँदा यतिबेला भारतीय बजार जोगबनी गुल्जार छ। चाडपर्व लक्षित घरायसी किनमेलका लागि बिना कुनै बाधा अवरोध दिनहुँ ठूलो संख्यामा नेपाली उपभोक्ता भारतीय बजार जोगबनी पुग्ने गरेका छन्। दसैंको किनमेल गर्न मोरङको विराटनगर, रंगेली, बेलबारी र उर्लाबारी तथा सुनसरीको दुहबी, इटहरी र धरानलगायतका ठाउँहरूबाट दैनिक हजारौंको संख्यामा नेपाली उपभोक्ताहरू जोगबनी पुग्ने गरेका सीमामा खटिएका सुरक्षाकर्मी बताउँछन्। जोगबनीमा सबै किसिमका सामानहरू सस्तो पाइन्छ। सिटी चढेर जोगबनी आउँदा पनि नेपाली बजारको तुलनामा धेरै सस्तो छ, विराटनगर८ की मञ्जु भुजेलले भनिन्, दुई पैसा जोगाउने चाहना जोसुकैकोे हुन्छ। त्यसैले किनमेलका लागि जोगबनी नै आउँछौं। विराटनगरमा चिनीको मूल्य ८० रुपैयाँ प्रतिकेजी छ। जोगबनीमा त्यही चिनी ६५ रुपैयाँ प्रतिकेजीका दरले पाइन्छ। जोगबनीमा तुलनात्मक रूपमा खाने तेल र नुन पनि सस्तोमा पाइन्छ। उपभोक्ताहरूका अनुसार तोरीको तेलको मूल्य ३० देखि ४० रुपैयाँ सस्तो छ। यसबाहेक चामल, दाल, चना र अन्य घरायसी मरमसलालगायतका दैनिक उपभोग्य वस्तु तथा लत्ताकपडाहरू पनि जोगबनीमै सस्तो पाइने भएकाले उपभोक्ताहरूको रोजाइ भारतीय बजार बनेको छ। तर, यसको प्रत्यक्ष असर विराटनगरका व्यापारीले व्यहोर्नु परेको छ। जोगबनीमा दैनिक करोडौंको कारोबार हुने गरेको विराटनगरका व्यापारीहरू बताउँछन्। साडीहरू पाँच सयदेखि एक हजारसम्म सस्तोमा पाइन्छ। अन्य कपडाहरू पनि ४० प्रतिशतसम्म सस्तोमा पाईन्छ, न्यु अम्बे स्टोरका सञ्चालक गौतम चेलो भन्छन्, १५ देखि २५ प्रतिशतसम्मको भन्सार महसुल र १३ प्रतिशत मूल्य अभिवृद्धि करका कारण लत्ताकपडाहरू नेपालमा महँगोे पर्न जान्छ। यसमा सरकारले ध्यान दिनुपर्ने हो। भन्सार र मूल्य अभिवृद्धि करका कारण भारतबाट आयातित सामान नेपालमा महँगो पर्ने भएकाले सरकारले स्वदेशी उत्पादन प्रवद्र्धनमा विशेष जोड दिनुपर्ने मोरङ व्यापार संघका अध्यक्ष नवीन रिजाल बताउँछन्। व्यापारीहरूलाई भन्सार तथा भ्याटमा समेत आवश्यक छुट दिनुपर्ने उनको भनाइ छ। विराटनगर भन्सार कार्यालयले व्यापारिक प्रयोजनका निम्ति ल्याइएका सामानबाट दैनिक डेढ लाखबराबरको भन्सार महसुल संकलन गर्दै आएको छ। घरेलु प्रयोगका लागि ल्याइएका पाँच हजारभन्दा बढीको सामानमा पनि कार्यालयले न्यूनतम भन्सार लिँदै आएको जनाएको छ। कोरोनाकाल सम्झिँदै व्यापारी कोरोना महामारीका कारण लामो समय सीमा नाका बन्द भए। करिब २० महिना नेपालीहरू किनमेल गर्न भारतीय बजार जान पाएनन्। त्यसबेला नेपाली बजार ताते। व्यापारव्यवसाय ह्वातै फस्टायो। कोरोना महामारी कम भएपछि फेरि सीमानाका खुला भए। नेपाली बजार सुनसान, सीमापारिका भारतीय बजारमा नेपाली ग्राहकको ताँती छ। झापाको काँकडभिट्टापानीट्यांकी र भद्रपुरगलगलिया मुख्य सीमा नाका हो। भारतीय सीमावर्ती बजारमा दसैं सुरु भएसँगै नेपालीहरूको चहलपहल बढेको छ। भारतीय सीमावर्ती बजारमा सरसामान सस्तो पाइने गरेको भन्दै नेपालीहरू भारतीय बजारमै पुग्ने गरेका छन्। खाद्यान्न, लत्ताकपडा, कस्मेटिक, भाँडाकुँडालगायतका सरसामान खरिद गर्न भारतीय बजार धाउनेको ताँती छ। भारतीय बजार दिनप्रतिदिन फस्टाउँदै गएको बेला नेपाली बजार खस्किँदै गएपछि यहाँका व्यापारीहरू कोरोना काल सम्झन थालेका छन्। भद्रपुरका व्यापारी मानस घोष भन्छन्, कोरोना काल नै ठीक थियो, सीमा नाका बन्द हुँदा यहाँको व्यापार फस्टाएको थियो। नेपाली बजार बचाउन सरकारले कुनै सीमा नाकामा कडाइ गर्नुपर्छ। एक किलो चिनी किन्दा २० रुपैयाँ सस्तो पर्ने लोभमा भारतीय बजार पुग्ने नेपाली त्यहाँ गएपछि चाहिने सबै सरसामान खरिद गरी ल्याइहाल्छन्, भद्रपुरका व्यापारी सुरज कसेराले भने, भन्सार नाकाबाट एउटा व्यक्तिले कति मूल्यसम्म सरसामान खरिद गरी ल्याउन पाउँछन् ? त्यसको रोकथाम र नियन्त्रणले कुन निकायले गर्ने हो ? दसैँ, तिहार र छठ पर्वमा राम्रो व्यापार हुन्छ भनेर बैंकबाट लाखौँ रुपैयाँ ऋण काढेर सामान हाल्यो अहिले व्यापार भने शून्य अवस्थामा रहेको कपडा व्यापारी अविनाश नाहटाले गुनासो गरे। यहाँका व्यापारीबीच एकता नहुँदा त्यसको असर नेपाली बजारमा देखा परेको झापा उद्योग वाणिज्य संघका वाणिज्य उपाध्यक्ष सन्तोष धमलाले बताए। भारतीय बजार फस्टाउन यहाँका व्यापारीहरूकै कमी, कमजोरी छ, वाणिज्य उपाध्यक्ष धमलाले भने, जुनसुकै व्यापारी होस्, एक अर्काको व्यापार बढाउन यहाँबाटै सरसामान खरिद गर्ने वातावरण बनाउनुपर्छ। अनि मात्र यहाँको व्यापार फस्टाउँछ। यसो नगर्ने अनि अरूलाई दोष दिएर व्यापार भएन भन्न नमिल्ने उनले बताए। काँकडभिट्टा र भद्रपुरमा मात्र नभई केचना, झापा, गौरीगन्ज, खजुरगाछीलगायतका सीमावर्ती नेपाली बजार पनि अहिले सुनसान छ। सुनसान पशुपतिनगर सुनसान लाखौं रुपैयाँको कारोबार हुने पशुपतिनगर नाका दशैंको समयमा पनि सुनसान छ। पहिले एक महिनादेखि भारतीय ग्राहकले भरिने यहाँ यस पटक सुनसान बनेको हो। यो भीडभाड हुने सिजन हो। तर सुनसान छ, स्थानीय व्यापारी जिआर खड्काले भने। दसैंको समयमा राति ९ बजेसम्म भीडभाड हुने बजारमा दिनभरिमा पनि बोहोनी नहुने गरेको बताए। दार्जिलिङबाट दैनिक आउने सयौं भारतीय पर्यटकहरू पशुपतिनगर आएर कपडा, जुत्ता, कस्मेटिक सामग्री खरिद गर्ने र यसबाट लाखौंको कारोबार हुने गरेको थियो सूर्योदय नगर उद्योग वाणिज्य संघका अध्यक्ष प्रमोद राईले भने, हाम्रा लागि दशककै सबैभन्दा खराब सिजन बन्यो यो वर्ष। भारतको पश्चिम बंगाल, सिक्किम र भुटानसम्मका व्यापारीहरूको कारोबार हुने पशुपतिगनर बजारमा भारततर्फको भन्सारले आयात निर्यातको कारोबार नगर्दा व्यापारीको कारोबार पनि ठप्प छ। भारतीय पक्षले भन्सारको कारोबार नगर्दा नेपालका उत्पादन वैधानिक रूपमा भारततर्फ निकासी हुन सकेको छैन। सूर्योदय उद्योग वाणिज्य संघका अध्यक्ष राईले भने, गत वर्ष यो अवधिमा दैनिक ५० लाखको कारोबार हुने व्यापारिक केन्द्रमा अहिले मुस्किलले १० लाखसम्मको कारोबार हुने गरेको छ। २०३६ सालमा स्थापना भएको पशुपतिनगर बजारमा ९० प्रतिशत ग्राहक भारतीय पर्यटक, व्यापारी र सर्वसाधारण हुने गरेका थिए। चीनबाट सोझै सामानहरू भारतका विभिन्न सहरहरूमा जाने गरेकाले पनि पशुपतिनगरको व्यापार घट्न थालेको संघका अध्यक्ष राईले बताए। उनले चीनले नुथला बोर्डर हुँदै भारत तर्फ आफ्ना उत्पादन निर्यात गर्न थालेपछि पशुपतिनगर बजार थलिन थालेको जनाए। शिवराज भट्टधनगढी शंकरप्रसाद खनालरुपैडिया क्रान्ति शाहवीरगन्ज तोयानाथ भट्टराईइलाम पार्थ मण्डलझापा राकेश कर्णविराटनगर"
