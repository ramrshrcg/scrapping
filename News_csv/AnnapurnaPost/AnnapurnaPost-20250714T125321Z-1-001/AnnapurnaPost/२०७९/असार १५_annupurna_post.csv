शीर्षक,विवरण
एसईईपछि के पढ्ने ?,"भनिन्छ, सही समयमा गरिने सही निर्णयले परिणाम पनि सही नै दिन्छ। तर, निर्णय गर्न सही समय चिन्न सक्नु र गरिने निर्णय सही नै हो भनेर जान्न सक्नु आफैंमा अर्को जटिल निर्णय हो। त्यसैले निर्णय प्रक्रियामा एकभन्दा बढी मस्तिष्कको सहभागिता नै सही समयमा सही निर्णयमा पुग्ने सम्भावनाको बलियो आधार हो। मानिसले दैनिकजसो आफ्नो जीवनमा केही न केही निर्णय गरिराखेकै हुन्छ। यसभित्र पनि कतिपय निर्णय यस्ता हुन्छन्, जसको परिणामले जीवनपर्यन्त प्रभाव पार्छन्। अथवा भनौं, जीवनको दिशा नै बदलिदिन्छन्। यस्तै प्रकारको एउटा निर्णय हो, वर्षौंदेखि मेहनत गरेर एसईईसम्मको तह उत्तीर्ण गरेको एउटा विद्यार्थीले अबका दिनमा के पढ्ने ? नेपालमा गएको वैशाखमा एसईई अर्थात् माध्यमिक शिक्षा परीक्षा सम्पन्न भयो। उक्त परीक्षाको परीक्षाफल आउने समय विस्तारै नजिकिँदै गइरहेको छ। यो पृष्ठभूमिमा एसईई दिएका तमाम विद्यार्थीमा बच्चैदेखि आफूले गर्दै आएको परिश्रमलाई कसरी उचित व्यवस्थापन गर्ने र आउँदो भविष्यलाई समेत सुरक्षित पार्ने भन्ने विषयमा ठूलो तनाव र अन्योलताको अवस्था सिर्जना भएको छ। यसैगरी उनीहरूका अभिभावकमा पनि आफ्ना सन्तानलाई कसरी यो दोधारको अवस्थाबाट उचित मार्गनिर्देशन गर्ने भन्नेमा ठूलो चिन्ता देखिन्छ। कुनै पनि विषय अनि त्यसमा आधारित पाठ्यक्रम निर्माणका निश्चित उद्देश्यहरू रहेका हुन्छन्। ती विषय तथा पाठ्यक्रमहरू केही दर्शन साथै सैद्धान्तिक ज्ञान प्रदान गर्ने हेतुले बनाइएका हुन्छन् भने केही विशुद्ध सीप प्रदायक हुन्छन्। अनि केही विषय यस्ता हुन्छन् जसले सैद्धान्तिक ज्ञान र सीप दुवै प्रदान गर्छन्। अधिकांश विद्यार्थी यस्ता छन् जो यस प्रकारका विषयमा अनभिज्ञ देखिन्छन्। परिणामस्वरूप बर्सेनि विद्यार्थीको एउटा यस्तो समूह बढ्दै छ, जसलाई लाग्छ कि मैले पढेको विषय मेरा लागि गलत रहेछ। यसले विद्यार्थीमा विषयप्रतिको चाख र उत्प्रेरणा घट्दै जाने र स्वतः उक्त विषयमा राम्रो गर्न नसक्ने समस्या देखिन थाल्छ। यही कारण पनि नेपालमा शिक्षित बेरोजगारको संख्या बर्सेनि बढिरहेको हो भन्दा फरक नपर्ला। नेपालमा एसईई उत्तीर्ण गरेर कक्षा ११ मा भर्ना हुने विद्यार्थीको सवालमा आफैंले छनोट गरेको विषय र पाठ्यक्रमप्रतिको उनीहरूको अनभिज्ञताबाहेक केही गल्ती पनि छन्। जुन बर्सेनि दोहोरिने गरेका छन्। जस्तै, आफ्नो मिल्ने साथीले छनोट गरेकै विषय आफू पनि छनोट गर्ने। आफूले चिनेका कुनै दाइदिदीले राम्रो पैसा कमाएको देखेमा आफ्नो क्षमता र योग्यताको विचार नै नगरी उनीहरूले पढेकै विषय आफू पनि पढ्ने निर्णय गर्ने। कक्षा १० का आन्तरिक परीक्षाहरूमा सबैभन्दा बढी अंक ल्याएको विषयलाई मात्र आधार बनाएर कक्षा ११ का लागि विषय छनोट गर्ने। यसैगरी, एसईई उत्तीर्ण विद्यार्थीका अभिभावकले पनि सन्तानलाई कक्षा ११ का लागि विषय छनोट गर्ने क्रममा केही गल्ती गर्ने गरेका छन्। बच्चाहरूको सक्षमता र इच्छा नबुझी वा बेवास्ता गरी आफूलाई इच्छा लागेको विषय पढ्न दबाब दिने काम भएका छन्। आफ्ना साथीभाइको छोराछोरीले अध्ययन गरेकै विषय छोराछोरीलाई पनि अध्ययन गर्न दबाब दिने गरिन्छ। जीवनमा आफूले पढ्न नसकेको विषय पढ्न दबाब दिएर कुण्ठित इच्छा पूरा गर्ने गरिन्छ। यसरी एसईईपछि कक्षा ११ का लागि संकाय अनि विषय छनोट गर्ने क्रममा विद्यार्थी तथा अभिभावकले गर्ने गल्तीले भविष्यमा यी दुवै पक्ष पछुताउने गरेका छन्। नर्सरी वा शिशु तहदेखि कक्षा १० सम्म आइपुगेको विद्यार्थीको हरेक प्रकारको दक्षता र क्षमता सबैभन्दा बढी यदि कसैलाई थाहा हुन्छ भने ती हुन् उसको विद्यालयका शिक्षकशिक्षिका। त्यसैले विद्यार्थीलाई एसईईपछि कस्तो विषय पढ्दा उचित हुन्छ भन्ने प्रश्नमा सबैभन्दा उत्तम सुझाव उसकै विद्यालयले दिन सक्छ। यही सन्दर्भमा वर्षौंसम्म पढाएको विद्यार्थीलाई एसईईपछिको व्यवस्थापनमा समेत मार्गनिर्देश गर्नु विद्यालयको कर्तव्य हो। विद्यालयले एसईई दिएका विद्यार्थीलाई तीनचार दिनको सुझावमूलक कार्यक्रम आयोजना गर्न सक्छ। सर्वप्रथम, एसईई दिएका प्रत्येक विद्यार्थीले दुई वर्षयताका सम्पूर्ण परीक्षाको परीक्षाफल, पढाइ बाहेकका क्रियाकलापमा आफूले देखाएको सामथ्र्य, आफ्नो एकल तथा सामूहिक व्यवहार आदिको सूक्ष्म विश्लेषण गर्नुपर्छ। त्यसपश्चात् सकेसम्म विभिन्न विषय अनि सम्बन्धित पेसासँग सम्बद्ध विज्ञ अथवा जानकार व्यक्तिहरू उपस्थित गराई उनीहरूको अनुभव तथा कुन विषय अध्ययन गर्न कस्तो योग्यता र क्षमता आवश्यक पर्छ। त्यो विषय अध्ययन गरेमा भविष्यमा कस्तो अवसर प्राप्त गर्न सकिन्छ भन्ने बारेमा जानकारी प्रदान गर्नुपर्छ। यसपश्चात् यो सुझावमूलक कार्यक्रमको अन्त्यमा विद्यालयले माथिका सबै कुरालाई ध्यानमा राख्नुपर्छ। साथमा विद्यार्थीको क्षमता तथा आवश्यकता समेतलाई मध्ययनजर गरी उच्च शिक्षाका लागि उचित दिशानिर्देश गर्नुपर्छ। सूचना प्रविधिको आजको युगमा एसईईपछिको अध्ययन विषय छनोट गर्ने सवालमा विद्यार्थी आफैंले पनि धेरै कार्य गर्न सक्छन्। हरेक विषयको पाठ्यक्रम, क्षेत्र, उद्देश्य तथा अवसरबारे व्यक्तिगत लक्ष्य तथा उद्देश्य कुन विषयले सम्बोधन गर्न सक्छ भनेर तुलनात्मक अध्ययन गर्न सक्छन्। साथै ती विषयका नमुना कक्षामा समेत अनलाइनमा सहभागी हुन सक्छन्। महत्वपूर्ण कुरा भनेको विद्यार्थीले रुचि, चाहना र सपना के मा छ, त्यसलाई ध्यान दिनुपर्छ। मानिसका लागि चाहना र सपना नै यस्तो चिज हो जुन प्राप्तिका लागि जीवनमा उसको आँट र हिम्मत दुई गुणाले वृद्धि भइदिन्छ। आजसम्म संसारमा सपनालाई पछ्याउनेहरू नै चाँडो गन्तव्यमा पुगेका छन्। एउटा दुःखद् यथार्थलाई भने बेवास्ता गर्न सकिन्न, जुन हो गरिबी। नेपालमा करिब १७ प्रतिशत जनसंख्या गरिबीको रेखामुनि छन्। ती बाबुआमालाई पनि सन्तानलाई स्नातक, स्नातकोत्तर वा त्योभन्दा माथिसम्म पढाउँ भन्ने इच्छा अवश्य हुन्छ। तर, गरिबी बाधक बनेको छ। स्टिभ जब्स, बिल गेट्स, माइकल डेलजस्ता विश्वविख्यात व्यक्तिहरूले किशोरावस्थामै औपचारिक शिक्षा छाडेका थिए र पनि सफलता प्राप्त गर्न कसैले रोक्न सकेन। औपचारिक शिक्षाको महत्त्व नै छैन भन्ने होइन। कसैले पढाइलाई महत्त्व दिन्छ भने उसलाई वञ्चित गरिनु हुँदैन। सानै उमेरमा विद्यालयबाट निकालिँदा बाबुले साथ नदिएको भए सायद पेले विश्वकै महान् फुटबल खेलाडी हुने थिएनन्। बालबालिका भविष्यमा गएर के बन्छन् भन्ने कुरामा प्रभाव पार्ने विभिन्न पक्षमध्ये शिक्षा एकदमै महत्त्वपूर्ण पक्ष हो। यसर्थ एसईई उत्तीर्ण गरेको विद्यार्थीले त्योभन्दा माथिल्लो तह अध्ययनका लागि विषय छनोट गर्दा धेरै पाटामाथि ध्यान पुर्याएर निर्णय गर्न आवश्यक छ। दुर्भाग्यवश कुनै विद्यार्थीले उसका लागि गलत विषय छनोट गरेको रहेछ भने पनि हिम्मत भने हार्नु हुँदैन। जीवनको दौडमा गल्ती सुधार्न कहिल्यै ढिलो हुँदैन।"
यति जाबो खाना ?,"एकजना आफन्तीकहाँ जाँदा प्रायः देख्ने कुरा हो, तिनकी छोरीले खाना फ्यालेको। निकै पटक यस्तो देखेपछि एकपटक जाँदा मुखै फोरेर भनें म जहिले पनि आउँदा यिनी खाना फ्यालिरहेकी हुन्छिन्। ती आफन्तीले भनिन्, खाँदै खाँदिन। खै यस्तैे हो। मेैले भनें, खाँदिनन् भने तपाईं किन धेरै दिनुहुन्छ त ? जति खान्छिन् त्यति नै दिनू न। फेरि अचेलका बालबालिका बाहिरको कच्याककुचुक अलि बढी नै खान्छन्। त्यही भएर घरमा पाकेको खाना त्यति रुचिपूर्वक खाँदैेनन्। उनले भनिन्, जति नै दिए पनि अलिकति त उसले फ्यालेकै हुन्छे। अनि के गर्नु ? उनले उल्टै मसँग प्रश्न गरिन्। उनको खाना फ्याल्ने आदतै भएको बुझेर त्यसै वाक्क भएँ। उनीसँग यी कुरा भइरहँदा मलाई रुसी लेखक अलेक्जेन्डर रास्किनको बाल्यकालको याद आयो। रास्किन बाल्यकालमा अत्यन्तै खाना फाल्दा रहेछन्। बुवाआमाको आँखा छलेर रोटीलाई डल्लो पारेर टेबलको मुनिबाट फुत्त पर फ्याँक्ने। झ्यालबाट बाहिरै फ्याँकिदिनेसम्म गर्दा रहेछन्। उनी भन्थे रे, म ठूलो भएपछि यो रोटी खाँदै खाँदिनँ। अरू आफूलाई मनपर्ने कुराहरूको नाम लिएर यो मात्र खान्छु। तर त्यो दिन कहिले आउँला ? बुवाआमाले सम्झाउनु हुन्थ्यो रे, अरू मात्र खाएर हुँदैन रोटी स्वास्थ्यका लागि राम्रो कुरा हो। तिमीलाई मन पर्ने खाना मात्र खायो भने त बिरामी परिन्छ। तर उनलाई सम्झाउँदा, फुर्काउँदा र फकाउँदा केही गर्दा पनि लागेनछ। रास्किनको हेरदेख गर्न एकजना आया राखिएको रहेछ। ती आयासँग रास्किनको खानेबेलामा जहिलै झगडा पर्दाेरहेछ। एकदिन रिसाएर आयाको अगाडि नै रास्किनले खाना भुइँमा फ्याँकिदिएछन्। यो देखेर आयालाई निक्कै रिस उठेछ र उनले भनिछन्, म तिमीसँग रिसाएँ अब बोल्दिनँ। तत्कालै रास्किनले भनेछन्, त्यति जाबो खानाका लागि तपाईं मसँग रिसाउने ? तब आयाले मुख रातो पार्दै भनिछन्, जाबो ? यही जाबो खाना कसैको लागि कति महत्त्वको हुन्छ। मैले यही जाबो खानाका लागि तिम्रो उमेरमा दिनभरि चिसोमा काम गर्नु पर्दथ्यो। जाडो महिनाको एउटा साँझ हामीसँग केही खाना थिएन। त्यही साँझ यो तिम्रो जाबो खाना मेरो भाइले पाएको थियो भने उसको ज्यान बच्ने थियो। उनले फेरि थपिन्, तिमीलाई तिम्रो परिवारले पढ्न, लेख्न त सिकाए तर खाना तिम्रो प्लेटसम्म कसरी आउँछ ? यस खानाको लागि कति जनाले के के मेहनत गर्नुपर्छ ? कसैले सिकाएन। त्यसैले तिमीले खानेकुराको कदर नगरी भुइँमा फाल्यौ। यो निक्कै लाजमर्दाे कुरा हो। त्यो रात रास्किनलाई राम्रो निद्रा लागेनछ। भोलिपल्टदेखि उनलाई खाना नदिएर एक बटुको तरकारी मात्र दिन थालिएछ। कसैले खा भनेर कर पनि गरेनछ। तर, उनको भोक त्यति एक बटुको तरकारीले मात्र मर्ने कुरै भएन। दुई दिनसम्म उनलाई सब्जी मात्र दिएपछि तेस्रो दिनको दिन खाना पाउँदा त्यो खाना उनलाई औधी मीठो लागेछ। रास्किनलाई आफूले गरेको व्यवहारदेखि पछुतो भएछ। त्यो दिनदेखि उनले कहिल्यै खाना नखाने भनेनछन् र खाना फालेनछन्। माथिका हरफहरूमा आया र रुसी लेखक त प्रतिनिधि पात्र मात्र हुन्। यो संसारमा बालक रास्किनजस्ता यति जाबो खाना ? भन्ने अन्य बालक कति होलान् ? आयाले जस्तो एक पेट खानाका लागि दिनभरि चिसोमा काम गर्ने बालबालिका कति होलान् ? अनि आयाको भाइजस्तै एक छाक खान नपाएर ज्यान गुमाउनुपर्ने बालबालिका कति होलान् ? अहिले आएर हामी जस्तै दुःख गरेर दुई छाक खाना खुवाउने बाबुआमाका छोराछोरीले यो सबै बुझ्लान् त ? हामीले बुझाउन सके अवश्य बुझ्छन्। जसरी रास्किनले बुझेका थिए। तर, हामी अभिभावककै पनि कमजोरी छ यसमा। आफू मरीमरी काम गर्ने आफ्ना छोराछारीलाई जे भन्यो त्यही पुर्याइदिने। कति दुःख गरेर यो सब भएको छ ? यो खाना हाम्रो प्लेटमा आइपुग्न कति मेहनत छ ? अहँ यो हामीमध्ये कति अभिभावकले छोराछारीलाई भनेकै हुँदैन। हामीलाई त बस छोराछोरीले कुनै हालतमा पढिदिनु पर्यो, स्कुल कलेजमा टप गरिदिनु पर्यो। बस्। पढाइभन्दा बाहेक पनि व्यावहारिक ज्ञान छ भन्ने कतिपयले मानौं बिर्सिरहेका छौं। अथवा जानेर बुझ पचाइरहेका छौं। प्रायः घरमा बालबालिकाले खाना फ्याँकिरहेकै देखिएको हुन्छ। हामी उनीहरूलाई कमसेकम यति त भन्न सक्छौें। थोरैे खाना लिनु, थोरै खानु तर नफ्याँक्नु। यो तिमीहरूले फ्याँकेको खाना कुनै भोकोले पायो भने ? यति मात्र भनिदिँदा पनि उनीहरूले पक्कै बुझ्नेछन्। सानै छँदा हजुरबुवा भन्नुहुन्थ्यो, अन्न भगवान् हो। उहाँ सधैं खाना खाँदा ढोगेर खानुहुन्थ्यो। उहाँ भन्नुहुन्थ्यो, भातको एउटा सिता पनि फाल्यो भने त्यो अन्नले हामीलाई सराप्छ। हामीलाई भोक लागेको बेला त्यो सरापले गर्दा खाना खान पाइन्न। त्यसैले खाना खादा थाल सफा पारेर खानुपर्छ ताकि एक सिता भात पनि हाम्रो थालमा नरहोस्। हुन पनि हजुरबुवाको थाल भात खाइसक्ता यति सफा हुन्थ्यो जस्तो खाना पस्किनु अगाडि हुन्थ्यो। म अहिले खाना खाँदै गर्दा हजुरबुवाको त्यही सफा थाल र भनाइ सम्झिरहन्छु। छोरालाई पनि सम्झाइरहन्छु।"
४ जिल्ला जोड्ने सडकको बेहाल,"उदयपुर : सडक कालोपत्रे गरेको पाँच वर्ष नबित्दै जीर्ण बनेपछि माथिल्लो सगरमाथालाई जोड्ने सिद्धिचरण लोकमार्गमा सर्वसाधरणले सास्ति व्यहोर्नु परेको छ। उदयपुरसहित चार जिल्लालाई जोड्ने लोकर्मागको मिर्चैयाकटारीघुर्मी सडकखण्ड मर्मत नहुँदा उपभोक्ताले सास्ती व्यहोर्नु परेको हो। सडक मर्मत नहुँदा दुई घण्टामा पार गरिने घुर्मीखण्ड सार्वजानिक यातायातलाई ६ घण्टा लाग्ने गरेको स्थानीय बताउँछन्। सडक जीर्ण हुँदा यात्रादेखि उपभोग्य वस्तु ढुवानीमा सकस भइरहेको छ। अझ लगातारको बर्षाका कारण पहिरो वग्दा र सडकका खाल्डाखुल्डीले सवारी आवागमनमा समस्या भएको चालक दलविर विश्वकर्मा बताउँछन्। २०५८ सालदेखि सञ्चालनमा आएको साँघुरो सडक जीर्ण भएपछि जोखिम मोलेर यातायातका साधन सञ्चालन गर्नुपरेको उनी बताउँछन्। खाल्डाखुल्डी र माथिबाट बग्ने पहिरोले दुर्घटनाको जोखिम बढेको छ, विक भन्छन्, यात्रु जोखिमपूर्ण यात्रा गर्न बाध्य छन्, उत्तिकै माथिका जिल्लामा खाद्यान्न ढुवानी महँगो भइरहेको छ, ढुवानी महँगो हुँदा मूल्य बढेको छ। बनेको पाँच बर्षमा नै सडकमा कालोपत्रेको नाम निशान नभएको बताउँदै स्थानीय जीवनाथ दाहाल भन्छन्, ठाउँठाउँमा सडक भत्किँंदा र खाल्डाखुल्डी हुँदा सवारी साधन दायाँबायाँ कोल्टिँदै गुड्ने गरेका छन्। हिउँदमा धुलो उड्ने र वर्षा याममा हिलाम्य हुने गरेको स्थानीय बताउँछन्। हिलोमा सवारी साधन भासिने र कतिपय उकालोमा उक्लिन नसक्ने समस्या रहेको यातायात व्यवसायी बताउँछन्। बढीमा १० टन भार क्षमताको सवारी साधन सञ्चालन हुनुपर्ने भए पनि सडकमा सोभन्दा बढी भार क्षमताको सवारी साधन गुडाउँदा चाँडो कालोपत्रे उक्किएको हुन सक्ने स्थानीयको अनुमान छ। त्यति मात्र नभई निर्माणचरणमै लापरबाही र मापदण्ड अनुसार नबनाउँदा चाँडै भत्किएको उनीहरू बताउँछन्। सडक जिर्ण रहेकै कारण उदयपुरको माथिल्लो भेग, खोटाङ, ओखलढुंगा र सोलुखुम्बुमा दैनिक उपभोग्य वस्तु भित्र्याउन कठिनाइ भइरहेको उद्योग वाणिज्य संघ खोटाङका अध्यक्ष उपिनकुमार राई बताउँछन्। उनी भन्छन्, महँगो मूल्य तिरेर भए पनि जोखिम मोलेर सामान भित्र्याउनु परेको छ, यहीँ रफ्तारले बर्षा रहने हो भने अब ल्याउन सक्ने अवस्था छैन। उनले भने, सडककै कारण उपभोग्य वस्तु ढुवानीको भाडा बढ्दा महँगी बढेको छ। कहिलेकाहीँ साता दिनसम्म सडक अवरुद्ध हुँदा दैनिक उपभोग्य वस्तु आपूर्तिमा समस्या भइरहेको छ। घुर्मीकटारी सडक खोटाङ, ओखलढुंगा, सोलुखुम्बु र पूर्वी तराई जोड्ने एक मात्र सडक हो। सडक जीर्ण हुँदा तीन जिल्लाका भौतिक निर्माणमासमेत असर परेको छ। एकातिर सडक साँघुरो रहेको र अर्कोतर्फ बीचबीचमा खाल्डाखुल्डी र पहिरोले सडक जिर्ण रहेको बताउँदै दाहालले भने, सर्वसाधारण आवागमन गर्न बाध्य भएकाले जोखिम मोलेर आवतजावत गरिरहेका छन्। कटारीबाट घुर्मीसम्म नपुगेसम्म त्रासमै यात्रा गर्नु पर्ने बाध्यता रहेको उनको भनाइ छ। भीरको बाटो त्यो पनि कच्ची भएकाले यात्रा अवधिभर त्रासले मुटु नै ढुकढुक हुने गरेको दाहालले बताए। त्यति मात्र नभई राजर्मागको स्तरोन्नती नहुँदा मुख्य व्यापारिक केन्द्र कटारी बजारको व्यापार व्यावसायसमेत घट्दै गएको उदयपुर स्थानीय व्यापारी सुशीला राउत बताउँछिन्। कटारी बजारसँग जोड्ने यो लोकर्माग स्तरीय नहुँदा व्यापार व्यावसाय खस्किएको उनको भनाइ छ। राजर्माग जीर्ण हँुदा तराईबाट आयात गरी पहाडी क्षेत्रमा खाद्यन्नलगायत दैनिक उपभोग्य वस्तु आपूर्ति गर्न समस्या भएको व्यापारीहरू बताउँछन्। साँघुरो र जिर्ण सडकमा ज्यान जोखिममा राखेर सवारी चलाउनु पर्ने बाध्यता छ, राउतले भने, सडक निर्माण भए यता बर्सेनि मर्मतका नाममा करोडौ रुपैया खर्चेपनि सडकको अवस्था सुध्रिएको छैन। बाटो ज्यादै साँघुरो, धेरै मोड भएको र जीर्णसमेत हुँदा धेरै समस्या भएको उनले वताए। सडक जीर्ण भएकै कारण कटारीबाट तीन वर्षयता बर्सेनि ५० जनाको संख्यामा व्यापारी पलायन हुँदै गएको उनले वताईन्। निर्माण गर्नु पूर्वनै प्राविधिकले स्टिमेट बनाउँदा साँघुरो बाटो भएकाले अहिले समस्या भएको कटारी नगरपालिकाका पूर्वमेयर ज्ञानेन्द्र श्रेष्ठ बताउँछन्। उनले भने, राजमार्ग भन्नासाथ धेरै गाडीको चाँप हुन्छ भन्ने सोचकासाथ ट्रयाक खोल्नुपथ्र्याे, हचुवाको भरमा गर्दा अहिले यो दुर्दशा भोग्दैछौं। चार जिल्लाका नाका भएकाले तत्कालीन अवस्थामा नै सडक फराकिलो बनाउँदै लैजानु पर्ने बताउँदै श्रेष्ठले भने, धेरै लगानी भइसक्यो अब फेरि फराकिलो बनाउन कतिपय राम्रो सडक नै भत्काउनु पर्ने अवस्था छ। भार क्षमताका गाडी कुदाउँदा जीर्ण क्षमताभन्दा बढी भार बोकेर सवारी साधन चलाउँद लोकमार्गको मिर्चैयाकटारी सडक खण्ड दिन दिनै जीर्ण बन्दै गएको छ। मापदण्डविपरीत बढी भार क्षमताका सवारी साधन संचालन र पुनर्निर्माण नहुँदा लोकर्माग जीर्ण बन्न पुगेको हो। त्यस क्षेत्रमा मारुती र सौर्य सिमेन्टका दैनिक एक सय बढी ट्रक सञ्चालन हुने गरेको स्थानीयले बताएका छन्। सडकमा १० टनभन्दा बढी भार बोक्न नपाइने कानुनी प्रावधान भएपनि टिफर चालकले सोभन्दा बढी परिमाणमा चुनढुंगा बोक्ने गरेको स्थानीय बताउँछन्। सडक मर्मत गरिए पनि दिगोपनमा ध्यान नदिँदा समस्या आएको कटारी नगरपालिकाका उपमेयर गीता खड्काले बताइन्। उनले भनिन्, राजमार्ग मर्मत होइन, पुर्ननिर्माण हुनुपर्ने आवश्यकता छ। निर्माणपछि अहिलेसम्म गरिएका मर्मतले सडकको खासै स्तरोन्नति हुन सकेको छैन, त्यसैले सडक मर्मत मात्रै होइन पुनर्निर्माण हुने पर्ने उलने बताइन्। सिराहाको चन्द्रोदयपुरस्थित मारुती सिमेन्टका लागि सिन्धुलीको ककरुठाकुरदेखि ओसार्ने चुनढुंगा बोक्ने टिपर यहीँ लोकमार्ग भएर आउजाउ गर्नाले सडक जीर्ण भएको स्थानीयको भनाइ छ। पछिल्लो दुई वर्षयता सौर्य र कसमस सिमेन्ट उद्योगका लागि कटारीकै पट्नाभन्ज्याङलगायत दुई ठाउँको चुनढुंगा ओसार्ने रुट पनि यहीँ भएकाले सडकमा थप भार पर्दै आएकाले बैकल्पिक सडकको व्यवस्था गर्नुपर्ने स्थानीय अशोक श्रेष्ठ बताउँछन्।"
समाजवादको भविष्य,"नातिहरूलाईं खुवाउन एक हजुरआमा रोमानियाली महिला मासु किन्न पसल गइन्। समाजवादी शासनको समयको कथा हो यो। मासु पसलेले मासु काटेर जोखुन्जेल पसल बाहिर उभिएको एक युवकले ती हजुरआमासँग मासुको गुणस्तर, सहज आपूर्ति, मूल्य आदिका विषयमा कुराकानी गर्यो। हजुरआमाले पनि मनमा लागेका कुरा गरिन्। मासु लिएर घरमा पुग्दै गर्दा उनलार्ई लिन चौकीबाट प्रहरी आए। हजुरआमालार्ई चौकी लिएर गए। चौकीमा सोधपुछ गरियो। महान् क्रान्तिपश्चात् बनेको समाजवादी सरकारको आलोचना गरेको आरोप लगाइयो उनलाई। कुन विदेशी प्रतिक्रियावादीले उचालेर यसो भनेको हो ? भनेर खारियो, घण्टौं बयान लिइयो। ती हजुरआमालाई खतरनाक प्रतिक्रियावादीबाट सञ्चालित ठानियो र कुनै पनि बेला चौकीमा बोलाउन सकिने र बेलाएका बेला अनिवार्य हाजिर हुने सर्तमा छाडियो। गज्जब त के छ भने उनलाई जुन कोठामा बयान लिइएको थियो, मासु पसलमा उनीसँग कुरा गर्ने त्यही युवा अर्को छेउको कुर्सीमा मुस्काउँँदै बसिरहेको थियो। नेपालका एक नेता समाजवाद लागू नभएकाले बेथिति भयो भन्छन्। अरू धेरै नेपाली समाजवाद लागू गर्नपूर्व जे जे बेथितिहरू हुनैपर्ने हो। तिनीहरू नेपालमा प्रभावकारी ढंगले लागू भइरहेको मान्छन्। समाजवादीहरूको विशिष्ट गुणले स्थापित समाजवाद र त्यसका म्यानेजरहरू (नेता होइन) सम्बन्धमा भारतमा कहावतहरूको स्कन्दपुराण नै छ। उदाहरणका लागि, भारतीय समाजवादीहरू विमानस्थल वा रेल्वे प्लेटफर्मबाट कहिल्यै ट्याक्सी चढेनन्। ट्याक्सी त उनीहरू चढे तर चिनेका मानिस वा कार्यकर्ताहरूले नदेख्ने गरी। त्यसैकारण विमानस्थलबाट बाहिर सडकमा निस्किएर वा रेल्वे प्लेटफर्मभन्दा तीन सय मिटर पर गएर भारतीय समाजवादीहरू ट्याक्सी चढ्थे। समाजवाद जुन व्यक्तिहरूको अभीष्ट हो र पुँजीवाद कुन हानिकारक छ ? साम्यवादमा पुग्ने बाटो भनिएको समाजवाद सशस्त्र सैनिक बलले चलाएको राज्यसत्ता हो भन्ने मेरो बुझाइ छ। रूस होस् वा चीन वा नेपालमा माओवादी गुरिल्ला संगठन जसको अभीष्ट सैनिक प्रयोग गरेर विपक्षीमाथि सांघातिक दमन गर्नु नै हो, रूस र चीनमा धेरै भयो नेपालमा कम। फरक त्यत्ति नै हो। अनि त्यस्ता केही नेताहरू संसदीय मञ्चमा बसेर त्यहाँबाट प्राप्त आर्थिक बलले समाजवादको कारखाना खोल्न खोज्छन्। जुन विडम्बनापूर्ण प्रयत्न हो। माओवादी, एमाले र एकीकृत समाजवादीहरूको एकै बेथा हो, एकैपटक लागेको र क्रोनिक हँुदै गएको। जीवनको उत्तराद्र्धमा मानिस आफ्नो सभ्यताले मानेका भगवान् पुकार्छन् भन्ने विश्वव्यापी संकथन नेपालको समाजवादी राजनीतिक बजारमा विश्वास गरिँदैन। तिरस्कृत वैचारिकीको अनुयायी भएकोमा हीनताबोध गरिरहेको साम्यवादी जमात कुनै एक व्यक्तिको समाजवादी प्रेस्क्रिप्सनको भाष्य नबुझेर होइन, उनलाई नपत्याएर तिरस्कार गरिरहेको छ। नमुना समाजवादको अर्को उदाहरण पनि रोचक छ, छोराको राष्ट्रपतीय च्याम्बर पुगेर खुश्चेवकी आमाले छोराको कानमा मुख लगेर साउती गरिन्। भनिन्, बाबु तँ यति आलिसानसँग बसेको छस् भन्ने सोभियत समाजवादीले थाहा पाए भने तँलाई मार्छन्। सादीगको भाष्यमा अलौकिक आनन्द लिनु समाजवादी सिद्धान्त नै हो। आशाराम बापु र बाबा रामरहिम पनि तपस्वी नै देखिएका थिए, आश्रमभित्रका वास्तविकता बाहिर नआएसम्म। बाहिर आएपछि मात्रै दुनियाँले थाहा पायो, त्यहाँ के मात्र हुँदो रहेनछ बा ! वामपन्थीहरूकै प्रस्तावमा राजदूत बनेका एक विद्वत् व्यक्तिले केही समय अगाडि नेपालका समस्या पहिचान गर्ने क्रममा भनेका थिए, नेपालमा अन्य कुनै समस्या छैन एक्सेप्ट कम्युनिज्म। यो सुनेर एक अर्थशास्त्रीले आश्चर्यभाव प्रकट गर्नु भो, म भने गलल्ल हाँसेको थिएँ। गएको ७० वर्षमा भारतमा एउटा फिल्म बन्यो मुन्ना भाइ एमबीबीएस। नेपालमा जति पनि राजनीतिमा मानिस छन् सबै मुन्ना भाइ एमबीबीएस नै छन्। धेरै वर्षअघिको कुरा हो, एमालेका मोरङतिरका एक कार्यकर्ता एकजना सांसदसँग आफ्नो पेटको भयंकर रोगका विषयमा सल्लाह लिँदै थिए। कमरेड सांसद अरू समयमा कम बोल्थे, १० वर्षको उनको संसदीय अभ्यासमा सायद एकै शब्द नबोली सकिएको थियो। तर समाजवादमा मानिसका रोगको उपचार कसरी हुन्छ ? भन्ने लामो व्याख्या सुनाए। नेपालका एक नेता समाजवाद लागू नभएकाले बेथिति भयो भन्छन्। अरू धेरै नेपाली समाजवाद लागू गर्नपूर्व जे जे बेथितिहरू हुनैपर्ने हो। तिनीहरू नेपालमा प्रभावकारी ढंगले लागू भइरहेको मान्छन्। सोफाको अर्को छेउमा बसेको मलाई उनको कुरा पट्यार लाग्यो र ती बिरामीलाई काठमाडौं गएर तुरुन्त डाक्टर आईएल आचार्यसँग जँचाउने सल्लाह दिएँ। तर, त्यहीँ सँगै भएका अर्का कमरेड, जो मेरो बालसखा हुन्। उनले भने, तैंले भनेर हुन्छ ? पार्टीले कुन डाक्टरकोमा पठाउँछ, त्यसैअनुसार गर्नुपर्छ। बिचरा ती बहुदलीय प्रधानपञ्च पार्टीसँग उपचारको सल्लाह गर्दागर्दै डाक्टरकोमा पुग्नै नपाई स्वर्गबास हुनुभो। समाजवाद कति खतरनाक छ ? अनाहकमा एउटा बिरामी, नेताको सल्लाह माग्दामाग्दै छोराछोरी टुहुरा पार्ने ठाउँमा पुग्यो। समाजवादको अर्को एक दृष्टान्त। एउटा लक्का जवान कमरेडको बिहे भयो, जवान युवतीसँग। यो पञ्चायतीकालको कुरा हो। बिहे भएको ६ महिना भइसक्यो। बुहारी महिनै प्रत्येक पर सरेपछि सासूलाई चिन्ता भयो। सासूले पतिलाई भनिन्। पतिले जिम्मेवार कमरेडलाई गुनासो सुनाए। जिम्मेवार कमरेडले केटालाई बोलाएर सोधे, हैन, कमरेड ! यसो छोराछोरीको व्यवस्था गर्नु परेन ? भविष्यमा पनि क्रान्ति गर्ने सन्तान चाहिन्छन् त। उनले के जवाफ दिए ? अनुमान गर्न सक्नुहुन्छ ? उनले भने, पार्टीले बिहे गर् भन्यो मैले गरें, पार्टीले अरू केही भनेन मैले त पत्नीलाई छोएकै छैन कमरेड ! अब परेन फसाद ! जिम्मेवार कमरेडले त्यो पनि अनुमति दिए। आज त्यो कमरेडका सन्तान कम्तीमा पनि ४० वर्षका भए होलान्। मेरो जानकारीमा भएअनुसार पार्टीका आदेशले छोरै जन्मिएको थियो जस्तो लाग्छ। गोरुलाई महला लाइदिएर डुँडमा कुँडो हालिदिन प्रख्यात हुनुहुन्छ उहाँहरू। मानिसलाई मूर्ख बनाएर ऐश्वर्य प्राप्त गर्नु पूजनीय परम्परा बनिसकेको छ नेपालमा। बोल्नेको पीठो बिक्ने नबोल्नेको चामल नबिक्ने समाजमा उनीहरूको समाजवाद बिक्न पनि सक्छ। भिजाइएका चनामाथि राखिएको टपरीमा भगवान्को मूर्ति वरिपरि धुलो छरेर भगवान्को उत्पत्ति हुनै लागेको, भगवान्को उत्पत्ति हुँदा ठूलै विप्लव हुन सक्छ। अहिले जसोतसो चलिरहेको संविधान नामको विवादित बयान मस्यौदाकार हुन् ती समाजवादी। संविधान अहिलेको लेखे पनि उनलाई आजसम्म चन्द्रशमशेरकै युगका सजाय माथि विश्वास रहेछ। त्यसैकारण आफ्नै लागि चारपाटा मुड्ने, थानकोट कटाउने र जात काढ्ने सजाय सिफारिस गरेका होलान्। आजको नेपालमा सजायका यी नमुना इतिहासका किताबमा मात्र पाइन्छन्, नेपालको संविधान ऐन कानुन र आदेशमा यस्ता क्रूरकालीन दण्ड विधान प्रयोगमा छैनन् भन्ने ती सांसदज्यूलाई थाहै छैन कि कसो ? यी भए केही नेपालमा प्रचलनमा रहेका केही समाजवादी नमुना। आशा गरौं, यस्ता अत्युत्तम समाजवादी नमुनाहरू प्रशस्तै देख्न पाइयोस्। वीरबलको खिचडी पनि आफ्ना लागि पकाइएको थिएन र अकवर पनि वीरबलको खिचडी हेर्न भोकै त पक्कै गएका थिएनन्। दुवै मिष्ठान्न भोजन गरेरै जम्मा भएका थिए, राजा र महामन्त्री न हुन् ! समाजवादमा पनि उनीहरू नै त पक्कै भोकै छैनन्, भोकै भए समाजवादी राजनीतिक बजारका दीनदुःखी नेपाली न हुन्। जसलाई समाजवादको आशा देखाएर बर्सौंसम्म मनोवैज्ञानिक शोषण गर्न सकिन्छ। र, समाजवादी ठेकेदारहरूले निर्वाचन जित्नेछन्, अर्को निर्वाचनसम्ममा कुनै न कुनै फन्डा फेला पर्छ पर्छ।"
वाम एकता कि गठबन्धन ?,"अहिले नेपाली राजनीतिक बजारमा वाम एकता र वाम गठबन्धन भन्ने शब्द खुब चर्चामा छ। चलनचल्तीको भाषामा हट केक। नेपाली समाजमा बेलाबेलामा यस्तो बहस हुने गरेकै हो। तर यसैबेला किन चर्चामा आयो भन्ने कुरा बडो रमाइलो छ। राजनीतिको रमाइलो पक्ष भन्नु नै चुनाव र त्यसको परिणाम। हालै, नयाँ संविधान बनेपछिको दोस्रो पटक स्थानीय तहको चुनाव सम्पन्न भएको छ। यस चुनावमा केही वामपन्थी दलहरू खुरुरु कांग्रेसको नेतृत्वमा गठबन्धन बनाएर चुनावमा भाग लिए। त्यो गठबन्धन कसका विरुद्धमा थियो भन्दा नेपाल कम्युनिस्ट पार्टी (एकीकृत माक्र्सवादी लेनिनवादी)लाई जसरी पनि हराउन र कमजोर बनाउने उद्देश्यले बनेको थियो। अनि त्यो गठबन्धन नेपाल कम्युनिस्ट पार्टीको नेतृत्वको बहुमतको सरकार अपदस्थ गर्ने उद्देश्यले बनेको थियो। त्यही उद्देश्य पूर्तिको लागि बनेको गठबन्धन नै अहिलेको सत्तारूढ गठबन्धन हो। त्यसैले सरकारका बसेर नै स्थानीय चुनाव गरायो। गठबन्धनको आधारमा भन्नुपर्दा गत स्थानीय चुनावमा त्यसले बहुमत स्थानमा विजय हासिल गरेको देखियो। एमालेलाई यसले दोस्रो र गैरवामपन्थी दल कांग्रेसलाई पहिलो पार्टीका रूपमा स्थापित गरिदियो। नेपालका वामपन्थीहरूको पारा उही छ। सिट संख्यामा अलिकति घटी देखिएको मात्र हो, जनमत हाम्रो पक्षमा बलियो देखियो। हामीले जित्यौं। चुनावपछि एमालेले दाबी गरेको छ। उता गठबन्धनमा रहेका वामपन्थी दलहरू नेकपा माओवादी केन्द्र र एकीकृत समाजवादी भन्दैछन्, एमालेलाई केही हदसम्म सानो बनाउन पाइयो। हामीले धेरै जित्न नसके पनि त्यसैमा खुसी छौं। अर्थात्, जुन परिणामले कांग्रेसलाई धेरै सिट दिएर दोस्रोबाट पहिलो पार्टीको दर्जामा पुर्यायो। त्यसलाई वामपन्थी दलहरू विजय ठानिरहेका छन्। यथार्थको धरातलबाट हेर्ने हो भने सरासर भ्रमको चश्माबाट हेरिरहेछन् उनीहरू। उनीहरूको दृष्टिकोण सद्दे छैन, भ्रमपूर्ण छ। यस्तै भ्रमपूर्ण प्रचारबाजीमा लागेर राजनीति गरिरहेकाले नेपालको वाम आन्दोलन अन्योलग्रस्त र कमजोर हुँदै गएको छ। वाम मतदातामा निराशा बढ्दो छ। देशबाटै युवा र तिनका अभिभावकसमेत विभिन्न देशमा पलायन भइरहेका छन्। यस्तो बेलामा वाम एकताको चर्चा सुरु भएको छ, फेरि। वामदेव गौतम सबैलाई मिलाउँछु भनेर ताउरमाउर गर्दैछन्। यद्यपि उनका कार्यकर्ता छैनन्, कसलाई मिलाउने हुन्। एकीकृत माओवादीका नेता नारायणकाजी श्रेष्ठ र वर्षमान पुनहरू एमाले नेतृत्वसँग कुराकानीमा रहेको चर्चा छ। उहाँहरू एमाले र माओवादी केन्द्र सहकार्य गरेर जानुपर्ने मतमा देखिनु भएको छ। एकीकृत समाजवादीका सम्मानित नेता झलनाथ खनाल पूर्वपार्टीमा फर्किन इच्छुक छन्। उता जनता समाजवादीमा रहेका अशोक राईहरू पनि एमालेतिर आउन इच्छुक रहेको समाचार आइरहेको छ। माधव नेपाल र पुष्पकमल दाहालहरू भने गएको स्थानीय चुनावमा चाहे जति सिट जित्न नसके पनि जति जितियो त्यति एक्लै जित्ने औकात थिएन भन्दै उपलब्धिकै रूपमा व्याख्या गर्दै कांग्रेसको नेतृत्वको गठबन्धनको निरन्तरताको वकालत गरिरहनु भएको छ। यस्ता प्रयास र चर्चाहरू भइरहेको बेला अमेरिकाले नेपाललाई स्टेट पार्टनरसिप प्रोग्राम नामको सैन्य सम्झौता गर्न दबाब दिइरहेको छ। विश्वमा युक्रेनमा भएको रूसी हस्तक्षेपविरुद्ध हत्त न पत्त बोलेर प्रधानमन्त्री शेरबहादुर देउवाले विश्वमञ्चमा विगतदेखि नेपालले अपनाउँदै आएको छ असंलग्न परराष्ट्र नीति। त्यसैमा नअडिएर अमेरिकी नेतृत्वको सैन्य गठबन्धनमा सामेल हुन इच्छुक रहेको देखाउन खोजिरहनु भएको छ। यस्तो विश्व रंगमञ्चमा युक्रेनको युद्धमा तटस्थ रहेका चीन र भारतको नेपालप्रतिको दृष्टिकोण के हुने ? अन्योल छ। चिनियाँहरू नेपालमा बढ्दो अमेरिकी हस्तक्षेप मन पराइरहेका छैनन्। भारतीयहरू चीनले नेपालको मामिलामा रुचि देखाएको मन पराइरहेका छैनन्। यो कुरा उनीहरूको बेलाबेलाको वक्तव्य र कूटनैतिक टिप्पणीबाट स्पष्ट हुँदै आएको छ। यस्तो विश्व परिवेश र नेपालको भूराजनीतिक अवस्थामा यहाँका वामपन्थीहरूको भूमिका के हुने ? प्रश्न गम्भीर छ नेपाली राजनीतिक मञ्चमा। नेपालमा दुईवटा दलतिर जनमत देखिएको छ। एकातिर वामपन्थी वा कम्युनिस्टहरू र अर्कोतिर प्रजातन्त्रवादी कांग्रेस। बीचमा रहेका उग्रपन्थी र दक्षिणपन्थी शक्तिहरू अझै स्थापित हुन सकेका छैनन्। तिनीहरू अझ छिन्नभिन्न भइहेका छन्। नीति र नेतृत्वमा स्थिरता नदेखिएको कारण ती दलहरू नै क्रमशः कमजोर र छिन्नभिन्न हुँदै जाँदैछन्। यसरी विस्तारै दुई ध्रुवीय राजनीतिमा मुलुक जाँदैछ। यी दुई धु्रवहरूमा सबल राजनीतिक नेतृत्व चाहिएको छ। जोसँग दूरदृष्टि भएको सबल र सक्षम नेतृत्व रहन्छ र मुलुकलाई सही दिशानिर्देश गर्ने तागत राख्छ, त्यसैको भविष्य छ। यसरी हेर्दा प्रजातान्त्रिक धारमा नेपाली कांग्रेस र वामपन्थी धारमा नेकपा एमालेले नेतृत्व गर्नुपर्ने समय आएको छ। अहिलेको अवस्थामा पनि प्रमुख दलको हैसियत यी दुईले मात्र पाएका छन्। पर्दा एक्लै राष्ट्रिय चुनावमा उठेर प्रतिस्पर्धा गर्ने हैसियत पनि यी दुईटामा मात्र छ। अरू त लहरा मात्र भए, चुनावको हावा चल्न थाल्यो कि थाङ्ग्रो खोज्नुपर्ने। थाङ्ग्राको रूपमा तिनले समाउने दल या त एमाले या कांग्रेस हो। अरू त एक्लै उभिन सक्ने मेरुदण्ड नै छैन जस्तो गरिरहेका छन्। पहिलो संविधानसभाको चुनावमा पहिलो पार्टी बनेको माओवादी केन्द्रले एक्लै चुनाव लड्ने सामर्थ्य गुमाइसकेको आभाष हुँदैछ। उसले उता र उति गर्दै आड मात्र खोजिरहेको देखिन्छ। विश्वको शक्ति सन्तुलन र नेपालको भूराजनीतिक आधार हेर्नुपर्छ। यस अर्थमा कांग्रेसको नेतृत्वले जुन दृष्टिकोणबाट मुलुक हाँक्न खोजिरहेको छ, त्यो खतरनाक छ। अब रह्यो, चुनावी गठबन्धनको कुरा। कम्युनिस्टहरू अमेरिकाको हस्तक्षेपकारी नीति र भारतको छिमेकीविरुद्धको अर्घेल्याइँको विरोध गर्दै आएका शक्तिहरू हुन्। हुन त भारतले निहित उद्देश्यले हुर्काएका नेता र दलहरू पनि नेपालमा कम्युनिस्ट पार्टीको नामबाट राजनीति गरिरहेका होलान्। तर, त्यहाँभित्र पनि सच्चा देशभक्त र प्रगतिशीलहरू छन्। उनीहरू साम्राज्यवादी र विस्तारवादीसँग झुकेर स्वार्थसिद्ध गर्न कम्युनिस्ट पार्टीको झन्डा बोक्ने नीतिविरुद्ध लडिरहेका छन्। फलस्वरूप, नेपालमा पुनः वाम एकता वा गठबन्धनको चर्चा सुरु भएको छ। मुलुकलाई पुरानो पुँजीवादी बाटोबाट समृद्ध बनाउन सकिन्छ कि राष्ट्रिय पुँजीको विकास गर्दै राष्ट्रवादी राजनीतिक धारबाट ? बहस सुरु भएको छ। गठबन्धनको चर्चा त्यसैको ठोस रूप हो। यथार्थमा नेपाल असंलग्न परराष्ट्र नीतिमा अडिएर विश्वबन्धु कुटुम्बकमको नीतिमा अगाडि बढिरहेको सत्य हो। दुईतिरका छिमेकी राष्ट्रहरू र विश्व राजनीतिमा उनीहरूको बढ्दो प्रभावले पनि मुलुकलाई कुनै एक धु्रवतिर ढल्किन अनुमति दिँदैन। सन्तुलित परराष्ट्र नीति वर्तमान नेपालको भूराजनीतिक माग हो। यसलाई अनदेखा गरेर कुनै पनि राजनीतिक शक्ति सफल हुन सक्दैन। मुलुकको समृद्धि पनि सम्भव छैन। किनकि समृद्ध नेपाल निर्माणका लागि दुई छिमेकी र विश्वका शक्तिशाली देशहरूबाट पाउँदै आएको सहयोग र सद्भाव भविष्यमा पनि जारी रहनु पर्दछ। एकापट्टि ढल्किएर मुलुकलाई अशान्त बन्न दिनु हुँदैन। सन्तुलित परराष्ट्र नीति नै मुलुकको शान्ति र समृद्धिको आधार हो। अब आगामी चुनावको कुरा गरौं। मंसिरतिर हुने प्रतिनिधिसभा र प्रदेशसभाको चुनावका मुख्य प्रतिस्पर्धी दलहरू एमाले र कांग्रेस नै हुन्। बाँकी दलहरू एक्लाएक्लै लड्न सक्छन्। त्यसो गरे भने कसैकसैले एकाध ठाउँ जित्लान्, उनीहरूको राजनीतिक प्रचार हुन्छ। जस्तो कि मधेसवादी दलहरूले एक्लै पनि केही स्थानमा जित्न सक्ने सामर्थ्य छ। एक्लै नलडे साना दलहरूको गठबन्धन बनाएर चुनाव लड्न सक्छन्। केही ठाउँ जित्न सक्लान्। तर, चुनावपछि मुलुकको राजनीतिमा निर्णायक शक्ति बन्नु छ भने एमाले र कांग्रेसले नेतृत्व गरेको गठबन्धनमध्ये कुनै एकमा सामेल हुन अनिवार्य छ। सत्तामा पुगेर केही गर्ने सोच बनाएका दलहरूका लागि गठबन्धन अनिवार्य छ। विश्वको शक्ति सन्तुलन र नेपालको भूराजनीतिक आधार हेर्नुपर्छ। यस अर्थमा कांग्रेसको नेतृत्वले जुन दृष्टिकोणबाट मुलुक हाँक्न खोजिरहेको छ, त्यो खतरनाक छ। कुनै पनि बेला विश्वको कुनै एक शक्ति केन्द्रमा सामेल हुने खतरा छ। युक्रेनको युद्धमा गरेको समर्थन र स्टेट पार्टनरसिप प्रोग्राम (एसपीपी) ल्याउन देखाएको तत्परताले त्यही संकेत गरिरहेको छ। यस्तो बेलामा मुलुकको स्वाधीनता रक्षा गर्दै समृद्धिको बाटोमा अग्रसर गराउने हो भने मुलुकको नेतृत्व वामपन्थी शक्तिले गर्नु अपरिहार्य छ। त्यो शक्ति कुन हो ? माधव नेपालको एकीकृत समाजवादी पार्टी कि पुष्पकमल दाहालले नेतृत्व गरेको माओवादी केन्द्रबाट संभव छैन। किनकि उनीहरू आफैं कम्युनिस्ट शक्तिलाई सत्ताबाट ओरालेर कांग्रेसलाई सुम्पिन पाउँदा खुसी छन्। त्यही प्रयोजनका लागि गठबन्धन गरेर कम्युनिस्ट सरकार ढालेर नेपाली जनताको आशामा तुषारो पार्न पाएकोमा खुसी छन्। उनीहरूबाट सम्भव छैन। नेत्रविक्रम चन्द विप्लव होस् वा मोहनविक्रम सिंह वा मोहन वैद्य किरण कोही पनि नेतृत्व गर्ने हैसियतमा छैनन्। सीपी मैनालीको माले र ऋषि कट्टेलले नेतृत्व गरेको नेकपाको पनि त्यो अवस्था छैन। त्यसैले नेपालको वाम गठबन्धन वा वाम शक्तिको नेतृत्व गर्न सक्ने सामर्थ्य भएको पार्टी नेकपा एमाले मात्र हो। यसको छवि विश्वव्यापी रूपमा राम्रो छ। त्यहीभित्र छिरेका केही धमिराले यसलाई बिगार्ने चेष्टा गरे पनि अहिले यो धमिरामुक्त भएको छ। विगतमा उग्रवाद र दक्षिणपन्थी दुवैसँग लडेर स्पातिलो बनेको छ। माक्र्सवाद, लेलिनवादको आलोकमा जनताको बहुदलीय जनवाद जस्तो गतिशील सिद्धान्तको आाधारमा राष्ट्रियता र समृद्धिको अभियानको नेतृत्व गरेको विगतको दृष्टान्त छ। अर्थात्, टेस्टेट शक्ति हो एमाले। त्यसैले अब जुनसुकै दलको छाता ओडेर बसेका वामपन्थीहरू हुन् वा राष्ट्रिय सामर्थ्य बनाउन नसकेका साना दलहरू उनीहरूले एमालेसँग सघन वार्ता गरेर सकेसम्म एकताको वातावरण बनाउनु राम्रो हुन्छ। तर विगतमा एमाले र माओवादीको केन्द्रको जस्तो सिद्धान्तलाई थाँती राखेर एकता हुनुु हुँदैन। सिद्धान्तका आधारमा एकता सम्भव नभए चुनावमा वाम गठबन्धन गरेर भए पनि वामपन्थीहरू एकै ध्रुवमा उभिन जरुरी छ। यो नै प्राकृतिक र स्वाभाविक एकता हो। गठबन्धन सिद्धान्तका आधारमा भए मात्र प्राकृतिक हुन्छ। कतिपय वामपन्थी आवरणमा रहेका र कसैको सेवामा जन्माइएका दल र नेताहरूको असलियत देखिनेछ।  शर्मा, नेपाल बुद्धिजीवी परिषद्का सचिव हुन्।"
