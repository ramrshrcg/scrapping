शीर्षक,विवरण
धार्मिक कार्यमा कुश,"हिन्दू शास्त्रीय विधानअनुसार प्रत्येक देवकार्य, पितृकार्य र संस्कार आदि कार्य सुसम्पन्न गर्दा कुशको आवश्यकता पर्छ। पितृ आमावास्या अथवा गोकर्णे औंसीको दिनलाई कुशे औंसी पनि भनिन्छ। यसै दिन ब्राह्मण पुरोहितका हातबाट नयाँ कुश ग्रहण गरी त्यसैले वर्षदिन भरको देव पितृ कार्यहरू सम्पन्न गरिन्छन्। त्यस दिनबाहेक ब्राह्मणहरूले अरू दिन कुश काट्दैनन्। कुश भनेको एक प्रकारको धार्मिक दृष्टिबाट पवित्र झार हो। कुश उत्पत्तिबारे विभिन्न धार्मिकशास्त्रमा आआफ्नो किसिमको मतभेद पाइन्छ। अतः श्रीमद्भागवत् महापुराणका अनुसार लोकरक्षक भगवान् विष्णुले पृथ्वीको उद्धारकार्य गर्न जब वराह अवतार लिनुभयो, त्यतिखेर हिरण्याक्षलाई वध गरी पृथ्वीको रक्षा गरिसकेपछि आफूलाई थकाइको अनुभव हुँदा समुद्र किनारमा विश्राम गर्नुभयो। त्यसरी विश्राम गर्दा बालुवामा झरेका भगवान्का रौंबाट कुश उत्पन्न भएको शास्त्र उल्लेख छ। यसरी कुशको विशेष सम्बन्ध पितृकार्यसँग छ। प्रत्येक वर्ष आउने भाद्र महिना कृष्णपक्षको यो औंसी तिथिलाई कुशे औंसी भनिन्छ। हाम्रा धर्म, संस्कृति, परम्पराअनुसार सम्पूर्ण शुभ कार्य, शुभसंस्कारहरूमा चाहिने पवित्र वनस्पति तत्त्व कुश हो। जसलाई ब्राह्मणहरूद्धारा हिन्दू मात्रका घरघरमा वितरण गरिन्छ। कुश एउटा धार्मिक आस्था बोकेको धारिलो घाँस हो। जसको सांस्कृतिक मूल्य पनि उत्तिकै छ। कुशको महिमालाई श्रीमद्भागवत् गीता, गरुड पुराण, अथर्व वेद र विष्णु पुराणमा समेत वर्णित छ। सनातन धर्मका हरेक पूजाआजा अनि कर्मकाण्डहरूमा यो एउटा अत्यावश्यक वनस्पति हो। यसको प्रयोग अनिवार्य रूपले गर्ने गरिन्छ। नेपाली परम्परामा पिता, माता, गुरुहरूको सम्मान गर्ने विधि छन्। भदौ कुशे औंसीको दिन बुबाको मुख हेरेर जन्मदिने बाबुप्रति श्रद्धा र सम्मान प्रकट गछौं। यस दिन आफ्नो गच्छेअनुसार वस्त्र, मिठाई, फलफूल आदि दिई आफ्नो बाबुप्रति श्रद्धा प्रकट गर्ने गर्छन्। बाबु नहुनेहरूले गोकर्ण आदि तीर्थमा गई मरेका बाबुबाजेका नाममा तर्पण श्राद्ध पिण्डदान गर्ने चलन छ। त्यसैले गोकर्णे औंसी पनि भनिन्छ। दाहिने हातको औंलामा कुशको औंठी प्रयोग गर्दा वातावरणमा भएका गतल तरंग र विकिरणहरूलाई निस्तेज गर्ने कुरा विज्ञानतः प्रमाणित सिद्धान्तहरूले स्पष्ट पारेका छन्। देवकार्य, पितृकार्यलगायत अन्य कार्यहरू गर्दा कुशबिना कार्य सम्पन्न हुन सक्दैन। त्यसैले हरेक पुण्य कार्य जस्तै नुहाउँदा, जपस्नान गर्दा, दान गर्दा, पाठपूजा र पितृकार्यमा समेत प्रयोग हुने बहुपयोगी कुशलाई हिन्दू धर्मावलम्बीहरूले महत्त्वका साथ हेर्छन्। हिन्दू धर्मको दैनिकी र संस्कारहरू अत्यन्तै वैज्ञानिक छन्। गीता र वेद नै आविष्कारका जननी हुन्। एक मुठो कुशलाई एउटा प्रयोगका लागि एक्सरे मा राखिएको थियो र अधिकांश एक्सरेका विकिरणहरू कुशले आफूमा सोसेको पाइएको थियो। वैज्ञानिक रूपमै सिद्ध यस अदभुत कुशबाट बनेका औंठीहरू र अन्य सांस्कृतिक प्रयोगमा पिँढी दरपिँढी हिन्दू धर्मले सामान्य जीवनमा समेत प्रयोग गर्न सबैलाई प्रोत्साहित गर्छ। दाहिने हातको औंलामा कुशको औंठी प्रयोग गर्दा वातावरणमा भएका गलत तरंग र विकिरणहरूलाई निस्तेज गर्ने कुरा विज्ञानतः प्रमाणित सिद्धान्तहरूले स्पष्ट पारेका छन्। नेपाल धार्मिक एवं सांस्कृतिक विविधता भएको देश हो। यहाँ भिन्नभिन्न जातजाति र धर्मका मानिस बस्दै आएका छन्। विभिन्न धर्म मान्ने मानिस विभिन्न चाडपर्व मनाउँछन्। त्यसमध्ये कुशे औंसी तथा बाबुको मुख हेर्ने पर्व पनि एक हो। कुशे औंसीका दिन हिन्दू धर्मावलम्बी वर्षभर देवकार्य तथा पितृकार्यमा प्रयोग गरिने कुश घरघरमा भित्राउँछन्। शास्त्रोक्त विधिअनुसार ब्राह्मणद्वारा पूजा गरी छेदन गरेर जजमानहरू कहाँ पुर्याइएको कुश घरमा राख्नाले परिवारको कल्याण हुने धार्मिक विश्वास छ। कुशलाई ब्राह्मणको घरबारीमा रोपिएको कुश वर्षको एकपटक शुभ साइत पारेर यसलाई ओखल्ने या काट्ने चलन रहेको धार्मिक शास्त्रमा उल्लेख छ। हिन्दूहरू कुश, तुलसी, पीपल र शालिग्रामलाई भगवान् विष्णुको प्रतीक मान्छन्। यहाँ हिन्दूहरूको बाहुल्य रहेको राष्ट्र नेपालमा प्रत्येक दिन एक न एक पर्र्व परेकै हुन्छ। समग्रमा भन्ने हो भने हामी धर्म र संस्कृतिमा धेरै धनी छौं। देशमा विद्यमान रहेको धर्म र संस्कृतिको संरक्षण तथा जगेर्ना गर्ने काम हाम्रो काँधमा आइपरेको कुरा सबैलाई थाहा नै छ। किनकि धर्मसंस्कृतिअनुसार हरेक मनुष्यलाई तीन प्रकारको ऋणको दायित्व हुन्छ। ती हुन् : देवता, पितृ, ऋषि यी तीन ऋणप्रति कृतज्ञ हुनुपर्छ। प्रत्येक मनुष्यको लागि आमा, बाबु, गुरु देवतातुल्य हुन्, तीर्थ स्वरूप हुन्। यिनीहरूलाई हेलाँ गरेर देवता मान्नु तीर्थ जानुको कुनै महत्त्व रहँदैन। जसले आफ्ना बाबुआमा र गुरुलाई आदरसाथ संस्कार गर्छ, त्यसले देवता पुजेको र तीर्थ धुमेको सम्पूर्ण फल प्राप्त गर्छ। विवाहपश्चात् जन्मघर छाडेर कर्मघरमा गएका चेलीहरूका लागि यो औंसी बाबुको मुख हेर्ने पर्वको रूपमा बढी उल्लेखनीय बन्न पुगेको पाइन्छ। जताततै नारीहरू कोसेली बोकेर माइतीतर्फ लर्कन लागेको घुइँचो नै देखिन्छ। त्यस्तै आफ्ना बाबु मृत भइसकेका छन् भने यस दिन बाबुको सम्झनामा स्नान दान गरेर बाबुप्रति सम्झना र भक्ति प्रकट गर्ने पनि चलन छ। त्यसैले सजीव पिताप्रति सम्मान एवं आस्था र मृत पिताप्रति सम्झना प्रकट गर्ने र आआफ्नो घरघरमा ब्राह्मणद्वारा कुश ल्याउने महत्त्वपूर्ण पर्वको रूपमा चिनिन्छ।"
"सहजै नागरिकता, जोखिममा नागरिक","भर्खरै संसद्बाट दोहोरिएर पास भएको नागरिकता विधेयकले सार्वजनिक बहसको रोमाञ्चकतालाई बढावा दिँदैछ। यसले राष्ट्रपति र सरकारबीचको हार्दिकतामा आँच आउने देखिन्छ। विषयको गाम्भीर्य उजागर भएको छ। विवाद र असहमतिका अनेकन दलिल तथा दरारहरू बन्दैछन्। नेपाली मूलका प्रवासीलाई नागरिकता दिने अनि सामान्य बसोबासका आधारमा नागरिकता दिने कुरामाथि निकै सघन विश्लेषण आवश्यक थियो। तर बहस विषयको चुरो कुरो छाडेर अलिक छड्के लागेको छ। नेपाली पुरुषसँग विवाह गरी आउने विदेशी महिलाको विषयले राजनीति गर्माएको छ। सात वर्षको परीक्षण अवधिपछि मात्र वैवाहिक अंगीकृत नागरिकता दिने प्रस्ताव अघिल्लो विधेयकमा थियो। कसैले त्यस्तो परीक्षण अवधि हुनुपर्ने र कसैले हुनै नहुने भन्दैछन्। आम नागरिकबाट भने परीक्षण अवधि हुनुपर्नेमा निःसर्त समर्थन तथा ऐक्यबद्धता देखिन्छ। परीक्षण अवधिको प्रावधान आएमा कुनै सम्प्रदाय, वर्गविशेष नभै सम्पूर्ण आगन्तुकलाई समान प्रकृतिले लागू हुन्छ। तत्कालमा तराई क्षेत्रका मधेसी समुदायलाई अलिकति बढी आकर्षित गर्ने देखिन्छ। उक्त समुदायमा सीमापार बिहाबारी अधिक हुन्छ। हिमालमा पनि उत्तरी देशबाट विवाह गरी आउनेको संख्या बढ्दैछ। छिमेकी देशभन्दा पर समुद्रपारबाट समेत वैवाहिक सम्बन्ध स्थापित हुँदैछन्। अन्तरदेशीय वैवाहिक सम्बन्धको सबालमा परीक्षण अवधिको प्रावधान जनभाव अनि अन्तर्राष्ट्रिय प्रचलनसमेत हो। जनभाव तथा प्रचलन वैवाहिक अंगीकृतलाई तत्कालै नागरिकता र राजनीतिक अधिकार दिनु हुँदैन भन्नेमा मधेसकै जनसमुदायको समेत स्वीकार्यता छ। विश्लेषक डा राजेश अहिराजका श्रुतिमधुर तथा व्यावहारिक तर्कहरू सार्वजनिक सञ्चारमा निरन्तर आएका छन्। कानुनका एक विद्यार्थी राजा हुसेनले २०७७ असार १० गते फेसबुकमा लेखेका थिए वंशजधारीभन्दा अंगीकृतधारीलाई प्राथमिकता दिन किन आवाज उठ्दैछ ? अबको राजनीति मूल आदिवासी मधेसीको नियन्त्रणमा हुनुपर्ने उनको तर्क छ। परीक्षण अवधिको प्रावधान भएमा त्यहाँको जनभावनाको सम्मान हुने देखिन्छ। सबैतिर यस्तो अभ्याससमेत छ। पाकिस्तानमा पाँच वर्ष, भारतमा सात वर्ष, भुटानमा विवाहपछि जन्मेको बच्चाले नागरिकता पाएपछि मात्र, बंगलादेशमा २ वर्ष, मालदिभ्समा १२ वर्ष (त्यो पनि मुस्लिमसमेत बने मात्र), अफगानिस्तानमा ७ वर्ष तथा श्रीलंकामा ७ वर्षपछि मात्र वैवाहिक अंगीकृत नागरिकता पाउने प्रावधान छ। विवाह गरेर आउने महिलाले नागरिकता लिन चाहने नचाहने उनको विषय हो। कानुनले लिनै पर्ने बाध्यतामा पार्न खोज्दैछ। विवाहलगत्तै नागरिकता दिँदा पछि यहाँ बस्न नसक्ने भएर अथवा स्वेच्छाले उतै गएर बस्ने निर्णय गरेमा नागरिकताको हैसियत के हुन्छ ? घरपरिवार बुवाआमा छाडेर नेपाल अनि एउटा नेपालीलाई माया गर्छु भनेर आउनेलाई सम्मान गर्नुपर्छ। राजनीतिक बाहेक अन्य अधिकार प्रयोग गर्न दिने वैकल्पिक व्यवस्था हुनुपर्छ। सार्वजनिक, पेसागत, व्यावसायिक तथा सांस्कृतिक जीवन सहज पार्न अन्य स्वीकार्य परिचयपत्र दिनुपर्छ। तर नागरिकतामा भने कडाइ गर्नुपर्छ र केही समय पर्खनुपर्छ। आफूलाई मानवअधिकारका जननी सम्झँदै अरूप्रति अहंकारका अभिव्यक्ति ओकल्ने केही देशहरू छन्। उनीहरू एसियालाई माग्ने, असभ्य भिखारीहरूको महादेश भनेर हेयभावले हेर्ने गर्छन्। त्यस्ता अधिकारमैत्री भएको दुहाई दिने देशहरूमा अधिकांश पश्चिमा युरोपियन तथा अमेरिकन देश हुन्। उनीहरू स्वयंमा भने वैवाहिकलगायत कुनै प्रकारका आप्रवासीले पनि राजनीतिक अधिकार नपाउने प्रचलनसमेत छ। सोनिया गान्धी भारतको प्रधानमन्त्री र हेनेरी किसिन्जर अमेरिकाको राष्ट्रपति बन्न नपाएको इतिहास साक्षी छ। सम्बन्धित देशमा नै जन्मेकालाई मात्र नागरिक गणना गरिन्छ। यस्ता प्रचलनले हाम्रोसमेत स्थापित व्यवहारमा कडाइ गर्नुपर्ने आधार दिन्छ। राष्ट्रिय स्वाधीनताका लागि समेत यस्तो अपरिहार्यता बन्दैछ। स्वाधीनताको अपरिहार्यता देशको स्वाभिमान तथा राष्ट्रियता जोडिएका सवालमा खेलाँची गर्नु किमार्थ हितकर हुँदैन। नवउदारवादका विकृत स्वरूप तथा पुँजीवादी प्रचलनका पतीत प्रावधानहरू सर्वदा व्याप्त हुँदैछन्। ती अपचलनलाई कतिपय विकसित देशले आपूहरूमा चाहिँ कठोर नियन्त्रण गरेर विभिन्न माध्यमबाट अन्य देशमा निर्यात गर्छन्। उनीहरू आफ्ना देशमा नागरिकता, धर्म, भाषा, रोजगारी, उद्योग, प्रतिनिधित्व, समावेशिता, आरक्षण, मानवअधिकार, राज्य प्रशासन, विकास, कानुन, राष्ट्रियतासम्बन्धी कठोर नियमहरू राख्छन्। अन्तर समुदायको विवाहले देशभित्रका समूह तथा जातिप्रजातिबीच आपसी सम्बन्धलाई समधुर बनाउँदै लैजान्छ। देशको स्वाभिमान तथा राष्ट्रियता जोडिएका सवालमा खेलाँची गर्नु किमार्थ हितकर हुँदैन। भूमण्डलीकरणमैत्री भन्दै बाँकी देशलाई सबैमा लचक हुन प्रभावी परामर्श दिन्छन्। उनीहरूको उपभोक्तावाद तथा क्रोनी क्यापिटलिज्मको विस्तारलाई सहज हुनेगरी सौदाबाजी गर्छन्। साम्राज्यवादी आचरण देखाउँछन्, हरेकमा मुनाफा खोज्छन्। सबैको स्रोत र साधन आफ्ना लागि दोहन गर्न चाहन्छन्। ह्वाई लिवरलिज्म फेल्ड पुस्तकमा लेखक प्याट्रिक डेनिन भन्छन्, ती निर्यातकर्ताहरू आफ्नो वर्चस्वका लागि अरूको विनाशमा उदारतावादको उत्तेजक अस्त्र प्रहार गर्छन्। नागरिकतालाई पनि यस्तै उपभोक्तावादको साधन बनाउँदै क्रयविक्रय गर्ने दुष्प्रयास हुँदैछ। यसका विरुद्ध कडाइका प्रावधानसहित सघन प्रतिरक्षा गर्नुपर्छ। झन्डै एक दर्जन कारणले गर्दा नागरिकतामाथि कठोर बन्नैपर्छ।सिद्धान्ततः कुनै पनि देशमाथि अन्य हिसाबले आएका मानिसको अधिकार त्यही जन्मिएका वंशजहरूको जति हुँदैन र हुनु हुँदैन। उसले चाहेर पनि देशलाई वंशजले जति मायासमेत गर्न सक्दैन। घरको माया घरमुलीलाई जति पाहुनालाई हुँदैन। उक्त पाहुना घरमुलीभन्दा विज्ञ, परिपक्व वा सम्मानित किन नहोस्। सजिलै नागरिकता दिँदा व्यक्तिको कर्तव्य र अपनत्वसमेत विभाजित हुन्छ। उनीहरूलाई जन्म देशमाथि कुनै न कुनै कुरामा मनोवैज्ञानिक सामीप्यता रहन्छ। नागरिक रहेको भन्दा जन्मेको देशको स्वार्थ र स्वभावले बढी प्रभावित पार्न सक्छ। विदेशमा रहेका नेपालीमा पनि जन्मदेशको माया सघन नै देखिन्छ। यो सामान्य मानवीय चरित्रसमेत हो। त्यसैले बाहिरबाट आउनेहरू जोसुकैलाई पनि नागरिकतामा कडाइ गर्नैपर्छ। विभिन्न प्रशासनिक झमेलाले र अघिल्लो पुस्तासँग नागरिकता नभएका कारण नागरिकताबाट वञ्चित आदिवासी अनि साँच्चै यहीँका नागरिक पनि थुप्रै छन्। उनीहरूलाई जनप्रतिनिधिहरूको जिम्मेवारीमा नागरिकता सहजीकरण गर्नुपर्छ। नागरिकतामा लचक भएमा विस्तारै आदिवासीमाथि अंगीकृतको वर्चस्व कायम हुन्छ। यही कारण लगभग ६० वर्षको अवधिमा फिजीले आफ्नोपन गुमायो। अमेरिकामा त्यहीका आदिवासीहरूले बिट्रेन तथा युरोपबाट आएकाको शोषण खेप्नुपर्यो। सन् १७७५ को अमेरिकी स्वतन्त्रता संग्राम गर्नुपर्यो। १९औं शताब्दीमा फिरंगीहरूले संसारका अधिकांश देशमा आधिपत्य जमाए। नागरिकता प्रकरणलाई खाली विवाहसँग मात्र जोडेर पनि हेर्नु हुँदैन। विवाह गरेर आउनेले त माया, सद्भाव र समर्पण बोकेर आउने सम्भावना बढी हुन्छ। अन्य खालका उद्देश्यमा षड्यन्त्र बोकेर आउन सक्ने माथिसमेत उदार हुनुपर्ने प्रस्ताव आत्मघाती छ। आर्थिक सबलतामात्रकै कारण नेपालीमाथि नेपाली मूलका मानिसको आधिपत्य हुन सक्छ। जुनसुकै राजनीतिक अधिकारको सुविधाका लागि वंशज नागरिक नै हुनुपर्नेेसम्मको अभ्यास गर्नुपर्छ। नेपालको संविधानले नागरिकताका सवालमा निकै उदार प्रावधानहरू राखेको छ। धारा ११ को उपधारा ४ अनुसार नेपालभित्र भेटिएको तथा बाबुआमा पत्ता नलागेको बालकले समेत वंशज नेपाली नागरिकता पाउँछ। हाम्रा छिमेकी दुवै देशमा घना जनशक्ति छ। भोलि त्यहाँ कुनै जातीय तथा राजनीतिक दंगा भएर ठूलो संख्यामा मानिसहरू नेपाल आउन सक्छन्। यहाँ उनीहरू संगठित बन्ने वातावरण मिल्यो भने त्यसले सदैव असहजता जन्माउँछ। जानीनजानी उपनिवेश बन्ने खतरा हुन सक्छ। आयातीतहरूका सामु आदिवासीहरू अल्पसंख्यक हुने जोखिम रहन्छ। हाम्रा दुवै छिमेकी चीन र भारत उदीयमान विश्व शक्ति हुन्। उनीहरूविरुद्ध खेल्न चाहने देशले यहाँको नागरिकता लिने अनि सिमाना दुरुपयोग गर्ने उपाय खोज्न सक्छ। नेपालको प्रथम र मुख्य आदिवासी नागरिक भनेको मूल मधेसी समुदाय हो। नेपाल नहुँदा पनि यस क्षेत्रमा मिथिला सभ्यता थियो। तर अहिले मधेसमा आदिवासी मधेसी चाहिँ पिछडिएको छ। केही निश्चित परिवार तथा सम्प्रदायका मानिसहरू मात्र राज्यशक्तिको पहुँचमा रहन्छन्। अधिकांश ती आगन्तुक छन्। मूल तथा आदिवासी मधेसीको प्रगति तथा समृद्धि उनीहरूको उद्देश्य कमै बन्छ। उनीहरूका पीडा कमै दुख्छ। मधेसीको अधिकारको नारामा ती सबैको उपभोग ठूलो मात्रामा मूल मधेसी इतरको समूहले स्वविवेकमा गरिहेको छ। अब मूल मधेसीलाई मुख्यधारमा ल्याउनसमेत यस्तो प्रावधान आवश्यक छ। नागरिकता कोही व्यक्ति विशेषको अधिकारभन्दा पनि सिंगो मूल वंशज मधेसी समुदायको अविकास, बहिस्करण तथा अपमानको अस्त्रको रूपमा आउँदैछ। अस्वाभाविक प्रतिशोधको अभ्यास र आपसी असहजता निर्माणका लागि नागरिकतामा सहजता खोजिँदैछ। विस्तारै मधेसमा आगन्तुहरूमाथि आदिवासीको प्रभाव बढ्न थालेकाले त्यसलाई कमजोर गर्न यो प्रावधान प्रायोजित देखिन्छ। सहज प्रावधानले आर्थिक उत्पीडनलाई समेत मलजल गर्छ। भारतबाट दाइजो बढी आउने भएकाले मधेसका पुरुषले भारतीय चेलीहरू विवाह गर्न रुचाउँछन्। आफ्ना समुदायका महिलामाथि हेयभावको कुरीतिले सामाजिक मनोविज्ञान असहज बनेको छ। अन्तरसमुदायको विवाहले देशभित्रका समूह तथा जातिप्रजातिबीच आपसी सम्बन्धलाई समधुर बनाउँदै लैजान्छ। नेपाली महिलासँग विवाह गर्ने विदेशी पुरुषलाई नागरिकता दिनुपर्ने आवाजसमेत उठ्दैछ। समान जोखिमलाई ध्यानमा राखेर यसमाथि समेत निःसन्देह बन्नुपर्छ। भूमण्डलीकरण तथा वातावरणीय अवस्थाको कारण केही वर्षमा विश्वभर विपरीतार्थ बसाइँसराइ (रिभर्स माइगे्रसन)को प्रचलन बढ्नेछ। मानिस गर्मीबाट चिसो तथा महँगोबाट सस्तो देशमा आकर्षित हुन्छन्। संयुक्त राष्ट्रसंघ मातहतको बसाइसराइसम्बन्धी अन्तर्राष्ट्रिय संगठनका विभिन्न शोध अनुसन्धानमा पनि यस्तो निष्कर्ष देखिँदैछन्। दुवै सूचकांक राम्रो रहेकाले भविष्यमा विश्वभरबाटै नेपालमा बस्ने चाहना गर्ने मानिस बढ्दै जानेछन्। सबैले ढिलोचाँडो नागरिकता अनि राजनीतिक अधिकार पाएमा हामी आफैंभित्र बहिष्करणमा पर्नेछौं। हरेक देशका आफ्ना नियम कानुन हुन्छन्। तिनले उक्त देशको क्षमता तथा सामथ्र्यसमेत व्यक्त गर्छन्। देशको आफ्नोपना संरक्षण गर्न र यहाँको अधिकारको सवालमा यहाँकै नागरिकको विशेषाधिकार प्रत्याभूति गर्नसमेत नागरिकतामा कडाइ गर्नैपर्छ। चोरीको सम्भावना छैन भन्दैमा घर खुल्लै छाडेर हिँड्न मिल्दैन। सुरक्षित बन्ने कोसिस गर्नु मानवीय आचरण हो। नागरिक तथा गैरनागरिक फरक पक्ष हो। प्राचीन दार्शनिक अरस्तुले प्रसिद्ध पुस्तक पोलिटिक्समा नागरिक हुन र नागरिकता प्राप्ति गर्न आवश्यक योग्यताको चर्चा गर्छन्। सम्बन्धित क्षेत्र वा देशभित्र त्यही देशका नागरिकबाट जन्मिएका सन्ततिमात्र नागरिक मानिन्छन्। नागरिकलाई मात्र अधिकार प्रत्यायोजित हुन्छ। सबैले समान अधिकार पाए नागरिक र आप्रवासी हुनुको फरक कसरी छुट्टिन्छ ? तसर्थ वंशजबाहेकका हकमा राजनीतिक अधिकारको प्रयोगमाथि संकुचन विलासी अभ्यास नभै स्वाभाविक प्रक्रिया हो। देश छाडेर विदेशमै बसोबास गर्न गएकामाथि समेत उदार बन्नु हुँदैन। भोलि आर्थिक सबलतामात्रकै कारण नेपालीमाथि नेपाली मूलका मानिसको आधिपत्य हुन सक्छ। जुनसुकै राजनीतिक अधिकारको सुविधाका लागि वंशज नागरिक नै हुनुपर्नेेसम्मको अभ्यास गर्नुपर्छ।"
कांग्रेससँग श्रमिकको अपेक्षा,"स्थानीय तहको निर्वाचन सम्पन्न भएपश्चात् जनप्रतिनिधि पूर्ववाचामा टेकेर काम गर्ने प्रक्रियामा छन्। अहिले दलहरू पुनः संघीय तथा प्रदेशको चुनावमा होमिएका छन्। संसद्का आकांक्षीहरू टिकटका लागि आआफ्नो अनुकूल माहोल बनाउन जिल्लादेखि केन्द्रसम्म दौडधुपमा लागेका छन्। स्थानीय तहको निर्वाचन सम्पन्न भएको चौथो महिना लागेको छ। यसबीच दलहरूले श्रमिकका लागि गरेका प्रतिबद्धता कार्यान्वयनको प्रक्रियामा आएको कुनै सन्देश आएको छ नत त्यो कार्यान्वयन गर भनेर निर्देश दिएको सुनिएको छ। दलहरूबाट श्रमिकहरूका मुद्दालाई सम्बोधन गर्न कन्जुस्याइँ गरेको स्पष्ट देख्न पाइन्छ। सबै राजनीतिक आन्दोलनमा श्रमिकहरूको योगदान रहेको कसैबाट छिपेको छैन। समस्यामा दलहरूलाई श्रमिकहरूले सहयोग गरेको इतिहासमा देख्न पाइन्छ। २०६२६३ को जनआन्दोलनमा दलहरूले राजधानीमा श्रमिकहरूलाई भेला गरी आन्दोलनलाई सहयोग पुर्याउन अपिल गरियो। प्रतिबद्धता पत्रसमेत जारी गरियो। श्रमिकहरूले केन्द्रीय बैंकको ढुकुटी बन्द गर्नेदेखि आफ्नो ट्याक्सी आफंै फोड्ने कामसमेत गरे। आन्दोलन सम्पन्न भयो। दल तथा दलका नेताहरू स्थापित भए। त्यसपश्चात उनीहरूले ती श्रमिकहरूको योगदानलाई चटक्कै बिर्सिए। सबै राजनीतिक आन्दोलनमा मूलतः नेपाली कांग्रेसको अगुवाइ रहेको कसैबाट छिपेको छैन। २०७४ को चुनावमा २३ सिटमा खुम्चिएको कांग्रेसले बहुमत प्राप्त कम्युनिस्ट सरकारलाई अस्वाभाविक रूपमा विस्थापन गर्न पुग्यो। पहिलो संविधानसभामा कम्युनिस्ट पार्टीबाट चारचारजना प्रधानमन्त्री भए। तर पनि मुलुकले संविधान प्राप्त गर्न सकेन। दोस्रो संविधानसभाबाट बनेको कांग्रेस नेतृत्वको सरकारले संविधान दियो। आम श्रमिक नेपाली कांग्रेसले श्रमिकका मुद्दा सम्बोधन गर्ने सामथ्र्य राख्छ। नीति निर्माण तहमा राखेर उनीहरूका आवाज विभिन्न निकायमा पुर्याएको छ। उनीहरू आफ्नो आर्थिक, सामाजिक तथा राजनीतिक रूपमा रूपान्तरण गरिदिन्छ भन्ने ठान्छन्। कांग्रेस कुनै मुद्दामा अगाडि बढेपछि मात्र अन्य दलले त्यो बाटो समाउँछन् भन्ने श्रमिकको बुझाइ छ। तर, त्यसविपरीत अन्य दलले नीति निर्माण तहमा श्रमिकहरूको केही प्रतिनिधित्व गराएको देखिन्छ। कांग्रेस तथा राज्यको संरचनामा एक्का दुक्का श्रमिक पुगेको त देखिन्छ। जुन संरचनागत नभई नेतागणको निगाहमा पुगेको देखिन्छ। कांग्रेसको महासमिति बैठक अगाडि श्रमिकहरूले स्टल राखेर कांग्रेसको विधानमा श्रमिक कहाँ ? भनेर अभियान नै चलाए। जे गरे पनि कांग्रेस नेताहरूका कानमा बतास चलेन। दृष्टान्तका रूपमा विकसित मुलुक अस्ट्रेलियाको लेबर पार्टीको हालै गठित सरकारमा समेत श्रमिकको प्रतिनिधित्व गर्दै उपप्रधानमन्त्री रिचर्ड माल्र्स र रोजगारमन्त्री टोनी वर्क नीति निर्माण तहमा छन्। जो अस्ट्रेलियन काउन्सिल अफ ट्रेड युनियनसँग सम्बद्ध श्रमिक नेताहरू हुन्। वर्तमान संविधानको धारा ४२ को सामाजिक न्यायको हकमा रहेको बुँदा नं १ ले प्रष्टसँग युवा, किसान र श्रमिकलाई पनि समावेशी सिद्धान्तका आधारमा राज्यको निकायमा सहभागिताको हक हुनेछ भनेर लेखिएको छ। तर कार्यान्वयनमा छैन। २०७५ सालको कांग्रेसको महासमिति बैठक अगाडि श्रमिकहरूले स्टल राखेर कांग्रेसको विधानमा श्रमिक कहाँ ? भनेर अभियान नै चलाए। जे गरे पनि कांग्रेस नेताहरूका कानमा बतास चलेन। ट्रेड युनियन कांग्रेसले २०७० भदौ ९ गते कांग्रेससँग संस्थागत रूपमै सातबुँदे समझदारीपत्रमा हस्ताक्षरसमेत गर्यो। पत्रमा राज्यका नीति निर्माण तथा निर्णय प्रक्रियाको सबै तहमा कम्तीमा १० प्रतिशत श्रमिकहरूको प्रतिनिधित्व गराउने, देशविदेशका श्रमजीवीलाई सामाजिक सुरक्षा दिलाउने, कांग्रेसका सबै संरचनामा एक पुरुष र एक महिला श्रमिकको प्रतिनिधित्वका लागि वैधानिक व्यवस्था गर्नेलगायत सात बँुदा छन्। तत्कालीन ट्रेड युनियन कांग्रेसका अध्यक्ष लक्ष्मणबहादुर बस्नेत र कांग्रेसका तत्कालीन पार्टी सभापति सुशील कोइरालाले हस्ताक्षर गरेका थिए। जसलाई कांग्रेसको कार्यसमितिले अनुमोदन गरेको थियो। तथापि सातवटा बुँदामध्ये वर्तमान कांग्रेस सभापति शेरबहादुर देउवाको नेतृत्व सरकारले सामाजिक सुरक्षा ऐन ल्यायो। तथापि त्यसमा अझै पनि कार्यान्वयनका लागि धेरै गर्न बाँकी छ। अन्तरिम संविधानमा रहेको श्रम आयोग कायम रहनु पर्छ। १० प्रतिशत श्रमिक प्रतिनिधित्वको मुद्दालाई लिएर तीन ठूला ट्रेड युनियनको नेतृत्वले त्यस समयमा तत्कालीन सबै पार्टी प्रमुखलार्ई भेट्दै गर्दा नयाँ संविधानमा न त श्रम आयोग आयो न त प्रतिनिधित्व अटायो। सोका लागि डा शेखर कोइरालाले संसद्मा संशोधन प्रस्ताव राख्दै गर्दा दलको निर्देशनमा फिर्ता लिन बाध्य हुनु पर्यो। अहिले सबै दलमा रोजगारदाता हावी भएकाले नीति निर्माण तहमा पनि उनीहरूको बाहुल्य देखिन्छ। जसमा कांग्रेस पनि अछुतो छैन। बजेटमा भएको करको दायराको तलमाथिले कैयौं उद्योगले श्रम ऐन दफा १४५ मार्फत रोजगारी धमाधम कटौती गरिरहेका छन्। त्यो कसले बुझिदिने हो भन्ने यक्ष प्रश्नसमेत आम श्रमिकमाझ छ।कांग्रेसले अब तपसिलका कुरामा अघि बढ्नु पर्छ िनेपालको अग्रणी लोकतान्त्रिक पार्टी रहेकाले समग्र देश, जनता र विशेषतः श्रमिक, कामदार, आप्रवासी मजदुर र किसानका निम्ति ठोस नीतिका साथ नेतृत्व गर्नुपर्छ। त्यस निम्ति बीपी कोइरालाले कल्पना गरेको समाज अहिलेसम्म बन्न सकेको छैन। कोही महलमा छन्, कोही सडकमा। उहाँले भनेजस्तै गरिबको एउटा सानो भए पनि घर होस्, केटाकेटीले पढ्न पाऊन्। औषधिमूलोका लागि नजिकै सानो स्वास्थ्यचौकी होस्, काम गरेर खाने व्यवस्था होस्। बीपीका यी भावना अहिले पनि परिपूर्ति हुन सकेको छैन। जसले प्रजातान्त्रिक समाजवाद अहिलेलाई मूलमन्त्र बनाउन कांग्रेसका लागि अत्यावश्यक छ। िट्रेड युनियन कांग्रेसले दुई दशकभन्दा अघिदेखि उठाएको योगदानमा आधारित सामाजिक सुरक्षा कार्यक्रम मूलतः असंगठित र स्वरोजगार श्रमिकका लागि ठोस रूपमा लागू गराउन कांग्रेसले विशेष पहल गर्नुपर्छ। स्थानीय तहमा अनौपचारिक क्षेत्रका श्रमिकहरूको पञ्जीकरणको व्यवस्था गरिनु पर्छ। िवैदेशिक रोजगारमा रहेका श्रमिकहरूको विप्रेषणबाट चलेको अर्थतन्त्रमा उनीहरूको सम्मान गर्न सकिएको छैन। उनीहरूको नोट चाहिँ चल्ने तर भोट चाहिँ नचल्ने अवस्था छ। उनीहरूले कमाएर पठाएको रकम सदुपयोग गर्न नीतिनिर्माण तहको निर्वाचनमा मत दिने अधिकार दिलाउन प्रभावकारी कदम चाल्नु पर्छ। िसंविधानमा व्यवस्था भएको युवा, किसान र श्रमिकको क्लस्टर निर्माण गरी नीतिनिर्माण तहमा प्रतिनिधित्व गराउने व्यवस्था छ। निर्वाचन आयोगले सोबारे अध्ययन पूरा पनि गरेको छ। यद्यपि राजनीतिक दलहरूको इच्छाशक्तिको अभावले त्यस्ता क्लस्टरहरू निर्माण हुन सकिरहेका छैनन्। तसर्थ युवा, किसान र श्रमिकको क्लस्टर निर्माणका लागि राजनीतिक सहमति जुटाई प्रतिनिधित्वको व्यवस्था मिलाउन कांग्रेसले अग्रसरता लिनु पर्छ। िआजको महत्त्वपूर्ण विषय कांग्रेसलाई जीवन्त र समयसापेक्ष बनाउनु पनि हो। यसका निम्ति राजनीतिक जवाफदेहिता र आर्थिक अनुशासन, कानुनको शासन अपरिहार्य हुन्छ। जवाफदेही व्यवस्था, विधिको शासन, खुम्चिएको सार्वभौमिक अधिकार (व्यक्तिको सार्वभौमिकता संकुचन) को रक्षा, न्यायमा आममानिसको पहुँचमा कठिनाइ देखिएको छ। यस्तै, मनपरी तन्त्रबाट जोगाउने आँट र लोकतान्त्रिक संस्था अनि संरचनामा देखिएको क्षयीकरण रोक्न कांग्रेसले आफूलाई खरो रूपमा उतार्नु पर्छ। अन्त्यमा, विभिन्न संरचनाका नीति निर्माण तहमा श्रमिकहरूको प्रतिनिधित्व नहुँदा तथा कांग्रेससँगको सातबुँदे समझदारीपत्र कार्यान्वयन नहुँदा अब के गर्ने भन्ने प्रश्न कांग्रेस सम्बद्ध श्रमिकसमक्ष छ। श्रमिकहरूलाई सम्बोधन गरेपश्चात् मात्र उनीहरूको आर्थिक, सामाजिक र राजनीतिक रूपान्तरण हुनेछ। अनि मात्र देश समृद्ध हुन्छ। यो यथार्थ दलहरूले हेक्का राख्न पनि जरुरी छ। राई, नेपाल ट्रेड युनियन कांग्रेसका उपाध्यक्ष हुन्।"
पहिरन कि उत्सव !,"तीज सुरु भइसकेको छ। प्रत्येक दर कार्यक्रममा फरकफरक पहिरन लगाउने गलत संस्कारको विकास जोडिन्छ। जसले तीज भड्किलो बन्दै गएको छ। तीजका लागि पहिरन किन्ने लहर केही साताबाटै सुरु भइसक्यो। तीजको मात्र के भनौं, साउनमा समेत व्रत बसेर मन्दिर जाँदा हरियो र पहेंलो लुगा लगाउन पर्ने भड्किलो प्रवृत्तिले समाजमा विकृति भित्र्याइरहेको छ। चाडबाड, बिहे र उत्सवहरू मनाइरहेका छौं। मनाउने तौरतरिका परिवर्तन हुँदैछन्। चाडपर्व पनि परिस्कृत हँुदैछन्। कहिलेकाहीँ त लाग्छ, हामी आवश्यकताभन्दा बढी हौसिँदै त छैनौं। आफन्तको बिहेको पार्टी थियो। साडी लगाउन सिपालु दिदीकै घरमा गएर तयार हुने योजना बन्यो। दिदी जोडतोडका साथ कुनै पसलको सोकेसजस्तो देखिन दराजमा सारी खोज्दै हुनुहुन्थ्यो। कुन साडी लाउने भनेर तनाव ! दिदी भन्नुहुन्छ, लगाउने एउटा पनि सारी छैन। अब कन्फ्युज हुने पालो मेरो। मिल्ने भए म चाहिँ त्यही भएकोमध्ये आँखा चिम्लिएर कुनै छानेर लगाउँथे। सारीहरू धेरै थिए र सबै राम्रा थिए। दिदी भन्नुहुन्छ, सबै साडी पहिले नै लगाएर फेसबुक र इन्स्टाग्राममा फोटो हालिसकेका छन्। लगाउने साडी कुनै छैनन्। दिदी समस्यामा हुनुहुन्छ। म भने अलमलमा। अब के गर्ने नयाँ साडी किन्ने समय थिएन। दिदीले पहिले नै लगाएका लुगा लगाएर जानुभन्दा बिहेमा नजाने विचार सुनाइन्। दिदीलाई सम्झाइबुझाइ गरी पुरानै साडी लाउन लगाएर बिहेमा लिएर गएँ। यो पहिरनमा पहिले नै फोटो खिचेर फेसबुकमा पोस्ट गरिसकेको भन्दै दिदीले विवाह कार्यक्रममा फोटो खिच्न मान्नु भएन। फोटो खिच्नै नमान्ने दिदीसँग सहमति जनाउँदै विवाहमै भेट भएकी एक बहिनीले तर्क गरिन्, कुनै विशेष अवसरमा जानपर्यो भने के लुगा लगाउने चिन्ता हुन्छ। अर्को हप्ता साथीको बर्थडे पार्टी छ। वानपिस लगाउने सल्लाह छ। कुन वानपिस लगाउँ त ? सबै लगाइसकेका रहेछन्। मागेर लगाउँ भनेको साइज मिलेन। किन्नै पर्यो। गिफ्ट दिनै पर्यो। बर्थडेमा तीन हजारभन्दा धेरै खर्च हुनेवाला छ। अब एउटै लुगा लगाएर धेरै ठाउँमा जाँदा त बेइज्जत भइहाल्छ नि कसैले दोहोर्याएर लगाउँदैनन्। यो हामी कहाँ अहिले विकसित भइरहेको समाजको एक चित्र हो। सामाजिक सञ्जालमा फोटो पोस्ट गरेपछि दोहोर्याएर उही लुगा लगाउनु भनेको अहिलेका लागि लाज लाग्ने विषय मानिन्छ। हामी क्षणिक सन्तुष्टिका लागि फजुल खर्च गरिरहेका छौं। अहो ! यो सबै सामाजिक सञ्जालका कारण भित्रिएको देखावटी वैभव हैन र ? आजकल सामाजिक सञ्जालमा मानिस सक्रिय हुन थालेपछि विकृति यति धेरै बढेको हो। कि सबै चिज देखाउनकै लागि मात्रै गरिन्छ। फेरि फेरि पहिरन र गरगहना लगाउनु पर्ने, एउटा पहिरन एक पटकभन्दा बढी लगाउनै नहुने ! यो फेसबुक इन्स्टाग्राम र टिकटकमा फोटो र भिडियो राखेर लाइक कमेन्ट र भ्युज बढाउनेवाला चक्करको त कुरा नगरौं। आफ्नो पनि अवस्था उस्तै अस्ति जाडो सकिएर गर्मी लागेपछि दराजमा थन्काएर राखेका पातला लुगा निकाल्दै हेर्दै थिएँ। टेलिभिजनमा दैनिकजसो देखिनुपर्ने कारणले पनि होला, धेरै लुगा किनिएका छन् र अहिले प्रयोगविहीन छन्। धेरैपटक नलगाएका लुगा। विशेषगरी साडी र पार्टीवेयर। पैसा पनि यस्तै कपडालाई धेरै पर्छ। लुगा कपडामा अचेल सबैको धेरै नै खर्च हुन्छ। महँगीले नछोएको चिज के होला र ? विचार गर्दैछु, लुगामा धेरै नै खर्च भइरहेको छ। यो धेरै मध्यमवर्गीय परिवार जो सहरमा बसोबास गर्छन् र सहरिया बन्नुपर्ने रहर वा बाध्यताको प्रतिफल हो। अहिले आएर सोच्दैछु यत्तिका कपडा किन्न खर्च गर्ने पैसा अरूतिर लगानी गरेको भए वा बैंकमै ब्यालेन्स गरेको भए कम्तीमा भरअभरमा सहयोग हुने थियो। सामान्य आम्दानी भएका व्यक्तिका लागि त सामाजिक सञ्जालमा चलेको देखावटी ट्रेन्डले हैरान नै बनाएको छ। सहरियाजस्तो नदेखिउँ साथी नपाउने पीर, बनौं तलब लुगामा र देखावटी कुराको खरिदमा सकिने चिन्ता। दैनिक हातमुख जोड्नै कठिन भएका व्यक्तिका लागि त यो हरेक फेसन पहिरन परिवर्तन गर्दै लगाउनु सपना जस्तै हो। तर सामाजिक सञ्जालमा देखिने देखावटी ट्रेन्डको असरले भने कसैलाई छाडेको छैन। न्यून आय भएका व्यक्तिका लागि त समाजमा टिक्न नै कठिन छ। आमा भन्नुहुन्थ्यो, हामी त लुगा पुरानो नहोइन्जेल लगाइरहन्थ्यौं। अझ भन्नुहुन्छः आमाले सारी लगाउने अनि नयाँ किनेपछि त्यो सारी छोरीको कुर्तासुरुवालको कपडा हुन्थ्यो। अचेल त लुगा लगाएर होइन, थन्क्याएर पुरानो हुन थालेका छन्, सहरका सभ्रान्तहरूकोमा। सामाजिक सञ्जालमा फोटो पोस्ट गरेपछि दोहोर्याएर उही लुगा लगाउनु भनेको अहिलेका लागि लाज लाग्ने विषय मानिन्छ। हामी क्षणिक सन्तुष्टिका लागि फजुल खर्च गरिरहेका छौं। धेरै आम्दानी भएकाका लागि प्रत्येक फेसनमा पहिरन परिवर्तन गर्नु गाह्रो कुरा नहुन सक्छ। सामाजिक सञ्जालमा देखाउनकै लागि गरिने खर्चका कारण वास्तविक जीवनमा आर्थिक संकट भोग्न पर्दा परिवारमा कलह भएका उदाहरण पनि धेरै छन् हाम्रो समाजमा। छिमेकीको विवाह पार्टीमा सहभागी हुँदा धेरै छिमेकीसँग भेट भयो। फोटो खिचियो र फेसबुकमा पनि पोस्ट गरियो। बिहेको भोलिपल्ट छिमेककै एक दिदीले म्यासेन्जरमा सोधिन्, बहिनी हिजो त फोटो खिच्दा खिच्दै गफ गर्ने समय नै भएन के छ खबर ? औषधि खाँदै हुनुहुन्छ ? प्रश्नले सोच्न बाध्य बनायो। हामी आखिर के गर्दैछौं ? सामाजिक सञ्जालले हामीलाई भूमण्डलीकरणमा अभ्यस्त बनाउँदैछ तर हाम्रो स्थानीयता के भइरहेको छ ? देखावटी संसारमा रमाउने र देखाउन मात्र खोज्ने परिपाटी र संस्कारको विकास किन गर्दैछौं ? कृत्रिम कुराहरूप्रतिको लगाव आवश्यकताभन्दा धेरै छ। आफूलाई सहज हुने पहिरनभन्दा पनि फोटोमा राम्रो देखिने पहिरन चाहिन्छ। र यो प्रवृत्ति पुरुषभन्दा महिलामा बढी देखिन्छ। सामाजिक सञ्जालमा हाल्नकै लागि किनिएका पहिरनमा हाम्रो आम्दानीको मोटो रकम खर्च हुन्छ। जुन अनुत्पादक छ। महँगा लुगाकपडाले हामीलाई क्षणिक आनन्द त दिन्छ तर यसले आफ्नो र परिवारको मात्रै हैन, देशकै अर्थतन्त्रमा असर गरिरहेको छ। हामीले लगाउने अधिकांश पहिरन नेपालमा बनेका हैनन्। नेपाली ब्रान्डका राम्रा लुगा बजारमा नआएका पनि हैनन् तर विदेशी पहिरनमै हाम्रो लगाव छ। सकेसम्म पहिरनको सदुपयोग गरौं र खरिद पनि स्वदेशकै गरौं। तडकभडकभन्दा आवश्यकतामा अडान राखौं।"
केन्यासँग नेपाल पराजित,"काठमाडौं : केन्यासँगको टी२० अन्तर्राष्ट्रिय क्रिकेटमा नेपाल पराजित भएको छ। केन्याको नैरोवीस्थित जिमखाना क्रिकेट मैदानमा बिहीबार ५ विकेटले विजयी सुरुवात गरेको नेपाल शुक्रबार केन्यासँग १८ रनले पराजित भएको छ। टस हारेर ब्याटिङको निम्तो पाएको केन्याले निर्धारित ओभरको खेलमा ९ विकेट गुमाउँदै १३२ रन बनाएको थियो। जवाफी ब्याटिङ गरेको नेपालले ६ बल अगावै सबै विकेट गुमाएर ११५ रन जोडेको थियो। नेपालका लागि ओपनर पवन सर्राफले १९ रन बनाउँदा आशिफ शेख ५ रनमै आउट भएका थिए। त्यस्तै रोहित पौडेलले २०, आरिफ शेखले २५ र मोहम्मद अदिल आलमले २० रन बनाए।"
स्वर्ण पदक विजेतालाई बागमती प्रदेशले मासिक ६ हजार भत्ता दिने,"हेटौंडा : बागमती प्रदेशले नवौं राष्ट्रिय खेलकुद प्रतियोगितामा स्वर्ण पदक विजेता खेलाडीलाई मासिक भत्ता उपलब्ध गराउने घोषणा गरेको छ। बागमती प्रदेश खेलकुद विकास परिषद्ले शुक्रबार काठमाडौंमा पत्रकार सम्मेलन गर्दै स्वर्ण विजेतालाई मासिक ६ हजार भत्ता उपलब्ध गराउने जानकारी गराएको हो। बागमतीले प्राथमिकतामा राखेको ९ खेलको स्वर्ण विजेतालाई मात्र मासिक भत्ता दिने जनाएको छ। जसमा फुटबल, क्रिकेट, भलिबल, एथलेटिक्स, बक्सिङ, कराते, तेक्वादो, ब्याडमिन्टन र पौडी रहेको छ। त्यस्तै प्रतियोगीतामा सहभागी खेलाडीहरुलाई ४५ दिने बन्द प्रशिक्षणमा राखिने र सो को व्यवस्थापन प्रदेश सरकारले गर्ने बागमती प्रदेशका युवा तथा खेलकुद मन्त्री रत्नप्रसाद ढकालले जानकारी दिए। बागमती प्रदेशमा खेलाडी छनौट तथा अन्य व्यवस्थापनका लागि ९ करोड ४४ लाख खर्च हुने उनले बताए। मन्त्री ढकालले बागमती प्रदेशमा कर्मचारी समायोजन संगै प्रशिक्षक, रेफ्री लगायतका व्यवस्था गर्न केन्द्र सरकारको ध्यानाकर्षण गराइसकेको बताए। गण्डकी प्रदेशमा आयोजना हुने नवौं राष्ट्रिय खेलकुद असोज २८ गतेबाट कात्तिक ३ गतेसम्म हुनेछ। नवौंमा ३६ खेलमा प्रतिस्पर्धा हुनेछ। बागमतीले सबै खेलमा सहभागिता जनाउनेछ।"
