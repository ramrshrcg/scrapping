शीर्षक,विवरण
अर्थतन्त्रमा समस्याको चक्र,"नेपालमा मूल्यवृद्धि छ। विदेशी मुद्रा सञ्चिति कम छ। तर पनि यी कुराहरू नागरिकलाई सुसूचित गराउन सकेकै छैनौं। दुई वर्षसम्म कोरोना महामारीको असरले मुलुक थलियो। सबैभन्दा धेरै अर्थतन्त्रमा असर पर्यो। महामारी साम्य हुँदै गर्दा यो क्षेत्र विस्तारै तंग्रिँदै थियो। उद्योगधन्दा चलायमान हुँदै थिए। आयातभन्दा निर्यात बढी गर्न सकिन्छ कि भन्ने भन्सारका तथ्यांकले देखाउँदै थिए। तर, जब आर्थिक वर्ष २०७९०८० को बजेट निर्माण भयो, सकारात्मक दिशामा दौडदै गरेको यो क्षेत्रमा बे्रक लाग्ने अवस्था आयो। बजेटमा करको दर हेरफेरले निश्चित उद्योगीलाई फाइदा पुग्ने भयो। तंग्रँदै गरेको साना उद्योगी पुनः थलिने अवस्थामा पुगेका छन्। यसले आर्थिक क्षेत्रलाई पटक्कै फाइदा गर्दैन। व्यवसायीको प्रभावमा परेर बनाएको बजेटले मुलुकलाई फाइदाभन्दा बेफाइदा धेरै पुर्याउँछ भन्ने छनक देखिन थालेको छ। यसको असर आर्थिक क्षेत्रमा पर्न थालिसकेको छ। करका दर हेरफेर गर्न बाह्य व्यक्तिको प्रभावमा सरकार परेको आरोप लाग्ने गरेको छ। किनकि करका दर हेरफेर स्वाभाविक पनि थिएन। विश्व बजारमा देखिएको आर्थिक मन्दी र यसले पार्ने असरलाई त्यहाँ केलाइएको छैन। करका दर हेरफेर गर्दा कस्तो असर पर्छ भन्ने कुरालाई ख्याल गरिएनभन्दा फरक नपर्ला। त्यसैले हुनुपर्छ धेरैले नेपाललाई श्रीलंकासँग तुलना पनि गरे। व्यक्तिगत स्वार्थले मुलुकलाई सही दिशा दिँदैन भन्ने उदाहरण यसअघिका धेरै घटनाले देखाए। यो सबैले चिन्ता गर्ने विषय नै हो। तर, मुलुकलाई सही गन्तव्यमा डोर्याउने ठाउँमा बसेका नेतृत्व यसमा चिन्तित देखिएन। जे भयो, सही भयो भन्नेमा अझै पनि गर्व गर्छन्। सही गर्यौं भन्छन्। तर, त्यो भ्रम हो। भ्रम फैलाउने काम हो। यसमा केही सुधार त हुनुपर्यो नि। नेपाल श्रीलंकाजस्तो त बन्दैन भन्ने प्रश्न किन सुरु भयो ? गहिरिएर केलाउन सकेका छैनौं। सरकारले त्यस्तो हुँदैन भनेर थमथम्याउने प्रयास गरे पनि प्रश्न भने सोचनीय नै हो। केही समयअघि मात्रै अर्थ मन्त्रालयका प्रवक्ता ढुण्डीप्रसाद निरौलाले नेपालको अर्थतन्त्र दबाबमा छ त भनेकै थिए। तर, त्यसलाई सरकारले ढाकछोपको प्रयास गरेको आरोप कम भएन। त्यसपछि दबावमा परेका उनै प्रवक्ताले पुनः भने, नेपालको अर्थतन्त्र पछिल्लो समय दबाबमा भए पनि त्यसलाई सतर्कता र संयमसाथ चलायमान गराउन सकिने ठम्याइँमा सरकार रहेको छ। यसले पनि के पुष्टि गर्छ भने, अर्थतन्त्र भिरको टुप्पामा छ, कुनैबेला चिप्लिन सक्छ र आर्थिक क्षेत्र दुर्घटनामा पर्छ। नभन्दै बजेट निर्माणले त्यसलाई पुष्टि गर्यो। सरकार केही व्यक्तिको प्रभावमा पर्यो। अर्थ मन्त्रालयमा मुलुकको अर्थतन्त्रलाई सही मार्गमा कसरी डोर्याउन सकिन्छ भन्ने जान्ने, बुझ्ने विज्ञकर्मचारी पनि छन्। सचिवदेखि महालेखा नियन्त्रकसम्मलाई के गरे के हुन्छ राम्ररी थाहा हुन्छ। तर, तिनै अर्थ मन्त्रालयका अधिकारीहरू पनि दबाबमा हुन्छन्भएछन् भन्ने पछिल्लो घटनाक्रमले पुष्टि गरेको छ। उनीहरू बचावट शैलीमा भन्छन्, अर्थमा दबाबपूर्ण अवस्थाको लागि कोभिड महामारीदेखि बिथोलिएको आपूर्तिचक्र, युक्रेन युद्धको असरदेखि छिमेकी श्रीलंकाको संकटले पारेका मनोवैज्ञानिक कारणहरू जिम्मेवार छन्। तर, यो त एउटा कारण हो। मुख्य कमजोरी हामीभित्रै छ। मन्त्रीहरूले गर्ने स्वार्थका निर्णय नै प्रमुख कारण हो। अर्थतन्त्रका मुद्दामा राजनीतिक नेतृत्व गम्भीर नहुने हो भने श्रीलंकाकै हालतमा पुग्ने प्रष्ट छ। सार्वजनिक ऋणको हकमा पनि विस्तारै नेपालको अवस्था पहिलेभन्दा कमजोर हुन थालेको छ। बेलैमा सचेत हुनुपर्छ। मुलुकमा मूल्य वृद्धि भइरहेको छ। विदेशी मुद्रा सञ्चित कम नै छ। यी अवस्थामा जनतालाई सही कुरा सुसूचित गराउन सकेनौं। कर्मचारीको तलब बढ्दा त बजारमा महँगी चुलिने, अहिले करको दर हेरफेर र भन्सारमा परेको प्रभावले नागरिकको चुलो महँगिएको छ। केही समयअघि मात्रै एक नेताले नै लेखेका र भनेका थिए, मेरो भान्छामा दुईवटा तरकारी पाक्ने अवस्था छैन। यो गम्भीर कुरा हो र महँगीको एउटा उदाहरण पनि। नागरिकको बोल्ने ठाउँ छैन। भनेको सुनुवाइ हुँदैन। नत्र ती नेताको भन्दा धेरै पीडा उनीहरू पोख्ने थिए होलान् महँगीको। महँगी नियन्त्रणमा त सरकार चुकेको छ नै। पेट्रोलियम पदार्थलाई एउटा विन्दुमा राखेर बिक्रीको नियमन गर्न पनि सकेको छैन। अहिले पनि महँगीको मार पर्यो भनेर नागरिक सडकमा ओर्लनु पर्ने अवस्था छ। नागरिकको मन, मुटु बुझेका छौं। सँगै उठबस गरेर समस्या चिनेका छौं। भन्दै १० वर्षे जनयुद्धमा सामेल भएकाले मुलुकको नेतृत्व समाल्दा पनि नागरिकको अवस्थामा परिवर्तन आएन। मात्रै ती सत्तामा पुग्ने परिवर्तन भए। स्वार्थमा चले। खाद्यान्न, तेल, माछामासु वा तरकारीको मूल्य हेर्दा महँगी दर दोहोरो अंकमा नै छ। केही अर्थशास्त्री नेपालको अर्थतन्त्रका वैदेशिक ऋणको अवस्थाबाहेक अरू चरण आर्थिक संकट झेलिरहेको श्रीलंकाकै बाटोमा रहेको बताउँछन्। रेमिट्यान्स श्रीलंकामा जस्तो एक चौथाइले नघटे ता पनि ६७ प्रतिशतले खस्केको छ। वैदेशिक मुद्रा सञ्चित पनि दुई अर्ब अमेरिकी डलरभन्दा बढीले घटेको छ। नेपालको व्यापार घाटा एक हजार अर्बमाथि नै पुगेको छ। अर्थतन्त्रलाई सकेसम्म थामेर स्वाभाविक गतिमा लैजानुपर्ने अवस्था अहिलेको हो। अर्थतन्त्रका केही पाटो गम्भीर रूपमा ओरालो गइरहेको विषयलाई नदेखेजस्तो गर्न नहुने अवस्था हो। सामान्यतः देशमा भित्रिने र बाहिरिने रकमको अवस्था दर्शाउने शोधनान्तर गत घाटामा छ। यी सबै कुरा हेर्दा श्रीलंकाजस्तोे अवस्थामा जाने हो कि भन्ने चिन्ता किन नगर्ने ? यो चिन्तालाई सरकारले सकारात्मक रूपमा लिनुपर्छ। अझै पनि अर्थतन्त्रलाई ठीक ढंगबाट लैजानुपर्छ भन्ने चेत सरकार र केन्द्रीय बैंक र आंशिक रूपमा आम उपभोक्तामा पनि हुनुपर्छ। नेपालको अर्थतन्त्रमा प्रभाव पार्ने मुख्य कुरा रेमिट्यान्स पनि हो। डलर सञ्चिति र रेमिट्यान्स घट्दा नै आर्थिक अवस्था कमजोर भएका मुलुक टाट पल्टने हुन्। नेपाल पनि रेमिट्यान्समा भरपर्ने मुलुक हो। पछिल्लो अवस्थालाई नियाल्दा हामीकहाँ आउने विप्रेषण कम भएको भने होइन। व्यापारमा विचलन देखिएको हो। यसलाई पुँजी पलायनले पनि मद्दत गरेको प्रष्ट हुन्छ। व्यापारिक विचलन भन्सार प्रशासन चुस्त नहुँदा र अधिक बीजकीकरण वा कम परिमाण घोषणा गर्नेजस्ता कार्यले हुने गर्छ। यो जटिल समस्या हो। दोस्रो कारणमा पुँजी पलायन पनि पर्छ। घरजग्गाको मूल्य अस्वाभाविक बढेको छ। यसले पुँजी पलायन गराएको छ। अनुत्पादक क्षेत्रमा खर्च बढेको छ। अर्को कारण क्रिप्टोकरेन्सीसँग जोडिएको अवैध क्रियाकलाप पनि हो। यसले आउनुपर्ने रेमिट्यान्स रोकिएको छ। विदेशी मुद्रालाई बैंकिङ माध्यमबाट स्वदेश पठाउन आवश्यक प्रोत्साहन नदिँदा रेमिट्यान्स घटेको हो। नेपाल आउनुपर्ने रेमिट्यान्स नआएर अन्यत्र गइरहेको छ। अर्थलाई व्यर्थ बनाउने क्षेत्र सीमित रहेनन्। बैंकका ब्याज बढिरहेका छन्। लगानीमा प्रतिफल आउने स्थिति जारी रहे पनि ब्याजले ढाड सेक्यो। सेयर बजारमा उतारचढाव नै रह्यो। कोभिडपछि वास्तवमा अर्थतन्त्र बढ्नुपर्ने थियो। तर, सरकारले यी समस्या समाधानको बाटो नै पहिल्याउन नसकेको देखिँदैछ। अर्थतन्त्रका मुद्दामा राजनीतिक नेतृत्व गम्भीर नहुने हो भने श्रीलंकाकै हालतमा पुग्ने प्रष्ट छ। सार्वजनिक ऋणको हकमा पनि विस्तारै नेपालको अवस्था पहिलेभन्दा कमजोर हुन थालेको छ। बेलैमा सचेत हुनुपर्छ।"
देश दुखाउने नागरिकता विधेयक,"समय अवधि नराखिकन वैवाहिक अंगीकृत नागरिकता दिँदा केही फरक पर्दैन। यस तर्कमा विश्वास गर्नेहरूको मत कति होला ? विश्वास नगर्नेहरूको संख्या कति होला ? लोकतन्त्रले भन्छ, कुनै पनि विषयप्रति दुईमत रहेमा जनमत लिनुस्। जनमत लिनुअघि तपाईंलाई थाहा हुनेछ जनमतको नतिजा कता जानेछ भनेर। तपाईंलाई लिम्पयाधुरा, लिपुलेक र कालापानीसहितको नेपालको नक्सा संसद्बाट अनुमोदन गराउन खोज्दा तत्कालीन सांसद सरिता गिरीले खेलेको भूमिका सम्भवतः याद हुनसक्छ। गिरीको भूमिकामा विश्वस्त हुन सक्नु भएन भने भुइँमान्छेहरूको मलिन अनुहारमा मडारिरहेको अँध्यारो छिचोल्ने प्रयास गर्नुहोला। सार्वभौम संसद्बाट नेपालको नक्सा अनुमोदन गराउन खोज्दा तत्कालीन सांसद गिरीलाई जसपाले नयाँ नक्सालाई निसाना छापमा समावेश गर्ने गरी गरिएको संविधान संशोधन प्रस्तावमा मतदान गर्दा पार्टीको ह्विप नमानेको भन्दै निष्कासन गरेको थियो। पछिल्लो समय २०७९ साउनको १२ गते राष्ट्रियसभाबाट देउवा सरकारले नागरिकता विधेयक पारित गर्यो। उक्त विधयेकले नेपालको सार्वभौमसत्ता, लोकतन्त्र र स्वतन्त्रतामाथि धावा बोलेको अनुभूत नगर्ने नागरिक कति होलान् ? कुनै एक समय थियो, गिरीले नेपालको सार्वभौम संसद्को निर्णयविरुद्ध टेबल ठटाएकी थिइन्। कुनै समय सभामुखको मुखमा ताल्चा लगाइदिएकी थिइन्। यी यावत् घटनाक्रमले प्रस्टसँग बोल्छ कि उनी स्वयं वैवाहिक अंगीकृत नागरिकता प्राप्त गरेर संसद् भवनको ढोकाबाट प्रवेश गरेकी सांसद थिइन्। यो कथा यतिमै सकिँदैन, तपाईंले अमृता अग्रहरीको नाम सुन्नु भएकै छ। २०७४ सालको प्रतिनिधिसभाको निर्वाचनपछि उनी सांसद भइन्। जो जसपा नामक पार्टीबाट जनताको मुक्तिका लागि लडेकी मात्रै हैन, सांसदसमेत बनिसकेकी थिइन्। उनले २०७७ जेठ ३१ गते केपी शर्मा ओलीको सरकारले चुच्चे नक्सा पारित गर्ने बेला मौन मात्रै रहिनन्, संसद् भवनमा उनको उपस्थिति नै देखिएन। उनको आँखाबाट हेर्दा यो मामुली विषय होला। व्यस्तताले अनुपस्थित भइन् होला ! तर, जब देशको सबाल आउँछ उनको अनुपस्थितिले दर्जनौं सबाल खडा गरिदिन्छन्। यो सबालको जवाफ कसले दिने ? गिरी अथवा अग्रहरीले नै दिनु उपर्युक्त हुनेछ। उनीहरूले दिएनन् भने यो देशको करिब तीन करोड जनता ठोस जवाफ दिनेवाला छन्। शेरबहादुर देउवा पहिलोपटक प्रधानमन्त्री हुँदै सांसद खरिदबिक्री गरेका थिए। अहिलेको नागरिकता विधेयक पनि त्यस्तै भएको छ। कुनै पनि देशको नागरिकता खरिदबिक्री हुन्छ ? पक्का हुन्न। माटोमा नटेकी, त्यही माटोमा नबाँची, त्यही माटोले निर्माण गरेको नागरिकता पाउने अधिकार कसलाई छ ? सबालहरू यावत् छन्। आज नागरिकता विधेयकको मात्रै विरोध गरिरहेका छैनौं। यो मुलुकको असली हकदार हुनबाट वञ्चित भई नागरिकको अधिकार पनि खोसिरहेका छौं। आज अंगीकृत नागरिकतामाथि कसले विरोध गरिरहेका छन् ? तिनले गरिरहेका छन् जसका पुर्खाले यो देशको अहिलेको नापनक्सा तयार गर्न तातो रगत बगाएका छैनन्। जसको पुर्खाले जीवनको आहुति दिएका छैनन्। जो वास्तविक नेपालका भूमिपुत्रहरू छन्, उनीहरूले यो नागरिक विधयेकको कारण आफ्नो अधिकारबाट वञ्चित हुनुपर्ने स्थिति पैदा भएको छ। भविष्यमा कुनै दिन आयातित नागरिकहरूको भीडले यो देशका वास्तविक नागरिकहरूलाई नै लखेटेर शरणार्थी हुनुपर्ने अवस्था नआउला भन्न सकिन्न। आफैंले बाँचेको माटोमा आफैं शरणार्थी हुनुको पीडाको न्याय निरूपण कसले गरिदिन सक्छ ? अहिलेको राजनीतिक परिस्थिति हेर्दा यो सबाल अनुउत्तरित छ। भारत, अमेरिकालगायत देशको नजिर हेर्ने प्रयत्न गथ्र्यो। नेपालको राजनीति कति आलोकाँचो रहेछ भन्ने यसले पुष्टि गर्छ। नेपालको पृष्ठभूमि भने फरक छ, सरिता गिरीले अंगीकृत नागरिकता पाइन्। जब राष्ट्रवादको माहोलको पक्षमा उभिनुपर्ने थियो, उनी भारतको पक्षमा उभिइन्। चुच्चे नक्सामा राखिएको नेपाली भूमि लिपुलेक, लिम्पियाधुरा र कालापानीको मुद्दामा उनले सार्वभौम बहुमतविरुद्ध उभिएर भारतको पक्षमा मत प्रकट गरिन्। गिरीलाई तत्कालीन संघीय समाजवादी फोरमले संसद्बाट कार्बाही गरेर निष्कासन गर्नु परेको थियो। जबकि उनले संसद्मा सो भूमि नेपालको हैन भनेकै कारण उनको सांसद पद रिक्त भएको थियो। तर, सम्झनुपर्छ, नेकपाले असार २०७७ मा बिहे गरेको सात वर्षपछि मात्रै त्यस्तो नागरिकता प्रमाणपत्र दिनुपर्ने अडान राखेको थियो। नेकपाले भनेको थियो, नेपाली पुरुषसँग विवाह गर्ने विदेशी महिलाको विवाह दर्ता गरेलगत्तै नागरिकता प्रमाणपत्र पाउने जुन प्रावधान छ। त्यसले भोलिको दिनमा समस्या निम्त्याउँछ। सोही अडान माओवादी केन्द्रको पनि थियो। २०७६ असार १० मा नागरिकता विधयेकसम्बन्धी समितिको प्रतिवेदन समिति सभापति शशि श्रेष्ठले संसद्मा विधयेक पेस गरेकी थिइन्। सो नागरिकता विधयेक संसद्को राज्य व्यवस्था समितिबाट पास भएर संसद्मा फर्काएको थियो। वर्तमान सरकारले एमाले र माओवादीले सातवर्षे प्रावधान राखेर पठाएको विधयेक पास गर्न छोडेर त्यसलाई फिर्ता लियो। लगत्तै माओवादी केन्द्रका अध्यक्ष प्रचण्ड दिल्ली भ्रमणमा गए। उनी फिरे पनि। तर, नेपाली जनताको नेता भएर फिरेनन्। उनी फिर्दै गर्दा कांग्रेस, जसपा, लोसपालगायतले भनेझैं नेपाली पुरुषसँग विदेशी महिलाले वैवाहिक अंगीकृत नागरिकता पाउन चाहेमा सहजै पाउन सक्छन्। भारतमा सोही नागरिकता पाउन पाँच वर्ष, भुटानमा बच्चा जन्मिएपछिमात्र, माल्दिप्समा मुस्लिम भएपछिमात्रै पाउने प्रचलन छ। अमेरिकामा तीन वर्ष, क्यानडामा तीन वर्षलगायत केही न केही समय अवधि राखेर नागरिकता दिने प्रावधान छ। नेपालमा पारित भएको नागरिकतासम्बन्धी कानुनले एक हातमा सिन्दूर अर्को हातमा नागरिकता दिने संसारकै खुकुलो र सस्तो व्यवस्था यो देशको कुन नागरिकका लागि मान्य छ ? सदनबाट यो विधयेक पारित गराउनेले मनन् र अनुसन्धान गर्नुपर्छ कि पर्दैन ? यो विधयेकले एउटै मात्रै सबालको जवाफ दिन्छ कि नेपाली भाषा, संस्कृति र राष्ट्रियताको भावना बोकेका बुहारीहरू पनि रेडजोनमा पर्नेवाला छन्। तिनीहरूको न्याय निरूपण गर्ने क्षमता नागरिकता विधयेक पास गर्नेहरूसँग छ कि छैन ? आमनागरिकले जवाफ खोजिरहेका छन्। चीनभारतको बीचमा रहेको सानो मुलुक नेपालमा नागरिकता विधेयक पारित हुनु खुद्रा विषय होइन। यसको कूटनीतिक र राजनीतिक अर्थको परकम्प लामो समयसम्म रहिरहन्छ। तर गिरीको झैं तर्कहरूले राजनीतिक तथा सामाजिक प्लेटफर्म पाइरहेमा मुलुकको हालत के होला ! यस्तो राष्ट्रघाती कदमले हाम्रो मुलुकलाई सिक्किमीकरण र फिजीकरण गर्न बेर नहोला भन्न सकिँदैन। नेपालमा सिन्दूर हाले लगत्तै राज्य सत्तामा नपुग्लान् भन्न के बेर ? यसले देशको राष्ट्रियता, सार्वभौमसत्ताको रक्षा होला भनेर के ग्यारेन्टी गर्न सकिन्छ ? समयमै गम्भीर हुने कि ? यस्ता हर्कतले यो देशका आमनागरिकको भविष्य अन्योलग्रस्त पार्ने अधिकार कसैसँग छैन।"
नेपाली खेलकुदलाई जोगाऔं,"काठमाडौं : नेपाली राष्ट्रिय फुटबल टोलीका मुख्य प्रशिक्षक अब्दुल्लाह अलमुताइरी आफ्नो कुरा सामाजिक सञ्जालमार्फत भन्ने गर्छन्। आफूलाई चित्त बुझेनबुझेको कुरा उनी सामाजिक सञ्जालमार्फत सार्वजनिक गर्ने गर्छन्। शनिबार पनि उनले सामाजिक सञ्जालमा स्टाटस लेख्दै नेपाली खेलकुदलाई जोगाउन सरकारसँग आग्रह गरेका छन्। पछिल्लो समय फुटबल खेलाडी बिदेसिने क्रम बढेपछि अलमुताइरीले सामाजिक सञ्जालमा स्टाटस लेख्दै नेपाली खेलकुदको भविष्य जोगाउन आग्रह गरेका हुन्। आफ्नो राम्रो भविष्यका लागि बिदेसिने खेलाडीहरूलाई म दोष दिन्न, अलमुताइरीले शनिबार सामाजिक सञ्जाल फेसबुकमा स्टाटस लेख्दै भनेका छन्, नेपाली खेलकुदको भविष्य जोगाउनका लागि तत्काल पहल थाल्न नेपाल सरकारसँग विनम्रतापूर्वक अनुरोध गर्दछु। नेपाली राष्ट्रिय टोलीका मुख्य प्रशिक्षक अलमुताइरीले नेपाली खेलकुदलाई जोगाउनका लागि विज्ञ सम्मिलित समिति गठन गरेर रोडम्याप बनाउन पनि आग्रह गरेका छन्। नेपाली खेलकुदको भविष्य जोगाउने हो भने पाँचदेखि सात जनाको समिति तुरुन्तै गठन गरेर रोडम्याप बनाउनु आवश्यक छ, अलमुताइरीले भनेका छन्, यसका लागि गम्भीर हुन म युवा तथा खेलकुद मन्त्रालय, राष्ट्रिय खेलकुद परिषद्, नेपाल ओलम्पिक कमिटी र अखिल नेपाल फुटबल संघ (एन्फा) लाई विनम्रतापूर्वक अनुरोध गर्दछु। अलमुताइरी अहिले आफ्नो देश कुवेतमै छन्। एन्फामा नयाँ नेतृत्व आएका कारण उनी पर्ख र हेरको अवस्थामा छन्। एएफसी एसियन कप छनोटका लागि नेपाली टोली लिएर गत जेठ अन्तिम साता कुवेत पुगेका उनी नेपाल नफर्की उतै बसेका हुन्। होटल सुविधा र व्यवस्थापनका विषयमा खेलाडीले आवाज उठाएपछि मुख्य प्रशिक्षक अलमुताइरीले सिनियर खेलाडी रोहित चन्द, सुजल श्रेष्ठ, अनन्त तामाङ, सुमन लामा, विशाल राई, विमल घर्तीमगर, दिनेश राजवंशी, विशाल श्रेष्ठ र अञ्जन विष्टलाई टिमबाट निकालेका थिए। त्यसपछि उनी सिनियर खेलाडीबिनै कुवेत पुगेका थिए। एएफसी एसियन कप छनोटमा नेपालले जोर्डनसँग २०, आयोजक कुवेतसँग ४१ र इन्डोनेसियासँग ७० गोलले पराजित भएको थियो। एन्फामा पंकजविक्रम नेम्वाङ अध्यक्षमा निर्वाचित भएपछि अलमुताइरी नेपाल फर्किने कि नफर्किने भन्ने नैतिक संकटमा छन्। २०७७ चैतमा नेपालको मुख्य प्रशिक्षकमा नियुक्त भएका अलमुताइरीले २०७८ साउन १० गते सामाजिक सञ्जालमा स्टाटस लेख्दै आफूले राष्ट्रिय टोलीको मुख्य प्रशिक्षकबाट राजीनामा दिएको घोषणा गरेका थिए। उनले एन्फाका तत्कालीन वरिष्ठ उपाध्यक्ष पंकजविक्रम नेम्बाङका कारण राजीनामा दिन बाध्य भएको बताएका थिए। त्यो विवादले उग्र रूप लिएपछि राष्ट्रिय खेलकुद परिषद्ले बोर्ड सदस्य पुरेन्द्रविक्रम लाखेको संयोजकत्वमा सात सदस्यीय छानबिन समिति गठन गरेको थियो। समितिले प्रशिक्षकलाई सचेत गराउनुपर्ने सुझाव दिएपछि अलमुताइरीले असन्तुष्टि जनाएका थिए। त्यसपछि स्वदेश फर्किएका उनी तत्कालिन एन्फा अध्यक्ष कर्माछिरिङ शेर्पाको विशेष पहलपछि नेपाल फर्किएका थिए। गत असार ६ गते भएको चुनावी साधारणसभाबाट एन्फा अध्यक्षमा पंकज नेम्बाङ विजयी भएपछि र उनले राष्ट्रिय टोलीबाट निकालेका १० खेलाडीलाई एन्फाको पहिलो कार्यसमिति बैठकले ससम्मान फिर्ता बोलाउने निर्णय गरेपछि कुवेतका फुटबल म्यानेजर एवं प्रोलाइसेन्स प्राप्त प्रशिक्षक अलमुताइरीमाथि नैतिक संकट थपिएको छ। लाजमर्दो हर्कत : रञ्जित नेपाली टोलीका रक्षक रञ्जित धिमालले मुख्य प्रशिक्षक अब्दुल्लाह अलमुताइरीकै कारण खेलाडीहरू शारीरिक रुपमा नभई मानसिक रुपमा थकित भएको आरोप लगाएका छन्। अलमुताइरीले नेपाली खेलकुदको भविष्य जोगाउन आग्रह गरेको केही समयपछि नै शनिबार फेसबुकमा लामो स्टाटस लेख्दै रञ्जितले अलमुताइरीकै कारण खेलाडीहरू मानसिक रुपमा थकित भएको आरोप लगाएका हुन्। नेपालमा पहिले पनि फुटबलको गतिविधि राम्रो थिएन। फुटबल गतिविधि राम्रो नभए पनि खेलाडीले विदेश पलायन रोजेनन्। पछिल्लो समय खेलाडी विदेशिनुको प्रमुख कारण तपाईको हर्कत पनि हो, रञ्जितले आफ्नो स्टाटसमा भनेका छन्, हामी पनि चाहन्छौं नेपालमा राम्रो फुटबल गतिविधि होस्। नेपाली फुटबलको विकासका लागि थुप्रै खेलाडीले पसिना बगाएका छन्। तर, तर तपाईले ती खेलाडीलाई जे गर्नुभयो, त्यो नेपाली फुटबलकै सर्मनाक काम थियो। तपाईं र एन्फाले खेलाडीलाई महत्व नै दिएनन्। त्यही कारण उनीहरूले विदेशिने निर्णय गरे। अहिले नेपाली खेलाडी शारीरिक रुपमा होइन, मानसिक रुपमा थकित छन्। रञ्जितले नेपाल सुपर लिग (एनएसएल) रोक्न पनि अलमुताइरीले मुख्य भूमिका खेलेको दाबी गरेका छन्। तपाई अहिले नेपालको फुटबल गतिविधिको कुरा गर्दै हुनुहुन्छ। वाह ! तपाईलाई लाज लाग्दैन ? तपाई कति झुट बोल्न सक्नुुहुन्छ है ? एनएसएल रोक्न खोज्ने तपाई नै होइन ? हामी सबैलाई यो घटना थाहा छ। एन्फाले एनएसएलका लागि तपाईलाई दुई साता प्रशिक्षण रोक्न भनेको थियो। तर, तपाईले सबै खेलाडीलाई कोठामा बोलाएर एनएसएल रोज्ने कि प्रशिक्षक अलमुताइरी भनेर धम्की दिनुभयो, रञ्जितले लेखेका छन्, तपाईकै धम्कीका कारण खेलाडी शान्त बसे र एनएसएलका बारेमा केही बोलेनन्। त्यसपछि तपाईले सामाजिक सञ्जालमा स्टाटस लेख्दै एनएसएलका पक्षमा बोलेर जनताको सहानुभूति लिन खोज्नुभयो।"
