शीर्षक,विवरण
उच्च शिक्षामा सामुदायिक क्याम्पस,"प्राध्यापक र कर्मचारीको सेवा, शर्त र सुविधाको केही ग्यारेन्टी छैन। बिसौं, तीसौं वर्षसम्म काम गरेर अन्त्यमा रित्तो हात बिदा हुनुपर्ने अवस्था छ। मुलुकको समग्र विकास र आधुनिकीकरणमा उच्च शिक्षाको योगदान उल्लेख्य छ। कुनै पनि मुलुक कति सभ्य, भव्य र समृद्ध छ भनेर मापन गर्ने आधार नै त्यहाँको शिक्षाको अवस्था हो। देश विकासका लागि आवश्यक पर्ने उच्च स्तरको दक्ष जनशक्ति उत्पादन गर्ने कार्य त्यस देशको राष्ट्रिय शिक्षा नीतिको सफल कार्यान्वयनमा भर पर्छ। तर, बिडम्बना यस देशका कुनै पनि राजनीतिक दल र सरोकारवाला निकायले मुलुकको उच्च शिक्षा नीति कस्तो हुने भनेर स्पष्टरूपमा जनसमक्ष प्रस्तुत गर्न सकेका छैनन्। यदाकदा चुनाबी घोषणापत्र मार्फत् सार्वजनिक खपतका लागि केही योजना अघि सारिन्छन्। सत्तामा गइसकेपछि भने ती सबै योजना अलपत्र हुन्छन्। यस्तै कारणले मुलुकको उच्च शिक्षाको क्षेत्र अस्तव्यस्त छ। उच्च शैक्षिक संस्थाहरू बेरोजगार उत्पादन गर्ने कारखानाजस्तै बनेका छन्। यसै परिवेशमा मुलुकको उच्च शिक्षाको करिब ३३ प्रतिशतभन्दा बढी भार बोकेका सामुदायिक क्याम्पसहरूको अवस्था र सामना गर्नु परिरहेका चुनौतीहरूको यथार्थपरक विश्लेषण र सम्बोधन जरुरी छ। विद्यमान तीन प्रकारका क्याम्पसमध्ये सामुदायिक क्याम्पसहरूको संख्या ५२९ छ। निजीसहित देशभर एक हजारभन्दा माथिको संख्यामा सामुदायिक क्याम्पस छन्। उच्च शिक्षामा अध्ययनरत कुल विद्यार्थीमध्ये सामुदायिक क्याम्पसमा मात्र ३३ प्रतिशत विद्यार्थी छन्। स्थानीय स्तरमा जनताको चाहना र आवश्यकताअनुसार सर्वसुलभ रूपमा उच्च शिक्षा प्रदान गर्न सामुदायिक क्याम्पसहरूले प्रतिकूल अवस्थाका बाबजुत खेलेको भूमिका नेपालको उच्च शिक्षाको विकास र विस्तारमा कोसेढुंगा सावित भएको छ। जनस्तरलाई संगठित गर्दै स्थानीय स्रोत र साधनलाई परिचालन गरी कमजोर आर्थिक अवस्था भएका परिवारका सन्ततिलाई उच्च शिक्षा प्रदान गर्ने काममा सामुदायिक क्याम्पस अब्बल ठहरिएका छन्। यसबाट समुदायमा शैक्षिक नेतृत्वको विकासमा मद्दत पुग्नुका साथै स्थानीय स्तरमा उच्च शिक्षाको पहुँचमा वृद्धि भएको छ। प्रष्टै छ सामुदायिक क्याम्पसहरूले उच्च शिक्षामा लगानीको ठुलो हिस्सा ओगटेको छ। आंगिक क्याम्पसका तुलनामा सामुदायिक क्याम्पसहरूको विद्यार्थी उत्तीर्ण दर उच्च भएका कारण आज त्रिभुवन विश्वविद्यालयको प्रतिष्ठासमेत बढेको छ। तर त्यही विश्वविद्यालय आज सामुदायिक क्याम्पसहरूलाई आय आर्जनको नजरबाट मात्रै हेर्ने गरेकाले समस्या जहाँको त्यही छ। २०२८ सालमा नयाँ शिक्षा योजना लागू भएपश्चात् जनसहभागितामा सञ्चालित क्याम्पसहरूलाई सरकारी क्याम्पसमा रूपान्तरण गर्दा नकारात्मक परिणाम आयो। परिणाम पुनः २०३७ सालदेखि जनस्तरबाटै क्याम्पस सञ्चालन गर्ने नीति अवलम्बन गरियो। त्यसपश्चात् सामुदायिक क्याम्पसहरू खुल्ने क्रम बढ्यो। सरकारले प्रत्यक्ष लगानी गरेका अधिकांश आंगिक क्याम्पसहरू सहरकेन्द्रित छन्। तर विपन्न, दलित, पिछडिएका वर्ग र कमजोर आर्थिक अवस्था भएका वर्गलाई लक्षित गरी सञ्चालन गरिएका सामुदायिक क्याम्पसहरूले भोग्नुपरेका दैनिकका समस्या र पीडालाई सम्बोधन गर्न राज्य आनाकानी गरिरहेको छ। स्थापनाको चार दशक बितिसकेका कतिपय सामुदायिक क्याम्पसका समस्या जहाँको त्यही रहनुमा राज्यको उच्च शिक्षाप्रतिको उदासिनता झल्किन्छ। आज कतिपय सामुदायिक क्याम्पस अध्यापन, अनुसन्धानमा अब्बल ठहरिएका छन्। सरकारी लगानीका क्याम्पसहरूसँग हरेक पक्षमा प्रतिस्पर्धा गर्न पनि सक्षम छन्। तर त्यस्ता क्याम्पसहरू औंलामा गन्न सकिन्छन् जुन प्रायः सहरकेन्द्रित छन्। सहरकेन्द्रित र विदेशकेन्द्रित मानसिकतालाई ग्रामीण भेगमा टिकाइराख्न ग्रामीण क्षेत्रको विकास र समृद्धिका लागि उच्चस्तरको जनशक्ति तयार पार्न सामुदायिक क्याम्पसको गुणस्तर र प्रचारप्रसारमा सबैको चासो बढ्नु जरुरी छ। दूरदराजमा भएका गरिब तथा विपन्न समुदायसँग प्रत्यक्ष साक्षात्कार सामुदायिक क्याम्पसहरू निर्बाध सञ्चालन गर्ने विषय निकै चुनौतीपूर्ण देखिन्छ। यस्ता क्याम्पसले विकट क्षेत्रमा उच्च शिक्षाको पहुँच विस्तार गरी ज्ञान र सीप सिकाउने विषयलाई राज्यले अवसर र सौभाग्यका रूपमा लिनुपर्छ। तदनुरूपको व्यवहार पनि देखाउनु पर्छ। सामुदायिक क्याम्पसका सहयात्री भनेकै प्राध्यापक, कर्मचारी, विद्यार्थी, अभिभावक, व्यवस्थापन समिति र आम जनसमुदाय नै हुन्। हरेक अवयबका आआफ्नै कर्तव्य र भूमिका छन्। ती पूरा गर्न सबैले सक्रियता देखाउनु जरुरी छ। देशभरका सामुदायिक क्याम्पसमा कार्यरत प्रध्यापक र कर्मचारीको संख्या ठुलो छ। पहिचान र स्तर निर्धारणको समस्या भने जहाँको त्यही छ। सेवा, शर्त र सुविधाको केही ग्यारेन्टी छैन। कुनै मर्यादाक्रम छैन। बिसौं, तीसौं वर्षसम्म काम गरेर अन्त्यमा रित्तो हात बिदा हुनुपर्ने अवस्था छ। प्राध्यापक, कर्मचारीको पक्षमा काम गर्न भनेर गठित पेशागत संगठन पब्लिक क्याम्पस प्राध्यापक संघको नयाँ नेतृत्वले यसको दायित्व पूरा गरोस्। प्राध्यापक, कर्मचारीलगायत सामुदायिक क्याम्पसले भोग्नु परेका समस्याहरूलाई सम्बोधन गर्न पहल र प्रयास गरोस्। सक्षम र जुझारु नेतृत्व आजको आवश्यकता हो। यसरी सरोकारवाला निकायमा दबाबमूलक आन्दोलन र धर्ना गर्नसमेत अब पछि पर्नु हुँदैन।"
अस्थिरताको अल्झो,"देशको मूल समस्याप्रति ध्यान गएको छैन। राजनीतिक अस्थिरताका कारण देशको मूलभूत समस्याप्रति ध्यान गएको छैन। थला परेको अर्थतन्त्र सुधार गर्नेतर्फ ठोस पहलकदमी लिन सकिएको छैन। आगामी आर्थिक वर्षको बजेट ल्याउने बेला हुन लाग्यो। त्यसका लागि नीति तथा कार्यक्रममा पर्याप्त गृहकार्य हुन सकेको छैन। गठबन्धनमा दलहरू फेरिराख्ने, सरकार परिवर्तन भइराख्ने मात्र भएको छ। सरकारलाई विश्वासको मत दिएका दलहरूले त्यसलाई फिर्ता लिएपछि संघीय र प्रदेश सरकार अस्थिर देखिएका छन्। प्रदेश सरकारहरू फेरबदलको चरणमा छन्। लुम्बिनीमा पनि फेरिनेछ। मधेसमा गठबन्धनमा नभएको एमाले फिर्ता गएपछि कांग्रेस सहभागी हुनेछ। एउटा दल बाहिरिने र अर्को भित्रिने अवस्था रहे पनि मधेसमा धेरै परिवर्तन हुने छैन। सरकार गठन प्रक्रिया चाँडै टुंगिएदेखि मूलभूत मुद्दाहरूमा केन्द्रित हुन सकिएला भन्ने आशा गरेका छौं। हामी सरकारले स्थायित्व पाउनुपर्छ भन्छौं। संविधानको धारा ३८ (४) लाई मिचेर उपराष्ट्रपतिमा गठबन्धनले पुरुषलाई उम्मेदवार बनायो। प्रमुख निर्वाचन आयुक्तले महिला उम्मेदवार हुनुपर्छ भनेपछि पनि दलहरूले दबाब दिएर जबरजस्ती पुरुषलाई अघि सारे। विद्यमान ठूला चुनौती र समस्या समाधान हुनुपर्छ। मिटरब्याजपीडितहरू सिरहादेखि काठमाडौंसम्म मार्च गरिरहेका छन्। यसबाट सरकार नभएको अनुभूति भइरहेको छ। किसान र दलितका समस्या, सामाजिक न्यायका कुरा यथावत् छन्। जनप्रतिनिधिबाटै पनि दमन, शोषण भइरहेको छ। यस्तो अवस्थामा सरकार गठन र विघटनमा नअल्झिई जनताको सेवासुविधा प्रवाहमा ध्यान दिनुपर्छ। नयाँ बजेट र नीति तथा कार्यक्रम ल्याउने, अर्थतन्त्र सुधार्ने, तुरुन्तै सम्बोधन गरिहाल्नुपर्ने मूलभूत समस्या समाधानमा सरकार लाग्नुपर्छ। हामी पनि सुरुदेखि नै सरकारमा छौं। जनमतले पाएको मन्त्रालय र त्यसबाहेकका काममा क्षमताअनुसार राम्रो गरिरहेका छौं। धेरै कुरा मन्त्रालयले मात्र नभई मन्त्रिपरिषद्ले निर्णय गर्ने हुनाले त्यहाँ उपस्थिति रहनु महत्वपूर्ण हुन्छ। अनुदान कटौतीलाई देखाएर गरिएको मलखादको मूल्यवृद्धिको निर्णय मन्त्रिपरिषद्मा भएकैले प्रधानमन्त्रीसँग अनुरोध गरेर यथावत् राख्न सकियो। अन्य मन्त्रालयसँग सम्बन्धित काम कुरा पनि गराउन र नीतिगत निर्णयमा भूमिका खेल्न सकिने भएकाले सरकारमा सहभागी रहनेछौं। आफूले रोजेकै मन्त्रालय नपाए पनि पाएकोमा राम्रो गरिरहेका छौं। खानेपानी मन्त्रालयमार्फत दलित बस्तीमा सामुदायिक शौचालय निर्माण, स्वच्छ पिउने पानीका लागि ट्युबवेल जडान सप्तरीमा पनि नियमित भएको छ। आगामी आर्थिक वर्षदेखि नयाँ योजनाको गृहकार्य गरिरहेका छौं। उम्मेदवारहरू आआफ्नो निर्वाचन क्षेत्रप्रति जिम्मेवार हुनुपर्छ। अर्कोपटक पुरानो क्षेत्रबाट नलड्ने भएपछि जवाफदेहिता लिनु नै परेन। नयाँनयाँ क्षेत्र खोज्ने, फेरि काम निक्लिएपछि जवाफदेही हुनु नपर्ने प्रवृत्तिले कुनै क्षेत्रप्रति जिम्मेवार नभएको पुष्टि हुन्छ। अहिलेको गठबन्धन सरकार बनाउन मात्र हो। यसको प्रयोजन निर्वाचन होइन। गठबन्धन भएकै कारण सबै कुरामा सँगै जानुपर्छ भन्ने बाध्यता छैन। गठबन्धनको निर्णय र सहमतिअनुसार नै उपराष्ट्रपतिमा मित्रवत् प्रतिस्पर्धा गरेका हौं। उम्मेदवार बन्ने, समर्थन गर्ने विषय पार्टीगत हो। संविधानको धारा ३८ (४) लाई मिचेर उपराष्ट्रपतिमा गठबन्धनले पुरुषलाई उम्मेदवार बनायो। प्रमुख निर्वाचन आयुक्तले महिला उम्मेदवार हुनुपर्छ भनेपछि पनि दलहरूले दबाब दिएर जबरजस्ती पुरुषलाई अघि सारे। उपराष्ट्रपतिमा उम्मेदवार बनाएर नेताविशेषका लागि बारामा ठाउँ खाली गर्ने कुरा संविधानसम्मत छैन। हामी कुनै नेता वा पार्टीविशेषको विरुद्धमा छैनौं। संविधानअनुरूप काम हुनुपर्छ भन्ने धारणा हो। जबरजस्ती कुनै नेताकै लागि हात धोएर लागिपरेर ठाउँ खाली गराएर जबरजस्ती संसद्मा छिराउने षड्यन्त्र हुँदै छ। त्यो लोकतन्त्रको मूल्यमान्यताविरुद्ध हो। लोकतन्त्रमा ५५ वर्षमा आवधिक चुनाव हुन्छ। को जितेर जाने, नजाने भन्ने जनतामा निर्भर रहन्छ। जनताले तीन महिनाअघि जवाफ दिएकै छन्। जनताबाट पराजित भइसकेपछि फेरि अर्को ठाउँबाट आउन खोज्नु लोकतन्त्रको उपहास गर्न खोज्नु हो। हामी यो सैद्धान्तिक अडानमा रहेकाले हाम्रो आवाज विरोधमा सुनिएजस्तो लागेको हुन सक्छ। तर, हामी कुनै नेता वा पार्टी विशेषप्रति लक्षित छैनौं। उम्मेदवारहरू आआफ्नो निर्वाचन क्षेत्रप्रति जिम्मेवार हुनुपर्छ। अर्कोपटक पुरानो क्षेत्रबाट नलड्ने भएपछि जवाफदेहिता लिनु नै परेन। नयाँनयाँ क्षेत्र खोज्ने, फेरि काम निक्लिएपछि जवाफदेही हुनु नपर्ने प्रवृत्तिले कुनै क्षेत्रप्रति जिम्मेवार नभएको पुष्टि हुन्छ। जवाफदेहिताको कमी हुनु भनेको जनतासँग विश्वासघात गर्नु हो। सबैले जनताको निर्णय शिरोपर गर्नुपर्छ। जिते पनि र हारे पनि निर्वाचन लडेको ठाउँप्रति जवाफदेही रहनुपर्छ। (राउत जनमत पार्टीका अध्यक्ष हुन्।)"
संक्रमणकालीन न्यायमा सकस,"अदालतले सशस्त्र द्वन्द्वकालमा भएका घटनालाई अल्झाउन नमिल्ने आदेश दिएपछि अहिले राजनीतिक वृत्त तरंगित छ। शान्ति प्रक्रिया आरम्भ भएको १६ वर्ष बित्दा पनि सशस्त्र द्वन्द्वका घाउहरू पुरिएका छैनन्। संक्रमणकालीन न्याय निरूपणका सन्दर्भमा राजनीतिक दलका आआफ्नै दाउपेचले पीडित न्यायबाट वञ्चित हुनु परेको छ। राज्य संयन्त्र र न्यायालय पनि निरुत्तरजस्तै छन्। एकातिर राजनीतिक सहमतिको रटानमा नेताहरू व्यस्त छन् भने अर्कातर्फ पीडितको न्यायका लागि आवाज मुखरित गर्ने सरोकारवाला पक्षहरू पनि स्वार्थमा रुमल्लिएका छन्। दुवैको चपेटामा भने यथार्थ पीडितहरू भावविह्वल अवस्थामा बाँच्न बाध्य छन्। सशस्त्र द्वन्द्वमा विद्रोही पक्षको नेतृत्व गरेका पुष्पकमल दाहाल प्रचण्डले सार्वजनिक कार्यक्रममै पाँच हजारको जिम्मेवारी म लिन्छु भन्ने अभिव्यक्ति दिए। जसले दण्डहीनता, मानवअधिकार र न्यायिक प्रश्नहरू उब्जिए। सोही अभिव्यक्तिका कारण प्रचण्ड गम्भीर वाक फसादमा परे। तेस्रो पटकको सत्तारोहणको सुरुआती समयमै सर्वोच्च अदालतमा रिट दर्ता भई कारण देखाऊ आदेश जारी भएपछि यो मुद्दाले फेरि अर्को संशयको बिजारोपण भएको छ। अदालतले सशस्त्र द्वन्द्वकालमा भएका घटनालाई अल्झाउन नमिल्ने आदेश दिएपछि अहिले राजनीतिक वृत्त तरंगित छ। बालुवाटारमा तत्कालीन माओवादी घटकका नेताहरूको छटपटी र आक्रोश खनियो। आफैं नेतृत्व गरेको सरकारका नाममा विज्ञप्ति नै निकालेर त्यसको प्रतिवाद गर्नुपर्ने अवस्थाको सिर्जना भयो। संक्रमणकालीन मुद्दाहरूको निरूपणका सन्दर्भमा नेपाल कसरी निष्कर्षमा पुग्ला भन्ने चासो चौतर्फी रूपमै उब्जिएको छ। सत्तापक्षले छिटो संक्रमणकालीन मुद्दाहरूलाई एकमुष्ट रूपमा शान्ति तथा द्वन्द्व व्यवस्थापनको अंशका रूपमा टुंग्याउन चाहेको छ। तर, पछिल्लो सत्ता संघर्षबाट संसद्को प्रतिपक्षमा पुगेको नेकपा एमालेले भने विधेयकलाई राम्रोसँग अध्ययन गरेर संशोधन हाल्ने तयारीमा छ। अन्तर्राष्ट्रिय मानव अधिकारसम्बन्धी निकायहरूले पनि यो मुद्दालाई निकै चासोले हेरेको छ। पीडितहरू भने न्यायको खोजीमा भौतारिइरहेका छन्। कतिपयले त न्यायको आशा मारिसकेका छन् भने केही अझै झिनो आशामा छन्। शान्ति प्रक्रियाको बाटो र बाँकी अवयवमा भएका ढिलासुस्ती संक्रमणकालीन मुद्दा निकै पेचिलो भएको छ। तत्कालीन विद्रोही पक्ष र सत्तापक्षका अडानका कारण शान्ति प्रक्रियाकै महत्त्वपूर्ण र संवेदनशील पक्षको निरूपण हुन सकेन। माओवादी शान्ति प्रक्रियापछि पटकपटक सत्ताको नेतृत्व र सत्ताको साझेदारी गरिरह्यो तर द्वन्द्वले सिर्जना गरेको मानवीय संवेदनाको मूल्यांकन र सम्बोधनमा पर्याप्त ध्यान पुगेन। सत्ताको गणितीय जोडघटाउकै वरिपरि रुमलिँदा पीडितमा परेको वेदना सुनिदिने कोही भएन। सत्ताप्रतिको सौदाबाजीले मानवीय संवेदनाको विषय प्राथमिकतामा परेनन्। यसरी संवेदनशील मुद्दा लम्बिँदै गएपछि अहिले गम्भीर मोडमा आइपुगेको छ। एकातिर राजनीतिक सहमतिको रटानमा नेताहरू व्यस्त छन् भने अर्कातर्फ पीडितको न्यायका लागि आवाज मुखरित गर्ने सरोकारवाला पक्षहरू पनि स्वार्थमा रुमल्लिएका छन्। शान्ति सम्झौतापश्चात् माओवादीका लडाकुको समायोजन, राज्य पुनर्संरचना र पुनस्र्थापनाका अधिकांश कार्यहरू सम्पन्न भए पनि राजनीतिक सामाजिकीकरणमा अझै पनि फाटो परेका अवयवहरूको सन्तोषजनक प्रगति देखिँदैन। द्वन्द्वका घाउहरूको निरूपण, सामाजिक र आर्थिक रूपमा परेको वर्गीय विद्रोही र सरकारी पक्षबीचको मनोवैज्ञानिक चिन्तनहरूलाई सामान्यीकरणमा सम्बन्धित पक्षको अझै प्रभावकारी ध्यान पुग्न सकेको छैन। पीडितको यथार्थ पहिचानका लागि बेपत्ता पारिएका व्यक्तिको छानबिन, सत्य निरूपण तथा मेलमिलाप आयोगमार्फत उजुरी संकलन गरिए पनि त्यस्ता उजुरीको निष्पक्ष, स्वतन्त्र र न्यायिक रूपमा अगाडि बढ्ने आशंका कायम छ। कतिपय पीडितलाई उजुरी र मुद्दा मामिलामा गए मानसिक र शारीरिक यातना दिनेसमेतको धम्कीहरू विद्यमान नै छन्। यस कार्यलाई निष्कर्षमा पुर्याउने नेतृत्वदायी अवसर अहिले प्रचण्डको काँधमा छ। दुई आयोगमार्फत प्रचण्डले यसलाई सत्य र तथ्यका आधारमा टुंग्याउने नेतृत्वदायी भूमिका निर्वाह गर्नुपर्छ। अन्य दलले पीडितलाई सान्त्वना, सहयोग र समभावको अनुभूति गराउने मौका पनि हो। बेपत्ता र नियोचित हत्यालाई न्यायको कठघरामा ल्याउन र पीडितलाई न्याय दिलाउन राज्यले पहलकदमी देखाउनु पर्छ। पीडित न्यायबाट बिमुख हुनु, गम्भीर अपराधहरूलाई सशस्त्र द्वन्द्वको नाममा आममाफी दिनुले दण्डहीनतालाई प्रश्रय दिन्छ। त्यसतर्फ हरेक जिम्मेवार निकाय सचेत हुनुपर्छ। अन्तर्राष्ट्रिय मानवअधिकार तथा मानवीय कानुन, संक्रमणकालीन न्यायका मान्य सिद्धान्त, पीडित तथा सरोकारवालाबाट प्राप्त सुझावको विधेयक संसद्मा पेस गरेको छ। सम्मानित सर्वोच्च अदालतको आदेशसमेतका आधारमा सरकारले बेपत्ता पारिएका व्यक्तिको छानबिन, सत्य निरूपण तथा मेलमिलाप ऐन, २०७१ लाई संशोधन गर्न बनेको विधेयक संसद्बाट पास गरी पीडितलाई न्याय दिन अब ढिला गर्नु हँुदैन। मानव अधिकार आयोगले उठाएका प्रश्नको सम्बोधन गर्ने तत्परता सरकारले देखाउनु पर्छ। विधेयकमा मुख्य रूपमा तीन प्रावधान संशोधन गरिएको छ। विधेयकमा संक्रमणकालीन न्याय हेर्ने विशेष अदालतले गरेको निर्णय सर्वोच्च अदालतको विशेष इजलासमा पुनरावेदन गर्न मिल्ने व्यवस्था थप गरिएको छ। संक्रमणकालीन न्यायलाई टुंग्याउने विषयमा आयोग नै सकसपूर्ण अवस्थाबाट गुज्रिएको देखिन्छ। सत्य निरूपण तथा मेलमिलाप आयोग गठन भई पटकपटक समयावधि थप गरिए पनि राजनीतिक चपेटाबाट स्वतन्त्र हुन सकेन। सत्य निरूपणमा करिब ६० हजार र बेपत्ता पारिएका व्यक्तिको छानबिन आयोगमा तीन हजार उजुरी छन्। राजनीतिक पहुँच र शक्ति सन्तुलनको सकस आयोगमा पनि परेको देखिन्छ। अझै पनि कस्ता मुद्दा अदालतमा चल्ने नचल्ने भन्ने द्विविधा उस्तै छन्। अहिले प्रस्तावित विधेयकले हदम्यादको व्यवस्था पनि परिमार्जन गरेर ६ महिनाबाट एक वर्ष बनाएको छ। ऐनमा यसअघि आममाफीको प्रावधान राखिएकामा यसपटक फेरबदल गरिएको छैन। तर, कुन कुन प्रकृतिका लागि आममाफी दिने भन्ने राजनीतिक तजबिजको मनोवृत्ति हाबी हुने प्रस्ट देखिन्छ। सत्य निरूपण तथा बेपत्ता आयोगमार्फत मानवअधिकारको वकालत गर्ने दलहरू पीडितको सम्बोधनका लागिभन्दा राजनीतिक दाउपेचमा हलो अड्काउने गोरु खेद्नेजस्तो देखिन्छ। अहिले शान्ति प्रक्रियाका बाँकी काम र संक्रमणकालीन न्यायलाई चाँडै टुंग्याउने विषयलाई सरकारले उच्च प्राथमिकतामा राखेको छ। तर, संसद्मा दर्ता संशोधनको विधेयकको मनसाय के हो भन्ने प्रश्न जीवितै छ। सशस्त्र द्वन्द्व र शान्तिसम्झौतापछिका राजनीतिक घटनाक्रम र आन्दोलनहरूले सिर्जना गरेका भौतिक र मानवीय क्षतिलाई कसरी हेर्ने भन्ने प्रश्नलाई विधेयक निरुत्तर छ। त्यसपछिका विद्रोहमा भएका गम्भीर उल्लंघनका घटनालाई सशस्त्र द्वन्द्वकै अंश मान्ने कि नमान्ने ? संयोगवंश तत्कालीन सत्तापक्ष र सशस्त्र द्वन्द्व पक्ष अहिले एउटै सत्ता गठबन्धनको सरकारमा छन्। ढिला भए पनि यसलाई राजनीतिक सहमतिमा टुंगोमा लगाउने गठबन्धन अवसर हुन सक्छ। विभिन्न समयमा यो प्रक्रिया टुंग्याउने प्रयास र सहमति भए पनि निष्कर्षमा पुग्न नसक्नुका कारण पहिचान गरी प्रभावकारी समाधानमा अग्रसरता जरुरी देखिन्छ। यसर्थ, पीडितका संवेदनामा राजनीतिक स्वार्थ र दाउपेचको मनोवृत्तिलाई निश्चेत पार्न खबरदारीको विकल्प छैन।"
"विराट गोल्डकप : आजदेखि सेमिफाइनल खेल, टिकट दर पनि घट्यो",विराटनगर : विराटनगरमा जारी सातौं संस्करणको विराट गोल्डकपको सोमबारबाट सुरु हुने सेमिफाइनल खेलको टिकट दर परिमार्जन गरिएको छ। रात्रिकालीन गोल्डकपमा दर्शकको उपस्थिति र आकर्षण बढाउन आयोजकले टिकटको मूल्य घटाएको हो। विराटनगरस्थित सहिद रंगशालामा सोमबार पत्रकार सम्मेलन गर्दै आयोजकले टिकट दरमा आवश्यक परिमार्जन गरिएको जनाएको छ। आयोजकका अनुसार सेमिफाइनल खेलको टिकट दर परिमार्जन गरेर ५ सयबाट ३ सय रुपैयाँ कायम गरिएको छ। दर्शकको माग अनुसार अपांग र ज्येष्ठ नागरिकलाई गोल्डकपमा प्रवेश निःशुल्क गरिएको छ। विद्यार्थीहरूलाई भने टिकट खरिद गर्दा २५ प्रतिशत छुट दिने निर्णय पनि गरिएको गोल्डकपका सहसंयोजक सुभाषिस कोइरालाले बताए। यसअघि ५०० रुपैयाँका दरले टिकट बिक्री हुँदै आएको उनले जानकारी समेत दिए। प्रतियोगितामा सहभागिताका लागि परिमार्जित मूल्य अनुसार टिकट बिक्री खुल्ला गरिसकिएको आयोजकले जनाएको छ। टिकट खरिद बिक्रीका लागि आयोजकले अनलाइन पेमेन्ट प्लाटफर्म खल्तीसँग सम्झौता गरेको छ। विराटनगरस्थित सहिद रंगशालामा सोमबारको पहिलो सेमिफाइनल खेल घरेलु टिम विराटनगर सिटी फुटबल क्लब (बिसीएफसी) र जावलाखेल युथ क्लबबीच हुँदैछ। जावलाखेलले विभागीय टिम त्रिभुवन आर्मी क्लबलाई सडनडेथमा पराजित गरेको थियो भने विराटनगर सिटीले फुटबल क्लबले नेपाल पुलिसलाई १० गोलान्तरले हराउँदै सेमिफाइनलमा स्थान सुरक्षित गरेको थियो। सोमबारको पहिलो सेमिफाइनल खेल साँझ पौने ७ बाट सुरु हुने आयोजकले जानकारी दिएको छ।
"ब्याडमिन्टन कभर्ड हलको निर्माण सुरु, तीन रोपनी क्षेत्रफलमा संरचना बन्ने","दुर नपा२ नागटारीमा तीन रोपनी क्षेत्रफलको जग्गामा निर्माणाधिन कभर्ड हलको आइतबार शिलान्यास गरिएको छ। नुवाकोट : नुवाकोटमा व्याडमिन्टन कभर्ड हलको निर्माण सुरु भएको छ। जिल्लामा खेल क्षेत्रको विकास र खेलाडीहरुको संबर्द्धनका लागि ब्याडमिन्टन कभर्ड हलको आवश्यकता ठहर गरेर विदुर नगरपालिकाले ब्याडमिन्टन कभर्ड हलको निर्माण सुरु गरेको हो। विदुर नपा२ नागटारीमा तीन रोपनी क्षेत्रफलको जग्गामा निर्माणाधिन कभर्ड हलको आइतबार शिलान्यास गरिएको छ। ब्याडमिन्टन कभर्ड हलको शिलान्यास गर्दै मेयर राजन श्रेष्ठले खेल, खेलाडी तथा खेल संरचनाको विकासमा नपाले विशेष कार्यक्रम सञ्चालन गर्ने बताए। काठमाडौसँग जोडिएको नुवाकोटमा राष्ट्रियस्तरको खेलाडी उत्पादन गर्ने नगरपालिकाको योजना रहेको पनि मेयर श्रेष्ठको भनाई छ। पहिलो चरणमा ब्याडमिन्टन कभर्ड हलको लागि जग्गा सम्याउने र डीपीआर तयारका लागि कुल पाँचलाख ७७ हजार तीनसय ६६ रुपैयाँ लागत रहेको छ। उपभोक्ता समितिले एकलाख १६ हजार पाँच सय ६६ रुपैयाँ परिचालन गर्ने भएको छ। विदुर नगरपालिकाले चार लाख ८० हजार रुपैयाँ विनियोजन गरेको छ। सो कार्य आगामी २०८० साल जेठ १५ गतेभित्र सम्पन्न हुने जनाइएको छ।"
विराट गोल्डकप : आयोजक टिम विराटनगर सिटी फाइनलमा,विराटनगर : घरेलु टिम विराटनगर सिटी फुटबल क्लब (बिसिएफसी) ६१ वर्षको दौरानमा तेस्रो पटक विराट गोल्डकपको फाइनलमा प्रवेश गरेको छ। विराटनगरस्थित सहिद मैदानमा सोमबार भएको सेमिफाइनल खेलमा जावलाखेल युथ क्लबलाई २१ गोलान्तरले पराजित गर्दै बिसिएफसी उपाधि नजिक पुगेको हो। यसअघि २०१८ र २०१९ सालमा विराटनगरको आयोजक टिम फाइनलमा पुगेको थियो। यसपटक जितको लागि विराटनगरका स्टेफन ब्याङगनल र अभिषेक गुरूङले गोल गरी टिमको जित सुनिश्चित गरेका थिए। जावलाखेलको तर्फबाट हिसुब थपलियाले सान्त्वना गोल फर्काएका थिए। प्रतिस्पर्धात्मक खेलमा घरेलु दर्शकको साथ पाएको विराटनगरले दोस्रो हाफदेखि आक्रमक रुपमा खेल पस्किएको थियो। जावलाखेलको फिनिसिङ पक्ष कमजोर रहदा बारम्बार गोल गर्ने अवसर पाउँदा पनि खेलाडीले सफलता हात पार्न सकेनन्। दोस्रो हाफपछि विराटनगरले अग्रता लिँदा जावलाखेललाई दबाब परेको थियो। ५९ औं मिनेटमा विराटनगरका विदेशी खेलाडी स्टेफन ब्याङगनलले गोल गरी टिमलाई अग्रता दिलाए। बिमल घर्ती मगरले पेनाल्टी एरियाबाट गरेको प्रहार जावलाखेलका गोलरक्षक अनिष देउलाले मैदानतिर फ्यालिदिएपछि स्टेफनले गरेको प्रहार गोलमा परिणत भएको थियो। ८७ औं मिनेटमा विराटनगर सिटी फुटलब क्लबका बिमल घर्ती मगरले निकालेको क्रस पासलाई वैकल्पिक खेलाडी अभिषेक गुरूङले गोलमा परिणत गरिदिएपछि टिम उपाधि नजिक पुगेको हो। ६१ औं मिनेटमा आफाजको ठाउँमा गुरुङ मैदान प्रवेश गरेका थिए। ९ औं मिनेटमा विराटनगर सिटीका बिमल घर्तीमगरले डिबक्स भित्रबाट गरेको प्रहार जावलाखेलका गोलकिपर अनिस देउलाले उत्कृष्ट रुपमा बचाए। १७ औं मिनेटमा जावलाखेलका विदेशी खेलाडी एनकोटोले वान भर्सेस वानमा गोल गर्नबाट चुके। उनले डिबक्स भित्रबाट गरेको प्रहार विराटनगर सिटीका गोलकिपर विशाल श्रेष्ठले विफल पारिदिए। त्यसलगत्तै एनकोटोले निकालेको क्रस पासलाई हिसुबले पेनाल्टी एरियाबाट गरेको प्रहार गोलकिपरले पन्च गरेर मैदानतिर पठाइदिए। २७ औं मिनेटमा बिमलले निकालेको क्रस पासलाई डिबक्स भित्रबाट विदेशी खेलाडी मोसकले गोलमा परिणत गर्नबाट चुके। ५३ औं मिनेटमा जावलाखेलका विदेशी खेलाडी फोडीले करिब ३० यार्डदेखि गरेको प्रहार विराटनगरका किपर विष्णुले विफल बनाइदिए। ७० औं मिनेटमा विराटनगरका अभिषेक गुरूङले गरेको कडा प्रहार बाहिरिदा थप गोल गर्ने अवसर खेर गयो। खेलको अत्यतिर ८९ औं मिनेटमा जावलाखेलका कप्तान सिमन्त थापाको प्रहार बाहिरिदा गोल गर्ने अवसर चुक्यो। त्यस लगत्तै सुनिल खड्काले डिबक्स भित्रबाट गरेको प्रहार विराटनगरका गोलरक्षक विशाल श्रेष्ठले विफल पारिदिए। खेलको अत्यतिर जावलाखेल सम्हालिन नसक्दा थप गोल खाएको थियो। दोस्रो हाफको इन्जुरी समयमा जावलाखेलको तर्फबाट हिसुब थपलियाले सान्तवना गोल फर्काए। म्यान अफ म्याच विराटनगर सिटी फुटबल क्लबका स्टेफन ब्याङगनल घोषित भए। उनले ११ हजार रुपैयाँ नगद पुरस्कार पाए। जितपछि विराटनगरका प्रशिक्षक सन्तोष न्यौपानेले खेलाडीहरूको मिहिनेतको कारणले जित हाँसिल गरेको बताए। पहिलो हाफसम्म खेलाडीहरूले पाएको सुन्दर अवसर खेर फाल्दा जित निकाल्न दोस्रो हाफ कुर्नुपरेको उनले जिकिर गरे। उता जावलाखेलको प्रशिक्षक सुनिल कुमार श्रेष्ठले पाएको अवसर खेर फाल्दा हार व्यहोर्नुपरेको स्वीकार गरे। मंगलबारको अन्तिम सेमिफाइनल खेल पाहुना टोली भारतस्थित केरलाको लुका सकर क्लब र साविक विजेता विभागीय टिम सशस्त्र प्रहरी बलबिच (एपिएफ) बीच हुनेछ।
नेपाल वायुसेवा निगमलाई प्राधिकरणले सोध्यो स्पष्टीकरण,"काठमाडौं : नेपाल नागरिक उड्डयन प्राधिकरण (क्यान) ले नेपाल वायुसेवा निगमलाई स्पष्टीकरण सोधेको छ। निगमले मलेसियाको क्वालालम्पुरमा नियमित उडानको सम्भावना हुँदा हुँदै चार्टर्ड उडानको अनुमति माग गरेपछि क्यानले स्पष्टीकरण सोधेको हो। क्यानका महानिर्देशक प्रदीप अधिकारीले निगमले नियमित उडानका लागि मलेसियाको नागरिक उड्डयन प्राधिकरण समक्ष समयमै आवश्यक कागजात नबुझाउँदा उडानको अनुमति नपाएको जानकारी दिए। निगमले नियमित उडानको अनुमति नपाएपछि अहिले क्यान समक्ष चार्टर्ड उडानका लागि अनुमति माग गरेको छ। 'निगमसमक्ष काठमाडौंमलेसियामा सातामा १४ वटासम्म उडान गर्ने सुविधा छ', उनले भने, 'तर निगमले हेलचेक्र्याई गरी पुरानो कागजात पठाएकाले उडान अनुमति पाएको छैन।' निगमसँग सातामा सात वटा नियमित उडान गर्नसक्ने प्रावधान बाँकी रहँदा पनि चार्टर्ड उडान किन गर्नु परेको भन्दै स्पष्टीकरण सोधिएको उनको भनाइ छ। निगमका प्रवक्ता अर्चना खड्काले मलेसियाको नागरिक उड्डयन प्राधिकरण समक्ष समर सेड्युलका लागि मार्च २८ देखि उडान अनुमति माग गरेको बताए। तर प्रक्रियामै रहेकाले अनुमति प्राप्त नभइसकेको उनको भनाइ छ। नेपाल र मलेसियाबीच सन् २०१५ अप्रिल ३ मा द्विपक्षीय हवाई सेवा सम्झौता भएको थियो। सोहीअनुसार नेपाली वायुसेवा कम्पनीले मलेसियामा सातामा २८ वटा उडान गर्न सक्छन्। रासस"
बनेन औद्योगिक क्षेत्र,"सरोज पौडेल हेटौंडा : संघीय सरकारले गौरवको योजनाको रूपमा ल्याएको हेटौंडाको मयूरधाप औद्योगिक क्षेत्र चर्चामा मात्र सीमित भएको छ। संघीय वन तथा वातावरण मन्त्रालयले मयूरधाप औद्योगिक क्षेत्रको प्रारम्भिक वातावरणीय परीक्षण (ईआईए) प्रतिवेदन स्वीकृत नगर्दा भौतिक संरचनाको निर्माण अघि बढ्न नसकेको हो। हेटौंडा उपमहानगरपालिका वडा नं १३ र १४ मा पाँच वर्षमा पूरा गर्ने लक्ष्यका साथ सुरु भएको औद्योगिक क्षेत्रको काम दुई वर्षदेखि रोकिएको छ। निर्माणाधीन औद्योगिक क्षेत्र पर्सा राष्ट्रिय निकुञ्जको मध्यवर्ती क्षेत्रभित्र पर्ने भन्दै वन मन्त्रालयले प्रारम्भिक वातावरणीय परीक्षण प्रतिवेदन स्वीकृत गर्न आनाकानी गरेको हो। वन मन्त्रालयले ईआईए प्रतिवेदन स्वीकृत नगर्दा भौतिक पूर्वाधार निर्माणले गति लिन नसकेको हेटौंडा औद्योगिक क्षेत्रका कार्यालय प्रमुख भोजराज बिडारीले बताए। औद्योगिक क्षेत्रको शिलान्यासलगत्तै ईआईए प्रतिवेदन तयार गरी वन मन्त्रालयबाट स्वीकृति माग्दा मन्त्रालयले स्वीकृति दिन आनाकानी गरिरहेको छ। त्यसयता कुनै काम अघि बढ्न सकेको छैन, उनले भने। पूर्वमा मयूरधापको बस्ती, पश्चिममा कालापानी, उत्तरमा हेटौंडा वडा नं १६ र दक्षिणमा उत्तरपानी पर्ने ४ किल्लाभित्र रहेको चुरे खहरेको उकास जमिनमा औद्योगक क्षेत्र स्थापना गर्ने २०७२ चैत १ गतेको मन्त्रिपरिषद् बैठकले निर्णय गरेको थियो। २०७५ कात्तिक ५ गते औद्योगिक क्षेत्र परियोजनाको लागि भन्दै कार्यालय पनि स्थापना गरिएको छ। २०७७ फागुन १४ गते औद्योगिक क्षेत्रको तत्कालीन उद्योग, वाणिज्य तथा आपूर्तिमन्त्री लेखराज भट्टले शिलान्यास गरेका थिए। हेटौंडा औद्योगिक क्षेत्र व्यवस्थापन कार्यालयले तारबारको काम सुरु गरेकोमा पर्सा राष्ट्रिय निकुञ्जले काम रोकेको छ।"
"सेयर बजारमा १७ अंकको वृद्धि, तीन कम्पनीको मूल्यमा सकारात्मक सर्किट","काठमाडौं : नेप्से परिसूचक दोहोरो अंकले वृद्धि भएर बन्द भएको छ। सेयर कारोबारको दोस्रो दिन सोमबार नेप्से परिसूचक १७७० अंकले बढेर १९०६विन्दुमा पुगेको हो। सेन्सेटिभ इण्डेक्स २०४ अंकले बढेर ३५८०३ विन्दुमा अडिएको छ। नेप्से बढेसँगै कारोबार रकम पनि बढेको छ। दोहोरो अंकले बढेको सेयर बजारमा २६१ कम्पनीको ४३ लाख ८ हजार ६४५ कित्ता सेयर १ अर्ब ३८ करोड २७ लाख ६७ हजार ९९१ रुपैयाँमा खरिदबिक्री भयो। अघिल्लो कारोबार दिन आइतबार नेप्से परिसूचक २६८५ अंकले घटेर १८८८२९ विन्दुमा झरेको थियो। सो दिन २५९ कम्पनीको ३७ लाख ५४ हजार ३३४ कित्ता सेयर १ अर्ब २८ करोड ९३ लाख ७१ हजार ५३१ रुपैयाँमा खरिदबिक्री भएको थियो। कारोबारमा आएका १३ उपसमूहमध्ये १२ को मूल्य बढेको छ। आज डेभलपमेन्ट बैंक,फाइनान्स,लाइफ इन्स्योरेन्स,मनु एन्ड प्रोसेसिङको सेयर मूल्य २ प्रतिशत बढिले बढ्यो। होटल्स एन्ड टुरिजम,हाइड्रोपावर,नन लाइफ इन्स्योरेन्स,अदर्श र ट्रेडिङ उमसमूहको सूचक १ प्रतिशत बढिले वृद्धि भयो। १२ उपसमूहको सूचक उकालो लाग्दा माइक्रो फाइनान्स उपसमूहको सूचक भने ०५१ प्रतिशतले ओरालो लाग्यो। आज तीनवटा कम्पनीको सेयर मूल्यमा सकारात्मक सर्किट लागेको छ। सुपरमाइ हाइड्रोपावर,एसियन हाइड्रोपावर र कालिञ्चोक दर्शनको सेयर मूल्यमा सकारात्मक सर्किट लागेको हो। यसदिन नेसनल माइक्रो फाइनान्स लघुवित्त वित्तीयको सेयर मूल्य भने १० प्रतिशतले ओरालो लाग्यो। यस्तै जलपा सामुदायिक लघुवित्त वित्तीयको मूल्य ८ प्रतिशत बढिले घट्यो। कारोबार रकमका आधारमा हिमालयन डिस्टिलरी अग्रस्थानमा रह्यो। सो कम्पनीको ५ करोड ९० लाख बढिको सेयर कारोबार भयो। जीवन विकास लघुवित्त वित्तीयको ४ करोड ७० लाख र नविल बैंकको ४ करोड ४ लाख मूल्यको सेयर कारोबार भयो।"
"सुनचाँदीको मूल्य घट्यो,कतिमा हुँदैछ कारोबार ?",काठमाडौं : छापावाल सुनको मूल्य १ लाख ९ हजार तोकिएको छ । अघिल्लो दिन प्रतितोला १ लाख ९ हजार २ सयमा कारोबार भएको सुन आज प्रतितोला २ सयले घटेको हो । नेपाल सुनचाँदी व्यवसायी महासंघले सार्वजनिक गरेको विवरणअनुसार आज तेजाबी सुनको मूल्य प्रतितोला १ लाख ८ हजार ५ सय कायम भएको छ। यसको मूल्य अघिल्लो दिन १ लाख ८ हजार ७ सय थियो । त्यस्तै आज चाँदीको मूल्य अघिल्लो कारोबार मूल्यका तुलनामा प्रतितोला १० रुपैयाँले घटेर १ हजार ३६० मा आएको महासंघले जनाएको छ। महासंघले अन्तर्राष्ट्रिय बजारमा हुने सुन तथा चाँदीको कारोबार मूल्यका आधारमा यहाँ दैनिक सुन तथा चाँदीका मूल्य तोक्दै आएको छ ।
महासंघको आसन्न निर्वाचनका लागि श्रेष्ठको टिमले पायो पूर्णता,काठमाडौं : नेपाल उद्योग वाणिज्य महासंघको आसन्न निर्वाचनमा वरिष्ठ उपाध्यक्षका प्रत्यासी उमेशलाल श्रेष्ठको टिमले पूर्णता पाएको छ। लामो समयको छलफलपछि सोमबार भएको बैठकबाट उमेशलाल श्रेष्ठ समूहको टिमले पूर्णता पाएको हो। उक्त समूहबाट जिल्ला नगर उपाध्यक्षमा दिनेश श्रेष्ठ उठ्ने भएका छन्। यसअघि वरिष्ठ उपाध्यक्षमा उम्मेदवारी घोषणा गरेर अघि बढेका श्रेष्ठले अहिलेको अवस्थामा व्यवसायीका समस्याहरू सरकारसँग जोडदार रुपमा राखेर समस्या समाधान गर्न उमेशलाल श्रेष्ठको नेतृत्व आवश्यक रहेको भन्दै आफू पुनः सोही समूहबाट जिल्ला नगर उपाध्यक्षमा उठ्ने घोषणा गरेका हुन्। वस्तुगत उपाध्यक्षमा हेमराज ढकाल रहेका छन्। उनले सुरुदेखिनै महासंघमा उमेशलाल श्रेष्ठको नेतृत्व आवश्यक रहेको भन्दै सोही समूहबाट आफूलाई वस्तुगततर्फको उपाध्यक्षमा अघि बढाएका थिए। एसोसिएट्स उपाध्यक्षमा भरत आचार्य उठ्ने भएका छन्। पदाधिकारीको टुङ्गो लगाएको सो समूहले सबै समूहका सदस्यहरूको समेत टुङ्गो लगाएको जानकारी दिएको छ। ६० प्रतिशत पुराना जितेका तथा यस अघि उठेका र ४० प्रतिशत नयाँ साथीहरूलाई समावेश गरेर सदस्यहरूको टुङ्गो लगाएको सो समूहले जनाएको छ। महासंघको प्रदेश निर्वाचनमा सबै प्रदेशमा उमेशलाल समूहका उद्योगी व्यवसायी अध्यक्षमा सर्वसम्मत निर्वाचित भएका छन्। यस्तै बस्तुगततर्फ पनि श्रेष्ठ समूहको राम्रो पकड छ। महासंघमा दुई कार्यकाल सदस्य रहेर सधै व्यावसायिक हकहितमा काम गर्दै आएका हेमराज ढकाल उपाध्यक्षका उम्मेदवार रहेकाले पनि वस्तुगततर्फ सो समूह बलियो रहेको सम्बद्ध सदस्यहरू बताउँछन्। महासंघका वरिष्ठ उपाध्यक्ष चन्द्रप्रसाद ढकालको समेत उक्त समूहलाई समर्थन हुने भएकाले उक्त समूह सबैभन्दा बलियो रहेको उद्योगी व्यवसायीहरू बताउँछन्। वरिष्ठ उपाध्यक्षका प्रत्याशी श्रेष्ठले पनि हरेकजसो कार्यक्रममा अब हुने अध्यक्ष चन्द्रप्रसाद ढकालको आफूलाई समर्थन रहेको र आफू ढकालको सहयोगी बनेर व्यावसायिक हकहितमा काम गर्न उम्मेदवारी दिएको बताउँदै आएका छन्। यस समूहले यसै हप्ता विशेष कार्यक्रमबीच उम्मेदवारी घोषणा गर्ने भएको छ।
व्यवसायी बनाउँदै सहकारी,"दोलखा : भीमेश्वर नगरपालिका ६ रामकोटकी कविता चौलागाईं विगत एक वर्षदेखि सिलाइकटाइ (टेलरिङ) व्यवसायमा लागेकी छिन् । यो व्यवसायले उनलाई गुजारा चलाउन सहज भएको छ । एक वर्षअघि आफ्नै वडामा रहेको परोपकार महिला बचत तथा ऋण सहकारी संस्थाले आयोजना गरेको सिलाइकटाइ तालिममा उनी सहभागी भइन् । त्यही सिकेको सीपले उनले घरमै टेलरिङ व्यवसाय सञ्चालन गरेकी छन् । उनले भनिन्, यसले परिवारको गुजारा राम्रैसँग चलेको छ । बैतेश्वर ६ नाम्दुकी सरिता घिमिरे पनि सोही सहकारीले आयोजना गरेको सिलाइकटाइ तालिममा सहभागी भएपछि व्यवसायी बनेकी छन् । उनले पनि कपडा पसल सञ्चालन गरेकी छन् । महिलाहरूकै सक्रियतामा सुरु भएको उक्त सहकारीले सेयर सदस्यहरूलाई सीप सिकाइ व्यवसायी र आत्मनिर्भर बनाउने गरेको छ ।"
विश्व बैंकले थप १६ अर्ब ऋण दिने,"यो परियोजनाका लागि विश्व बैंकले १ सय २० मिलियन अमेरिकी डलर सहायता प्रतिबद्धता गरेको हो। यो प्रतिबद्धता अनुदान ऋण हो । काठमाडौं : विश्व बैंकले नेपाललाई थप पौने १६ अर्ब रुपैयाँ (१२० मिलियन अमेरिकी डलर) आर्थिक सहायता प्रदान गर्ने भएको छ। विश्व बैंकको कार्यकारी निर्देशक बोर्डले नेपाल सरकारको फ्ल्यागसिप विद्यालय शिक्षा क्षेत्र कार्यक्रम कार्यान्वयनमा सहयोग गर्ने निर्णय गरेको हो। यस चालू आवमा विश्व बैंकले कुल ६५ अर्व २० करोड रुपैयाँको प्रतिबद्धता गरिसकेको छ। विद्यालय शिक्षा क्षेत्र कार्यक्रमको निरन्तरता स्वरूप नेपाल सरकारले विद्यालय क्षेत्र रूपान्तरण कार्यक्रम सञ्चालन गरिरहेको छ। कार्यक्रमले स्थानीय तहका विद्यालयमा अध्यापन गर्ने शिक्षकको सीप विकासमा सघाउनेछ। कार्यक्रममार्फत उच्च आधारभूत तथा माध्यमिक तहमा अंग्रेजी, गणित र विज्ञानका शिक्षकको सीप अभिवृद्धि हुनेछ। यो परियोजनाका लागि विश्व बैंकले १ सय २० मिलियन अमेरिकी डलर सहायता प्रतिबद्धता गरेको हो। यो प्रतिबद्धता ऋण हो । विद्यालय क्षेत्र रूपान्तरण कार्यक्रमको कार्यान्वयन शिक्षा मन्त्रालयमार्फत भइरहेको छ। नेपालका लागि विश्व बैंकका कन्ट्री डाइरेक्टर फारिस हदादजेर्भोसका अनुसार गुणस्तरीय शिक्षामा लगानी मानव पुँजी विकासका लागि महत्त्वपूर्ण रहेकाले विश्व बैंकले यस्तो सहयोग गर्न लागेको हो। फारिसले भने, यो सहायताले नयाँ शिक्षाको गुणस्तर र समतामूलक पहुँच बढाउने नेपाल सरकारको लक्ष्यलाई साथ दिन्छ। यसले नयाँ संघीय राज्यको महत्त्वाकांक्षा हासिल गर्न सहयोग हुने अपेक्षा गरिएको छ। सहायताले आधारभूत तहमा राष्ट्रिय एकीकृत पाठ्यक्रम लागू गरेर आधारभूत सीप सुधार गर्न सघाउनेछ। यस्तै, कोभिड १९ र अन्य महामारीका कारण विद्यालय बन्द हुँदा परेको असर सम्बोधन गर्न, पुर्नरुत्थान तथा गतिशीत सिकाइ योजना कार्यान्वयन गर्न र डिजिटल शिक्षणलाई सुदृढ गर्ने सरकारको कार्यक्रमलाई सहयोग गर्ने बताइएको छ। सहायताले बालिका, अपांगता भएका विद्यार्थी र निम्न सामाजिकआर्थिक अवस्थाका विद्यार्थीमा छात्रवृत्तिका कार्यक्रममार्फत समन्यायिकता हासिल गर्ने लक्ष्य लिएको छ।"
आकाशमा किन ठोक्किन खोज्छन् जहाज ?,"एयर इन्डियाको जहाज ५ सय फिटभन्दा पनि कम सेपरेसनमा देखिएकाले यसलाई गम्भीरतापूर्वक नै छानबिन गरिने प्राधिकरणका अधिकारी बताउँछन्। काठमाडौं : जहाजलाई अवतरणअघि आकाशमै तीन कारणले होल्ड गरिन्छ एयर ट्राफिक, खराब मौसम र प्राविधिक समस्या। एउटा मात्र धावनमार्ग भएको त्रिभुवन अन्तर्राष्ट्रिय विमानस्थलमा पनि जहाज होल्ड हुने गरेका छन्। उड्डयन क्षेत्रमा होल्डिङ एक नियमित प्रक्रिया भएको पूर्वपाइलट केबी लिम्बू बताउँछन्। ९ हजार, ११ हजार, १५ हजार, १९ हजार फिट गरेर होल्डमा हुन्छन्। सबैभन्दा तलकालाई पहिलो प्राथमिकता दिँदै बिस्तारै सबै विमान अवतरण गरिन्छन्। होल्डिङमा हुँदा दुई जहाजबीचको स्तरीय दूरी (स्ट्यान्डर्ड भर्टिकल सेपरेसन) १ हजार फिट हुनुपर्छ। तर, गत शुक्रबार बिहान ११ देखि साढे ११ बजेबीच यो दूरी मिच्दा दुई जहाज झन्डै ठोक्किए। त्यस बेला भर्टिकल सेपरेसन ५ सय फिटभन्दा पनि तल पुगेको अनुमान नेपाल नागरिक उड्डयन प्राधिकरणको छ। एयर ट्राफिक कन्ट्रोलर (एटीसी)को सहयोगपछि जहाजलाई तोकिएको दूरीमा पुर्याइएको प्राधिकरणका सहप्रवक्ता ज्ञानेन्द्र भुल बताउँछन्। मुलुकको एक मात्र अन्तर्राष्ट्रिय आगमन बिन्दु सिमरा प्रवेश गरिसकेको एयर इन्डियाको २१३ कल साइनको जहाज १९ हजार फिटमा थियो। उक्त उडान दिल्लीबाट काठमाडौं आउँदै थियो। त्यसको ठ्याक्कै अघि मलेसियाको क्वालालम्पुरबाट काठमाडौं आउँदै गरेको नेपाल एयरलाइन्सको ४१६ कल साइनको जहाज थियो। उक्त विमान १८ हजार फिटमा होल्डमा थियो। त्रिभुवन अन्तर्राष्ट्रिय विमानस्थलमा त्यस दिन खटिएका तीन एटीसीले नेपाल एयरलाइन्सलाई १५ हजार फिटमा झर्न अनुमति दिए भने एयर इन्डियालाई १६ हजार फिटमा। तर, एयर इन्डिया एटीसीको अनुमतिबिना सिधै १५ हजार फिटमा झर्योे। सहप्रवक्ता भुलका अनुसार उक्त जहाज १६ हजार फिटसम्म आउँदा सुरक्षित नै हुन्थ्यो। किनभने, १ हजार फिटको सेपरेसन नै कायम भइरहेको हुन्थ्यो। तोकिएको दूरीभन्दा तल झरेपछि ट्राफिक कोलिजन एबार्डेन सिस्टम (टिकास)ले नेपाल एयरलाइन्सको पाइलटलाई सतर्क गरायो। दुई जहाजबीचको दूरी १ हजार फिटभन्दा कम भएपछि टिकासले ट्राफिकट्राफिक भनेर सतर्क गराउँछ। यो सतर्कतापछि पाइलटले एटीसीलाई रिपोर्ट गर्यो, भुलले अन्नपूर्ण पोस्ट्सित भने। त्यसपछि नेपाल एयरलाइन्सको जहाजलाई अझै तल १३ हजार ५ सय फिटमा ल्याइयो। यस्तै, एयर इन्डियाको जहाजलाई माथि चढाएर १६ हजार फिटमा पुर्याइयो र सम्भावित दुर्घटना टर्यो। यसले हवाई सुरक्षामा सिधा असर गर्ने गर्छ। पाइलट तर्सिन्छ वा झस्किन्छ, जसले गर्दा हतासमा गलत निर्णय लिन सक्छ। यसले दुर्घटना निम्त्याउन सक्छ। यसले गर्दा नै हवाई दुर्घटना हुने नभई दुर्घटना हुने कारण बन्न सक्छ। जानकारका अनुसार आकस्मिक अवस्थामा त्यस्तो दूरी ५ सय फिटसम्म पुर्याउन सकिन्छ। तर, नेपाली आकाशमा गत शुक्रबार भएको घटनामा आकस्मिक कारण केही देखिँदैन। यसमा अन्य कारणभन्दा पनि लापरवाहीजस्तो देखिएको पूर्वपाइलट लिम्बू बताउँछन्। जहाज कसरी तल झर्यो ? के निर्देशन भयो ? मानवीय त्रुटिअन्तर्गत लापरवाही गरेको नै देखिन्छ, उनी भन्छन्। तर, ट्राफिक छ भन्ने थाहा पाएपछि र एटीसीको अनुमतिबिना तल झर्न नहुने उनको भनाइ छ। यस्तो घटना दोहोरिन नदिन प्राधिकरण कडा रूपमै आउनुपर्ने पूर्वकार्यकारी निर्देशक राजकुमार क्षेत्री बताउँछन्। टिकासजस्तो प्रविधि नभइदिएको भए त दुर्घटना नै हुने थियो। उक्त घटना राम्रोसँग छानबिन गरी दोषीलाई कारबाही गर्नुपर्छ, उनी भन्छन्। एयर इन्डियाको जहाज अनुमतिबिना तोकिएको फिटभन्दा तल किन झर्यो भन्ने सम्बन्धमा प्राधिकरणले छानबिन समिति गठन गरेको छ। घटनाको कारण केलाएर प्रतिवेदन दिन उक्त समितिाई करिब एक साताको समय दिइएको छ। शुक्रबार काममा रहेका तीन जना एटीसी ड्युटी अफमा परेका छन्। एयर इन्डियाको पाइलटलाई पनि कन्ट्री अफिसमार्फत रिपोर्ट नआउन्जेसम्म काठमाडौंमा उडान गर्न नदिन भनिएको सहप्रवक्ता भुल बताउँछन्। यो कारबाही नभई छानबिनका लागि सहज वातावरण बनाएको उनको भनाइ छ। समितिले बुझाएको रिपोर्टका आधारमा कारबाही प्रक्रिया अघि बढाइने भएको छ। एटीसीले गल्ती गरेको छ भने एटीसीलाई र पाइलटको गल्ती भए उसलाई कारबाही गर्न भारतको उड्डयन प्राधिकरणलाई लेखेर पठाउनेछौं। उनीहरूले कारबाही गर्छन्। हामीले सिधै कारबाही गर्न पाउँदैनौं, भुल भन्छन्, दुई देशको हवाईसेवा सम्झौताबमोजिम अर्को देशको पाइलटलाई सिधै कारबाही गर्न मिल्दैन। उसले नै नियमबमोजिम कारबाहीको प्रक्रिया अघि बढाउँछ। एयर इन्डियाको जहाज ५ सय फिटभन्दा पनि कम सेपरेसनमा देखिएकाले यसलाई गम्भीरतापूर्वक नै छानबिन गरिने प्राधिकरणका अधिकारी बताउँछन्। यो कहिलेकाहीँ राडरको सिस्टम त्रुटि या कहिले पाइलटको त्रुटिले पनि हुन्छ। रेडियो फ्रिक्वेन्सी (भीएचएफ) रेकर्ड हेरेपछि त्रुटि थाहा हुने पनि बताइएको छ। यसअघि पनि अघिल्लो महिना नेपाल एयरलाइन्स, बुद्ध र कतार एयरलाइन्सबीच पनि स्ट्यान्डर्ड सेपरेसन समस्या भएको त्रिभुवन विमानस्थलका प्रक्ता टेकनाथ सिटौला बताउँछन्।"
