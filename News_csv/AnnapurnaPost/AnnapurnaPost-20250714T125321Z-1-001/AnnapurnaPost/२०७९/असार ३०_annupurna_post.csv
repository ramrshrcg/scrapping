शीर्षक,विवरण
महानगर प्रमुखलाई स्मरणपत्र,"महानगर प्रमुखज्यू, काठमाडौं महानगर प्रमुखमा तपाईंले प्राप्त गरेको जित केवल तपाईंको मात्रै थिएन। त्यो त वर्षौंदेखिको बेथिति र भ्रष्टाचारले आक्रान्त हजारौं नागरिकको परिवर्तनको चाहना थियो। त्यसैले त्यो जितजस्तै तपाईंको पदभार पक्कै पनि सहज छैन होला ! आपू नगर्ने अनि अरूलाई पनि गर्न नदिने तथा बनाउनेभन्दा भत्काउने मानसिकताले ग्रसित समाजमा केही गरेर देखाउने चाहना राख्नु नै ठूलो चुनौती हो। स्थानीय निर्वाचनमा उम्मेदवारी दिएका बेला आपूले प्रस्तुत गरेका कार्ययोजनाप्रति तपाईं साँच्चै नै इमानदार भएर तिनको कार्यान्वयनमा अग्रसर हुनुभएको छ भने यतिबेला तपाईं राति निदाउन सक्नुभएको छैन होला ! महानगरमा थुप्रिने कुवेरको भण्डारजस्तो फोहोरको गन्धले तपाईंको मखमली बिछौना र सिमलभुवा सिरानी दूषित बनाइरहेको होला। प्रदूषित पानीका कारण हैजाका बिरामी बढिरहेको समाचारले पेटमा सुल उठेको अनुभूति भइरहेको होला। महानगरका हिलाम्मे फुटपाथ र सडकमा यात्रा गरिरहेकाहरूको हैरानीपूर्ण सुस्केराले तपाईंलाई ऐठन गराइरहेको होला ! यदि तपाईं वाचा अनुरूप महानगरको मुहार फेर्नका लागि आउनुभएको हो भने चयनले पलभर पनि बस्न पाउनुभएको छैन होला ! प्रमुखज्यू, तपाईंलाई पत्र लेख्नुको प्रयोजन आफ्नै ठाउँमा छ भने त्यसको उत्प्रेरणा पनि बेग्लै छ। त्यो उत्प्रेरणा हो यात्राका दुई अनुभवहरू अनि अभिव्यक्तिहरू। ती दुवै अभिव्यक्तिमा तपाईंप्रतिको अगाध आस्थाको बिम्ब भेटेकी थिएँ। पहिलो, बागबजार पद्मकन्या कलेज अगाडि कैयौं दिनदेखि थुप्रिएको फोहोरको हरक सुँघ्दै हिडिरहँदा दुई किशोरहरूको अभिव्यक्ति थियो। विद्यालय शिक्षा सकेर राम्रो कलेजको आशामा ब्रिजकोर्स गर्न झोलाभरि किताब बोकेर हिँडेका ती किशोरमध्ये एउटाले भन्यो, 'ओहो ! कस्तो फोहोर ! हाम्रो बालेन दाइलाई फोन गर्नुपर्ला जस्तो छ। अब पनि यस्तै फोहोर हुने हो त ?' अर्काले भन्यो 'भर्खर त चुनाव जितेका छन् हाम्रा दाइले। केही समय त लाग्ला नि यो सफा गर्न। यतिका समय त पर्खियौँ भने अब किन आत्तिएको ?' साँच्ची ! कति निश्छल अनि प्रगाढ आस्था थियो ती अल्लारेहरूको अभिव्यक्तिमा। दोस्रो प्रसंग, काठमाडौं मल अगाडि अस्तव्यस्त गाडी पार्किङ। भत्केर हिँड्न नमिल्ने फुटपाथ, त्यसमाथि जमेको पानी। हिँड्नै पर्ने बाध्यता। मानिसको छिचोली नसक्नु घुइँचो, मुस्किलले पाइला बढाउँदै गर्दा आडैमा लुगा माथिमाथि सारेर गजगजे हिलोमा टेक्दै अघि बढ्दै गरेकी एउटी आमैतिर तानिएँ। उनी एक्लै बोल्दै थिइन् 'बालेन आएपछि त काठमाडौंलाई सफा र सुन्दर बनाउँछु भन्थ्यो उस्तै पो छ त ! बरा ! कामै गर्न पो दिएनन् कि ! सबै खानै पल्केका छन्। उप् ! कहिले होला सुबिस्ताले हिँड्न पाउने ?' यस्तै फतफताउँदै उनी बाटो लागेकी थिइन् तर उनको त्यो अभिव्यक्तिले मलाई पछ्याइरह्यो। यसरी नै महानगरबासी तपाईंप्रति आशावादी छन्। तपाईंले निर्माण गर्न चाहेको स्वच्छ अनि सुन्दर महानगरका एकएक इटमा टेक्न लालायित छन् बालकदेखि वृद्धसम्मका पाइलाहरू ! तर प्रमुखज्यू, करणी र कथनीमा धेरै अन्तर हुन्छ। तपाईंसामु अहिले दुईप्रकारका चुनौती छन्, एउटा बिगार्ने काम मात्र आफ्नो हो बनाउने काम सबै महानगरपालिकको हो भन्ने नगरबासीको पुरातन मानसिकता र अर्को हो, केके न गर्छु भनेर आएको युवक, ल अब गरोस् त कसरी गर्दोरहेछ ! हामीले यतिका वर्षसम्म प्रयास गर्दा त पार नलागेको समस्या ऊ एक्लैले कसरी गर्छ ? भन्दै तपाईंको अग्रगामी सोचमा बाधा पुर्याउन लागिपर्ने तत्वहरू। यी दुवैका बीचबाट आफ्ना कार्ययोजना अघि बढाउनु तपाईंका लागि असम्भव नभए पनि सरल पक्कै छैन। त्यसैले जसरी एउटा कुशल चिकित्सकले रोगको लक्षण हेरेर होइन, रोगको कारण पत्ता लगाएर रोग फेरि नबल्झिने गरी उपचार गर्छ त्यसरी नै तपाईं पनि महानगरका समस्यको जरा पहिल्याएर त्यसलाई सदाका लागि अन्त्य गर्न लाग्नुहोस्। फोहोर पहिलो समस्या ! आज फोहोर उठ्छ भोलि फेरि त्यति नै थुप्रिन्छ। यसका लागि महानगरले चेतनामूलक कार्यक्रम एवम् दण्डविधान दुवैको तर्जुमा गर्नुपर्छ। प्रत्येक वडाका जनप्रतिनिधिहरूको संयोजकत्वमा यसको कार्यान्वयन हुनुपर्छ। कुहिने फोहोर संभव भएसम्म घरघरमा नै बिसर्जन गर्ने, त्यसो गर्न नसक्ने अवस्थामा सुरक्षित रूपमा निर्धारित माध्यमलाई जिम्मा लगाउने वातावरण मिलाउनुपर्छ। पुनः प्रयोग गर्न मिल्ने फोहोरका लागि सो संकलन कार्य प्रभावकारी बनाइनुपर्छ। सबैभन्दा बढी प्रदूषण बढाउने प्लास्टिकजन्य पदार्थहरू सफा र सुरक्षित रूपमा राखेर त्यसलाई पुनः प्रयोगका सामान बनाउने स्थानसम्म पुर्याउने सरल माध्यम महानगरले तय गर्नुपर्छ। पुराना कपडा संकलन गरेर प्रशोधन गरी कपास निकाल्ने उद्योग पनि महानगरले सञ्चालन गर्न सक्छ। यसो गरेमा पुराना कपडाका डंगुर पनि बाटोभरि हुनेछैनन्। निश्चित स्थानहरूमा ठूला र सुरक्षित कन्टेनरहरूको व्यवस्था गरी फोहोर जम्मा गर्ने, सीसी क्यामेरा जडान गरी जथाभावी फोहोर फाल्नेलाई दण्डित गरेमा पनि समस्या कम हुनेछ। महानगरको फोहोर अन्यत्र लगी बिसर्जन गर्ने नीतिका कारण नै यो समस्या दीर्घकालीन बनिरहेको हुनाले तपाईंले अघि सारेको प्राविधिक योजना कार्यान्वयन गरी फोहोरलाई मल, ऊर्जा आदिमा रूपान्तरण गरिनु नै यसको दीर्घकालीन समाधान हुनेछ। महानगर प्रमुखज्यू, तपाईंका लागि दोस्रो चुनौती फुटपाथ तथा सडक समस्या हो। भत्केर खाल्डाखुल्डी भएका र तिनैमा हिलोपानी भरिने तथा फुटपाथमा गरिने व्यापारका कारण पैदल यात्रुलाई सकस भइरहेको छ। जसले जुन प्रयोजनका लागि पुटपाथ भत्काएको भए पनि त्यसलाई तत्काल बनाइदिनुपर्ने बाध्यकारी नियम नबनाएसम्म यो समस्या यथावतै रहन्छ। अहिले उठिरहेको प्रश्न हो फुटपाथमा व्यापार गरिखाने विपन्न वर्गको विकल्प के हो ? हो, विकल्प खोजिनुपर्छ। नगरप्रहरी आएर सामान फालिदिने या उठाएर लैजाने नाटक महानगरको सडकमा आजमात्र होइन वर्षैदेखि मञ्चन भइरहेको छ। त्यसैले अब यसको पटाक्षेप हुनुपर्छ। विकसित मुलुकहरूमा जस्तै यस्ता व्यापारका लागि निश्चित स्थान र समय तोकिनुपर्छ अनि सर्वसाधारणलाई पनि त्यसबारे सूचित गरिनुपर्छ। फुटपाथको व्यापार क्रेता र बिक्रेता दुवैका पक्षमा भए पनि यसले आवागमनमा बाधा पुर्याइरहेकै हुन्छ। गरिखान पाउनु सबैको अधिकार हो अझ विपन्न वर्गप्रति सबै पक्ष संवेदनशील हुनैपर्छ। यसो भन्दैमा जहाँ पायो त्यही पेसाव्यवसाय गर्न पाउनुपर्छ भन्ने मान्यता, पुटपाथमा छापेका ब्लक उक्काएर चुलो बनाई मकै पोल्ने व्यापार भने उपयुक्त देखिँदैन। प्रदूषित सहरको बाटोमा खुला रूपमा बिक्री गरिएका खाना स्वास्थ्य प्रतिकूल हुनाले यसका लागि पनि निश्चित मापदण्ड तोकिनुपर्छ। यसैगरी फुटपाथमा जस्तो पायो त्यस्तै र ठूलाझाङ्गिने रूख रोपेर त्यसलाई साँघुरो बनाइने प्रवृत्तिको पनि अन्त्य हुनुपर्छ।"
यसकारण कोसी,"प्रदेश नम्बर १ को नामका विषयमा दुईवटा विचार सार्वजनिक भएका छन्। नेपाली कांग्रेसका सचेतक सूयर्माराज राईले सप्तकोसी नामकरण गर्नुपर्ने धारणा सार्वजनिक गरिहँदा ३० वटा जातिवादी संस्थाहरूले प्रदेशको नाम किराँतलिम्बुवान नभए वारपारको लडाइँ लड्ने चेतावनी दिएका छन्। सरोकारवाला संस्थाहरू खुलेर बहसमा आउन थालेपछि यसपटक प्रदेशले नाम पाउँछ कि भन्ने आशा जागेको छ। नाम तय गर्ने औपचारिक थलो (प्रदेश सभा) भित्र पनि केही प्रयासहरू भइरहेका छन्। मुख्यमन्त्रीले सर्वदलीय छलफल राख्नु भएको, सरकारले मन्त्रीको संयोजकत्वमा समिति बनाएको चर्चासँगै प्रदेशसभाको सबैभन्दा ठूलो दल नेकपा एमालेले पनि समिति बनाएर पहल थालेकाले न्वारानका लागि चाहिने सामग्री जुटिसकेजस्तो महसुस भएको छ। लाग्छ, अब निर्णयार्थ औपचारिक प्रक्रिया थालनी हुन मात्र बाँकी छ। १ नम्बर प्रदेश हिमाल, पहाड र तराई मिलेर बनेको छ। चौधवटा जिल्ला र १ सय ३७ स्थानीय तहहरूमा ४९ लाख ७२ हजार २१ जनसंख्या छ। ९ लाख ११ हजार ७५० घरपरिवार छन् (विसं २०७८ को जनगणना)। जातीय आधारमा क्षेत्रीको संख्या धेरै छ। क्षेत्रीको जनसंख्या १४५८ प्रतिशत छ। दोस्रो बढी जनसंख्या बाहुनहरूको छ। उनीहरूको जनसंख्या ११९८ प्रतिशत छ। तेस्रो र चौथो बढी जनसंख्या राई र लिम्बुहरूको छ। उनीहरू कुल जनसंख्याको क्रमशः ११२६ र ८१० प्रतिशत छन्। त्यसपछि तामाङ, मगर, थारू र नेवारहरूको जनसंख्या क्रमशः ४६२, ४१३, ४१० र ३६८ प्रतिशत रहेको छ। धर्मको आधारमा हिन्दू ६६६३, किराँत १७१४, बौद्ध ९२०, स्लाम मान्नेहरू ३५९ र प्रकृतिपूजक १३३ प्रतिशत छन्। यसरी हेर्दा यो प्रदेशमा भौगोलिक विविधतासँगै जाति, धर्म र सम्प्रदायिक विविधताको एकता छ। भौगोलिक रूपमा संसारको सबैभन्दा अग्लो सगरमाथा र नेपालको सबैभन्दा होचो कचनकवल यसै प्रदेशमा रहनु कम संयोगको कुरा होइन। यो साझा विशेषता र पहिचान भएको प्रदेश हो। यसको नामकरण सोही आधारमा हुनु वाञ्छनीय हुनेछ। प्रदेशका लागि नामहरू कोसी, सगरमाथा, किराँत, लिम्बुवान, कोचिला, विराट सुरुदेखि नै चर्चामा छन्। अहिले कंचनजंघा, सप्तकोसी र किराँतलिम्बुवान थपिएका छन्। यीमध्ये कोसी कि सगरमाथा भनेर प्रश्न उठे, म भन्छु कोसी। कोसी नामले नदी मात्र बुझाउँदैन। यो यस प्रदेशको सबैभन्दा पुरानो सभ्यता पनि हो। नदीसँग मानव सभ्यताको विकास हुने गरेको छ। नदी प्राकृतिक सम्पदा हो। जुनसुकै कविला र गणराज्यहरूभन्दा नदी सभ्यता जेठो हुन्छ। सायद सगरमाथाभन्दा पनि जेठो होला। वस्तुत सगरमाथा देशको सम्पत्ति हो, प्रदेशको होइन। यसमा प्रदेशको पहुँच हुन्न। कसैकसैले तर्क गर्नुहुन्छ, सगरमाथा नामले प्रदेशलाई विश्वभर चिनाउँछ। आफ्नो पहुँच नभएको नामबाट विश्वभर चिनिएर के फाइदा ? वस्तुत सगरमाथा नाम विश्वभर परिचित छ भन्नु आफैंमा भ्रम मात्र हो। दुनियाँले माउन्ट एभरेस्ट चिन्छ, सगरमाथा होइन। कोसी नदीसँग यस क्षेत्रका सबै जिल्लाका जनताको जन्मदेखि मृत्युसम्मको संस्कार जोडिएको छ। सबै पहाडी जिल्लाको पानीढलको नाता र तराईको जिल्लाहरूलाई सिञ्चित गर्ने नाता कोसीसँग छ। अर्थात्, प्रदेशका जनताको जीवनदायिनी हो कोसी नदी। त्यसैले प्रदेशको पहुँचमा नभएको सगरमाथाभन्दा कोसी उपयुक्त नाम हो। जहाँसम्म पहिचानको कुरा छ। किराँत, लिम्बुवान, कोचिला, विराट आदि नामहरू पहिचानको नामको रूपमा चर्चामा छन्। खासगरी यस प्रदेशका राईहरूले किराँत र लिम्बुहरूले लिम्बुवानको बढी वकालत गरेको देख्छु। स्वाभाविक रूपमा यो क्षेत्र प्राचीन किराँतको क्षेत्र हो। ओल्लो किराँत, पल्लो किराँत र माझ किराँत यसै क्षेत्रमा पर्छन्। तर, अरूण पूर्वका ९ जिल्ला लिम्बुवानले चिनिएका छन्। यहाँका धेरै थुमहरू याक्थुम्सँग सम्बन्धित छन्। इतिहास स्थापित छ। कोचिलाले झापा, मोरङ र सुनसरीलाई औंल्याउँछ। विराटले विराटनगर आसपासको क्षेत्र। यसरी हेर्दा पहिचानको नामहरूमध्ये कुनैले प्रदेशको सम्पूर्ण भूगोल समेट्न सकेको पाइँदैन। कुनै एकको पक्षमा आजसम्म साझा धारणा बन्न सकेको छैन। पहिचान पक्षधर विद्वान्हरूले साझा पहिचानको नाम जुराउन सक्नु भएको छैन। प्रदेश सभा गठन भई नामकारणको औपचारिक चर्चा भएको करिब पाँच वर्ष भइसक्यो। तर, अझै पनि ती नामहरूले साझापन पाउन सकेनन्। पर्याप्त छलफल र प्रचार भएन। हरेक पटक यो भएन भने भन्दै थर्काउने वा दंग्याउने प्रयास मात्र भयो। अन्य समुदायलाई आफनो पक्षमा लिन कुनै प्रयास भएन। साझा कार्यक्रम बनेन। फलतः आज पनि जातीय संस्थाहरूले नै ती नामहरूको वकालत गर्नु परिरहेछ। अहिले पनि किराँत वा लिम्बुवान नामको कुरा गर्ने हो भने जातीय नाम भयो भनेर प्रतिक्रिया आउँछ। यो सभ्यता हो, यसको ऐतिहासिकता छ भनेर बुझाउन र साझा नाम बनाउन सकिएन। अरू त अरू पहिचानवादी नामको वकालत गर्ने ३० वटा संस्थाहरूले अन्तिम समयमा पनि एउटा साझा नाम सुझाउन, किराँतलिम्बुवान रे ! उहाँहरू स्वयम् नै किराँत वा लिम्बुवान एउटा नाममा सहमत हुनुहुन्न। दुवैलाई जोडेर प्रस्ताव गरिरहनु भएको छ। अनि, जातीय र धार्मिक नाम हुनुुहँुदैन साझा पहिचानको नाम राख्नुपर्छ भन्नेहरूले कसरी मान्छन् त्यो प्रस्ताव ? कोचिला र विराट नामको पक्षमा वकालत गर्नेहरूले त झन व्याख्या गरेर प्रभाव पार्ने कोसिस नै गर्नु भएको छैन। बरु एकजना विद्वान्ले कोसी र कोची दुवै कोच भाषाबाट आएको शब्द हो भन्दै कोसी नाममा घुमाउरो समर्थन गर्नुभएको छ। कौशिक ऋषिको नामबाट कोसी नामकरण भएकाले मान्न सकिन्न रे ! कोसी नदीको र कोसी सभ्यताको आफ्नै मूल्य छ। नामकरण कुनै प्रसङ्गले भयो होला। तर, कोसी नदी यस क्षेत्रको विकासको साक्षी बनेर पौराणिक, किराँत तथा ऐतिहासिक कालदेखि हालसम्म रहेको छ। यस प्रदेशको नाम कोसी राखे पनि वा नराखे पनि भविष्यपर्यन्त यस क्षेत्रको जलाधारको स्रोत बनेर जमिन सिञ्चित गर्दै जनताको सुख दुःखको साथी बनिरहने छ। यस प्रदेशका जनताको जन्मदेखि मृत्यु संस्कारसम्मा योगदान गरिरहेको छ। के यो सत्य पनि स्वीकार्न नसकिने हो ? धेरैले समन्वयको कुरा गरिरहनु भएको छ। किराँतकोसी, कोसीकिराँत, सगरमाथाकिराँत आदि। किराँत नेपालका प्रमुख दश धर्ममध्ये एक हो। यस प्रदेशका १७१४ प्रतिशत जनताले किराँत धर्म मान्छन्। धार्मिक नाम राखेर प्रदेशको नामकरण गर्दा अन्य धर्मकालाई कसरी मान्य होला? नेपाल धर्म निरपेक्ष देश हो। प्रदेशको नाम धार्मिक नाम राख्नु उचित हुँदैन। धार्मिकतासँग जोडिएकाले नै जानकी प्रदेशको साटो मधेस प्रदेश नामकरण भएको तथ्य हाम्रा सामू छ। करिब १७१४ प्रतिशतले मान्ने किरात धर्मको नाममा प्रदेशको नाम रहेमा बाँकी ८२८६ प्रतिशतले त्यसलाई कसरी स्वीकार गर्लान् ? विचार गर्नुपर्ने विषय छ। नामका आधारमा प्रदेशमा विवाद र द्वन्द्व बढाउनु हुँदैन। नाम सबैका लागि स्वीकार्य बनाउन भौगोलिक पहिचान र नदी सभ्यताको प्रतीक कोसी नै सबैभन्दा उपयुक्त हो। यस प्रदेशको भौगोलिकता भनेकै तराई, पहाड हिमाल हो। यो समग्र क्षेत्रलाई सगरमाथा वा कञ्चनजञ्घा नामले पनि प्रतिनिधित्व गर्न सक्दैन। तराई, पहाड र हिमाल तीनै क्षेत्रलाई सही रूपमा प्रतिनिधित्व गर्ने कोसी नै हो। यसले हरेक जिल्लाका जनतासँग कुनै न कुनै शाखा नदीमार्फत अजम्बरी साइनो गाँसेको छ। नदी सभ्यताको आधारमा नेपाललाई पूर्वमा कन्चनजंघा र पश्चिममा लाङटाङ हिमालबीचको कोसी नदी प्रभावित क्षेत्रलाई कोसी प्रदेश भनिन्छ। कोसी नदीको लम्बाइ ७२० किमी छ। नेपालभित्र यसको लम्बाइ १५२ किमी रहेको छ। बाँकी भाग भारतमा पर्छ। यस नदीले करिब ३३ हजार वर्ग किमी क्षेत्र सिँचाइ गर्छ। सप्तकोसीका सातवटा नदीबाट २२ हजार मेगावाट विद्युत् उत्पादन गरेर प्रदेशको समृद्धिमा योगदान गर्न सकिन्छ। यसका प्रमुख सहायक नदीहरू सुनकोसी, दूधकोसी, इन्द्रावती, तामाकोसी, अरुण, तमोर र लिखु हुन्। कोसी भारतमा दामोदर नदीले चिनिन्छ। करसेला भन्ने स्थानमा पुगेर गंगा नदीमा मिसिन्छ। सप्तकोसीका अरूण, तमोर, तामाकोसी र सुनकोसी चारवटा नदीहरूको शीर चीनको भोटमा छ। कोसी नदीले प्रदेशको सम्बन्ध चीन र भारतसँग जोड्ने काम गर्दछ। नामकरण प्रदेश सभाको एक अनिवार्य कार्तव्य हो। प्रदेश सभाको दुईतिहाइ सदस्यले निर्णय गरेको नाम नै प्रदेशको स्थायी नाम हो। प्रदेश १ नाम राख्नमा अन्य प्रदेशभन्दा कान्छो भइसकेको छ। औपचारिक नाम राख्ने बेलामा विभिन्न पक्षले आफ्नो प्रस्ताव राख्ने र बहस गर्नु स्वाभाविक हो। साढे चार वर्षभन्दा बढी समय यस्तो बहस भइसकेको छ। बल्ल प्रदेशसभामा नामकरणका लागि सक्रियता, चासो र पहल देखिएको छ। यस्तो बेलामा नामकरण सहज बनाउन हामी सबैले सघाउनुपर्छ। जहाँसम्म भौगोलिक साझा पहिचानको नाममा असहमत हुने पक्षलाई समेट्ने कुरा छ, उहाँहरूको पहिचान र अधिकारको माग सम्बोधन हुनुपर्छ। ऐतिहासिकताको बारेमा गहन अध्ययन गर्ने, संस्थाहरूलाई सशक्त बनाउने र ऐतिहासिक धरोहरहरूलाई सम्मान गर्ने नीति राज्यले बनाउनुपर्छ। कोसी नाम राखेवापत कसैलाई केही दिनुपर्दैन। दिनुपर्ने यहाँका बासिन्दालाई नै हो। यस भूमिको ढालफाँड, विकास र पहिचान स्थापित गर्न रगत पसिना बगाउनेहरूलाई नै हो। त्यसतर्फ राज्यले पर्याप्त ध्यान दिनुपर्दछ। नेपालीसँगै लिम्बु र मैथिली भाषालाई प्रदेशको आधिकारिक भाषा बनाउन भाषा आयोगले सिफारिस गरेको छ। कानून बनाएर यथाशीघ्र लागू गरियोस्। अझ बान्तवा राई भाषालाई पनि राज्यको आधिकारिक भाषाका रूपमा मान्यता दिनु उचित हुन्छ। नेताहरूमा फराकिलो सोच र सक्षमताको अभावले नै अहिलेसम्म यो प्रदेश गुमनाम भएको हो। नेताहरूको नै सोच संकुचित छ। कतिसम्म भने कुनै पार्टीले प्रस्ताव गरेकै कारण कुनै नाम अमान्य हुने रे ! अनि त्यसको विकल्प नखोजी नहुने रे। कोसी नाम हुँदाहुँदै सप्तकोसीको प्रस्ताव आउँनु त्यही मानसिकताको उपज हो। कोसी नदी भेट्न नसक्नेले सप्तकोसी कसरी भेट्छ ? तिनै सातवटा नदीको समष्टि नाम सप्तकोसी होइन? सातवटा कोसी नभई सप्तकोसी बन्छ? भलै पहिचानको दृष्टिबाट कोसी वा सप्तकोसी दुवै समान महत्वका छन्। दुवै साझा पहिचानका नाम हुन्।"
प्रचण्डलाई खुला पत्र : थारुहरुको थारुवान राज्य खै?,"साढे दुई वर्षअघि थारू नयाँ वर्ष माघीमा नेकपा माओवादी केन्द्रका अध्यक्ष पुष्पकमल दाहाल प्रचण्डले थारूहरूसँग वाचा गरे टीकापुर घटनामा केही साथीहरू छुटेका छन् । रेशम चौधरीलगायत छुट्न बाँकी छ, हेर्नुहोला केही समयभित्र छुटाइन्छ । प्रचण्डको भाषण सुनेर तालीको गडगडाहत गुञ्जियो । प्रचण्डले भनेसि त अब छुट्छन् है रेशम दाइ टुडिखेलमा जम्मा भएका हजारौं थारूहरूका भीडमा यस्तै उत्साह देखियो । त्यतिबेला प्रचण्ड देशकै ठूलो पार्टी नेकपाका अध्यक्ष थिए । सत्तामा उनको बराबरको पहुँच थियो । प्रचण्डले चाहेको भए थारूहरूको अडकल पूरा पनि हुन सक्थ्यो, तर भएन । थारूहरूले पनि प्रचण्डको अभिव्यक्ति बिर्सिए । त्यसपछि प्रचण्ड राजनीतिक दाउँपेचमा लागे, थारूहरू दैनिकी गुजार्न । त्यो अभिव्यक्तिको २७ महिनापछि गत वैशाख ८ गते कैलाली पुगेर प्रचण्डले दोहोयाए मैले रेशमलाई भेट्न नहुने के कारण छ ? मैले रेशमलाई बाहिर पनि भेट्न सक्छु, भित्र (जेलमा) पनि भेट्न सक्छु । हिजोमात्र रेशम चौधरीसँग कुरा भएको छ । भोलि नै सरकारसँग सिरियस कुरा गर्दैछु । प्रचण्ड अहिले पनि सत्ताका मुखियाजस्तै हुन्, उनले चाहे फेरि पनि केही हुनसक्थ्यो । तर, प्रचण्डको बोलीमा यसपटक थारूहरू त्यति सिरियस देखिएनन् । बरु सबैले स्थानीय तह निर्वाचनमा थारू मत रिझाउने खेल भएको बुझे । त्यसैले त कैलालीमा माओवादी मत डगमगायो । जितेकै पालिकामा माओवादी पराजित बन्यो र त्यही माओवादीबाट रेशम चौधरीको पार्टीमा गएका उम्मेदवार विजयी बने । थारूहरूले यसपटक पनि प्रचण्डको भोलि कुरेको भए ठगिने सिवाय अरु केही हुने थिएन । स्थानीय चुनावको समीक्षा गर्दा थारू बाहुल्य क्षेत्रमा माओवादी कमजोर बनेको छ । त्यसको प्रमुख कारण हो, पार्टी र सत्तामा थारूहरूलाई साझेदार नबनाइनु । माओवादी सुप्रिमो प्रचण्डले थारूहरूलाई पटकपटक ठगेका छन् । झुठा आश्वासन दिएका छन् । थारूहरूको बुई चढ्नेबाहेक प्रचण्डले थारूका लागि झिंगासमेत मारेका छैनन् । सन् १९५० को दशकमा नेपालको तराई क्षेत्रमा औंलो उन्मुलन अभियान सुरु भएको मानिन्छ । जसरी तराईको उर्वरभूमिबाट औँलो उन्मुलन भयो, त्यसरी नै पहाडबाट झरेकाहरूबाट भूमिपुत्र थारूहरू थिचोमिचोमा पर्न थाले । त्यसयता थारूहरू कुलीन वर्गबाट ठगिँदै आए, राज्य सञ्चालन गर्नेहरूबाट प्रताडित भए, हुँदाहुँदै राज्यकै निर्देशनमा थारू जमिन्दारबाट पनि दमनमा पर्न थाले । २००७ सालको क्रान्ति र २०४६ को बहुदलले पनि थारूहरूलाई अधिकारबाट वञ्चित नै गरायो । निरन्तर दमन सहँदै आएका थारूहरूलाई माओवादीले नै हो सपना देखाएको । थारूहरू पनि यो देशको प्रधानमन्त्री बन्ने हैसियत राख्छ र थारूहरूले पनि आफ्नो छुट्टै राज्य स्थापना गर्नसक्छ । माओवादीको यिनै रटानले थारूहरू जनयुद्ध लड्न तयार भए । माओवादीले थारूहरूलाई आफ्नो क्षेत्रमा मात्र लडाएन, कर्णाली र गण्डक अभियानको युद्धमा पठायो । त्यही भएर पनि होला माओवादी सशस्त्र जनयुद्धमा मगर समुदायपछि सबैभन्दा धेरै थारूहरू मारिए, बेपत्ता पारिए र अंगभंग पनि भए । अनौपचारिक क्षेत्र सेवा केन्द्र (इन्सेक)को तथ्यांकअनुसार माओवादी सशस्त्र जनयुद्धमा ९१२ जना थारूहरू मारिए भने २६४ थारूहरू बेपत्ता बनाइए । माओवादीले सपना देखाएको थारूवान राज्यमा मात्रै ७३६ जना मारिएका थिए । यतिका संख्यामा थारू मारिँदा पनि राष्ट्रिय राजनीतिमा आएको माओवादीले थारू सहिद परिवार, बेपत्ता परिवार र घाइतेहरूलाई उपेक्षा गरिरह्यो । करिब एक दशक सशस्त्र जनयुद्धमा होमिएका बर्दिया डल्लाका देवराज चौधरी यतिबेला खेती किसानी गरेर दैनिकी गुजार्छन् । ५ हजार ऋणको सट्टा साहुले ५ कठ्ठा खेत लगिदिएपछि झोँकले उनी माओवादी बनेका थिए । प्लाटुन कमाण्डर बनेपछि पहाडी क्षेत्रमा युद्ध गर्न पठाइएका उनी पटकपटकको भीडन्तम भाग्यले बचे । जनयुद्धमा धेरैथोक गुमाएका उनलाई अहिलेसम्म माओवादीले तँलाई के चाहियो ? भन्न नआएको उनी बताउँछन् । थारू समुदायका माओवादीको कति विजोग छ, भनिसाध्य छैन । सुप्रिमो प्रचण्डले माओवादीभित्रका थारु शक्तिलाई पहचिान गर्न सक्नुपर्छ । अहिले पनि थारु युवा नेताहरू प्रदेशदेखि संघीय संसदमा प्रतिनिधित्व जनाइरहेका छन्, उनीहरूलाई पनि सत्ताको बागडोर सम्हाल्ने अवसर दिनसक्नुपर्छ । माओवादीभित्रका बौद्धिक थारू नेताहरूलाई राजनीतिक नियुक्तिको भागबण्डामा सहभागी गराउन सक्नुुपर्छ । होइन भने मंसिरमा चितवनकै थारूहरूले विद्रोह नगर्ला भन्न सकिन्नँ । माओवादीले जनयुद्धताकै थारूवान राज्य उद्घोष गरेको थियो । माओवादीको जातीय संगठन थारू मुक्ति मोर्चाका संयोजक नै थारूवान राज्यका प्रमुख मानिन्थे । १२ बुँदे समझौतापछि निरन्तर सत्तामा रहेका माओवादीलाई थारूवान प्रदेश र त्यस प्रदेशका मुख्यमन्त्री बनाउने अवसर पनि आएको हो । प्रतिनिधिसभा र प्रदेशसभाको चुनावमा तेस्रो शक्ति बनेको माओवादी नेकपा एमालेसँग एकीकरण गरेपछि देशको प्रमुख शक्ति बन्यो । त्यस दौरान तत्कालीन प्रदेश ७ को मुख्यमन्त्री थारूलाई बनाउने हल्ला चलाइयो । अन्य प्रदेशमा पनि जाति कलस्टरलाई मानक मानेर मुख्यमन्त्री बनाइँदै गर्दा माओवादीबाट विजयी भएका कैलालीका वीरमान चौधरी मुख्यमन्त्री बन्ने पक्कापक्की भएको माओवादीका थारू नेताहरूले बताएका थिए । तर १७ प्रतिशत बढी थारूहरू रहेको प्रदेश ७ मा माओवादीले बाहुनलाई मुख्यमन्त्री बनायो । थारूहरूले सडकमा असन्तुष्टि पोख्दा माओवादी नेताहरूले नै त्यसविरुद्ध अखण्डको नारा दिएर सम्प्रदायिक दंगा भड्काउन खोजे, थारूहरूलाई निरीह बनाए । र, टीकापुर घटना घटाएर सजिलै सुदूरपश्चिम प्रदेश कायम गराउन सफल भए । यो एजेण्डामा बराबारको हिस्सेदारी माओवादीको पनि रहेको छ । त्यसैले त पूर्व पत्रकारसमेत रहेका गणेश चौधरी प्रश्न गर्छन्, पहिचानको मुद्दा उठाउने माओवादी पार्टी सबैभन्दा बढी दोषी छ । माओवादीले राम्रो काम गरिदिएको भए आज रेशम चौधरीले जेलबाट पार्टी खोल्न जरुरी थिएन । यही माओवादीले होइन, हिजोका दिनमा पहिचान र अधिकारका कुरा गरेको, थारूवान राज्य भनेको । ती मुद्दाएजेण्डाहरू कहाँ पुग्यो ? गणेश चौधरीजस्तै आम थारूले माओवादीबाट आज यही प्रश्न गरिरहेका छन् खै थारूवान राज्य? खै थारूका छोरा प्रधानमन्त्री भएका, खै मुख्यमन्त्री भएका ? खै थारूहरू राज्यका निकायहरूमा बराबरीको हैसियत बनाएका ? देशमा फेरि संसदीय चुनावको माहोल बनेको छ । माओवादी अध्यक्ष प्रचण्डले फेरि मतदाता रिझाउन थारू गाउँ पुग्न थालेका छन् । अघिल्लो साता उनी बर्दियाको थारू गाउँ बेलभार पुगे । थारू कार्यकर्ताको घरमा उनले घोङीको स्वाद चाखे । भूमिपुत्र थारूहरूको मुख्य खानाको रुपमा रहेको घोङी खाएर उनले माओवादी र थारूको सम्बन्ध अझै गाढा रहेको सन्देश दिन खोजे । तर प्रचण्डले बुझ्नुपर्छ, घोङी खाएरमात्रै थारूहरू अब माओवादी बनिरहँदैन । थोरबहुत थारूहरूमा पनि राजनीतिक चेतको विकास भएको छ । शीर्ष नेताहरूले चाल्ने शकुनी चाल थारूहरूले पनि बुझ्न थालेका छन् । थारूहरू अब कसैका गोटीमात्र बनिरहँदैन । उसले पनि विकल्प खोज्ने तौरतरिका सिकेका छन् । घोङी र मुसा खाएर थारूहरू नेताको पछि लाग्ने भए आज सबै थारूहरू बाबुराम भट्टराईका पछि हुन्थे । प्रधानमन्त्री बनेका बेला बाबुरामले पनि कैलालीमा गई थारू कार्यकर्ताको घरमा घोङी र मुसा खाएका थिए । विडम्वना भन्नुपर्छ, बाबुरामका पछि लागेर जनता समाजवादीसम्म आएका थारू कार्यकर्ताहरू पाखा लागेका छन् । त्यसैले सुप्रिमो प्रचण्डले माओवादीभित्रका थारु शक्तिलाई पहचिान गर्न सक्नुपर्छ । अहिले पनि थारु युवा नेताहरू प्रदेशदेखि संघीय संसदमा प्रतिनिधित्व जनाइरहेका छन्, उनीहरूलाई पनि सत्ताको बागडोर सम्हाल्ने अवसर दिनसक्नुपर्छ । माओवादीभित्रका बौद्धिक थारू नेताहरूलाई राजनीतिक नियुक्तिको भागबण्डामा सहभागी गराउन सक्नुुपर्छ । होइन भने मंसिरमा चितवनकै थारूहरूले विद्रोह नगर्ला भन्न सकिन्नँ । प्रचण्डलाई बेलैमा चेतना भया !"
