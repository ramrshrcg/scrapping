शीर्षक,विवरण
कानुनको कसीमा नागरिकता,"अमेरिकामा क्रियाशील पत्रकार किशोर पन्थीले अमेरिकी अध्यागमनलगायतका टिप्स भनेर किताब निकालेका छन्, जिरो माइल। यो कृतिबारे मेरो पाठकीय धारणा अन्नपूर्ण पोस्ट्को फुर्सदमा अमेरिका सपनाको सोपान शीर्षकमा केही समयअघि छापिएको थियो। त्यही बेला पठनका क्रममा नागरिकताबारे अमेरिकी प्रावधानले मलाई निकै छोएको थियो। खासगरी कुनै पनि आफ्ना नागरिकलाई राज्यविहीन हुन नदिन उसले राखेका कानुनी प्रावधान रोचक लागेको थियो। यो आलेख त्यससम्बन्धी हुटहुटीको परिणाम हो। मैले यहाँ अमेरिकी प्रावधानलाई नेपालको कानुनसँग दाँजेर हेर्ने प्रयत्न गरेको छु। अमेरिकाले आफ्ना कोही पनि नागरिक राज्यविहीन नहोऊन् भनेर उनीहरूको नागरिकता सहज रूपमा खारेज नगर्ने रहेछ। सामान्यतः कुनै व्यक्तिले अमेरिकी नागरिकता त्याग्न चाहन्छ भने सबैभन्दा पहिले उसले अर्को देशको नागरिकता र पासपोर्ट लिनुपर्छ, पत्रकार पन्थीले पृष्ठ १६६ को सुरुमै लेखेका छन्, दोहोरो नागरिकताका लागि अनुमति दिने देशको नागरिकता लिएपछि मात्र अमेरिकी नागरिकता त्याग्न सहज छ। अमेरिका सरकारको डिपार्टमेन्ट अफ स्टेटले अर्को देशको पासपोर्ट नभएको व्यक्तिको अमेरिकी नागरिकता सहजै खारेज गर्न अस्वीकार गर्ने किताबमा उल्लेख छ। त्यहाँको कानुनअनुसार नागरिकता फिर्ता गर्ने अपोइन्टमेन्टमा फिर्ता गर्न चाहने व्यक्तिले अर्को देशको पासपोर्ट ल्याउन सुझाव दिइन्छ। कोही नेपाली अमेरिकी नागरिक बन्न पुगेको छ भने त उसले त्यहाँको नागरिकता त्याग्न यो व्यवस्थाले झनै सहज देखिँदैन। किनकि, हाम्रो कानुनले दोहोरो नागरिकतालाई मान्यता दिँदैन। पुनः नेपाली नागरिकता प्राप्त गर्न पहिला त अमेरिकाकै नागरिकता त्याग्नुपर्ने हुन्छ। नेपाल नागरिकता ऐन, २०६३ को दफा ११ ले भनेको छ, कुनै नेपाली नागरिकले विदेशी मुलुकको नागरिकता प्राप्त गरेपछि पुनः नेपालमा आई बसोबास गरेको र विदेशी मुलुकको नागरिकता त्यागेको निस्सा तोकिएको अधिकारीलाई दिएमा त्यस्तो निस्सा दर्ता भएको मितिदेखि निजको नेपाली नागरिकता पुनः कायम हुनेछ। यस हिसाबले अमेरिकी नागरिकता नत्यागेको अवस्थामा कोही पनि पुनः नेपालको नागरिक कायम हुन सक्दैन। यदि कसैले अमेरिकी पासपोर्ट हुँदाहुँदै नेपाली पासपोर्ट बोक्छ भने त्यो अहिलेको कानुनअनुसार गैरकानुनी हो, पन्थीले पृष्ठ १६७ मा लेखेका छन्। राहदानी ऐन, २०७६ को दफा १५ ले राहदानी रद्द गर्न सकिने व्यवस्था गरेको छ। राहदानीवाहक नेपाली नागरिक कायम नरहे, गैरनेपाली नागरिकले राहदानी प्राप्त गरेको प्रमाणित भए, झुट्टा विवरण पेस गरी राहदानी प्राप्त गरे रद्द गर्न सकिने उल्लेख छ। झुट्टा विवरण दिई राहदानी वा यात्रा अनुमतिपत्र लिए वा लिन प्रयत्न गरे २ लाखदेखि ५ लाख रुपैयाँसम्म जरिवाना वा एकदेखि तीन वर्षसम्म कैद वा दुवै सजाय हुने कानुनी व्यवस्था छ। तर, अमेरिकी प्रावधानले जुन देशमा जाने हो त्यहाँको नागरिकता र पासपोर्ट पहिला लिन मात्रै भन्दैन कि माग नै गर्छ। यद्यपि, त्यहाँको कन्सुलेटले अनुमति दिएको खण्डमा भने नेपालको नागरिकता पुनः प्राप्त नगर्दै उताको त्याग्न सक्ने प्रावधान भने रहेको जनाइएको छ। पन्थीले अमेरिकी नागरिकता त्याग्न कन्सुलेट अफिसमा अपोइन्टमेन्ट लिन सकिने उल्लेख गरेका छन्। जसअनुसार अपोइन्टमेन्टका बेला दुवै देशको पासपोर्ट लैजान अनिवार्य हुन्छ। जन्मदर्ता प्रमाणपत्र र पछिल्लो नागरिकता लिएको देशको नागरिकता पनि ल्याउनुपर्ने हुन्छ, उनले लेखेका छन्, अमेरिकी नागरिकता त्याग्ने व्यक्तिले अमेरिकाको नागरिक रहँदासम्मको ट्याक्स फाइल गर्न पनि जरुरी हुन्छ। उनले अमेरिका सरकारको डिपार्टमेन्ट अफ होमल्यान्ड सेक्युरिटीलाई उद्धृत गर्दै अमेरिकी नागरिकता लिने नेपालीको संख्या झन्डै ५५ हजार पुगेको तथ्यांक पेस गरेका छन्। त्यहाँको ग्रिनकार्ड पाउने करिब डेढ लाख नेपालीमध्ये यति जनाले नागरिकता पाएका हुन्। हाम्रो नागरिकता ऐनको दफा १० मा नेपाली नागरिकता कायम नरहने व्यवस्था छ। नेपालको कुनै नागरिकले आफूखुसी कुनै विदेशी मुलुकको नागरिकता प्राप्त गरेपछि निजको नेपाली नागरिकता कायम रहने छैन, दफा १० (१) मा लेखिएको छ। उपदफा २ मा नागरिकता त्याग्न सूचना गरेपछि तोकिएको अधिकारीले त्यो दर्ता गरेको मितिदेखि नेपाली नागरिकता कायम नरहने भनिएको छ। यससम्बन्धी नियमावलीको नियम ९ मा नागरिकता त्याग गर्ने कार्यविधि छ। जसअनुसार नेपालमा भए प्रमुख जिल्ला अधिकारी, विदेशमा भए नेपाली राजदूत वा नेपाली नियोग प्रमुख वा महावाणिज्यूत वा वाणिज्यदूतसमक्ष नागरिकताको सक्कल प्रति संलग्न गरी सूचना दिनुपर्ने हुन्छ। विदेशमा सूचना दिएको भए सम्बन्धित निकायले परराष्ट्र मन्त्रालयमार्फत गृह मन्त्रालयमा लेखी पठाउनुपर्छ। त्यस्तो सूचना मन्त्रालयले सम्बन्धित प्रमुख जिल्ला अधिकारीसमक्ष पठाउनुपर्छ। प्रमुख जिल्ला अधिकारीले त्यस्तो सूचना दर्ता किताबमा दर्ता गरेको मितिदेखि नागरिकता समाप्त हुने नियम छ। त्यसपछि पुनः प्राप्त गर्न विदेशको त्यागेको प्रमाण बुझाउनुपर्ने कानुनी व्यवस्था छ। नियमावलीको नियम ११ मा पुनः नेपाली नागरिकता कायम गर्ने कार्यविधि तोकिएको छ। विदेशको नागरिकता त्यागेको निस्सासहित पहिले नागरिकता प्रदान गर्ने मन्त्रालय वा सम्बन्धित जिल्ला प्रशासन कार्यालयसमक्ष निवेदन दिनुपर्ने हुन्छ। त्यसपछि साविककै विवरणसहितको नागरिकता प्रमाणपत्र जारी गर्ने नियम छ। यस्तै नागरिकता विवादलाई लिएर उपप्रधान तथा गृहमन्त्री रवि लामिछानेविरुद्ध संसद् सदस्यको अयोग्यतासम्बन्धी मुद्दा सर्वोच्च अदालतमा विचाराधीन छ। संवैधानिक इजलासले यो मुद्दामा अन्तरिम आदेश नदिए पनि अग्राधिकार दिएर माघ ११ गतेलाई पूर्ण सुनुवाइको मिति तोकेको छ। यसको सुनुवाइ कुनै पनि पक्षको अनुरोधमा स्थगित नहुने आदेशमा उल्लेख छ। त्यस दिनसम्ममा इजलासले रिट निवेदक र प्रत्यर्थी दुवै पक्षलाई बहस नोट माग गरेको छ। लामिछानेको उम्मेदवारीबारे निर्वाचन आयोगले मंसिर १३ गते गरेको सक्कल निर्णय, लामिछानेले २०७५ असार ६ गते अध्यागमन विभागमा पेस गरेको कागजातलगायत पनि अदालतले मगाएको छ। नागरिकताको विवादमा अल्झिरहँदा धेरै नेपाली नागरिक अनागरिक नै छन्। संविधानको धारा १० (१) मा कुनै पनि नेपाली नागरिकलाई नागरिकता प्राप्त गर्ने हकबाट वञ्चित गरिने छैन भनेर लेखे पनि धेरै जना वञ्चित छन्। रिट निवेदकले नागरिकता ऐनका दफा १० र ११ अनि यससम्बन्धी नियमावलीको नियम ११ समेतका कानुनको व्याख्या र प्रयोगसम्बन्धी महत्वपूर्ण प्रश्न उठाएको आदेशमा उल्लेख छ। दफा १० मा नेपाली नागरिकता कायम नरहने र ११ मा पुनः नेपाली नागरिकता कायम हुने व्यवस्था छन्। नियमावलीको नियम ११ मा पुनः नेपाली नागरिकता कायम गर्ने कार्यविधि तोकिएको छ। लामिछाने सञ्चार कर्ममै रहँदा उनको नागरिकता विवाद उठेको थियो। उनी राजनीतिमा आएपछि त्यो विषय अदालतमै पुगेको छ। नागरिकता विवाद छँदाछँदै उनी उपप्रधान तथा गृहमन्त्री बनेका हुन्। उनले आफू अमेरिकी नागरिक बन्दा प्रक्रिया पूरा गरी नेपालको नागरिकता त्यागे कि त्यागेनन् ? अमेरिकी नागरिकता खारेजी प्रक्रिया पूरा गरे कि गरेनन् ? नेपालको नागरिकता पुनः प्राप्त गर्दा प्रक्रिया पूरा गरे कि गरेनन् ? प्रक्रिया पूरा गरेका हुन् भने सही हो। विवाद उठेको छ। प्रक्रिया मिचेका छन् भने त्यसको सजायको भागीदार बन्नै पर्छ। कान्तिपुर दैनिकले बुधबार लामिछानेले अमेरिकी नागरिक रहँदै नेपाली पासपोर्ट लिएको स्वीकार भन्ने समाचार छापेको छ। यसो हो भने राहदानी ऐन आकर्षित हुन्छ नै। कानुन मिच्ने छुट कसैलाई छैन। न कि कानुनको अनभिज्ञता नै क्षम्य हुन्छ। यसको निरुपण अदालतले गर्ने नै छ। यसरी हामी नागरिकताको विवादमा अल्झिरहँदा धेरै नेपाली नागरिक अनागरिक नै छन्। संविधानको धारा १० (१) मा कुनै पनि नेपाली नागरिकलाई नागरिकता प्राप्त गर्ने हकबाट वञ्चित गरिने छैन भनेर लेखे पनि धेरै जना वञ्चित छन्। नागरिकताको विषय राजनीतिक मात्रै होइन, विभिन्न स्वार्थसँग जोडेको देखिन्छ। यस्तो संवेदनशील विषयलाई स्वार्थसँग जोड्नु हाम्रो दुर्भाग्य हो। अघिल्लो प्रतिनिधिसभामा नागरिकता ऐन संशोधन विधेयक दुईपटक लगे पनि त्यो त्यत्तिकै खेर गयो। केपी शर्मा ओली नेतृत्वको सरकारले २०७५ साउन २२ गते अघि बढाएको विधेयक शेरबहादुर देउवा नेतृत्वको सरकारले फिर्ता लिई गत असार २४ गते नयाँ दर्ता गरेको थियो। पछिल्लो विधेयक संसदबाट पारित गरी प्रमाणीकरणका लागि साउन १५ गते राष्ट्रपतिसमक्ष पठाइएको थियो। राष्ट्रपति विद्यादेवी भण्डारीले साउन २९ मा १५ बुँदे सन्देशसहित पुनर्विचारका लागि संसदमै फिर्ता पठाइन्। संसद्ले हुबहु पारित गरेर फेरि भदौ २० गते राष्ट्रपतिसमक्ष पठायो। राष्ट्रपतिले संवैधानिक समयसीमा असोज ४ गतेभित्र प्रमाणीकरण गर्न अस्वीकार गरिन्। पुष्पकमल दाहाल नेतृत्वको सरकारले संसद्को पहिलो अधिवेशनबाट तर्जुमा या परिमार्जन गर्ने दर्जन कानुनमा नागरिकता विधेयकलाई पनि राखेको छ। सरकारले पूर्णता पाएको ६ महिनाभित्र नेपाली नागरिकका सन्तानले नागरिकता नपाउने अवस्थाको अन्त्य गर्ने सरकारको नीतिगत प्राथमिकता र न्यूनतम कार्यक्रममा उल्लेख छ। संसद्को अधिवेशनबाट यथाशीघ्र नागरिकतासम्बन्धी अन्य समस्या समाधान गर्ने पनि भनिएको छ। नागरिकतासम्बन्धी सबै समस्या समाधान हुनुपर्छ। संविधानमै उल्लिखित हकको प्रभावकारी कार्यान्वयन होस्। कोही नागरिक अनागरिक बन्नु नपरोस्।"
नाटकीय सत्तारोहणका परिदृश्य,"समसामयिक नेपाली राजनीतिमा अनपेक्षित र नाटकीय परिदृश्यहरू देखिएका छन्। १ सय ६९ सांसदको समर्थन लिएर प्रधानमन्त्रीको दाबी गर्न शीतल निवास पुगेका पुष्पकमल दाहाल प्रचण्डले संसद्बाट भने असाधारण रूपमा विश्वासको मत पाए। कांग्रेससँग सत्ता सहकार्य गरेर निर्वाचनमा होमिएका प्रचण्ड अन्त्यमा कांग्रेसलाई नै पाखा लगाउँदै एमालेसँग सत्ता साझेदारमा पुगे। सत्ता साझेदारीका लागि चामत्कारिक कदम लिएका प्रचण्ड संसद्बाट विश्वासको मत लिने क्रममा पनि उस्तै नाटकीय रूपमा २ सय ६८ सांसदको मतसहित बहुमतमा उभिए। कांग्रेसले पनि उनलाई विश्वासको मत दिएपछि नेपाली राजनीतिमा अझै नाटकीय परिदृश्यहरू बाँकी नै रहेका हुन् कि भन्ने संकेत देखाएको छ। नेपाली राजनीतिमा प्रचण्ड पछिल्ला तीन दशक संशय, आशा र विचलनको इपिसेन्टरमा रहेका पात्र हुन्। उनको एकातिर राजनीतिक, आर्थिक, सामाजिक, सांस्कृतिक रूपान्तरणका सूत्रधारको ओजिलो पहिचान छ भने अर्कातर्फ विग्रह, विस्मात र वितृष्णाको विगत छ। उनको राजनीतिक सुरुआत सनसनीपूर्ण थियो। ती चमकहरू हराएका छन्। यतिबेला परिपक्वता र शासकीय अनुभवले निखारिँदै गएको प्रतीत हुन्छ। विश्लेषण गर्नेहरूले विभिन्न आयाममा दृष्टिकोण दर्ज गर्लान्। पंक्तिकार भने प्रचण्डका राजनीतिक आरोह अवरोहले नेपालको राजनीतिलाई संक्रमणमुक्त हुन नसकेका पक्षमा निःसंकोच उभिन्छ। माओवादी अध्यक्ष प्रचण्ड देशको ४४औं प्रधानमन्त्रीमा नियुक्त भए। त्यसपछिको योे तेस्रो पटकको सत्तारोहण अवसर र चुनौती हो उनको। सत्ता साझेदारीको प्रमुख दल नेकपा एमालेका नेतृत्वसँग विगतको तितो अनुभूति छ। सरकारको नेतृत्वमा प्रचण्ड आसीन रहे पनि शक्तिको केन्द्र भने केपी ओलीकै हातमा छ। उनले चाहँदा र नचाहँदा जुनसुकै राजनीतिक चाल चल्न सक्ने प्रशस्त आधार छन्। राजनीतिको निकै सम्भावनाको मोडमा प्रचण्ड उभिए पनि यो सत्तारोहण उनका लागि सहज र सरल भने छैन। अहिले प्रधानमन्त्रीको पदका लागि प्रचण्ड कांग्रेस र एमालेसँग बार्गेनिङ गर्न मिल्ने उपयुक्त परिवेशमा थिए। तर सत्ताको भोग, मोह र मर्ममा भने उनले कांग्रेसलाई पाठ र नेकपा एमालेलाई लाज, नैतिकता र नियतिको नीतिकथा प्रस्तुत गरेका छन्। सत्ता, शक्ति र सम्मानका लागि प्रचण्डले जस्तोसुकै चाल चल्न सक्छन् भन्ने उदाहरण पछिल्ला राजनीतिक प्रयोगहरूले देखाएका छन्। नेपाली राजनीतिमा सबैभन्दा धेरै नरम र उस्तै कडा रूपमा पनि उपस्थित हुने र हरेक राजनीतिक मोडलाई आफू अनुकूल प्रयोग गर्न माहिर मानिन्छन् उनी। झन्डै डेढ दशक अगाडि नयाँ जोस र दृष्टिकोणसहित पहिलो पटक सत्तारोहण गरेका थिए उनले। उनकै शब्दमा अहंकारका कारण सत्ताबाट विमुख भए। जनताको अपार विश्वास पनि क्रमिक रूपमा गुमाए। शान्ति सम्झौताको प्रक्रियापश्चात सुरु भएको माओवादीको सत्तारोहण अहिलेसम्म विमुख छैन। सबैभन्दा धेरै समय सत्तामा बस्ने पार्टी हुँदा पनि जनमतमा भने निरन्तर कमजोर हुँँदै गएको दृष्टान्त भने खस्किँदो परिणामले देखाइरहेको छ। त्यो गुमेको विश्वासलाई जीवित बनाउन सायद यो माओवादी र प्रचण्डका लागि अन्तिम अवसर हो। एकातिर राजनीतिक, आर्थिक, सामाजिक, सांस्कृतिक रूपान्तरणका सूत्रधारको ओजिलो पहिचान बनाएका प्रचण्डको अर्कातर्फ विग्रह, विस्मात र वितृष्णाको विगत छ। पछिल्लो समय नेपाली राजनीतिक परिवेश बदलिएको छ। समाजले हरेक पटक विकल्पको चाहना मतमार्फत प्रस्तुत गरेका छन्। तर, ती विकल्पहरू सार्थक रूपमा भने उत्रिन सकिरहेका छैनन्। हुन त राजनीतिमा विकल्पको ढोका सधैं खुल्ला हुन्छ। आधुनिक राजनीतिशास्त्रका अनुसार, राजनीतिक विकल्प अपेक्षा र अभ्यास निरन्तर चल्ने प्रक्रिया हो। प्रचण्डको यो सत्तारोहणबाट पनि अपेक्षा राख्नु सही नहोला। उनले आफू अनुकूल राजनीतिक प्रयोगवादी अभ्यासहरू गर्नु पनि सामान्य मानिएला। उनीसामु भने अहिले उभिएको धरातलबाट एक कदम अगाडि फड्किएर छलाङ मार्ने विकल्प भने छैन। विश्वासको मत कायम गर्न सके सत्ता जोगिएला तर उनले भनेजस्तो रूपान्तरणकारी परिर्वतनका लागि भने सम्भावना कमजोर छन्। प्रचण्डको पहिलो सत्तारोहण उत्साह, अपेक्षा र अहंकारको भरिभराउ थियो। दोस्रोमा सामान्य रूपमै सत्ता विमुख भए पनि तेस्रो सत्तारोहण भने निकै सकशपूर्ण छ। जीवनको उत्तराद्र्धमा सुखद राजनीतिक सन्देश प्रवाह गर्न प्रचण्ड सन्तुलित, संयम र कौशल शासकीय नेतृत्वदायी भूमिका प्रस्तुत गर्नुपर्ने संघीन घडीमा छन्। तर, सत्ता साझेदारी दलका मन्त्रीहरू विगतका प्रकरण, प्रशासनिक संयन्त्रमा तीव्र असन्तुष्टि, राजनीतिक नैतिकताका प्रश्नहरूले उनलाई खेदिरहेको हुनेछ। यद्यपि नयाँ र भर्खरै उदयमान पार्टी र युवा पुस्तासँगको जोस, जाँगर र कार्यसम्पादनको तालमेल पनि उस्तै चुनौतीपूर्ण हुन सक्छ। पार्टीभित्रको मर्यादाक्रम, पदीय जिम्मेवारी र शक्ति बाँडफाँटमा पनि उस्तै संघर्षपूर्ण परिस्थिति उनमा देखिन्छ। विगतको कार्यकालमा नातावाद, कृपावाद, पारिवारिक र पार्टीका संकुचित घेराबाट बाहिर निस्किन नसकेको आरोपलाई यसपटक प्रचण्डले उपलब्धिमूलक कार्यसम्पादनबाट प्रमाणित गर्नु पर्ने हुन्छ। जुन कुरा उनका विश्वासिला पात्रहरूका सचिवालयबाट प्रभावकारी कार्यसम्पादनमा नवीनता देखाउनु पर्नेछ। नेपालको आमुल परिर्वतनको एजेन्डासहित जनयुद्धमा होमिएका थिए प्रचण्ड। जसले अब शान्ति प्रक्रियाको टुंगो, समयानुकूूल कानुन निर्माण, नीतिगत सुधार, सुशासन र समृद्धिको मनोकांक्षालाई सम्बोधन गर्नु पर्नेछ। वैज्ञानिक समाजवाद र आधुनिक साम्यवादका सिद्धान्तका बारेमा पार्टीका प्रशिक्षणमा निकै माहिर ढंगले प्रस्तुति दिनेमा पर्छन् प्रचण्ड। सरकारको निश्चित स्रोत र साधनबाट वर्तमान जनअपेक्षालाई पुष्टि गर्ने अहम् दायित्व उनमा छ। वैचारिक रूपमा भने प्रचण्ड यसपटक निखारिएका छन्। माक्र्सवाद र कम्युनिस्टलाई फ्यूजन गरी प्रचण्ड पथको सूत्रधार गरेका उनी आफ्नै विगतका नीतिहरूबाट भने विचलित हुँदैछन्। राजतन्त्र, हिन्दू धर्म, धार्मिकसांस्कृतिक, जातीय पहिचान र संघीयताका पक्षहरूका बारेमा फरक दृष्टिकोण राख्थे प्रचण्ड। तर आज तिनै परम्परावादी दलसँगको सहकार्यमा सत्ताको नेतृत्व गर्नुपर्ने चुनौतीपूर्ण अवस्थामा छन्। संसद् विघटनपछि संविधानको रक्षा गर्न सडकबाट आन्दोलन चर्काएका प्रचण्ड फेरि सूर्यको रापतापमा परेका छन्। यो कदमलाई प्रतिगमनको संज्ञा उनैले दिएका थिए। फेरि त्यही पश्चगमनकारी कदमको वरिपरि रहेर आदेश पालनामा सरिक भएका परिदृश्य देखिन्छन्। यसले उनलाई अहिले झन् बढी विचलनमा पुर्याएको राजनीतिक विश्लेषकहरूको धारणा छ। अहिले संसद्मा समेत संसद् विघटनको सार्थकता कायम गर्ने र त्यसविरुद्ध संविधानको रक्षा र कानुनी शासनका पक्षधरबीचको आरोप प्रत्यारोपसमेत चर्किरहेको छ। यो सन्दर्भमा प्रचण्डका आगामी कदम कस्ता हुन्छन् भन्ने निकै संशय देखिन्छ। प्रचण्डले बेलाबेलाका भाषणमा भन्ने गिरिजाबाबुले सुम्पिएको कार्यभारलाई जनताका लाभमा परिणत गर्ने विषय साँच्चिकै सोच हो भने प्रमाणित गर्ने मौका आएको छ। विगत कार्यकाललाई पुष्टि गर्ने अन्तिम अवसर पनि हो यो। संसदीय गणितमा तेस्रो स्थान जम्मा ३२ सांसदको संख्यामा रहेर पनि सत्ताको नेतृत्व गर्नु प्रचण्डको चातुर्यता प्रशंसनीय नै हो। निर्वाचनबाट कुनै पनि दलले बहुमत नपाएपछिका विडम्बना संसदीय गणितले सत्ताको बागडोरलाई खुल्ला राखेको हो। प्रचण्ड डायनामिक पर्सनालिटी भएका नेता भए पनि पछिल्ला राजनीतिक कदमहरूले विदेशी शक्तिकेन्द्रलाई भने पर्ख र हेरको स्थितिमा पुर्याएको छ। चीनसँग नजिकिँदो सम्बन्ध भए पनि भारत र अमेरिकासँगको सम्बन्धलाई सुमधुर गराउन भने उनलाई फलामका च्युरा चपाउन जस्तै गाह्रो हुन सक्ने भूराजनीतिक र विदेश नीतिका जानकारहरूको बुझाइ छ। नेपालसँगको कूटनीतिक सन्तुलन, अन्तर्राष्ट्रिय निकायसँग समधुर सम्बन्ध कायम राखेर राष्ट्रिय हितमा प्रयोग गरी सार्थक कार्यकालका रूपमा उत्रन प्रचण्डले विश्वासका आधारमा सहकार्यको यात्रा तय गर्नुको विकल्प छैन। विगतमा एमसीसीमा देखिएको द्वन्द्व, चीनसँगको सुरक्षा मामिलामा उब्जिएका प्रश्न र बीआरआई परियोजनाका द्विविधा, भारतसँगको बढ्दो दूरी, सीमा सुरक्षा र ईपीजीको प्रतिवेदनमाथि छलफल गर्ने प्रयत्न सजिलो छैन। अमेरिकी आँखामा देखिएको संशयको घेरालाई चिर्न प्रचण्डले धेरै मेहनत गर्नुपर्ने देखिन्छ। युरोपमा नजिकिँदै गरेको आर्थिक संकटबाट नेपाललाई त्राण दिन पनि प्रचण्डका प्रभावकारी कदमहरूको अपेक्षा बढ्दो छ। मानव अधिकार र दण्डहीनताका सन्दर्भमा अन्तर्राष्ट्रिय निकायहरूले गरिरहने प्रतिप्रश्नहरूको सामना गर्न पनि सहज छैन। नेपालले भूराजनीतिक जटिलतालाई हेरेर भारत, चीन वा अमेरिकासँग असंलग्नताको नीतिमा अडिग हुन जरुरी छ। आर्थिक सहायता र विकासका सन्दर्भलाई भने दूरदर्शिताका आधारमा अघि बढाउने रचनात्मक भूमिका प्रचण्डले देखाउन पर्ने समय आएको छ। यसका लागि भने उनले कति प्रभावकारी कदम लिन सक्छन् त्यो परीक्षणको दायरामा छ। प्रचण्ड क्रमभंगताको मोह, नाटकीय प्रस्तुति, आइस ब्रेकको सूत्रधारका पहिचानले होइन कि विश्वासका साथ नेतृत्वमा सबैको मन जित्नुपर्ने अवस्थामा छन्। जनयुद्धका घाइते, पीडित र बेपत्ता परिवारलाई सामाजिक न्याय र सामाजिक सुरक्षामा अनुभूति दिलाउनुपर्ने मोडमा उनी छन्। सत्य निरूपण तथा बेपत्ता आयोगको कार्य सम्पन्न गर्दै मानव अधिकार र मौलिक हकको कार्यान्वयन जोड दिनु उनको कर्तव्य बनेको छ। सरकार चलाउने नीति तथा कार्यक्रममा प्रधानमन्त्री प्रचण्डले साझा कार्यक्रमहरूमार्फत शासकीय नवीनता दिन चाहे पनि राजनीति समीकरण र शक्ति सन्तुलनमा भने सकस देखिन्छ। भविष्यमा एमाले, साना र नयाँ पार्टीहरूको अतिरिक्त दबाब थेग्न नपरोस् भनेर प्रचण्डले संसद्को ठूलो दल कांग्रेससँग हात अगाडि बढाए। यसले निकट भविष्यमा एमाले र कांग्रेसबीच राजनीतिक टकराव हुने अवस्था पैदा हुन सक्छ। जुन सत्ता राजनीतिको दाउपेच उनकै लागि असहज हुने देखिन्छ। त्यसको असर सरकारको भविष्य र कार्यसम्पादनमा पनि पर्न सक्ने खतरा छ। सरकारलाई समर्थन गर्ने दलहरूका सर्तैसर्तले प्रधानमन्त्री सुरुदेखि दबाबमा देखिन्छन्। संसद्बाट विश्वासको मत लिने क्रममा प्रचण्डले बिनापूर्वाग्रह सबै राजनीतिक दलसँग सहकार्य गर्ने बताए पनि कांग्रेस र एमालेसँग एकसाथ सन्तुलित सम्बन्ध बनाउन सजिलो छैन। प्रतिद्वन्द्वी दल एमालेको प्रमुख साथ र अन्य साना नयाँ दलको साथ लिएका प्रचण्डको सत्तायात्रा कतिञ्जेल जान्छ भन्ने निश्चित छैन। किनकि विग्रह, आरोप प्रत्यारोप र अस्थिरता नेपाली राजनीतिको स्थायी चरित्र रहँदै आएको छ। यद्यपि, शासकीय नविनता, रूपान्तरणकारी इतिहासलाई जोगाएर र जनकेन्द्रित अपेक्षालाई सम्बोधन गर्न भने प्रचण्डले फेरि नाटकीय शैलीमै कार्यसम्पादन गरेर देखाउनु परेको छ।"
कुरा मात्रै काटेर हुन्छ ?,"हामीमा आजभोलि कुरौटे बानीको व्यापक विस्तार भएको छ। काममा सिन्को नभाँच्नेहरूले समेत कुरा ठूला गर्छांै । समय, आवश्यकता र मौसमअनुसार श्रीगणेश हुन्छ कुराको। चिया पसल, चौतारी, दोबाटो मात्र होइनप्रविधिमैत्री वातावरणका हरेक सोसल मिडियाका भित्ताहरू समेत अनावश्यक कुराले रङंगिन्छन्। यति धेरै कुरौटे बन्न कसले भन्यो हामीलाई ? काम गर्ने कुनै सीप, जाँगर नहुनेहरूलाई समेत कुरा काट्ने शक्ति कताबाट आउँछ ? चौबिसैघण्टा कुरा मात्र काटेर हाम्रो प्रगति होला र ? हाम्रो उन्नति होला र ? कुरा काट्न थालेपछि आफू ठीक अनि अरू सबै बेठिक भन्ने सोच, विचार र मानसिकता कताबाट आउँछ हामीमा ? समाजमा कुरौटे संस्कृतिले नराम्रोसँग जरा गाडेको छ। केही वर्ष पहिलासम्म पानी बोक्नलाई पँधेंरा, कुवामा जानु पर्दथ्यो। मेलापातअर्मपर्मको जमाना थियो। त्यो समयमा काम गर्दै एकआपसमा सुखदुःखका कुराहरू साटासाट गर्दथे। जसले जति समय कुरा गरे पनि एकआपसमा काम भइरहन्थ्यो। काम समाप्त गर्नलाई सहयोग गर्दथ्यो कुरा गर्ने बानीले। अहिले त हामीमा काम गर्ने बानी हरायो। गाउँघरका खेतीयोग्य जमिन सबै बाँझो भएको छ। बजार बस्तीका करेसाबारीसमेत सबै प्रयोगविहीन भएका छन्। फोहोर थुपार्ने डम्पिङ साइडमा रूपान्तरण भएका छन् सानासाना आवादी योग्य जमिनसमेत। हामी हरेक दिन अल्छी बन्दै गइरहेका छौं। करेसाबारीमा तरकारी, फलपूल फलाउनभन्दा पसलमा किन्न सजिलो लाग्छ। खेतबारीमा काम गर्नै हुन्न, काम गरे सानो भइन्छ जस्तो खराब सोच, विचार र मानसिकता विस्तार भएको छ। श्रमको सम्मान गर्न जान्दैनौं हामी। श्रम, काम कुनै पनि सानो हुँदैन भन्ने हामीले बुझ्न सकेनौं। आफ्नो काम आफैं गर्न लाज लाग्छ हामीलाई। घरमा जम्मा गरेको फोहोर कसैले नदेख्ने गरी दोबाटोमा मिल्काएर, सडकको कुनामा फ्याँकेर आफ्नो घरलाई सफा भएको महसुस गर्छांै। त्यही फोहोरको नराम्रो गन्ध आउँदा घरको छतमा बसेर नाक थुन्छौं। अनि सरकारले केही गरेन, फल्नाले केही गरेन भन्दै अविरल कुरा काटिरहन्छौं। कुरा काट्न पाएपछिअन्य सबै कामहरू बिर्सन्छौं हामी। सरकारदेखि लिएर सर्वसाधारण नागरिकसम्म सबैले सजिलै गर्ने काम भएको छ कुरा। चौबिसैघण्टा कुरा काट्ने काममा व्यस्त छौं हामी, मस्त छौं हामी। कृषि प्रधान देशका नागरिक हौं। बाबाआमाको पालामा नेपालबाट भारतमा खाद्यान्न निर्यात गरिन्थ्यो। अहिले छोटो समयको अन्तरालमा नै ए हो र ? भन्नुपर्ने अवस्था सिर्जना भएको छ। ६० प्रतिशतभन्दा बढी नागरिक कृषिमा संलग्न मुलुकमा खुर्सानी मात्रै पाँचभन्दा बढी मुलुकबाट आयात गरिन्छ एकातिर भने अर्कोतिर आफ्ना बिघौंबिघा जमिन बाँझो राखेका छौं। घरको छतमा गमलामा तरकारी फलाउँदा निकै मेहनती सम्झन्छौं हामी आफूलाई। छतमा, घरको कौसीमा कौसीखेती गर्नु निकै राम्रो काम हो तर बाँझो जमिन पनि उपयोग गर्नु आवश्यक छ। सकेको आफूले उपभोग गरौं। नसकेको जमिन अन्य किसानलाई उत्पादन गर्नको लागि लिनेदिने परिपाटीको विकास गरौं। कौसीमागमलामा फलाएको कृषि उपजलाई सोसल मिडियाको भित्तामा राखेको फोटोले प्राप्त गरेको लाइक र बधाईमा मक्ख पर्ने हाम्रो आधुनिक बानीको अन्त्य गर्न जरुरी छ। अझभन्दा यसले त झन् हाम्रो कुरा काट्ने बानीलाई हौसला दिन्छ। मस्तसँग आयातीत खाना खाएर पुष्ट भएको शरीर र दिमागले दिनभर सबैखाले सोसल मिडियाका कुनाकाप्चामा चाहार्दाचाहार्दै बित्छ हाम्रो दिन। फल्नो दल यस्तो, फल्नो यस्तो, फल्नी यस्ती भन्न मनपर्छ हामीलाई। नचाहिने कामकुरामा अरूको निधिखोजी गर्नु, चासो राख्नु अनि कुरा काट्नु हाम्रो दैनिकी जस्तै बनेको छ। अलिकति कुरा काट्न पाइएन भने, इमान्दार असल बनेर प्रगति गर्नेहरूको अलिकति खुट्टा नतानेसम्म हामीलाई खाएको पनि पच्दैन। प्रतिपक्ष दलले सरकारको कुरा काट्ने, सरकारले प्रतिपक्षको कुरा काट्ने संस्कार बनिसकेको छ। जनप्रतिनिधिले कर्मचारीको, कर्मचारीले जनप्रतिनिधिको कुरा नकाटेसम्म, खेदो नखनेसम्म आआफ्नो कर्तव्य नै पूरा नभएजस्तो लाग्छ। हामी समग्र नेपाली दिनप्रतिदिन कुरौटे बन्दै गइरहेका छौं। जबसम्म कुरा ठूला गर्ने काम केही नगर्ने बानी रहन्छ तबसम्म हाम्रो प्रगति हुन सक्दैन। उन्नति हुन सक्दैन। प्रगतिको लागि, उन्नतिको लागि त कुरा होइन काम गर्नु पर्दछ। जब ठूलाठूला कुरा गर्न छाडेर सानासाना काम गर्न थाल्छौं, तब मात्र हुन्छ प्रगति। अहिले सरकार, दल, कर्मचारी, व्यापारीलगायत सबैको काम भनेको नै आफूले काम नगर्ने, आफूले आफ्नो कमजोरी नदेख्नेमात्र अरूको अनावश्यक चियोचर्चो गर्ने, अरूले गरेको राम्रो कामको पनि विरोध गर्ने जस्ता निकै निक्रिष्ट नकारात्मक सोच, विचार र मानसिकता निर्माण भएको छ। अरूका कुरा काटेर अनावश्यक काम कुरामा अरूको चासो राखेर हामीले तलब पाउने भएको भए कति धेरै खर्च हुन्थ्यो होला तलबभत्तामा ? कति ध्यान दिएर काटिन्थ्यो होला है कुरा। केही पाउँदैनांै कुरा काटेर। बरु उल्टै हाम्रो अमूल्य समयको बर्बाद हुन्छ। दिनप्रतिदिन आफ्ना काम गर्ने बानी हराएर जान्छ। दिमागमा नकारात्मक सोच, विचार र चिन्तनले घर बनाउँदछ। हरेक कुरा सम्भव छ। यसको लागि दृढ इच्छाशक्ति र निरन्तर परि श्रमको जरुरी देखिन्छ। परिवर्तन अरूलाई गराउने होइनआफू हुने हो। राम्रो कामको सुरुवात गर्ने अवसर अरूलाई दिने होइन, आफूबाट गर्ने हो। कुनै पनि काम सानो हुँदैन। श्रमको सम्मान गर्न आफू सिकौं र अरूलाई सिकाऔैं। आफ्नो गल्ती नदेख्ने अरूलाई दोष दिने खराब सोच, विचार, चिन्तन र शैलीलाई बदलौं। यहाँ हरेक आफू सच्चिन जरुरी देखिन्छ। जब प्रत्येक आफूले, आफूसँग जस्तो सीप छ, क्षमता छ त्यसलाई उपलब्ध हुने काम कुरामा प्रयोग गर्नु पर्दछ। जहाँ जे काम प्राप्त हुन्छ त्यो राम्रोसँग गर्नु आवश्यक छ। विश्वका समृद्ध मुलुक कुरा गरेर होइन, काम गरेर समृद्ध भएका हुन्। जब कुरा काट्ने बानीको अन्त्य हुन्छ तब मात्र हामीमा जुनसुकै काम गर्ने बानीको विकास हुन्छ। श्रम गर्ने संस्कारको निर्माण हुन्छ। सबैले उपलब्ध भएका सानासाना काम गर्ने हो भने यसबाट दीर्घकालीन समयमा ठूलाठूला उपलब्धि हासिल गर्न सकिन्छ। भर्याङ चढ्दा हरेक खुडकलोमा पाइला राख्दै चढेजस्तै प्रगतिको सिँढी, उन्नतिको सिँढी पनि सानासाना उपलब्धिहरूमा रमाउँदै, खुसी हुँदै चढ्न सकिन्छ। निरन्तर अभ्यास र श्रमशक्तिको प्रयोगबाट विकास व्यवस्थापन गर्नु आजको आवश्यकता हो।"
रूपान्तरण कला,"मानिससँग अथाह क्षमता हुन्छ। तर हामीले कति याद गर्न सक्छौं ? कति दिमागमा स्टोरेज गर्न सक्छौं ? कति काम गर्न सक्छौं भन्ने विषयमा अहिलेसम्म यकिन भइसकेको छैन। मानिससँग खर्बाैंको ब्रेन सेल हुन्छन्। एउटा ब्रेन सेलको क्षमता सयौं जिबीको हुन्छ। धेरै काम गर्न सक्ने कुरा बे्रन रिसर्च सेन्टरबाट पत्ता लागेको कुरा हो। त्यसैले हरेक मान्छे महान्भन्दा महान् काम गर्नका लागि जन्मिएका हुन्। सन् १९८१ मा डाक्टर रोजरी स्पेन्सले दिमागका दुईवटा भागको व्याख्या गरेका थिए। दायाँ मस्तिष्क र बायाँ मस्तिष्क। दायाँ मस्तिष्कको क्षमता भिजोलाइजेसन गर्ने हो। सपनालाई नियन्त्रणदेखि कल्पना शक्ति अन्तरबोधले धेरै ठूलाठूला आविष्कार गर्ने क्षमता राख्छ। जसको ९० प्रतिशत क्षमता हुन्छ। बायाँ मस्तिष्कको क्षमता १० प्रतिशत मात्र हुन्छ। यसले तर्क, गणित, विचार गर्छ। संसारमा जति पनि क्रान्ति सफल भए। कलाकारिता, खेल क्षेत्रलगायत हरेक क्षेत्रमा धेरै व्यक्तिले महान् सफलता प्राप्त गरे। हालै कतारमा सम्पन्न विश्वकपकै कुरा गर्दा विजेता खेलाडीले अर्बाैं कमाए। मेसी, रोनाल्डो, नेइमारले वार्षिक सम्झौता गर्दा नै दुईतीन अर्बमा गर्छन्। हामी कल्पना गर्न सक्छौं कि खेलाडीले एउटै क्लबमा सम्झौता गर्दा दुईतीन अर्ब कमाउँछन्। यी उत्कृष्ट खेलाडी मेसी, रोनाल्डो, नेइमारको विगतमा केही थिएन। एउटा बल किन्न नसक्ने मान्छेले अहिले कति प्रगति गरे। बल किन्ने हैसियत नभएर झुम्रो बनाएर खेलेका थिए। गरिबको छोरा थिए, अहिले कति धनी भएका छन्, सफलता प्राप्त गरेका छन्। भारतका कलाकार अमिताभ वचन कुनै दिन टाट पल्टेका थिए। तर, उनले प्रतिभालाई अगाडि बढाउँदै निरन्तर रूपमा लागी पर्दैै गएपछि अर्बौं सम्पत्ति जोड्न सफल भए। यी त अहिले देखेका कुरा भए। शास्त्रले पनि त्यही भन्छ। तिमीभित्र प्रवेश गर, आफ्ना मनका कुरा, शक्तिलाई नियन्त्रण गर, तिमीसँग संसारमा सबै कुरा प्राप्त हुन्छन् भनिएको छ। भगवान् कृष्णले त विश्वमै देखाए। मानिसभित्र ऊर्जा हुन्छ। कति प्रयोग गर्न सक्ने व्यक्तिमा भर पर्छ। मान्छे कति गतिशील छ भन्ने कुराले पनि प्रभाव पार्छ। हाम्रो विचार पनि गति हो। त्यसैले दृढ संकल्प लिएर अघि बढेमा सफलता प्राप्त गर्न सकिन्छ। जे सोच्यो त्यही पूरा हुन्छ। के गर्ने भन्ने अठोटले मान्छेलाई महान् बनाउँछ। सोचबाटै धन प्राप्त हुनुका साथै सफलता प्राप्त हुन्छ। महान् बन्छु, यो देशको सर्वेसर्वा बन्छु, अरबपति बन्छु, राष्ट्रपति बन्छु, धनी बन्छु, महान् गुरु बन्छु, बुद्ध बन्छु भनेर राख्ने विचारले एकदिन सार्थकता पाउँछ। त्यसको ठीक विपरीत म केही होइन, म गरिब हो, म केही गर्न सक्दिनँ भन्ने सोच राखेमा झन्झन् कमजोर हुँदै गइन्छ। संसारभरका ९५ प्र्रतिशत मान्छेले आफूलाई गरिब देखाउने गरेकाले कमजोर छन्। पाँच प्रतिशत विश्व हाँक्ने व्यक्ति छन्। औंलामा गन्न सक्ने व्यक्ति छन्। आठ अर्ब मान्छेमध्ये लाख मान्छे मात्रै संसार हल्लाउने, संसारलाई लिड गर्नेको समूहमा पर्छन्। मस्तिष्कको विज्ञानबाट यसरी संसारभरिका उत्कृष्ट मान्छे जन्मिएका हुन्। जसले मेरो क्षमता के हो भनेर चिने, ती मानिस सफल भए। जो गरिबीको रेखामुनि छन्, कमजोर छन् उनीहरू पनि बदलिन सक्छन्। आफूलाई जानेर, बुझेर क्षमताको विकास गरेपछि सफलताको शिखरमा पुग्न सकिन्छ। धार लगाएर काम गर्दा केही समयमै सबै काम गर्न सकिन्छ भनेजस्तै मान्छेले पनि आफूलाई क्षमताशील बनाउनुपर्छ। सिक्न सधैं उत्सुक हुनुपर्छ। निश्चित समयमा आवश्यक जीवन बदल्न सकिन्छ। नेपालमा मात्र होइन, विश्वकै युवामा निराशा छाएको देखिन्छ। गुनासो गरेर बस्ने, अरूको कुरा काट्ने युवाले कहिल्यै प्रगति गर्न सक्दैनन्। धेरैजसो युवावर्ग सामाजिक सञ्जालमा रमाइरहेको छ। सञ्जालमा कमेन्ट, लाइक गरेर सिर्जनशील समय खेर फालिरहेको छ। पहिलो कुरा त आफूलाई जान्नु, चिन्नु पर्छ। आफ्नो रुचिअनुसार विषय छान्नुपर्छ। निरन्तर मेहनत गर्नुपर्छ। आफ्नो प्रतिभा ठम्याउनुपर्छ। प्रतिभा ठम्याउनका लागि आफ्नो क्षमता र रुचि चिन्नुपर्छ। जे काम गर्न, अध्ययन गर्दा खुसी लाग्छ। भोक, तिर्खा, निद्रालाई जित्न सकिन्छ। त्यसमै दत्तचित्त भएर लाग्नुपर्छ। कर्म गर्नुपर्छ। जे गर्दा पनि पैसा सुरुमै आउँदैन्। सोच्न, विचार गर्न, दिमाग चलाउन र कर्म गर्न हात चलाउन डटेर लाग्नुपर्छ। आज पैसा नहोला, पढ्न दुःख होस्, मान नहोस्, सम्मान नपाइयोस् केही छैन। भोलिको भविष्य सुन्दर छ। जसले मस्तिष्क चलाउन सक्छ, सफल अवश्य हुन्छ। भारतका प्रधानमन्त्री नरेन्द्र मोदी पनि त्यसैगरी उदाएका हुन्। सात पुस्ता चिया पसल गर्दै आएका मोदी परिवारमा नरेन्द्र भारतको प्रधानमन्त्री भए। मोदी संगत र अध्ययनले पार्टीमा जोडिए। आफूलाई चिने। उनी ज्ञानी, अशल, सशक्त वक्ता बने। मान्छे गरिबको रेखामुनि बस्ने होइन, मान्छेले चाहेमा परिवर्तन हुन्छ। मान्छेको डीएनए परिवर्तन गर्न सकिन्छ। कमजोर, गरिब र केही नजान्ने व्यक्ति पनि उत्तम शक्तिशाली, वीर, बहादुर, प्रतिभाशाली बनेर डीएनए परिवर्तन गर्न सकिन्छ। पानीको थोपाले पत्थर फुटाइदिन सक्छ। चट्टान फुटाइदिन सक्छ। पानीको शक्ति के हो ?, तप तप तप सयौं वर्ष चुहिएको थोपाले नै चट्टान फुटाउने हो। अर्थात्, निरन्तरतामा शक्ति छ। शक्ति त बगिरहनुमा हुन्छ। अब युवा शक्तिले समय खेर फाल्न हुँदैन। आफूलाई चिन्न ढिला गर्न हुन्न। रुचि केमा हो ? चिनेर त्यसैमा डटेर लाग्नुपर्छ। संगत, अध्ययन र कर्ममा विशेष जोड दिनुपर्छ। परिस्थितिको पछि लाग्ने हैन। आफ्नो मनस्थिति र कर्मको पछि लाग्नुपर्छ। अवश्य परिवर्तन हुन्छ सफलता प्राप्त हुन्छ। तर, कर्म नगरी नतिजा प्राप्त हुँदैन। निरन्तर अध्ययन र कर्म गर्न सके कहिल्यै पछि परिँदैन। हरेक दिन अपडेट गराई राख्नुपर्छ। निखारता ल्याइराख्नुपर्छ। उदाहरणका रूपमा एक जना मान्छेले आठ घण्टा लगाएर चारवटा रूख काट्नु नसक्नु र एउटा मान्छेले आधा घण्टामा १० वटा रूख काट्न सक्छ। जबसम्म बन्चरोमा धार लगाउन सकिँदैन, दिनभरि काम गर्दा पनि व्यर्थ समय खेर जान्छ। धार लगाएर काम गर्दा केही समयमै सबै काम गर्न सकिन्छ भनेजस्तै मान्छेले पनि आफूलाई क्षमताशील बनाउनुपर्छ। सिक्न सधैं उत्सुक हुनुपर्छ। निश्चित समयमा आवश्यक जीवन बदल्न सकिन्छ।"
एनईडीसीको दोस्रो संस्करण : भक्तपुरमा सुवास खनालको टोली प्रथम,"भक्तपुर:नेपाल इन्जिनियरिङ डिबेट च्याम्पियनसिप (एनईडीसी)को भक्तपुरमा सम्पन्न दोस्रो संस्करणमा सुवास खनाल,किरण लिम्बू र आशिष तिमिल्सिनाको टोली प्रथम हुन सफल भएको छ । नेपाल इन्जिनियरिङ कलेज (नेक)दुवाकोट चाँगुनारायण भक्तपुरमा अध्ययनरत विद्यार्थीद्वारा सञ्चालित क्लब सेन्टर फर अप्लाइड रिसर्च एण्ड रुरल डेभलपमेन्ट (कार्ड) को आयोजनामा भएको उक्त प्रतियोगितामा सुदिसना खड्का,आयुषा कार्की र सचिता पुडासैनीको टोली दोस्रो भए। एनईडीसी एशियाली तथा अस्ट्रेलियाली संसदीय ढाँचामा गराइने वादविवाद प्रतियोगिता हो । प्रतियोगितामा दुई टोलीहरू हुन्छन् जसमा एउटा टोलीले सत्तापक्षको दायित्व निभाउँछन र अर्को टोलीले प्रतिपक्षको । एउटा टोलीमा अध्यक्ष, उपाध्यक्ष र सचेतक गरी ३ जना हुन्छन् । फाइनल राउण्डको आर्टिफिसियल इन्टेलिजेन्स मानव सभ्यताका लागि खतरनाक छभन्ने शीर्षकमा भएको प्रतियोगितामा विपक्षमा बोलेका अर्थात् आर्टिफिसियल इन्टेलिजेन्स मानव सभ्यताका लागि खतरनाक छैन भन्ने विषयमा बोलेका सुवास खनालको टोली प्रथम हुन सफल भएको हो भने पक्षमा बोलेका सुदिसना खड्काको टोली दोश्रो भएका हुन् । यसअघि एनईडिसीको दोस्रो संस्करण पौष २१ देखि सुरुवात भएको थियो । यस दिन ८ वटा टोली निर्माण भए र आठै टोलीहरुलाई वादविवादका विषयहरु प्रदान गरियो । माघ ६ गते क्वार्टर फाइनल राउण्ड भयो जहाँ प्रतियोगिता पश्चात आठवटा टोलीबाट सर्वोत्कृष्ट ४ टोली प्रिफाइनलस् पुग्न सफल भए । प्रिफाइनल राउण्डमा सहभागी ४ टोलीले दुईवटा विषयमा वादविवाद गरे । पहिलो विषय अवसरका लागि ईन्जिनियरहरु विदेशिनुपर्ने आवश्यकता छैन भन्ने थियो । त्यसैगरी दोस्रो विषय एमसीसी नेपालका लागि उपयुक्त व्यवस्था होइन भन्ने रहेको थियो । अवसरका लागि ईन्जिनियरहरु विदेशिनु पर्ने आवश्यकता छैन भन्ने शीर्षकमा भएको वादविवादमा निर्णायक मण्डलले सत्तापक्षको टोलीलाई विजेता घोषित गरे । त्यसैगरी एमसीसी नेपालका लागि उपयुक्त व्यवस्था होइनभन्ने विषयमा प्रतिपक्षको टोलीले विजयको स्वाद चाखे । फाइनल कार्यक्रममा निर्णायक मण्डलका रुपमा सहप्राध्यापक गणेशप्रसाद अधिकारी, सहायक प्राध्यापक दयासागर निरौला तथा जुनियर प्राध्यापक यमकृष्ण पौडेल रहेका थिए । यसअघिको निर्णायक मण्डलमा नेपाल इन्जिनियरिङ कलेजका सहायक प्राध्यापक दयासागर निरौला साथै कार्डका पूर्व कार्यक्रम संयोजक आशुतोष मणी त्रिपाठी थिए । प्रतियोगतापछि विजेता तथा उपविजेता टोलीलाई सम्मानसाथ पदक,ट्रफी र नगद पुरस्कार हस्तान्तरण गरियो । सर्वश्रेष्ठ वक्ताको उपाधि सचिता पुडासैनीले प्राप्त गर्न सफल भएकी थिइन् । उनलाई पदकका साथ निर्णायक मण्डलतर्फका सहप्राध्यापक गणेशप्रसाद अधिकारीले सम्मान गरे । यसैगरी आयोजक समितिको मेहनतलाई कदर गर्दै निर्णायक मण्डलतर्फकै सहायक प्राध्यापक दयासागर निरौलाद्वारा सम्पूर्ण आयोजक समितिका सदस्यहरुलाई प्रमाणपत्र हस्तान्तरण गरियो । निर्णायक मण्डलतर्फकै जुनियर प्राध्यापक यमकृष्ण पौडेलद्वारा सम्पूर्ण सहभागी टोलीहरुलाई सहभागिताको प्रमाणपत्र प्रदान गरियो । आयोजक क्लबले डिबेट च्याम्पियनसिप सँगसँगै अन्य थुप्रै कार्यक्रमहरु पनि गर्ने गरेको छन् । जिज्ञासु, हेरिटेज वाक, रिसर्च वाक, हाइकिङ, पिकनिक, आदि जस्ता कार्यक्रमहरू कार्डले गर्ने गर्दछन् । क्लबको मुख्य उद्देश्य इन्जिनियरहरुमा भएको,प्राविधिक ज्ञानसँगै सफ्ट स्किलको पनि विकास गर्नु रहेको जनाइएको छ ।"
व्यावसायिक सुरक्षाको प्रत्याभूति दिन सुनचाँदी व्यवसायीको आग्रह,"काठमाडौं : नेपाल सुनचाँदी व्यवसायी महासंघले सुनचाँदी व्यवसायको क्षेत्रमा देखिएका समस्या समाधान गर्न उपप्रधानमन्त्री एवं गृहमन्त्री रवि लामिछानेलाई आग्रह गरेको छ। महासंघका अध्यक्ष माणिक रत्न शाक्यको नेतृत्वमा गएको महासंघको प्रतिनिधिमण्डलले सोमबार गृहमन्त्रालयमा मन्त्री लामिछानेसँग भेटगरी सुनचाँदी व्यवसायको क्षेत्रमा देखिएका समस्या र त्यसको समाधानमा विषयमा जानकारी गराएको हो। मन्त्री लामिछानेसँगको भेटका क्रममा महासंघका अध्यक्ष शाक्यले शान्ति सुरक्षाको प्रभावकारी व्यवस्था मिलाउन, सुनचाँदी व्यवसाय सञ्चालन सम्बन्धी आवश्यक कानून निर्माणका लागि पहलगर्न र कच्चा पदार्थको पर्याप्त आपूर्ति व्यवस्था मिलाउने वातावरण सुनिश्चित गर्न उनीसँग आग्रह गरेका थिए। त्यसक्रकममा उपप्रधानमन्त्री एवं गृहमन्त्री लामिछाने व्यवसायीले राखेका विषयहरूलाई आफूले गम्भीर रूपमा लिएको र समस्या समाधानका लागि सक्दो पहल गर्ने प्रतिवद्धता जनाए। भेटका क्रममा महासंघका तर्फबाट उपाध्यक्षद्वय विपिन रामुदामु र महेन्द्र शाक्य एवं महासचिव धर्म सुन्दर बज्राचार्य लगायतको उपस्थिति रहेको थियो ।"
प्रहरीले रोक्यो दुबई प्रपर्टी सो,"काठमाडौं : दुबईमा घरजग्गा र प्रपर्टीमा लगानी गराउने उद्देश्यले सञ्चालित दुबई प्रपर्टी सो प्रहरीले रोकेको छ। पाँच जना विदेशी नागरिकलाई पनि नियन्त्रणमा लिइएको छ। राजधानीको सोल्टी होटलमा दुई दिनदेखि दुबई प्रपर्टी सो सञ्चालन भइरहेको थियो। दुबईको दमाक कम्पनीले सो सञ्चालन गरिरहेको थियो। महानगरीय प्रहरी वृत्त कालीमाटीको टोलीले गैरकानुनी काम भइरहेको सूचनाको आधारमा छापा मारेको हो। जिल्ला प्रहरी परिसर काठमाडौंका प्रवक्ता दिनेशराज मैनालीका अनुसार अनुमति बिना दुबईमा घरजग्गा र प्रपर्टीमा लगानी गर्नका लागि काउन्सिल गरिरहेको सूचना प्रहरीको पाएकाले उक्त सो रोकिएको जानकारी दिए। मुलुकको कानुनले विदेशमा घरजग्गा र प्रपर्टीमा लगानी गर्न वञ्चित गरेको छ। नेपाल राष्ट्र बैंकको विदेशी विनिमय (नियमित गर्ने) ऐन २०१९ ले नेपालमा बसोबास गर्ने कुनै पनि व्यक्तिले विदेशमा घरजग्गा खरिद, धितोपत्र खरिद, सम्पत्ति खरिद, विदेशी बैंक तथा वित्तीय संस्थामा निक्षेप जम्मा गर्नेलगायतका पुँजीगत प्रकृतिका कारोबार गर्न बर्जित गरेको छ। तर आयोजक संस्थाले सरकारी संयन्त्रमा जानकारी पनि नदिई दुबईमा लगानी गराउने उद्देश्यले उक्त सो आयोजना गरेको प्रहरीको भनाइ छ। होटलको हल भाडामा लिएर दुबईमा लगानी गर्न राम्रो छ, नाफा हुन्छ भन्दै नेपालीलाई काउन्सिल गर्ने काम भइरहेको थियो। विदेशी नागरिकले नेपालमा आएर कार्यक्रम गर्दा नेपाल सरकारलाई जानकारी गराउनु पर्छ। उनीहरूले नेपाल राष्ट्र बैंक, जिल्ला प्रशाशन कार्यालय वा स्थानीय निकायको स्वीकृति लिनैपर्ने व्यवस्था छ। उनीहरूले कुनै पनि जानकारी बिना गैरकानुनी रूपमा प्रपटी सो सञ्चालन गरिरहेका थिए। नियन्त्रणमा रहेका पाँच जना विदेशीबारे सोधपुछ भइरहेको मैनालीले बताए। उनी भन्छन्, उनीहरूको कागजात तथा अन्य विषयमा अनुसन्धान भइरहेको छ। दुबईको चर्चित रियल स्टेट कम्पनी दमाकले प्रपर्टी सो आयोजना गरेको थियो। शोमा साढे तीन करोड रुपैयाँ सुरुवाती मूल्य रहेको विलासी अपार्टमेन्ट, टाउन हाउस र भिल्ला प्रदर्शनीमा राखिएको थियो। अन्नपूर्णलाई प्राप्त सूचनाका अनुसार ती भिल्ला किन्न ३५ देखि ४० जना नेपालीले रुचि देखाएका थिए। सोमा ५ प्रतिशत डाउन पेमेन्ट गरेर भिल्ला बुकिङ गर्न सकिन्थ्यो। दुबईमा भिल्ला किन्नेलाई १० वर्षको गोल्डेन भिसा अफर गरिएको थियो। जसअनुसार यस्ता व्यक्तिले दुईमा गर्ने आम्दानी ट्याक्स फ्रि (कर नलाग्ने) हुनेछ। बुकिङ पक्का गर्नेलाई दुबईमा पाँचतारे होटलमा बाससहित ३ रात ४ दिनको भ्रमण कम्पनीले गराउने स्किम पनि दिएको थियो। प्रवक्ता मैनालीका अनुसार सम्पत्ति किनबेचका लागि केही नेपालीले रुचि देखाए पनि सम्झौता भने कसैले गरिसकेका छैनन्। कार्यक्रममा सहभागी हुने धेरै नेपालीले दुबईमा रहेको फ्याट, घर जग्गा महल तथा रियलस्टेट बिजनेसमा रुचि देखाएका थिए। कानुनमा के छ ? स्वदेशमा बस्ने नेपाली नागरिकले विदेशमा लगानी गर्न प्रतिबन्ध लगाइएको छ। तर, देशबाहिर बस्दाबखत कमाएको रकम सोहीबेला लगानी गर्न रोक लगाइएको छैन। विदेशी विनिमय (नियमित गर्ने) ऐन, २०१९ ले नेपालमा बसोबास गर्ने कुनै पनि व्यक्तिले कुनै पनि किसिमले विदेशमा लगानी हुने गरी विदेशमा घरजग्गा खरिद, धितोपत्र खरिद, सम्पत्ति खरिद, विदेशी बैंक तथा वित्तीय संस्थामा निक्षेप जम्मा गर्नेलगायतका पुँजीगत प्रकृतिका कारोबार गर्न बर्जित गरेको छ। यस्ता कारोबार मात्रै होइन यससँग सम्बन्धित विषयमा प्रचारप्रसारसमेत नगर्न राष्ट्र बैंकले ताकेता गरेको थियो। कानुनले पहिल्यैदेखि नेपालमा बस्नेले विदेशमा लगानी गर्न रोक लगाएको छ। तर कसैले औपचारिक वा अनौपचारिक गरेको हुन सक्छ भनेर यसो नगर्न सूचित गरेको हो, नेपाल राष्ट्र बैंक विदेशी विनिमय व्यवस्थापन विभागका कार्यकारी निर्देशक रामु पौडेलले भनेका थिए, साथै यसबारे कारबाही गर्ने निकायलाई पनि सहज होस् भनेर कानुनको इनफोर्समेन्ट गरेका हौं। केन्द्रीय बैंकले तोकेको व्यवस्थाबमोजिम बाहेक विदेशमा भुक्तानी हुनेसम्बन्धी कार्य गरे वा गराए प्रचलित कानुनबमोजिम कारबाही हुनेछ। ऐनअनुसार नेपाल बाहिर बसोबास गर्ने कुनै व्यक्तिलाई कुनै तरिकाले कुनै किसिमको भुक्तानी दिन, नेपाल बाहिर बसोबास गर्ने कुनै व्यक्तिको पक्षमा भुक्तानी पाउने अधिकार सिर्जना हुने वा हस्तान्तरण हुने गरी कुनै विनिमयपत्र वा प्रतिज्ञापत्र खिच्न, स्वीकार गर्न वा नेगोसियट गर्न वा कुनै ऋण स्वीकार गर्न, नेपाल बाहिर बसोबास गर्ने कुनै व्यक्तिको आदेशले वा निजको तर्फबाट कुनै व्यक्तिलाई कुनै किसिमको भुक्तानी दिन पाइँदैन। यस्तो काम गरेको पाइए विदेशी मुद्रा अपचलन गरेको सजाय भोग्नु पर्नेछ।"
ब्याजदर नियन्त्रणको पहल भइरहेको छ: अर्थमन्त्री पौडेल,"काठमाडौं: उपप्रधान तथा अर्थमन्त्री विष्णुप्रसाद पौडेलले मुद्रास्फीतिलाई वाञ्छित सीमाभित्र राखी ब्याजदर नियन्त्रणको पहल भइरहेको बताएका छन्। नेपाल उद्योग वाणिज्य महासंघले सोमबार ललितपुरमा आयोजना गरेको साना तथा मझौला उद्यम सम्मेलनमा अर्थमन्त्री पौडेलले ब्याजदर कुनै न कुनै रुपमा मुद्रास्फीतिसँग जोडिएको बताउँदै कर्जाको ब्याजदर बढ्न नदिन पनि सरकारले पहल गर्ने बताए। राष्ट्र बैंक स्वायत्त निकाय भएकाले अर्थ मन्त्रालयले हस्तक्षेप नगर्ने तर अहिले देखिएका समस्या समाधान गर्न आवश्यक छलफल गरेर अघि बढ्ने मन्त्री पौडेलको भनाइ छ। करका विषयमा समस्या देखिएको गुनासो आएको भन्दै मन्त्री पौडेलले सरकारी सेवा प्रवाहमा कतै समस्या देखिए निजी क्षेत्रले त्यसको जानकारी सरकारलाई गराउन आग्रह पनि गरेका छन्। अर्थमन्त्री पौडेलले स्टार्टअप कार्यविधि र परियोजना कर्जासम्बन्धी व्यवस्था छिट्टै कार्यान्वयनमा आउने र यसका लागि कार्यविधि तयार पार्न पहल गर्ने बताए। लघु, घरेलु, साना तथा मझौला उद्योगका समस्या पहिचान गरी समाधान गर्न सरकारले पहल गरिरहेको उनको भनाइ छ। कार्यक्रममा नेपाल उद्योग वाणिज्य महासंघका वरिष्ठ उपाध्यक्ष चन्द्रप्रसाद ढकालले साना, घरेलु तथा मझौला उद्योगलाई विकास गर्न आवश्यक रहेको भन्दै सरकारले आवश्यक सहजीकरण गर्ने विश्वास व्यक्त गरेका छन्। सबैभन्दा बढी रोजगारी सिर्जना गर्ने क्षेत्रको बिकासका लागि बैंकहरुसँग सहकार्य गरिरहेको उनको भनाइ छ। त्यस्तै महासंघका अध्यक्ष शेखर गोल्छाले ब्याजदरमा स्थायित्व, सरल र सहज कर प्रणाली बनाउन राज्यले महत्वपूर्ण भूमिका खेल्नुपर्ने बताए।"
निर्यात प्रवर्द्धन सरकारको प्राथमिकतामा छ : अर्थमन्त्री पौडेल,"काठमाडौं : उपप्रधानमन्त्री एवं अर्थमन्त्री विष्णुप्रसाद पौडेलले निर्यात प्रवर्द्धन सरकारको प्राथमिकतामा रहेको बताएका छन्। उनले निर्यात प्रवर्द्धनका लागि नेपालमै अन्तर्राष्ट्रिय स्तरको मेला आयोजना गर्न सरकार सकारात्मक रहेको बताए। आज निर्यात व्यवसायी महासंघका प्रतिनिधिहरुसँग कुरा गर्दै उनले यसका लागि उद्योग, वाणिज्य तथा आपूर्ति मन्त्रालयसँग छलफल गरी आवश्यक निर्णय लिने बताए। महासंघका अध्यक्ष रामबहादुर गुरुङ नेतृत्वको टोलीले अर्थमन्त्री पौडेलसँग निर्यात प्रवर्द्धनका लागि अन्तर्राष्ट्रिय मेला आयोजना गर्न माग गरेको थियो। महासंघले नेपाली मौलिक उत्पादनको पहुँच विश्वबजारसम्म पुर्याउन, निर्यातजन्य नेपाली वस्तु तथा सेवाको मूल्य तथा बजार बढाउन र निकासी सहजताका लागि आवश्यक पहल गर्न माग गरेको थियो। महासंघका अध्यक्ष गुरुङले अन्तर्राष्ट्रिय मेला आयोजना हुन सके नेपालमा उत्पादित वस्तुलाई विश्व बजारमा चिनाउन मद्दत पुग्ने बताए। मेलामार्फत् नेपाली कला, संस्कृति, खाद्य परिकार प्रवर्द्धनमा सहयोग पुग्ने उनको भनाइ थियो। नेपालमै अन्तर्राष्ट्रियस्तरको मेला आयोजना गर्न करिब १९ करोड आठ लाख खर्च लाग्ने महासंघको अनुमान छ।"
आधारदर बढ्दा महँगियो कर्जाको ब्याजदर,"काठमाडौं : बैंकहरूले माघ लागेसँगै निक्षेपको ब्याजदर घटाए पनि कर्जाको ब्याजदरमा भने अझै दबाब कायम छ। बैंकहरूको आधार दर (बेस रेट) पुससम्म अर्थात् दोस्रो त्रैमासमा विगतको तुलनामा बढिरहेको छ। आधार दरमा नियन्त्रण नआउँदा नयाँ ऋणीहरूलाई कर्जाको ब्याजदर महँगै पर्नेछ। यद्यपि, बैंकरहरूको भद्र सहमतिअनुसार माघमा निक्षेपको ब्याजदर १२१३ बाट करिब ११३ प्रतिशत बिन्दुले घटेर ११ प्रतिशतमा सीमित गरिएको छ। यो घटेको निक्षेपको ब्याजदर गणना आगामी त्रैमासको आधार दरमा गणना हुने भएकाले आगामी वैशाखदेखि मात्रै घट्ने बैंकरहरू बताउँछन्। २० ओटा वाणिज्य बैंकहरूले सार्वजनिक गरेको दोस्रो त्रैमासको अपरिस्कृत प्रतिवेदनअनुसार आधार दर औसत १०८२ प्रतिशत पुगेको छ। गत आवको दोस्रो त्रैमासको तुलनामा आधार दर २५४ प्रतिशत बिन्दुले बढी हो। गत आवको सो अवधिमा आधार दर औसत ८२९ प्रतिशत थियो। अझ चालू आवकै पहिलो त्रैमासको तुलनामा आधार दर औसत ०६३ प्रतिशत बिन्दुले बढेको छ। पहिलो त्रैमासमा उक्त बैंकको औसत १०१९ प्रतिशतको हाराहारीमा थियो। वाणिज्य बैंकमध्ये सबैभन्दा बढी अर्थात् दोहोरो अंकमा १६ ओटा बैंकको देखिएको छ। जसअन्तर्गत क्रमशः सिभिल बैंकको ११७३ प्रतिशत, सनराइज बैंकको ११६२ प्रतिशत, प्रभु बैंकको ११४४ प्रतिशत, सिटिजन्सको ११३९ प्रतिशत रहेको छ। सिभिल बैंकका प्रमुख कार्यकारी अधिकृत (सीईओ) सुनील पोखरेल बैंकहरूको यसअघिकै निक्षेपको ब्याजदर आधार दरमा गणना भएकाले समग्रमा कर्जाको ब्याजदर वृद्धिमा दबाब पुगेको बताउँछन्। उनका अनुसार माघमा बैंकहरूले निक्षेपको ब्याजदर घटाएको प्रभाव आगामी वैशाखमा देखिने र वैशाखमा आधारदर नियन्त्रणमा आउने र कर्जा ब्याजदर पनि घट्छ। बैंकहरूले हरेक त्रैमासमा आधार दरमा रहेर कर्जाको ब्याजदर घटबढ गर्ने नीतिगत व्यवस्था भएको उनले औंल्याए। अहिले घटाएको निक्षेपको ब्याजदरको प्रभाव वैशाख आधारदर घटेर पर्छ। पुससम्मको पुरानै दर हो। अब ऋणको ब्याजदर बढ्यो। अब तेस्रो त्रैमास अर्थात् माघ, फागुन, चैत्रको मासिक आधार दरको औसत आधार दरले प्रिमियममा जोडेर कर्जाको ब्याजदर निर्धारण गरिन्छ। यसको असर वैशाखमा देखिन्छ, उनले भने। तर अहिले सबैं बैंकको आधार दर बढेकाले पुराना तथा नयाँ ऋणीलाई ब्याजदर महँगो पर्न गएको उनले बताए । यस्तो ब्याज पुराना र नयाँ ऋणी दुवैलाई लागू हुन्छ। हरेक त्रैमासिक आधार दरमा रहेर बैंकले पुराना ऋणीको ब्याजदरसमेत घटबढ गर्न पाउने नीतिगत व्यवस्था छ, उनले थपे। यता व्यवसायीहरू भने चर्को ब्याजदरका कारण व्यवसाय तथा उत्पादनको लागत बढी पर्न गएको गुनासो गर्छन्। अहिले सार्वजनिक तथ्यांकमध्ये सबैभन्दा कम आधार दर स्ट्यान्डर्ड चार्टर्ड बैंकको पनि ९६७ प्रतिशत छ। यो गत वर्षको पुसको तुलनामा २८४ प्रतिशत बिन्दुले बढी हो। गत आवको पुसमा ८७४ प्रतिशत थियो। दोस्रो कम आधार दरमा सरकारी स्वामित्वको राष्ट्रिय वाणिज्य बैंकको छ। यसको ९७३ प्रतिशत छ। यो गत वर्षको पुसको तुलनामा ३१३ प्रतिशत बिन्दुले बढी हो। गत आवको पुसमा ६६० प्रतिशत थियो। यसपछि एभरेस्ट बैंकको आधार दर ९९७ प्रतिशत र नेपाल बैंकको ९९० प्रतिशत छ। यसबाहेकका सबै बैंकको आधार दर १० प्रतिशतभन्दा माथि छ।"
कृषिमा डिजिटल बिमा,"गुलरिया : धानको बिउ उत्पादनका लागि लगानी गरेका बर्दिया बढैयाताल गाउँपालिका ३ का नवराज पौडेलको बेमौसमी वर्षाले उत्पादनमा क्षति पुर्यायो। अत्यधिक पानीले खेत डुब्यो अनि धान ढल्यो। फसल स्याहार्ने बेला उत्पादन कम भयो। तर ६ महिनाअघि गरेको डिजिटल बिमाको भुक्तानीको चेक पाउँदा उनले राहत महसुस गरेका छन्। असारमा १ बिघा क्षेत्रफलमा बिउ उत्पादन गर्ने गरी, धान रोपेपछि डिजिटल बिमा गरें। बिघाको ८ सय ८६ रुपैयाँ खर्च लाग्यो। वर्षाले धान खेतीमा क्षति पुगेपछि कम्पनीले मूल्यांकन गरी बिमाबापतको ३ हजार ४ सय रुपैयाँको चेक दियो। केही हदसम्म भए पनि राहत महसुस गरेको छु उनले भने। परम्परागत रूपमा गरिने बिमा प्रभावकारी नभएपछि सरकारले बर्खे धानबाली, बिउ उत्पादन बाली र मकैलगायत महŒवपूर्ण नगदेबाली तथा पशुपालक किसानहरूका लागि डिजिटल बिमा कार्यक्रम ल्याएको छ। डिजिटल बिमा कार्यक्रम नेपालमै पहिलो पटक बर्दिया, बाँके र नवलपरासी जिल्लाबाट सुरु गरिएको हो। यसवर्ष देखि भने बिमा कार्यक्रम देशैभर लागू गरिने भएको छ। नेपालमा कृषि क्षेत्रमा गरिने अन्य बिमा कार्यक्रम प्रभावकारी रूपमा लागू हुन नसकिरहेको अवस्थामा डिजिटल बिमाले किसानहरूलाई कृषि बिमाप्रति आकर्षण गर्न सक्ने अनुमान गरिएको छ। सिड इन्नोभेसन प्रालि काठमाडौंले ७ महिना अघिदेखि सुरु गरेको बिमा कार्यक्रमले ३ वटा जिल्लाका ९४ जना कृषकहरूलाई बिमाबापतको रकम चेकमार्फत हस्तान्तरण गरेको कम्पनीका सीईओ सुमन घिमिरेले बताए। प्रतिबिघा उत्पादनको आधारमा ८ सयदेखि १ हजार रुपैयाँसम्म बिमाको प्रिमियम लाग्छ। विभिन्न कम्पनीले गर्दै आएको परम्परागत बिमा प्रणाली केरा र च्याउमाबाहेक अन्य क्षेत्रका किसानहरूमा आकर्षण देखिएन। त्यसैले डिजिटल बिमा प्रणाली ल्याइएको हो। केही वर्षभित्रै १० लाख किसानको कृषि बिमा गर्ने हाम्रो लक्ष्य छ सीईओ सुमन घिमिरेले भने। डिजिटल बिमाप्रविधि अन्तर्गत भूउपग्रह, स्वचालित मौसम स्टेसन, किसानले मोबाइल एपमार्फत खिचेको फोटो, भिडियो (जीपीएसकम्पास)सहितको प्रक्रियामार्फत बिमा क्षेत्रको अनुगमन गरिन्छ। बिमा अवधिभर किसानले भोगेका समस्या, खडेरी, किरा, प्राकृतिक प्रकोपका बारेमा प्लान्टसेट कृषि बिमा प्रयोग गरी मेसेजमार्फत म्यासेज पठाइन्छ। त्यसरी पठाएको क्षतिको दाबीका आधारमा फिल्डमा पुगी क्षति यकिन गरी किसानको उत्पादन निकाली सोहीबमोजिम बिमा रकम भुक्तानी गर्ने प्रावधान रहेको छ। सरकारले बालीअनुसारको भुक्तानी दाबीको दर तय गरेको छ। सरकारले राधा ४ जातको धानमा प्रतिहेक्टर ३ दशमलव २ मेट्रिकटन उत्पादकत्व र सावा मन्सुली जातको धानमा प्रति ५ हेक्टर क्षेत्रफलमा ३ दशमलव ५ मेट्रिकटन उत्पादन कायम गरेको छ।"
मौद्रिक नीतिको अर्धवार्षिक समीक्षामा सुझाव माग,"काठमाडौं : नेपाल राष्ट्र बैंकले मौद्रिक नीतिका लागि सरोकारवालासँग राय तथा सुझाव मागेको छ। केन्द्रीय बैंकले वेबसाइटमा सोमबार एक सूचना जारी गर्दै आथिक वर्ष २०७९८० को मौद्रिक नीतिको अर्धवार्षिक समीक्षाका लागि सुझाव मागेको हो। केन्द्रीय बैंकले विगत केही वर्षयता मौद्रिक नीतिको तयारी तथा अर्धवार्षिक समीक्षा गर्नुअघि सरोकारवालाबाट राय तथा सुझाव संकलन गर्दै आएको छ। यसै क्रममा विगतका वर्षहरूझैं बैंक तथा वित्तीय संस्था, निजी क्षेत्र लगायतका विभिन्न क्षेत्रको संघ तथा संगठनहरूसँग सुझाव मागेको हो। केन्द्रीय बैंकको आर्थिक अनुसन्धान विभागले आगामी माघ २० गतेसम्म सुझाव इमेल तथा संस्थाको ठेगानामा पठाउन अनुरोध गरेको छ। सुझावका लागि इमेल मोनेटरी पोलीसी याट दि रेटएनआरबी डट ओआरजी डट एनपीमा पठाउन भनेको छ।"
पुँजीगत खर्च बढाउन अर्थमन्त्री पौडेलको निर्देशन,"काठमाडौं : उपप्रधानमन्त्री एवं अर्थमन्त्री विष्णुप्रसाद पौडेलले पुँजीगत खर्च बढाउन र चालु खर्च घटाउन मन्त्रालयका सचिवलाई निर्देशन दिएका छन्। अर्थ मन्त्रालयमा आज आयोजित देशको समग्र आर्थिक अवस्था र बजेट कार्यान्वयनसम्बन्धी छलफलमा पौडेलले पुँजीगत खर्च र राजस्व परिचालनको अवस्था चिन्ताजनक रहेको बताउँदै राजस्व परिचानलमा कडाइका साथ प्रस्तुत हुन र पुँजीगत खर्चलाई विशेष प्राथमिकता दिएर काम गर्न निर्देशन दिएका अर्थमन्त्रालयले जनाएको छ। सरकारको स्रोतबाट खर्च हुने सबै शीर्षकमा छुट्याइएको रकम सोही शीर्षकमा मात्र खर्च गर्न, चालु प्रकृतिका खर्च निरुत्साहित गर्न, अनिवार्य दायित्वबाहेक कुनै पनि शीर्षकमा थप बजेट माग नगर्न आग्रह गर्दै उनले शोधभर्ना लिने कार्यलाई प्राथमिकता दिन निर्देशन दिए। पुँजीगत खर्च तोकिएको परियोजनामा समयमा सम्पन्न गर्न, स्वीकृत दरबन्दी बाहेकमा कुनै पनि किसिमको दायित्व सिर्जना हुने गरी जनशक्ति व्यवस्था नगर्न पनि निर्देशन दिए। असुलउपर गर्ने उल्लेख भएका बेरुजु यथाशीघ्र असुल उपर गर्न निर्देशन दिँदै उनले आगामी बजेट निमाण गर्दा स्थानीय तथा प्रदेश सरकारले सञ्चालन गर्ने स्तरका साना योजना समावेश नगरी अध्ययन पूरा भएका, राष्ट्रियस्तरमा प्राथमिकतामा परेका, राष्ट्रिय उत्पादनमा योगदान दिने, रोजगारी सिर्जना गर्ने र उच्च प्रतिफल दिने आयोजनालाई प्राथमकता दिन आग्रह गरे। राजस्व परिचालनमा रहेका बेथितिको शृङ्खला टुटाउन गृह प्रशासनको सहयोग लिएर राजस्व प्रशासन अघि बढ्ने उल्लेख गर्दै उनले राजस्व परिचालनलाई प्रभावकारी बनाउन सहयोग पुर्याउन सम्बन्धित मन्त्रालयका सचिवलाई निर्देशन दिए। वैदेशिक स्रोत परिचालनमा पनि कमजोरी रहेको भन्दै उनले अनुदान र ऋण परिचालनका लागि अर्थ मन्त्रालयले प्रभावकारी भूमिका निर्वाह गर्ने र त्यसमा तदारुकता लिएर काम गर्न सचिवहरूलाई निर्देशन दिए। वैदेशिक सहयोगलाई परिणाममुखी र उपलब्धिमूलक बनाउन प्राप्त सहयोगलाई उत्पादनशील क्षेत्रमा लगानी हुने गरी नीति तथा कार्यक्रम समावेश गर्न पनि निर्देशन दिए।"
करेक्सन आएको बजारमा ५ कम्पनीको सकारात्मक सर्किट लेभलमा कारोबार,काठमाडौं :साताको पहिलो कारोबार दिन सोमबार नेप्से परिसूचक दोहोरो अंकले घटेको छ। साताको पहिलो दिन आइतबार सार्वजनिक विदा परेकाले सेयर बजार बन्द रह्यो। सेन्सेटिभ इण्डेक्स २०५ अंकले ओरालो लागेको छ। यसदिन २५७ कम्पनीको १ करोड ७ लाख ५९ हजार ५७९ कित्ता सेयर ३ अर्ब ८६ करोड ४० लाख ८ हजार ९७३ रुपैयाँमा सेयर किनबेच भयो। १३७१ अंकले घटेको सेयर बजारमा ५ कम्पनीको मूल्यमा सकारात्मक सर्किट ब्रेक लाग्यो। यस दिन कारोबार रकमका आधारमा कुमारी बैंक शीर्षस्थानमा रह्यो। सो बैंकको २७ करोड बढिको सेयर खरिदबिक्री भयो। १७ करोड बढिको सेयर कारोबार गरी एनआईसी एसिया बैंक दोस्रो र १२ करोडको कारोबार गरी रिडी पावर तेस्रो स्थानमा रह्यो। कारोबारमा उपसमूहमध्ये ११ को घट्यो भने २ को मात्र सूचक बढ्यो।
हङकङमा जोखिमपूर्ण अवतरण गराएको भन्दै वायुसेवा निगमका तीन पाइलट कारबाहीमा,"काठमाडौं : नागरिक उड्डयन प्राधिकरणले नेपाल एयरलायन्सका तीन जना पाइलटलाई कारबाही सिफारिस गरेको छ। प्राधिकरणले पाइलटहरू नरबहादुर विश्वकर्मा, राजेश कुश्वाहा र उद्ब घिमिरेलाई कारबाही गर्न सिफारिस गरेको हो। गत शुक्रबार हङकङमा जोखिमपूर्ण ल्यान्डिङ गराएको र एयर ट्राफिक कन्ट्रोल (एटीसी)को निर्देशनसमेत नमानेको भन्दै प्राधिकरणले नेपाल वायु सेना निगमलाई तीनै जना पाइलटलाई निलम्बनसहित कारबाही गर्न निर्देशन दिएको हो। प्राधिकरणका प्रवक्ता जगन्नाथ निरौलाले नेपाल एयरलायन्सका तीन जना पाइलटलाई कारबाही सिफारिस गरेको पुष्टि गरे। हङकङको सिभिल एभियसनले नेपाल एयर लायन्सका ती पाइलटहरूले एटीसीको निर्देशन नमानेको जानकारी गराएको प्रवक्ता निरौलाको भनाइ छ। 'हङकङको सिभिल एभियसनले हामीलाई जानकारी गराएपछि हामीले कारबाहीको सिफारिस गरेका हौं। यस विषयमा प्राधिकरणले छानबिन प्रक्रिया अगाडि बढाउँछ,' उनले भने।"
पर्यटन मन्त्रालयको सहयोग पेटिकामा तीन लाख जम्मा,"काठमाडौं: संस्कृति, पर्यटन तथा नागरिक उड्डयन मन्त्रालयमा राखिएको सहयोग पेटिकामा करिब तीन लाख रुपैयाँ जम्मा भएको छ। मन्त्री सुदन किरातीले मन्त्रीको पदभार ग्रहण गरेकै दिनदेखि खादा, माला र बुकेको प्रयोग नगर्ने घोषणा गर्दै त्यसको सट्टा सहयोग रकम सङ्कलन गरी दुर्गम क्षेत्रको शिक्षालाई सहयोग गर्ने घोषणासहित सहयोग पेटिका राखिएको थियो। मन्त्रालयमा राखिएको उक्त सहयोग पेटिकामा हालसम्म अनुमानित तीन लाख रुपैयाँ जम्मा भइसकेको मन्त्री किरातीका प्रेस संयोजक राजन राईले जानकारी दिए। सो रकम दुर्गम क्षेत्रको शिक्षा क्षेत्रमा सहयोग गरिने मन्त्री किरातीले बताएका छन्। यसैगरी सुझाव र जनगुनासो सङ्कलनका लागि ईहुलाक सेवा नामक फेसबुक पेज सञ्चालनमा ल्याइएको मन्त्री किरातीले बताए। देशको सापेक्षताअनुसार मन्त्रालयलाई सञ्चालन गर्न मन्त्री किरातीले सुझाव मागेका छन्।"
