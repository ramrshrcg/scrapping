शीर्षक,विवरण
नेता एनजीओआईएनजीओेको अघिपछि,"देशका जिम्मेवार पदमा भएका मानिसहरू नै यो देश अन्तर्राष्ट्रिय संस्थाले हाँकेको छ भन्दै आएका छन्। उनीहरू स्वयंको पनि अन्तर्राष्ट्रिय, गैरसरकारी संस्थाहरू अर्थात् आईएनजीओको र नेपाली गैरसरकारी संस्थाहरू एनजीओ र दातृ संस्थाहरू, दूतावासहरूका अनुदान शाखासँग सामीप्य छ। उनीहरूका अघिपछि गरेको देखिन्छ। कतिपय छापामा आएका विषयहरूमध्ये विगतमा चर्चामा भएको विषय संविधारसभा वा सदन चलिरहँदा समेत सभासद्हरू आईएनजीओेको कार्यक्रममा व्यस्त भएको विषय थियो। अर्को पाटो हेर्दा सरकारी संयन्त्र हाँक्ने कर्मचारीतन्त्र पनि सरकार नै हो। सरकारी जागिरमा उच्च ओहोदाको अनुभव भएका अनि जागिरबाट रिटायर्ड भएपछि एनजीओ वा आईएनजीओेको जागिरमा जाने परम्परा बसेको छ। उनीहरूको जागिर खाएपछि उनीहरूकै इच्छाअनुसार काम हुने नै भयो। सरकारका उच्च पदस्थ कर्मचारी सेवा निवृत्त भएपछि आईएनजीओेमा जोडिने गरेका छन्। हाम्रो सन्दर्भमा देशीविदेशी सबै संघसंस्थाहरू पार्टी राजनीतिमा चुर्लुुम्म हुन थालेका छन्। विश्वमै अन्तर्राष्ट्रिय र राष्ट्रिय गैरसरकारी संस्थाहरूका आफ्नै विशेषता हुन्छन्। ती संस्थाहरू जनचाहना, सामाजिक, आर्थिक भलाई, गैरनाफामूलक, धर्म निरपेक्ष र दलगत राजनीतिभन्दा माथि रहेर काम गर्ने मान्यता हुन्छ। नागरिक समाज, समाजका विभिन्न क्षेत्रका प्रतिनिधि तथा गैरसरकारी संस्थासँग आबद्ध भएका व्यक्तित्वहरूका बीच तगारो त राख्न सकिँदैन। सामाजिक संस्थामा कार्यरत मानिसहरू गैरराजनीतिक हुनुपर्छ भन्ने पनि छैन। तर आम नागरिकहरूको हक, अधिकार र विकासका लागि सबै गैरसरकारी संस्थाहरू पार्टीगत तहभन्दा पनि माथि आएर कार्यरत हुनुपर्ने हुन्छ। यसैकारण कानुनको ड्राफ्ट पनि अन्य देशको नक्कल हुन लागेको विषय चर्चामा छ। हुन पनि न्यायालयदेखि सरकारका हरेक मन्त्रालयमा विदेशी परियोजना सञ्चालित छन्। संघीय शासनको आगमनसँगै त अझ बढी हस्तक्षेप देखिएको छ। विस २०७५ मा युरोपियन युनियनको प्रतिवेदनमा निर्वाचनको समानुपातिक प्रणालीमा खस आर्य समुदायलाई आरक्षित सिट आवश्यकता नभएको टिप्पणी गरेकोमा तत्कालीन प्रधानमन्त्री केपी ओली स्वयंले नै भने यस प्रतिवेदनले नेपालको आन्तरिक मामलामा हस्तक्षेप गरेको छ। संविधानसभाको दुई पटकको निर्वाचनताका यो विषय टड्कारो देखियो। देश आईएनजीओे र एनजीओेले सञ्चालन गरेको विभिन्न पार्टी नेताहरूले अभिव्यक्ति वेलाबखत दिने गरेका छन्। देशका जिम्मेवार पदमा भएका मानिसहरू नै यो देश अन्तर्राष्ट्रिय संस्थाले हाँकेको छ भन्न थालेका छन्। हुन पनि न्यायालयदेखि सरकारका हरेक मन्त्रालयमा विदेशी परियोजना सञ्चालित छन्। विभिन्न मुद्दा र विषयमा नेताहरू एनजीओेकर्मीलाई आरोप लगाउँछन् भने एनजीओेकर्मीहरू नेताहरूलाई गालीसमेत गर्न पछि पर्दैनन्। यो आरोप प्रत्यारोपका विषय अगाडि आउने गर्छ। किनभने अन्तर्राष्ट्रिय संस्थाहरूको चासो पनि बढी राजनीतिमा छ र राजनीतिज्ञहरू र उनका नजिकका व्यक्तिहरूवाट सञ्चालित एनजीओतिर नै ढल्किएका छन्। वास्तवमा विपन्नता र गरिबी अन्त्य गर्न र न्यायपूर्ण समाज स्थापनामा सरकारी प्रयास मात्रले नपुग्ने हँुदा समाजका विभिन्न वर्गको प्रयास र पहललाई समाजसेवाका रूपमा लिने गरिन्छ। सरकारी र गैरसरकारी संस्थाहरूका विकासका प्रयासवाट स्थानीय स्तरमा जागरण र चेतना भने फैलिएको छ। हाम्रो देशमा २०४६ सालको प्रजातन्त्रको पुनर्बहालीपश्चात् नागरिक समाज पनि सशक्त भयो। जनआन्दोलन २०६२०६३ मा र माओवादी विद्रोहका समय सेना र माओवादीबाट मानव अधिकार हनन् भएको विषयमा प्रभावकारी भूमिका निर्वाह गरे पनि नागरिक समाजका बुद्धिजीवी राजनीतिबाट माथि आउन नसकेको स्थिति पनि भयो। हाल हाम्रो हजारौंको संख्यामा सामाजिक संस्थाहरू दर्ता भएका छन्। नेपाली समाजमा सामाजिक सेवाको भाव, दान, दातव्य र श्रमदान गर्ने प्रचलन भएको समाज हो। सामाजिक संस्थाहरू सामाजिक सेवा राष्ट्रिय समन्वय परिषद् ऐन २०३४ अन्तर्गत दर्ता भएका हुन्। समाज कल्याण ऐन २०४९ लागू गरी नाम संशोधन गरी समाज कल्याण परिषद् बनेका हो। सबै राष्ट्रिय र अन्तर्राष्ट्रिय विकास संस्थाहरू सोही परिषद्अन्र्तगन काम गर्ने भनिए पनि विभिन्न मन्त्रालयमा सम्झौता गरी काम पनि गर्न थाले। परिषद्मा पनि पदाधिकारीहरूको राजनैतिक नियुक्ति हुने चलनले सामाजिक कामभन्दा राजनीति नै हाबी भएको देखियो। परिषद्अन्तर्गत आफ्नो सम्पत्ति भएकोले ध्यान सम्पत्तिको परिचालन टेन्डर ठेक्कामा र आम्दानीमा ध्यान वढी केन्द्रित भयो। यी विषयहरू खुलेर पत्रपत्रिकामा आउन थालेका छन्। विपन्न वर्गहरूका नाममा कति स्रोत आए र कति उपयोग भए यसको प्रभावबारे पनि चर्चा चल्ल्न थालेको छ। अन्तर्राष्ट्रिय संस्थाको हरेक क्षेत्रमा नीति निर्माणमा समेत हात छ। आईएनजीओेको बजेट विकासमा भन्दा प्रचारमा बढी शीर्षकमा पूर्वाधार विकास र उत्पादन वृद्धिभन्दा प्रचारात्मक र गोष्ठीमा खर्च बढी गर्ने गरेका विषय छापिएको थियो। कतिपय आईएनजीओेका आफ्ना निश्चित साझेदारी संस्थाहरूछन् र सदैव ती व्यक्तिहरू र संस्थासँगमात्र काम गरेको देखिन्छ। विभिन्न दूतावासले पनि सामाजिक विकास काममा सहयोग गरेका छन्। उनीहरूको कूटनीतिका क्षेत्रमा कार्यरत अधिकारीहरूको भेटघाट सम्पर्क पनि समाजका माथिल्लो वर्गसँग हुन्छ। त्यताबाट जाने सहयोग पनि धेरैजसो राजनैतिक नेताहरूका चिनजानका मानिसहरूले सञ्चालन गरेका संस्थाहरूमा गएको हुन्छ। अहिलेको भाषामा भन्नुपर्दा सहयोग गर्ने संस्थाहरूमा पनि सिन्डिकेटको हावा लागेको देखिन्छ। गरिबी र हिंसाका विषयमा बहस भइरहेको छ। त्यो पनि खर्चालु शैलीमा बहस हुन्छ। विकास कार्यकर्ताको संस्कार पजेरो शैली र बढी सुविधाभोगीमा परिणत भइसकेको छ र बढी राष्ट्रिय, क्षेत्रीयस्तरका गोष्ठी तथा पैरवीहरूमा मात्र केन्द्रित भएको छन्। वैदेशिक खर्चमा सामाजिक कल्याणभन्दा अधिकारका विषय भएका छन्। स्थानीय विकासका लागि स्थानीय बासिन्दाहरू समर्पित छन् र प्रयासरत छन्। सामाजिक परिचालन, निर्माणका कामदेखि विद्यालय सञ्चालनका कामलगायत समुदायले गरिआएका छन्। उदाहरणका लागि हाल आएर सामुदायिक वनको पैसा, महिला समूह, आमा समूहका बचत रकम पनि आर्थिक र सामाजिक काममा उपयोग गर्न थालेका छन्। अस्पताल वृद्धाश्रम बनाउन यज्ञपूजा गरेर गरेर अनुदान संकलन गर्न थालेका छन्। यी कुराहरू हाम्रा लागि खुसीका समाचार हुन्। गाउँघरमा सानासाना रकमबाट धेरै उपयोगी कामहरू भएका छन् भने राष्ट्रिय तहमा भने नीति निर्माण गर्ने जस्ता सभा सम्मेलन र कागजी काममा धेरै खर्च भएका छन्। कुनै पनि स्थानको समस्या समाधानमा केही समय र केही विषयमा बाहिरको मद्दत जरुरी हुन्छ। तर सधंैभरि बाहिरको मद्दत आवश्यक हुँदैन। समुदायको र देशको आत्मनिर्भरताका लागि स्थानीय ज्ञान र सीपलाई उच्च प्राथमिकता दिएर गरेको काम मात्र उपयोगी हुन्छ। आफ्ना राम्रा संस्कृति र प्राकृतिक स्रोत जोगाउनसमेत स्थानीय सहयोग नै आवश्यक हुन्छ। धेरै सामाजिक संस्थाहरू जो जनमुखीरूपमा गरिब समुदायसँग कार्यरत छन्। तिनीहरूसँग स्रोत साधन, सूचना र प्रविधिको अभाव छ। स्थानीय प्रयासमा हुने स्थानीय विकास निर्माण दिगो, पारदर्शी र काममा छिटोछरितो हुन मद्दत पुग्छ। तसर्थ सरकारले पनि विकासका काममा समुदायलाई स्वामित्व दिनुपर्छ। ग्रामीण तहमा समुदायका पुरुष र महिलाहरू गैरसरकारी संस्थाहरूको काम गर्ने शैलीमा परिवर्तन आवश्यक भएको गुनासो गर्छन्। कार्यक्रमलाई सहयोग दिने अन्तर्राष्ट्रिय दातृसंस्था र राष्ट्रिय गैरसरकारी संस्थाबीच सम्झौता र समझदारी हँुदा जीविकोपार्जनका कार्यक्रममा पनि कुनै एक समुदायमा कार्यक्रम अवधि धेरैजसो एक वर्षमात्र हुन्छ। एक वर्षमा समुदाय सशक्त हुन्छ र आफंै काम सम्हाल्न सक्छ भनी कल्पना गर्नु एउटा विडम्बना हो। यो सम्झौता गर्ने दुवैथरी संस्थाका जिम्मेवार व्यक्तिहरूलाई थाहा छ। यस अवधिमा समुदायमा संस्था सक्षम र सबल बनिसकेको हुँदैन। यस्ता संस्थाहरू कुनै स्थानमा कार्यरत हुँदा विभिन्न क्रियाकलाप हुन्छ, जब संस्था कार्यकाल पूरा गरेर गाउँ तहबाट बिदाइ भएर हिँड्छन्। ती समुदायका स्थानीय महिला र पुरुष अन्य संस्थाका शरणमा जान बाध्य हुन्छन्। सरकारले विकासका रणनीति व्यवहारमा उतार्न जनताको स्थानीय प्रयासमा टेवा दिने हो। नत्र भने स्वतःस्फूर्त स्वावलम्बनका प्रयास निराशाको अवस्थामा पनि पुग्न सक्छन् । ती कार्यहरूलाई संस्थागत रूप दिनमा मद्दत गर्न सक्छन्। गरिबीमा भएकाहरूको दैनिक जीवनमा फरक पार्ने कार्यक्रममा शिक्षा र रोजगारी प्रवद्र्धन कार्यमा लगानीको आवश्यकता भएको छ। सामाजिक संस्थाहरू चाहे स्थानीय व्यक्तिहरूले सञ्चालन गरेका हुन् वा अन्तर्राष्ट्रिय संस्थाहरूले किन नहोस्, हाम्रो देशको मूल मुद्दालाई सम्बोधन गर्ने वातावरण सरकारले तयार गरेमा मात्र दिगो विकास, गरिबी निवारण, समावेशीकरण र सचेत समुदायको निर्माण सम्भव हुन्छ।"
ओझेलमा अधिकार,"मुलुकमा भ्रष्टाचार एवं दण्डहीनता व्याप्त हुँदा नागरिक अधिकार छायामा पर्छ। नागरिकका राजनीतिक, आर्थिक, सामाजिक, सांस्कृतिक एवं विकाससम्बन्धी अधिकारहरू कुण्ठित हुन पुग्छन्। मानव अधिकारका महत्त्वपूर्ण सिद्धान्तहरू जवाफदेहिता, पारदर्शिता, अर्थपूर्ण सहभागिता, विभेदहीनता सबैको उल्लंघन हँुदै जान्छ। यी सिद्धान्तहरूको कार्यान्वयन कमजोर बन्दछ । भ्रष्टाचार, दण्डहीनता र अपराधका विरुद्धमा गरिने कारबाहीहरू र मानव अधिकारका बीचको सम्बन्ध बहुआयामिक हुन्छ। यद्यपि यसलाई अध्ययन गरी तथ्यका आधारमा प्रमाणित गरिएको देखिँदैन। यस्तो विकृतजन्य अवस्थामा न्याय प्रशासन नराम्ररी प्रभावित हुन पुग्दछ। न्यायप्रति जनताको विश्वास हुँदैन। न्यायिक प्रणालीको क्षमतामा ह्रास आउन थाल्दछ। मानव अधिकारको संरक्षण हुन सक्दैन। समाजमा स्रोत साधनको संग्रह सीमित भ्रष्ट र संगठित अपराधीहरूमा सीमित हुँदै गर्दा साधारण नागरिकलाई आधारभूत आवश्यकताको परिपूर्ति गर्न, स्वास्थ्य शिक्षाजस्ता सेवाहरू प्राप्त गर्न कठिनाइ हुन्छ। न्यायाधीश, अपराध कर्मको अनुसन्धान गर्नेहरू, कानुन व्यवसायीहरू सबैले आफ्नो व्यावसायिक मूल्य र मान्यतामा समझदारी गर्दै अस्तव्यस्तता सिर्जना गर्छन्। निष्पक्ष सुनुवाइ हुन सक्दैन। न्यायाधीशहरू न्यायिक मनले आफ्ना निर्णयहरू गर्न सक्दैनन्। राज्य संयन्त्र विस्तारै संगठित अपराधीहरू र भ्रष्टाचारीहरूको नियन्त्रणमा पुग्दछ। यस्तो अवस्था सिर्जना हुँदा सबैभन्दा पहिला समाजका कमजोर, असहाय, ज्येष्ठ नागरिक, महिला आदि बढी मात्रामा प्रभावित बन्न पुग्छन्। यस स्थितिमा कानुनी व्यवस्था र यसको कार्यान्वयनका बीचको भिन्नता अत्यन्त धेरै हुन्छ। कानुनी प्रावधानहरूले खासै काम गर्न नसक्ने अवस्था सिर्जना हुन्छ। भ्रष्टाचारको प्रभाव सबै क्षेत्रमा पर्दछ। आर्थिक वृद्धिमा संकुचन आउछ। कर्मचारीतन्त्रका जटिलताहरूमा वृद्धि हुन्छ। कानुनी प्रावधानहरू सेवाग्राही मैत्री हुँदैनन्। सेवा प्रवाह अत्यन्त असहज र खर्चिलो बन्दछ। उत्पादन र कारोबारको मूल्य अस्वाभाविक प्रकारले बढ्छ। सेवाग्राहीहरूलाई मर्कामा पारी सेवा प्रदायकहरू मात्र फाइदा लिन पुग्छन्। सबै प्रकारका अनिश्चितता अस्थिरताको अवस्था सिर्जना हुन्छ। स्रोत साधनहरूको अनुपयुक्त प्रकारले विनियोजन हुन थाल्छ। लगानीको अवस्था कमजोर बन्दछ। देशको राजनीति र सुशासनको अवस्था अत्यन्त दयनीय हँुदै जान्छ। संस्थागत विकासको अवस्थामा सुधार हुन सक्दैन। सामाजिक भलाइको क्षेत्र छायामा पर्दछ। संगठित अपराध र दण्डहीनताको अवस्थामा सुधार ल्याई भ्रष्टाचार नियन्त्रण गर्दै मानव अधिकारको प्रत्याभूति गराउन विश्व संस्था र आधुनिक विश्व लागिपरेको छ। विश्वभर रहेका भोको पेट लिएर रात कटाउनेहरूको संख्या ८७० मिलियन देखिएका छन्। तिनीहरूलाई खुवाउन आवश्यक पर्ने रकमभन्दा ८० दोब्बर भ्रष्टहरूले संकलन गरेका छन्। विकासोन्मुख देशहरूले ८४४ खर्ब डलर जुन उनीहरूले प्राप्त गर्ने वैदेशिक सहयोग राशिको १० दोब्बर भ्रष्ट र संगठित अपराधीहरूको हातमा पुगेको छ। विश्वभरको कुल राजस्वको ६ प्रतिशत भ्रष्टाचारमा खर्चिएको स्थिति छ। संयुक्त राज्य अमेरिकाले मात्र प्रतिवर्ष ४०० बिलियन डलर भ्रष्टाचारमा समाप्त गर्दै गएको अवस्था छ। गरिबी व्याप्त रहेको अफ्रिकामा भ्रष्टाचार पनि अत्यन्त बढी छ। यसबाट गरिबी र भ्रष्टाचारको वृद्धि समान प्रकारले भएको देखिन्छ। संयुक्त राष्ट्र संघले भ्रष्टाचारविरुद्धको अभिसन्धि पारित गरेको छ । सबै सदस्य राष्ट्रहरूलाई सबै प्रकारका भ्रष्टाचारहरूको नियन्त्रण गरी सन् २०३० सम्म भ्रष्टाचारबाट दुरुपयोग भएको धन फिर्ता गराई उत्पादक कार्यमा लगाउनु पर्ने समझदारी कायम गराएको छ। यसबाट यस संस्थाका सदस्य राष्ट्रहरू सबै भ्रष्टाचार नियन्त्रणमा अभियानमा लाग्नुपर्ने दायित्व सिर्जना भएको छ। अभाव र भयबाट मुक्ति दिलाई सबै प्रकारका अधिकारहरू समान रूपमा उपयोग गर्न सक्ने अवस्थामा पुर्याउने उद्देश्य मानव अधिकारले राख्छ। बढी भ्रष्ट देशहरूमा मानव अधिकारको उल्लंघन ज्यादा भएको छ। उदाहरणका लागि ट्रान्सपरेन्सी इन्टरनेसनलले बढी भ्रष्ट देखाएका देशहरू सोमालिया, दक्षिण सुडान, सिरिया आदि देशहरूमा मानव अधिकारको हनन् अत्यन्त ज्यादा भइराखेको छ। नीति निर्माताहरू, कानुन निर्माताहरू र नियन्त्रक निकायका पात्रहरू सबै भ्रष्ट आचरण बनाई मानव अधिकारको उल्लंघनमा अभ्यस्त रहेका छन्। सन् २०१६ देखि प्रकाशनमा आउन थालेको पानामा पेपरले पनि राजनीतिज्ञहरू कसरी जनताको अधिकार छिनेर भ्रष्टाचारमा लिप्त हुन्छन् ? र सबैै प्रकारका अपराधकर्मबाट यस्ता देशहरूमा उनीहरूले कसरी अपराध गरेबापत अभयदान प्राप्त गरेका हुन्छन् ? प्रस्ट पारेको छ। विश्वभरका राष्ट्रहरूको अवस्था अध्ययन गर्दा दण्डहीनताको अवस्थाबाट भ्रष्टाचारलगायतका अपराधकर्मले संस्थागत स्वरूप ग्रहण गर्दै जानी देखिएको छ। अपराधकर्मको वृद्धि हुँदै जाँदा सबै प्रकारका जनअधिकारहरूको प्रत्याभूति हुन सक्दैन। त्यसैले दण्डहीनता, भ्रष्टाचार र संगठित अपराध बढ्दा यसले प्रत्यक्ष प्रभाव मानव अधिकारमा पार्दछ। यही कारण हो मानव अधिकारको प्रत्याभूतिका लागि भ्रष्टाचारका विरुद्ध आवाज बुलन्द गर्नु पर्दछ। विश्व परिवेशमा अध्ययन गर्दा मानव अधिकारको अवस्था नाजुक बनाउन शक्ति राष्ट्रहरू नै उन्मुख भएका छन् । सद्दाम हुसेनले पाएको मृत्युदण्ड, कर्नेल गद्दाफीको अन्त्य, अफगानिस्तानमा विदेशी सैन्यहरूको लामो समयसम्म दिइएको उपस्थिति, चीनले दलाई लामालाई वलातरूपमा खेदी तिब्बतलाई चीनमा विलय गराउनु, उत्तर कोरियाका सन्की शासकले गर्दै आएको ज्यादती आदिले मानव अधिकारको उल्लंघन, दण्डहीनतालाई अत्यन्त ज्यादा प्रश्रय दिइराखेको छ । युक्रेनमा भइराखेको रुसको आक्रमण सार्वभौम देशको अधिकार माथिको चरम उल्लंघन हो। त्यस देशमा युद्ध प्रारम्भ भएको एक सय दिन नाघिसकेको छ। युक्रेनको सभ्यताको प्रतिनिधित्व गर्ने खर्ब डलर बराबरको बहुमूल्य संरचना ध्वस्त भएको छ। लाखौं सेना र निहत्था गैरसैन्यहरूको धनजनको समाप्ति भएको छ। न्यायाधीशहरू न्यायिक मनले आफ्ना निर्णयहरू गर्न सक्दैनन्। यसरी क्रमशः राज्य संयन्त्र विस्तारै संगठित अपराधी र भ्रष्टाचारीहरूको नियन्त्रणमा पुग्छ। स्वतन्त्र देश युक्रेनले आफ्नो निर्णय लिन नपाउने, संघसंस्थाको सदस्यता लिन रुससँग अनुमति लिन पर्ने अवस्था छ। व्यापारिक प्रतिबन्ध लगाएर क्षणिक रूपमा रुसलाई आर्थिक कठिनाइको सामना गर्न लगाउने रणनीति र हातहतियारको सहयोग पुर्याउनुबाहेक पश्चिमा राष्ट्रहरूले खासै भूमिका निर्वाह गरेनन्। त्यहाँका प्रताडित जनताले अब न्याय प्राप्त गर्ने कसरी हो ? अन्तर्राष्ट्रिय मानव अधिकार आयोग, संयुक्त राष्ट्र संघलगायतका अन्य शक्ति सम्पन्न राष्ट्रहरू कहाँ छन् ? व्यक्तिगत स्वार्थपूर्तिका कारण यस जघन्य अपराधमा तटस्थ रहने राष्ट्रहरू चीन, भारतबाट विश्वले भोलिका दिनहरूमा के अपेक्षा गर्ने हो ? युद्धको भीषण विभीषिकाबाट मानव जगत्लाई बचाउन संयुक्त राष्ट्र संघसमेत प्रायः असफल भइसकेको छ। यस युद्धले लामो समय लिनेछ। सम्पूर्ण मानवबस्ती खरानी हुनेछ। देशको आधाभन्दा बढी जनसंख्या मारिने छन्। युक्रेनलाई सैन्य शक्तिकै आधारमा रुसमा विलय गरिनेछ। तत्पश्चात् केही समय संयुक्त राष्ट्रसंघ, विपरीत आस्थामा आबद्ध रहेका शक्ति सम्पन्न र यिनका अनुयायी राष्ट्रहरू, मानव अधिकार संरक्षणका नाममा रहेका संस्थाहरू सबैले वक्तव्यमार्फत भत्र्सना गर्नेछन्। केही समयपश्चात् दुवै पक्षहरूलाई फाइदा हुने गरी व्यापारिक प्रतिबन्ध र नाकाबन्दी हटाइनेछ। युक्रेनलाई परेको अन्याय इतिहासमा मात्र लेखिनेछ। यस अवस्थामा संयुक्त राष्ट्र संघको उपादेयता कहाँ रहने होला ? विश्व संस्थाहरू यसरी लाचार बनेको अवस्थामा गरिब मुलुकहरूमा भ्रष्टाचार व्याप्त हुनु, दण्डहीनताले प्रश्रय पाउनु र मानव अधिकारको व्यापक उल्लंघन हुनुलाई सामान्य रूपमा लिने परिस्थिति बन्नेछ। सम्बन्धित देशका सचेत नागरिकहरू र सामाजिक अभियन्ताहरूले क्रियाशीलता दिँदा यस अवस्थामा सुधारको अपेक्षा गर्न सकिन्छ। विकासोन्मुख देशहरूमा दण्डहीनताले प्रश्रय पाउन थाल्दछ। मात्राको अन्तर मात्र हो। यस वर्गका सबै देशहरूमा समान रूपले लागू हुन्छ। दण्डहीनताको कारणबाट नेपालमा मानव अधिकारको अवस्था अत्यन्त नाजुक हुँदै आएको छ। द्वन्द्वको समयमा १७ हजार मानिसको क्रूरतापूर्वक हत्या भएको थियो। राजनीतिक रंग दिएर त्यस समयका अपराधीहरू सबैलाई अभयदान दिइएको छ। बेपत्ता छानबिन आयोग र संक्रमणकालीन न्याय दिने विषय अलपत्र छ। अपराधकर्मको नेतृत्व लिनेहरू शासनमा छन्। कृत्रिम लडाकुहरूको नाममा राज्य कोषबाट अर्बौं रुपैयाँको भ्रष्टाचार भएको छ। नियन्त्रक निकायमा यससम्बन्धी फाइल लामो समयदेखि थन्किएको छ। यसलाई अनुसन्धानको दायरामा ल्याउने सामथ्र्य अधिकारीहरूसँग देखिँदैन। टीकापुर काण्डमा दिनदहाडै दूधे बालकलाई गोली प्रहार गरिएको छ। आफ्नो कर्तव्य निर्वाह गर्न पुगेका प्रहरीलाई निर्ममतापूर्वक शारीरिक आक्रमण गरी जीवन लीला समाप्त पारिएको छ। हत्या गर्ने नाइकेलाई अदालतको आदेशले कारागार चलान गरिएकोमा राजनीतिक आवरण दिएर दलहरूले नै छुटाउन पहलकदमी गरिराखेका छन्। विस्फोटक पदार्थ उत्पादनमा लगाइएका आफ्नै कार्यकर्ताहरूलाई जिउँदै इँटाभट्टामा हालेर निर्मम हत्या गर्नेहरूले माफी पाउँदा यस देशमा आश्चर्य नमान्दा हुन्छ। निर्मला बलात्कार र हत्याको छानबिनमा सरकारमा रहनेहरूबाटै अवरोध सिर्जना हुन्छ। रुकुम घटनामा केन्द्रीय नेताकै दबाबमा हत्यारालाई बचाउने काम हुन्छ। उच्च जातकी केटीले तल्लो जातको केटासँग प्रेम गरेर विवाहबन्धनमा बाँधिन खोज्दा प्रेमीलाई केटीका आफन्तहरूले हत्या गर्छन्। अपराधीहरू सबैको पहिचान स्पष्ट छ। तर दण्डित गर्ने उत्साह सरकारमा देखिँदैन। पञ्चायती समयको नमिता सुनिता प्रकरणदेखि हालका दिनसम्म आइपुग्दा नेपालमा उच्च ओहोदामा आसीन रहनेहरू विशेषगरी शासकहरूलाई जे जस्ता पनि जघन्य अपराध गर्न छुट प्रदान गरिएको छ। नेपालमा यी तीनवटै क्षेत्रहरूमा विकृतिले विराट स्वरूप निर्धारण गरिसकेको छ। भ्रष्टाचारको अवस्था अत्यन्त नाजुक मोडमा छ। भ्रष्टाचार कम भएका देशहरूमा प्रगतिशील दण्डको व्यवस्था गरिएको पाइन्छ। उदाहरणका लागि सामान्य जिम्मेवारीमा रहनेहरूबाट भ्रष्टाचार हुँदा सामान्य प्रकारको सजाय गर्दै ठूला पदमा आसीनहरूवाट भएका भ्रष्टाचारहरूमा कडा दण्ड दिने व्यवस्था अवलम्बन गरिएको छ। नेपालको जस्तो नियन्त्रक निकायहरूमा राजनीतिक कृपामा जिम्मेवारी दिइँदैन। सक्षम र योग्य एवं सच्चरित्रता कायम गर्न सकेकाहरूलाई नियुक्ति गरिने प्रक्रियालाई पारदर्शी बनाइएको छ। भ्रष्टाचारविरुद्धको अभियानलाई सरकारले साथ दिने परिस्थिति निर्माण भएको छ। दण्डहीनताबाट जो कोहीले पनि उन्मुक्ति प्राप्त गर्न सम्भव हुँदैन। तर, हाम्रो अवस्था बिल्कुल विपरीत छ। त्यसैले नेपालमा भ्रष्टाचार बढ्ने, दण्डहीनताले प्रश्रय पाइनै रहने र मानव अधिकारको व्यापक रूपमा उल्लंघन हुने निश्चित छ। यस प्रकारको दुरवस्था आउँदा दिनहरूमा अझै विकराल हुनेछ। किनकि व्यवहारमा उच्च पदस्थहरू यस दुरवस्थाको सुधारका लागि तत्पर रहेको अवस्था छैन । यी तीनवटै पक्षहरू एक आपसमा अन्तरसम्बन्धित छन्। कुनै एकमा सुधार हुँदा स्वतः अर्को पक्षमा पनि स्वस्थ अवस्था सिर्जना हुन्छ। त्यसैले यो अवस्थामा सुधार गर्नका लागि अर्को एउटा सशक्त क्रान्ति देशभित्र गर्नुपर्ने अवस्था छ। राजनीतिक प्रणालीमा सुधार आउँदा अवस्था सहज बन्छ। हङकङमा नागरिकहरू सडकमा निस्किई सरकारलाई भ्रष्टाचार नियन्त्रणका लागि सहमत गराई नागरिकहरूकै निगरानीमा यसको सफल कार्यान्वयन भएको सन्दर्भलाई नेपाललगायतका विपन्न देशहरूले ध्यान दिनु जरुरी हुन्छ। हालसम्मको अवस्था अध्ययन गर्दा नेपालमा मानव अधिकारको संरक्षण, भ्रष्टाचारको नियन्त्रण र दण्डहीनताको अन्त्य गर्न नागरिकहरू नै सडकमा आउनु जरुरी छ। लेखक पूर्वसचिव हुन्।"
धर्मराएको दलीय राजनीति,"स्थानीय निर्वाचन सम्पन्न भएसँगै देशको राजनीतिक मानचित्रमा विभिन्न परिदृश्य देखिएका छन्। पुराना दलहरूमाथि मानिसको विश्वाससमेत पुरानो हुँदै गएको प्रस्ट देखिन्छ। जम्मा ६४ प्रतिशत मात्र मतदान हुनु पनि यसको एउटा प्रमाण हो। पछिल्लो परिमाणले अझै द्रूत गति र आयतनमा यस आशयलाई घनिभुत बनाएको देखिन्छ। प्रशस्त संख्यामा स्वतन्त्र उम्मेदवारहरू निर्वाचनमा होमिएका थिए। उनीहरूको प्रभाव निकै उच्च रह्यो। स्वतन्त्र तर विजयीहरूको उदयले राजनीतिमा नयाँ अनि सशक्त कम्पनहरू दिएका छन्। निकै अहंकारपूर्ण लवज र भावभंगीसहित विजयको दुवाई दिइरहेका स्थापितहरूलाई बालेनले विनयशीलताका साथ स्टप इट बनाइदिएका छन्। धरानमा जनताले सञ्चारमाध्यमलाई मेयर चिनाइदिएका छन्। पुराना पार्टीहरूलाई भने भूकम्प मापनमा विनाशकारी मानिने आठ रेक्टरभन्दा बढीकै झट्का लागेको स्थिति छ। दलहरूको राजनीति धर्मराएको छ। धर्मराएको राजनीति विशेषगरी पुराना र आपूलाई परिवर्तनको वाहक मान्ने पार्टीहरूको राजनीतिक अवस्थिति कम्पित हुन थालेको देखिन्छ। अहिलेका दलहरू र तिनको संरक्षणमा हुर्किएको यत्रतत्र सर्वत्र व्याप्त दुर्गति अनि अत्याचारका कारण नागरिक विद्रोह विस्फोट उन्मुख बन्दैछ। पछिल्ला पुस्तामाझ निर्वाचन आकर्षणलाई सघन बनाउने केही मुद्दा छन्। प्रतिनिधि फिर्ता बोलाउने प्रावधान, अस्वीकार मतदानको अधिकार अनि आप्रवासमा रहेका मतदाताले मतदान गर्न पाउने व्यवस्था मिलाउन दलहरू आलटाल गरिरहेका छन्। फिर्ता बोलाउने बाहेकका दुई प्रावधानमा त यसअगावै सम्मानित सर्वोच्च अदालतबाट सरकारका नाममा कार्यान्वयनका लागि परमादेश भएको छ। निर्वाचनमा यी व्यवस्था गरे नागरिकबाट आपूहरूको भविष्य जोखिममा पर्ने आकलन अहिलेका दलहरूको छ। तसर्थ, युवा र उनीहरूसँग निराश मतदाताले अन्य प्रकारका पक्षबाट नालायकी र निष्प्रभावी पुराना दलमाथि धाबाबोल्ने प्रस्ट संकेत उजागार हुँदैछ। सम्भावित परिलक्षणहरू यसरी प्रस्फुष्टित हुँदैछन् र हुनेछन्। सम्भावित परिलक्षणहरू २०३६ सालको जनमत संग्रहमा सुधारिएको पञ्चायतले बहुदलीय पक्षलाई झिनो मतान्तरले पछाडि पार्यो। लगत्तै देशभर राष्ट्रिय पञ्चायतको निर्वाचन सम्पन्न भयो। मिश्रित परिणाम आयो। काठमाडौंको निर्वाचनमा पञ्चायतका प्रभावशाली नेता जोगमेहर श्रेष्ठलाई हराएर नानीमैयाँ दाहाल निर्वाचनकी रानी बनिन्। निर्वाचन पहिले उनी धेरैजसो नागरिकबीच उपहासको पात्र थिइन्। जमानत नजोगिने भनेर उल्याइन्थो। काम नपाएर राजनीतिमा आएकी भनेर होच्याइन्थ्यो। जोगमेहरले त व्यक्तिगत रूपमै आक्षेप र बोलीले पनि हिंसासमेत गरेको भनिन्छ। तर नानीमैयाँले फराकिलो भोट अन्तरसहित जितिन्। उनको जितले तत्कालीन सत्ताको समापन र व्यवस्थाको बदलावको बीजारोपण गर्यो। समग्रमा, पञ्चायत पक्षधर नै धेरैमा विजयी त भए। तर, राजधानीको अभिमतले परिवर्तनको बिगुल फुकिसकेको थियो। अहिले पनि राजधानीको निर्वाचनले त्यस्तै संकेत गर्दैछ। देशभर मूलधारकै दलहरूको अग्रता रहे पनि उनीहरूमाथि सशक्त चुनौती निर्माण भएको छ। अवस्थित प्रणाली र सत्ता विस्तारै जीर्ण हुनेछ। आगामी निर्वाचनमा अधिक संख्यामा स्वतन्त्र उम्मेदवारहरू मैदान उत्रने छन्। काठमाडौंलगायत बाहिरबाट पनि त्यस्तो घोषणाको लहर बन्दैछ। पुकार बम, रञ्जु दर्शना, सुमन सायमी, दीपक आचार्य, अब्दुल मियालगायलते त विभिन्न क्षेत्रबाट उम्मेदवारी नै घोषणा गरेका छन्। विभिन्न अभियानलाई नेतृत्व दिएका अभियन्ताका रूपमा उनीहरूको राम्रो सञ्जाल र प्रभाव छ। विस्तारै दलभन्दा माथि स्वतन्त्र उमेदवार प्रभावी हुने सम्भावना देखिन्छ। यसले दलीय प्रणालीको मनमौजी प्रथालाई लगाम लगाउन सक्छ। काठमाडौं, धरान र नेपालगन्ज प्रारब्ध हुन्, आगामी निर्वाचन पल्लवन बन्न सक्छ। अबका निर्वाचनले राजनीतिमा थुप्रै नयाँ मानक सिर्जना गर्ने देखिन्छ। यसको परिणामस्वरूप कि त दलहरू परिवर्तित हुनेछन् या त प्रतिस्थापित बन्नेछन्। अधिकांश स्वतन्त्र उम्मेदवारमध्ये पनि लौरो चुनाव चिह्न लिन चाहनेको संख्या बढी हुनेछ। स्थानीय निर्वाचनले लौरोको लोकप्रियता निकै चुलिएको छ। चुनावमा धेरै संख्यामा रहेका स्वतन्त्रले फरकफरक चुनाव चिह्न पाएका थिए। आम जनमानसमा भने दलहरूका उम्मेदवार खराब र असफल नै बन्लान् भन्ने शंका थियो। राम्रो उम्मेदवारको लौरोको हुन्छ, त्यो चाहिँ अबको विकल्प हो भन्ने मनोविज्ञान विकसित भयो। उम्मेदवार नभएका अधिकांश स्थानीय तहमा समेत लौरो चुनाव चिह्नमा उल्लेख्य मत खसेको तथ्यांक छ। चुनावलक्षित गरेर थुप्रै नयाँ पार्टीहरू खुल्नेछन्। सञ्चारकर्मी रवि लामिछानेले घोषणा नै गरिसके। यसरी नयाँ दलहरू आउँदा आफ्नो अस्तित्वमाथि जोखिम हुने र धरातल भत्किन सक्ने आकलन छ मुख्य दलहरूमा। त्यही भएर होला यस्ता दल निर्वाचन आयोगले दर्ता गर्न हँुदैन भन्ने लबिङ भएको समाचार पनि आउँदैछन्। भविष्यका निर्वाचनमा युवा नेतृत्वको बाहुल्य बन्नेछ। नेपाली कांग्रेसका महामन्त्री गगन थापाले प्रधानमन्त्री बन्न प्रयास गर्ने घोषणा गरेको अनौपचारिक सूचना प्रवाहित छ। अहिले पनि प्रधानमन्त्रीमा सन्ना मरिन (३६) फिनल्यान्ड, ज्यासिन्दा अर्डेन (४१) न्युजिल्यान्ड, कार्लोस अलभारदो (४१) कोस्टारिका, लियो भारदकर (४१) आयरल्यान्ड अनि राष्ट्रपतिमा ग्राबियल बोरिक (३५) चिली, नायिव बुकेले (४०) सल्भादर, इम्यानुएल म्याक्रो (४३) फ्रान्स युवा कार्यकारीका वर्तमान उदाहरण हुन्। सशक्त ऊर्जा भएका युवा नेतृत्वमा आउँदा फरक सोच, जाँगर, क्षमता प्रस्फुटित हुन्छ। ऊर्जावान् समयमा देशका लागि उच्च रचनात्मक योगदानको अभिप्राय तथा अभ्यास सम्भव रहन्छ। प्रौढ पुस्ताका नेताहरूको विस्थापनको लहर व्यापक रूपमा देखिनेछ। अब राजनीति आकर्षणको विषय बन्नेछ। स्टेफन बक्लेयीको पुस्तक द प्राइम मिनिस्टर एन्ड क्याबिनेटले भन्छ, युवाको सघन वर्चस्व तथा नेतृत्व भएको राजनीति गतिशील मात्र होइन, सकारात्मक अनि उत्पादकसमेत देखिन्छ। जनसेवाका अनुपम क्षमता, सोच, अठोट अनि नागरिक समर्थन पनि रहन्छ। अफसोस यहाँ राजनीतिमाथि अस्ताउँदो पुस्ताको नियन्त्रण छ। सबल र सक्षम मानिसलाई राजनीतिले आकर्षित गर्न सकिरहेको थिएन। अब त्यो प्रथा परिवर्तन हुन सक्छ। आजकल अधिकांश मानिसको मानसपटलमा राजनीति फोहोरी खेल हो भन्ने मान्यता स्थापित छ। लुछाचँुडी, भागबन्डा अनि सत्तालिप्साको कारण यो भएको हो। राजनीति सेवा अनि नागरिकमा समर्पणभन्दा पनि व्यापार बनेकै हो। मन्त्रीहरूको उद्दण्डताको शृंखला बारम्बार समाचारका विषय बन्छन्। युवा र दल बाहिरका मानिसको बाहुल्य बढेमा राजनीति नागरिक केन्द्रित तथा अपेक्षित आचरण केन्द्रित बन्न सक्छ। फोहोरी खेलबाट प्राचीन दार्शनिक कौटिल्यको मान्यताअनुरूप विज्ञानकी रानी बन्ने दिशामा अग्रसर हुनेछ। पछिल्ला निर्वाचनमा नागरिक ठूला भाषणबाजी अनि सभा सम्मेलनका चर्का नाराबाट विकर्षित हँुदै गएका छन्। समाजवाद, पुँजीवाद, माक्र्सवाद, माओवादजस्ता शब्दभन्दा उम्मेदवारको तत्कालीन कार्यक्रम र योजना सूचीलाई बढी महत्त्व दिएका छन्। यस्तै लोकप्रिय कार्यक्रमकै आधारमा भारतमा आमआदमीको विस्तार बढिरहेको छ। गुजरात मोडलकै प्रभावले भारतीय जनता पार्टी र नरेन्द्र मोदीलाई राजनीतिको कीर्तिमानी उचाइ प्राप्त भएको थियो। युक्रेनका बक्सिङ खेलाडी भित्ली क्लक्स अनि लाइबेरियाका फुटबल टिम प्रमुख जर्ज वोयको राजनीतिक पर्दापणसमेत प्रस्तावित लोकप्रिय कार्यक्रमकै आधारमा भएको थियो। इटालीका सिल्भियो वर्लस्कुनी, फ्रान्सका सर्ज ड्यासल्ट, यूईएईका खालिफा बिन जायद अल नायन अनि पाकिस्तानमा इमरान खान यही माध्यम अपनाएर राजनीतिमा स्थापित भएका थिए। हाम्रो राजनीति पनि दलहरू प्रक्षेपित कार्यक्रम, योजना अनि त्यसको विश्वसनीयताका आधारमा बढी निर्धारित हुनेछन्। वाद र सिद्धान्तको खासै महत्त्व रहँदैन। आगामी राजनीतिमा विज्ञताको र दक्षताको प्रभाव बढ्नेछ। जान्नेलाई छान्ने भन्ने जस्ता नाराहरू तय गर्न थालिएको छ। जेल बसेको, यातना भोगेको, विध्वंशात्मक भीडलाई नेतृत्व दिएको र आन्दोलन गरेको भरमा नै नेतृत्वका लागि काबिल भएको नमानिन सक्छ। क्षमतामाथि विश्वास र नतिजा मूल्यांकनको आधारले निर्देशित राजनीति अबको मुख्य चरित्र बन्नेछ। जहाँ दलहरूका एउटै अनुहारले चार दशकसम्म नेतृत्वलाई निष्प्रभावी बनाउन नपाउन सक्छन्। आन्दोलनले होइन, सुधारले मात्र परिवर्तन सम्भव हुन्छ। तसर्थ कसरी सुधारका धेरैभन्दा धेरै कार्यक्रम दिने भन्ने अन्तरदलीय प्रतिस्पर्धा चल्नेछ। यसका लागि दक्ष, विज्ञ, प्राज्ञिक नेृतत्व आवश्यक हुन्छ। दलहरूलाई पनि सोही प्रकारका उम्मेदवार तय गर्ने बाध्यता पर्छ। नजानिँदो तवरले विज्ञता केन्द्रित राजनीतिको विशेषता स्थापित हुँदै जान्छ। चीनको पछिल्लो विकासलाई यही सूत्र सबैभन्दा प्रमुख कडी बनेको कुरा ड्यानयिल बेलको पुस्तक चाइना मोडलमा समेत बताइएको छ। व्यवस्था नै परिवर्तन, प्रदेशको खारेजी, प्रत्यक्ष निर्वाचित कार्यकारीजस्ता विषयहरूले छिट्टै संविधानको संशोधन अथवा विस्थापन हुने सम्भावना पनि नकार्न सकिँदैन। अब चुनाव प्रचारप्रसारका लागि मैदानभन्दा सामाजिक सञ्जाल र सञ्चार बढी रुचाइने माध्यम बन्नेछन्। लाइक वार : वेपनाइजेसन अफ सोसल मेडिया पुस्तकका लेखकद्वय पी सिंगर र ई ब्रुकिङको निष्कर्षले भन्छ कि अबको लडाइँ भनेकै सामाजिक सञ्जालमा हुनेछ। कुनै पनि प्रकारका प्रचार, आक्रमण तथा प्रत्याक्रण हातहतियारको सट्टा लाइक, कमेन्ट, सेयर अनि रियाक्सनजस्ता आधारमा मापन हुन्छन्। निर्वाचनमा यो पक्ष सबैभन्दा बढी प्रतिविम्बित हुन्छ। निर्वाचनका अन्य विषयमा पनि सूचना र प्रविधिको अपेक्षित प्रभावको बाञ्छनीय दायरा फराकिलो हुनेछ। खर्चालु र भड्किलो प्रचारप्रसार विस्तारै निष्प्रभावी हुँदै जानेछ। पैसाको प्रभावमा निर्वाचनलाई आफ्नो पक्षमा पार्न प्रायः असम्भव हुनेछ। निम्न आर्थिक अवस्थाकै कारण निर्वाचन लड्न नसक्ने भन्ने लघुताभाष भएका आकांक्षीमा समेत मनोबल बढ्नेछ। अबका निर्वाचनले राजनीतिमा थुप्रै नयाँ मानक सिर्जना गर्ने देखिन्छ। यसको परिणामस्वरूप कि त दलहरू परिवर्तित हुनेछन् या त प्रतिस्थापित बन्नेछन्। परिणाम जे होस्, त्यसले देशको समग्र राजनीतिलाई सकारात्मक बल दिनेछ। विस्तारै राजनीति संग्लिने र सुधारिने मोडमा उन्मुख हुनेछ। स्वतन्त्र हैसियतमा निर्वाचनमा होमिने बढ्दो लहरले राजनीतिक रजगजमा ठूलै हलचल अवश्यंभावी बन्दैछ।"
बजेट अभाव झेल्दै राष्ट्रपति रनिङसिल्ड,"गुलरिया : राष्ट्रपति रनिङसिल्ड प्रतियोगिता बजेट तथा समन्वय अभावका कारण आर्थिक वर्ष सकिनै लाग्दा बर्दियामा सुरु भएको छ। लुम्विनी प्रदेश र जिल्ला खेलकुद विकास समितिबीचको समन्वय अभावका कारण रनिङसिल्ड प्रतियोगिता असार मसान्तको पूर्वसन्ध्यामा गर्नुपरेको लुम्विनी प्रदेश खेलकुद परिषदका सदस्य नरेन्द्र शर्माले बताए। उनले भने, समयमै आवश्यक बजेट नपाउँदा प्रतियोगिता गर्न सकेनौं। आर्थिक वर्षको अन्त्यमा भएपनि प्रतियोगिता गर्नुपर्ने बाध्यता भयो। रनिङसिल्ड प्रतियोगितामा बर्दियाको गुलरिया, राजापुर, ठाकुरबाबा र बाँसगढी नगरपालिकाका विद्यालयहरुबाट छात्रछात्राको ४४ गरी ८ ओटा टीम सहभागी रहेका छन्। भलिबल, कबड्डी, एथ्लेटिक्स १ सयदेखि १५ सय मिटर, ज्याप्लिङ थ्रो, शटपुट, उसु, कराते र तेक्वान्दोलगायतका सबै खेलमा छात्रछात्रा सहभागी हुनेछन्।"
