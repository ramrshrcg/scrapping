शीर्षक,विवरण
खुसी पाठ्यक्रम,"नियमित तालिकाभन्दा एक महिना ढिलो गरी विद्यालय तहको नयाँ शैक्षिक सत्र सुरु भएको छ। विगत दुई वर्षमा सिकाइ क्षति व्यहोरेका विद्यार्थी नयाँ सत्रमा विद्यालय प्रवेश गर्दै गर्दा उनीहरूले सिक्न नसकेका कुरा मात्र होइन, महामारी र यसले निम्त्याएका अन्य असामान्य अवस्थाले सिर्जना गरेको उनीहरूको मनोसामाजिक अवस्थासमेत विचारणीय देखिन्छ। लकडाउन र महामारीको त्रासले विगत दुई वर्ष नियमित पठनपाठनले निरन्तरता नपाएकै कारण बालबालिकाको पठन संस्कृति र आनीबानीमा समेत परिवर्तन आएको छ। उनीहरूलाई लयमा फर्काउन र सिकाइ क्षतिलाई न्यूनीकरण गर्न विशेष कार्यक्रमहरू अगाडि सार्नुपर्ने वर्तमान अवस्था छ। तर, देशको आर्थिक अवस्थालाई देखाएर हप्तामा दुई दिन बिदा दिने घोषणा गरिएको छ। अकस्मात् आएको यस निर्णयले पनि बालबालिकाको मनोदशा तथा पठनपाठन तालिकामा प्रत्यक्ष प्रभाव पर्ने देखिन्छ। स्थानीय चुनावबाट सुरु भएको शैक्षिक सत्रको अन्तरालमा संसदीय चुनावसमेत हुने भएकाले र चुनावका समयमा विद्यालय र शिक्षकको प्रत्यक्ष संलग्नता हुने कारणले पनि विद्यार्थीको सिकाइ निरन्तरतामा केही असर पर्ने देखिन्छ। यस्तो अवस्थामा परम्परागत रूपमा पाठ्यपुस्तक पढाउने प्रवृत्तिलाई परिमार्जन गरी बालबालिकाको सिकाइ सीप विकास गर्ने तथा २१औं शताब्दीका आधारभूत सीपमा जोड दिनुपर्छ। बालबालिकाको सर्वांगीण र चौतर्फी विकासका लागि खुसी सिकाइ वा खुसी हुने कलाको सिकाइ पनि विद्यालयमै गराउने कुरामा जोड दिनुपर्ने अवस्था छ। हप्तामा दुई दिन बिदा दिने घोषणाले विद्यार्थीको कक्षामा उपस्थित हुने दिन स्वतः कम हुनेछ। यद्यपि बर्खे र हिउँदे बिदा कटाएर कम हुन गएको पाठ्यघण्टा पूर्ति गर्ने उपाय शिक्षा मन्त्रालयले सुझाएको छ। तर, यो काम काठमाडौंमा बसेर कागजमा गरिएको योजना जस्तो सहज भने छैन। उच्च पहाडी क्षेत्रमा हिमपातका कारण नचाहेरै पनि लामो समय विद्यालय बन्द गर्नुपर्ने अवस्था रहन्छ। तराई क्षेत्रमा गर्मीका कारण बर्खे बिदा अपरिहार्य नै देखिन्छ। विद्यालय खोल्ने समय र वर्षभरिको पठनपाठनको अवधिलाई घण्टा र मिनेटमा हिसाब गर्दा खासै ठूलो अन्तर देखिएन। तर पनि पठनपाठनको क्रियाकलाप घडी हेरेर वा घण्टामा गरिने अन्य काम जस्तो प्राविधिक र कृत्रिम प्रकृतिको हुँदैन। बालबालिकाको वृद्धि र विकास तथा उनीहरूको परिवेश र समय सन्दर्भले सिकाइमा प्रत्यक्ष प्रभाव पार्छ नै। त्यसैले छोटो समयमा धेरै सूचनाभन्दा लामो समयका व्यावहारिक अनुभव सिकाइका दृष्टिले महत्त्वपूर्ण ठहरिन्छन्। प्राकृतिक र मानवनिर्मित परिवर्तनले सिर्जना गरेका यी अव्यावहारिक र असामयिक घटनाका कारण सिर्जना हुने तनाव व्यवस्थापनका लागि अबका दिनमा कक्षाकोठा व्यवस्थापनमा विशेष ध्यान दिनैपर्छ। पाठ्यपुस्तकमा दिइएका तथ्यहरूलाई कण्ठस्थ गरी परीक्षामा जस्ताको तस्तै लेख्ने परम्परगत परीक्षा प्रणलीमा परिवर्तन ल्याउनै पर्ने चुनौती नेपाली शिक्षा क्षेत्रमा छ। धेरै सूचना कण्ठस्थ गर्ने र तिनै सूचनालाई परीक्षामा प्रस्तुत गर्ने व्यक्ति नै उत्कृष्ट बन्ने मनोवृत्तिले जरा गाडेको छ। यो वर्तमान अवस्थामा विद्यालयमा सीप सिकाउनेभन्दा परीक्षामुखी भई अर्थहीन सूचना घोकाउने कुरालाई जोड दिइने गरेको छ। विषयवस्तुगत सीपका साथै २१औं शताब्दीका लागि तय गरिएका जीवनोपयोगी र आधारभूत साक्षरता सीप सिकाउन शिक्षकहरूलाई समुचित तालिमको आवश्यकता छ। आफूले पढ्ने बेलामा जुन बिधि र पद्धतिबाट पढे, त्यस्तै किसिमले विद्यार्थीलाई पढाउने मानसिकता बोकेका शिक्षकबाट २१औं शताब्दीका सीप सिकाइ गर्ने अपेक्षा राख्नु सान्दर्भिक हुँदैन। यसो भन्नुको तात्पर्य पुरानो पद्धतिमा पढेका शिक्षकले भविष्यका लागि उपयुक्त हुने किसिमको शिक्षा दिन सक्दैनन् भन्ने होइन। तर उनीहरूलाई वर्तमान समयमा विकसित भएका विधि र प्रविधिसँग अभ्यस्त गराउनै पर्छ। नयाँ नयाँ शिक्षण सिकाइ क्रियाकलापसँग परिचित नगराउने हो भने विद्यार्थीले उपयुक्त किसिमको सिकाइ अवसर प्राप्त गर्न पाउने छैनन्। विभिन्न अध्ययनले महामारीका कारण हरेक बालबालिकाले कम्तीमा दुई वर्षको सिकाइ क्षति बेहोरेको देखाएका छन्। यस्तो अवस्थामा बालिकाको उमेर अनुकूल सिकाइमा के कस्ता कठिनाइ सिर्जना भए ? उनीहरूलाई माथिल्लो तहको उपलब्धि हासिल गर्न आधारभूत रूपमा सिक्नैपर्ने कुराहरू के के हुन् ? यी विषयमा जोड दिएर सिकाइ गर्न नसक्ने हो भने दुई वर्षको सिकाइ क्षतिको असर दशकौंसम्म रहने देखिन्छ। यसैले हरेक विद्यालयले यस सत्रमा बालबालिकाको तह अनुकूलको सिकाइ उपलब्धि छ वा छैन भन्ने कुराको मापन गर्नुपर्छ। साथै उनीहरूको आवश्यकता, रुचि र क्षमता अनुकूलका शिक्षण सिकाइ क्रियाकलाप सञ्चालन गरी सिकाइ क्षति न्यूनीकरणमा सहजीकरण गर्नुपर्छ। एकोहोरो माथिल्लो कक्षाका पाठ्यवस्तु पढाउने र उनीहरूलाई सूचनाहरू घोक्न लगाउनु हँुदैन। त्यसो भने बालबालिकाको पढाइप्रतिको रुचि मर्ने मात्र नभई शिक्षण सिकाइ क्रियाकलाप अर्थहीन बन्न जान्छ। धेरैजसो विद्यालय धेरै किताब राखेर गह्रुँगो झोला बोकाउने कामलाई आफ्नो विद्यालयको गुणस्तर मान्ने गर्छन्। पाठ्यक्रम विकास केन्द्र अहिले यस्तै हौवाको पछाडि लागेको छ। जसले गर्दा कक्षाकोठामा पठनपाठन गराउन सम्भव नहुने र बालबालिकाको स्तर नसुहाउने विषयवस्तु थोपरिएका पाठ्यक्रम र पाठ्यपुस्तक विकास गर्ने काममा छ। बालबालिकालाई कुन विषय आवश्यक हो भन्ने कुरालाई भन्दा त्यहाँका कर्मचारी र स्वकथित विज्ञका रुचिअनुसारका विषयहरू तय गरिने गरेको छ। आधारभूत तहमा भाषा, विज्ञान र गणित विषयका आधारभूत सीपहरू सिकाउँदै व्यवहारोपयोगी सीपका रूपमा नैतिक र सामाजिक शिक्षालाई समावेश गराउनु उपयुक्त देखिन्छ। यसैले आधारभूत तहमा छुट्टै विषयका रूपमा सामाजिक अध्ययनलाई राख्नुभन्दा भाषा विषयसँग सम्बद्ध गरी पाठ्य विषयको संख्या घटाउनु पर्छ। स्थानीय पाठ्यक्रमअनुसार पाठ्यपुस्तक तयार गरी पठनपाठन गराउने व्यवस्था गर्दा धेरै स्थानीय तहलाई के पढाउने र कस्तो किताब बनाउने भन्ने विषयले अन्योलमा पारेको देखियो। यसले गर्दा धेरै स्थानीय तहले सामाजिक विषयसँग मिल्दोजुल्दो सामग्री संकलन गरी पाठ्यपुस्तक तयार गरेको पाइयो। केहीले भने स्थानीय तहका पदाधिकारी, उनीहरूको पारिवारिक पृष्ठभूमि र पालिकामा भएका सामान्य कुरालाई समेटेर पाठ्यपुस्तक निर्माण गरेको देखियो। पाठ्यक्रम निर्माणका क्रममा छुटेका तर त्यस क्षेत्रका बालबालिकाका लागि ज्ञान निर्माणमा महत्त्वपूर्ण साधन बन्न सक्ने पक्षहरूलाई समेट्ने उद्देश्य राखियो। यसरी स्थानीय पाठ्यक्रम राखिए पनि सोअनुकूल पाठयपुस्तकको निर्माण हुन नसकेका कारण स्थानीय पाठ्यक्रम उपलब्धिमूलक बन्न सकेको छैन। यस अवस्थामा स्थानीय पाठ्यक्रमका सट्टामा खुसी पाठ्यक्रम लागू गर्न सक्नुपर्छ। यसो भयो भने बालबालिकाको सर्वांगीण विकासमा सकारात्मक प्रभाव पर्नेछ। युनिसेफले विकास गरेका खुसी पाठ्यक्रमका आधारभूत ढाँचालाई आत्मसात् गरी स्थानीयस्तरमा सहजै पाठ्यपुस्तक निर्माण गर्न सकिने अवस्था छ। पाठ्यक्रम र पाठ्यसामग्री निर्माणका क्रममा छिमेकी मुलुक भारतको दिल्ली सरकारले लागू गरेको खुसी पाठ्यक्रमबाट पनि धेरै सहयोग लिन सकिन्छ। बालबालिकाले भावना, आवेग र संवेगहरूलाई पहिचान गरी तिनको समुचित व्यवस्थापन गर्न सिकेको खण्डमा सकारात्मक सोच, चिन्तन र व्यवहारको विकास हुन्छ। यसले बालबालिकामा वैयक्तिक सन्तुलन मात्र नभएर समूह कार्य, परियोजना कार्य, सामाजिक सहिष्णुता, सद्भाव र सहयोगी भावनाको विकास गर्छ। एकलकाँटे, आक्रामक र असहिष्णु जनशक्ति उत्पादनले सामाजिक शान्ति र सन्तुलित वातावरण निर्माण हुन सक्दैन। सन्तुलित व्यक्तित्व निर्माणका लागि विद्यालयमा खुसी हुने कलाको सिकाइ निकै आवश्यक छ। विपत्को क्षणबाट भर्खर तंग्रिन थालेको वर्तमान अवस्थामा खुसी पाठ्यक्रम निकै सान्दर्भिक पनि ठहर्नेछ। यसरी यसले एकातिर बालबालिकालाई सन्तुलित र मर्यादित बनाउन सहयोग पुर्याउनेछ। साथै सिकाइप्रति रुचि जगाउँदै समग्र सिकाइ उपलब्धि बढाउनसमेत सहयोग गर्नेछ। असामान्य अवस्थामा अनेकौं असंगतिबीच सुरु हुन थालेको नयाँ शैक्षिक सत्रलाई उपलब्धिमूलक बनाउन शिक्षा मन्त्रालय, गाउँनगरपालिका, विद्यालय, शिक्षक, अभिभावक सबैले बिनापूर्वाग्रह सक्रिय योगदान गर्नुपर्छ। सबै पक्षबाट सकारात्मक वातावरण सिर्जना गर्न सके बालबालिकाको चौतर्फी विकासमा सहयोग पुग्नेछ।"
वितृष्णामा डामिएका मतदाता,"मानिस भूगोलअनुसार समाज र राजनीतिको पद्धतिमा अनुबन्धित हुन्छ। ऊ विवेकमा बाँच्छ र व्यवहारमा गतिशील हुन्छ। प्राकृतिक नियमको गन्तव्य हुँदैन तर मान्छे आफ्नै इच्छाले जिउन सक्छ। ऊ इतिहासका पानामा सामाजिक नियमको गन्तव्य तय गरेर विज्ञान र विकास सापेक्षित बन्न सक्छ। प्राकृतिक विज्ञानभन्दा फरक इतिहास विज्ञानमा मान्छे बदलिन्छ। जीवन र समाजको भाष्यलाई मानिसले निर्देश गरेको छ। समाज मनोविज्ञानका सुललित सौन्दर्यलाई पनि मान्छे स्वयंले कलुषित तुल्याएको हुन्छ। बुझ्नेले समाजलाई स्वर्ग बनाएका छन्। त्यही स्वर्गमा मानिसले चाहेमा जनार्दन बन्ने क्षमता राख्छ। यद्यपि, डेकार्टको बुद्धिवादी मन्थनलाई हेर्दा मानिसले विवेकमा छेकारो लगाएर आपूलाई दुर्घटित तुल्याइरहेको छ। चाहे हेगेलको द्वन्द्वात्मक अन्तरक्रियाको चिन्तन होस् या नित्सेको महामानवको परिकल्पनावाद आखिर यी सबै चिन्तनको ध्येय जीवन र समाजको पूर्णतातिर उन्मुख छ। नेपालको पृष्ठभूमिमा १२ वर्षसम्म सशस्त्र द्वन्द्वमा होमिएको तत्कालीन नेकपा माओवादीकालको सकारात्मक पक्षलाई ध्यान दिँदा जनतामा चेतनाको एउटा दियो बल्यो। शान्तिवार्तामा आएको सोही माओवादी र २०६२०६३ मा १९ दिने शान्तिपूर्ण सडक आन्दोलनकारी राजनीतिक दलबीच भएको १२ बुँदे सहमतिले लोकतान्त्रिक मूल्यलाई जन्म पनि दियो। नेपालको माटोले युद्ध होइन, शान्ति चाहन्छ भन्ने दर्बिलो आधारको आभास गरायो। तथापि, यतिखेर फेरि हिजो, आज र भोलिको वास्तविकतामा रहेर आत्मआलोचना गर्नु अपरिहार्य देखिएको छ। भर्खरै सम्पन्न स्थानीय चुनावमा देखिएको झडप, झगडा, हिंसाजन्य अराजक सोचले विगतकै जस्तो समर्थन र निषेधको शैलीलाई निरन्तरता दियो। सबै क्षेत्रमा मतदाताले शान्तिपूर्ण मतदान गर्न नपाउने स्थिति रहेन। यसको दोष वर्तमान नेतृत्वले दिएको स्कुलिङ मा गएर थुरिन्छ। विपक्षीलाई तुच्छ गालीको गोला बर्साएर मपाइँत्व छाँट्ने शैलीको पर्याय नै राजनीतिक विचार बन्न पुगेको छ। कथनी र करणीको एकरति मेल नहुँदा जनतामा नेताप्रति विश्वास गर्ने अवस्था नभएको पनि हो। आखिर, नेता गणेशमान सिंहले भनेजस्तै के हामी साँच्चै भेडा नै हौं त ! यति सुन्दर व्यवस्था किन बाँदरको हातमा नरिवल जस्तो बन्दैछ ? मुलुकको मुख्य पदमा राजाकै हैकम रहने व्यवस्थालाई बदलेर संघीय गणतान्त्रिक व्यवस्थालाई अँगालेको १५ वर्ष पार भयो। के हामीले खोजेजस्तो समृद्धिको छनक पाइएको छ ? प्रजातन्त्र प्राप्तिको ७० वर्षभन्दा बढी समय बिताइसक्दा पनि मुलुक केवल राजनीतिक अभ्यासको प्रयोगशाला मात्रै बनिरहेको देखिन्छ। यी तमाम प्रश्नको उत्तर हाम्रो विवेक र हामीले नेतृत्व छनोटमा गरेको निर्णयमा गएर ठोक्किन्छ। वास्तवमा, मानिस शान्तिकामी प्राणी हो। उसमा विवेकको मार्गलाई आफैंले बदल्ने हक र क्षमता दुवै हुन्छ। वस्तुतः हाम्रो नेपाली समाज दार्शनिक फुकोको विचार जसरी गतिशील र चलायमान हुँदाहुँदै पनि फरक प्रकृतिको चाकडीबाजको हस्तान्तरणमा चलेको छ। प्रजातन्त्र र लोकतन्त्रको प्राप्तिले पनि यो परम्परालाई क्रमभंग गर्न सकेन। आखिर शक्ति, सम्मान र सम्पत्तिको गोलघरमा सत्ताको मियो घुमिरहेकै छ। तसर्थ परिवर्तनको सम्भाव्यतामा सोचको भाष्यले धराप थापिरहेको छ। विचारको स्खलन र तानातानलाई हेर्दा हालको चुनावी स्वार्थले पनि यो वास्तविकतालाई चिर्न नसक्ने कुरा छर्लंग देखिएको छ। खाना, नाना र छानाको आवश्यकता अनिवार्य हो। मान्छे शक्ति, सम्मान र सम्पत्तिको कठोर सामाजिक दायराभित्र व्यस्त बन्यो। मानिसले आपूलाई कहिल्यै नमर्ने प्राणीजस्तै ठानेकाले ऊ संग्रहवादी बनेपछि उसको सोचमा भ्रष्टाचारी कुबुद्धि पस्यो। तथापि, संकट र अभाव मुलुकको पद्धतिमा आधारित हुन्छ अनि गरिबी पनि। धन संग्र्रह गर्ने ज्यादै थोरै सम्पन्न मान्छेले अधिक मान्छेलाई काबुमा राख्छन्। पैसा र वस्तुको दर मान्छेले बनाउँछ अनि वर्गको खाडलभित्र जाकेर आफैं बोक्सी र आफैं धामी बन्छ। वर्ग मान्छेले बनाउँछ र त्यही जाँतोमा पिल्स्याउँछ। तिनैको ढाडमा टेकेर राजनीति गर्ने पनि मान्छे नै हो। तर, कसले कोसँग विद्रोह गर्छ ? आवश्यकता र अभावका कारण शासकको गुलाम बन्ने भुइँमान्छेले आपू ठगिएको, हेपिएको अनि ढाँटिएको कुरा बुझ्दैन। बरु शासकले हालिदिएको बुद्धिमा खुम्चिएर आफू सरहकासँग झगडा र लफडा गरिरहन्छ। खेमाका नेताहरू त एउटै टेबलमा बसेर चिया पिउँछन्। तलका भारेभुरेहरू बोलचाल बन्द गर्छन्। वैमनस्यता साँधेर श्रम, समय र सम्पत्तिलाई खेर फाल्छन्। विकृतिको बादल त यसरी नै मडारिएको छ। गरिबीले हिंसा र आतंकलाई सहयोग गर्छ। उसको विवेकको तहलाई गरिबीले थिचिदिन्छ। यसकारण चुनावी माहोलसँगै सर्वसाधारण मतदाताहरू केही पैसा र प्रलोभनमा बिक्न विवश देखिने रहेछन्। वितृष्णाको घेरामा मतदाता नयाँ नेपालको परिकल्पना, संविधानले कोरेको खाका अनि स्थानीय चुनावी दृश्यबीचमा पटक्कै सामीप्यता देखिँदैन। जनतामा वितृष्णाको कालो बादलको घेरो छ। यो यथार्थभित्र समाजको दैनिकी गाँसिएको छ। परिवर्तन नभएको भन्ने पनि हुँदै होइन। समाजले सोच्न, बोल्न र आपूअनुकूल जीवन जिउने मानवीय स्वतन्त्रता त पाएकै छ। मतदाताको अधिकार पनि बाँडफाँट भएकै हो। यद्यपि अहिले माक्र्सवादी समाजवादको चिन्तनअनुरूप शोषक र शोषितको व्याख्याभन्दा फरक विचारमा स्वार्थमैत्री गठजोडको फुस्रो प्रतिस्पर्धा देखियो। यसमा जनताको समस्या सम्बोधन गर्ने राष्ट्रवादी सोचको ध्येय अनुबन्धित भएकै होइन। ठूला भनिएका दलमा आउने अग्रपंक्तिका अनुहारले नयाँपनको बागडोर खडा गर्ने कुरैमा बढी शंका गर्नुपर्ने देखिन्छ। यसर्थ जो माथि पुगे पनि यो चुनावले हिजोकै नेतृत्वलाई छनोट गर्नेछ। यो परिणामले विचारको संघर्ष गर्नै सक्दैन। विगतको अभ्यासलाई हेर्दा, देशलाई नेतृत्व गर्ने जनप्रतिनिधिको ढिलासुस्ती, गुटवाद अनि अस्थिर संकीर्णताले विकासको सम्भाव्यतामा तगारो हालिदियो। नातावाद, कृपावाद, परिवारवादले चाकडी चाप्लुसीमैत्री राणा शासनको रवाफको नवसामन्तवाद मौलाउँदो छ। दलहरूमा सिद्धान्त र विचारभन्दा दन्तबझानकै क्षमता प्रदर्शित भइरहेको देखिन्छ। संविधानका पानामा कोरिएका बहुवर्गका अधिकारले विपन्नको बाध्यतालाई अझै बोध गर्न सकेको देखिँदैन। नयाँ नेपालको नाम जप्दै थर्किएका भाषण आखिर फिकाफिका लाग्न थालेका छन्। यो सामाजिक चलन र पद्धतिको संकथन (डिस्कोर्स)मा इतिहासबाट वैज्ञानिक समाजवादमा पदार्पण गर्न साँच्चै नै असमर्थ भइरहेका छौं। राणाकालको जहानियाँ शासनमुखी पेरुंगोमा टाउके व्यक्ति र शक्ति प्राप्त निकाय च्याप्पिएरै चिच्याइरहेका देखिन्छन्। उही पुरानो वदनमा केही नयाँ जपलको ढोल मात्र। तिनमा निरीह, भुइँमान्छे र निम्छराहरूलाई होच्याउने संकथन हाबी छ। उनीहरूलाई त आफ्नो विकृत भावलाई नंग्याउने हिम्मत अझै छैन। त्यसैले नेतृत्व हुन चाहनेले तिनको भावनामा राजनीति गर्ने रहेछन्। विद्वान् भनिएकाहरू पनि गुट र खेमामा आबद्ध हुने होडबाजीमा लागेकाले हेगलले भने जसरी अविवेकीका लागि न्याय दिन नसक्ने कुरा प्रस्टिएको छ। भुइँमान्छेको आवाज अभै पनि शक्ति र सत्ताको घुमाउरो दमनभित्र दबिएको छ। हजुर्याइँको शैली केही फरक हुँदा चाकडीचाप्लुसीको परम्पराले सत्यताको आँखामा पट्टि बाँधिदिएको छ। आखिर जल, जंगल, जमिन, जडीबुटी र जनशक्तिको सदुपयोग गर्ने आधार तय हुनै सकेन। गाउँगाउँमा सिंहदरबार पुग्नुभन्दा पनि गाउँगाउँमै भ्रष्टाचार विकेन्द्रीकरण भयो। असल नेतृत्वको खडेरी फ्रायडको विचारलाई फुकोले पुनख्र्याख्या गरे। उनका अनुसार हरेक मान्छेको इतिहास अचेतन मनको असन्तोष, कुण्ठा र विरोधबाट निर्माण भएको हुन्छ। यसरी हेर्दा नेपाली समाजमा एकता, भाइचारा र सहयोगको खाँबोलाई विस्तारै गुटको धमिराले कमजोर बनाउँदै गएको प्रतीत हुन्छ। अस्थिर र अधीर राजनीतिक संकीर्णताले जिउँदाको जन्ती र मर्दाको मलामी बन्ने हाम्रो समाजको अनमोल आदर्शतालाई दिनदिनै क्षत्विक्षत बनाउँदै गएको छ। आखिर व्यवस्था सुन्दर हुँदाहुँदै पनि व्यवहार कलुषित बन्यो। अनि, फेरि नेतैनेताका बीचमा असल नेतृत्वको खडेरी अद्यापि कायम देखियो। हाम्रालाई भन्दा राम्रालाई छान्न खोज्दा राम्रा मान्छे नै पो पाउन मुस्किल भयो। किनकि, उम्मेदवारले पहिला टिकट पाउन पैसा तिर्ने रहेछ। भ्रष्टाचारको बिउ त यहीँबाट फस्टाउने रहेछ। अर्कोतिर, घोषणापत्रका चिप्ला शब्दले न खेतबारीलाई छुन्छ न त कर्मप्रेमीको दैनिकीलाई नै। नेताका झुन्डहरू भने पदीय माथापच्चीको जोडघटाउमा तल्लीन हुन्छन्। कमसेकम अरू बेला नमस्कार नफर्काउनेहरू चुनावमा चाहिँ हात जोड्ने होडबाजीमा देखिए। अरूबेला कहिल्यै गाउँ टेक्ने हिम्मत नगर्नेहरू अहिले घरघरमा पुगे। जनताको हिजोको अवस्था र आज उस्तै भएकोमा तिनमा चिन्ता भएन। बरु जुम्ल्याहा हात गरेर निर्लज्ज भोट मागे। सिद्धान्त र विचारभन्दा बढी प्रतिरोध र प्रतिशोधको सोच बोक्ने प्रतिस्पर्धामा वादविवाद गरिरहने शैलीमा जनता भुल्यौं। उही सर्तमा होमिने अवसरवादीको अर्को स्वार्थले कित्ताकाँटको द्विविधामा हरायौं। त्याग र समर्पणको दायित्व स्खलित भए पनि हजुर्याइँलाई धर्म सम्झियौं। दलहरूले कनीकुथी स्वैरकल्पनात्मक महŒवाकांक्षी घोषणापत्र बाँडे। भाषा अशुद्ध, विचार अशुद्ध, सोच अशुद्ध भए पनि हामीले मताधिकारको सकभर उपयोग गर्यौं। भुइँमान्छेले केवल पेट र दैनिक जीवन बुझ्छ। २०७४ अघिकै चुनावी समय जसरी नै दुःखमा डुबेको छ ऊ। ऊ आराम चाहन्छ तर उसका घरका खाँबा झनै मक्काएका छन्। खरको छानोले यसपालिको बर्खे झरीलाई धान्नै नसक्ने अवस्था छ। अलिकति प्रविधिले उकासेको जीवनमा आधुनिकताको झिल्कोसँग लम्किने मात्रै हो। नेताको अर्थ कोही अमुक भोट माग्ने भनेर पनि बुझ्दो हो उसले। अनि, नेता भनिएकाले पनि अर्जुन पराजुलीले भने जसरी तँ चाहिएन, तेरो भोट चाहियो भन्ने स्वार्थ साँधेको देखियो। एकातिर गठ र बन्धनको झिनाझपटी अर्कातिर नयाँपनको अभाव। महŒवाकांक्षी योजना त उनिएकै छन्। यसो गर्दिने र उसो गर्दिने भनिरहँदा स्रोत कहाँबाट संकलन गरेर मुलुक चल्छ भन्ने विशाल प्रश्नले दलहरूका घोषणापत्रलाई फिका बनाइदिन्छ। मूलतः सत्तालिप्साको होडबाजी डुङ्डुङ्ती गन्हाएको छ। यसर्थ पनि दलहरूको शासन शैलीप्रति वितृष्णा भएर एकखाले निष्पक्ष बौद्धिक जगत्मा नो भोट को चाहना थियो। सरकारले त्यो सुविधा दिएन। अर्कोतिर, विद्युतीय मतदानको अवसर नहुँदा विभिन्न बाध्यता वा रहरले पनि परदेशमा रहेका करिब ४० लाख मतदाताले मतदान गर्न पाएनन्। २०७८ को प्रारम्भिक नतिजामा बताइएअनुसार करिब १९ लाख २१ हजार ४ सय ९४ जना नेपालकै नागरिकता र पासपोर्ट भएका नागरिक छन्। यसका अलावा देशभित्रका विभिन्न स्थानमा काम गरिरहेका नागरिकले आफ्नै स्थानबाट मतदान गर्ने अवसर नपाउँदा अहिलेको मतदानको परिणाम पनि जानाजान अपुरो नतिजामा केन्द्रित रहनेछ। आफ्नो मतदान स्थलबाहिर खटिएका कर्मचारीले पनि आफ्नो क्षेत्रका उमेदवारलाई छनोट गर्ने अधिकार नपाउनुलाई वैज्ञानिक प्रक्रिया मान्नै सकिन्न। अन्त्यमा पार्टीको रडाकोले समाज विखण्डित हुन्छ। काम गर्न चाहनेले जितेर पनि काम गर्ने अवसर पाउँदैन। अनि प्रश्न उठ्छ परिवर्तनको अर्थ छोटे राजा जन्माउनु हो त ? अनि, विकेन्द्रीकरणको अर्थ गाउँगाउँमा अस्थिरतालाई प्रवाह गर्नु हो त ?त्यसो भए उत्तम वैकल्पिक शक्ति कुन हो भन्ने प्रश्नमा नाजवाफ छौं। नेतृत्व छनोटमा गरेको त्रुटिको परिणाममा हामी सचेत नहुँदासम्म समस्याको गोलघरमा घुमिरहनेछौं।जनतामा वितृष्णाको कालो बादलको घेरो छ। यो यथार्थभित्र समाजको दैनिकी गाँसिएको छ।"
जीवनको इतिहास कति पुरानो ?,"आजको स्वरूपसम्म आइपुग्न जीवनले पृथ्वीको इतिहासको अर्बौं वर्ष व्यतीत गरेको छ। पृथ्वीको उत्पत्ति भएको पहिलो अर्ब वर्षहरूमा नै पृथ्वीमा जीवन देखा पर्यो भन्ने वैज्ञानिक पनि धेरै छन्। पृथ्वीको उत्पत्ति भएको अहिले झन्डै ४५ अर्ब वर्ष समय व्यतीत भइसकेको विभिन्न वैज्ञानिक अध्ययनले पुष्टि गरिसकेको छ। यो अवधिमा पृथ्वीमा धेरै उतारचढाव भए। वैज्ञानिकहरूले भेट्टाएका सबैभन्दा पुराना जीवाश्मका प्रमाणहरूले यो धरतीको इतिहासको विभिन्न कालखण्डमा विविध प्रकारका जीवनको अस्तित्व रहेको समेत देखाउँछ। त्यसो भए यो धरतीमा कहिलेबाट सुरु भयो त जीवन ? वैज्ञानिकहरूले जीवनको उद्गम समयको मूलपाटोलाई विभिन्न प्रमाणमार्फत पहिल्याई पनि सकेका छन्। सन् २०१९ मा जियोसाइन्स फ्रन्टियरनामक जर्नलमा प्रकाशित अनुसन्धानमा वैज्ञानिकत्रय सिगेनोरी मारुयामा, केन्कुरोकावा एन डी र तोसिकाजु एबिसुसाकीले तरल पानी र वायुमण्डल भएपछि मात्र धरतीमा जीवनका लागि मुख्य रासायनिक आधार बन्यो भनेर लेखे। ब्रह्माण्डमा यो ग्रहको निर्माण भएपछि पनि केही समय पग्लिने क्रम रोकिएन। जलमण्डलमा विद्यमान पुराना खनिजहरूको प्रमाणले पृथ्वीको सतह झन्डै ४३४४ अर्बवर्ष अघिबाटै द्रुत रूपमा चिसिँदै आएको संकेत गर्छ। ४३७ अर्ब वर्षअघि पृथ्वीलाई धेरै खगोलीय पिण्ड तथा क्षुद्रग्रहले निरन्तर प्रहार गरिरह्यो। फलतः पृथ्वीमा पानी र अनुकूल वातावरण बन्यो भन्ने वैज्ञानिक मान्यता छ। र, यसै घटनाको आधारमा वैज्ञानिकले पृथ्वीमा जीवनको पूर्वज ४२ अर्ब वर्ष जति पुरानो हो कि भनेर अनुमान गरेका हुन्। जीवनको उत्पत्ति र प्रारम्भिक विकासले धेरै अर्ब वर्षलाई समेट्यो भनेर परम्परागत रूपमा धेरै अनुमान गरिए भनेर वैज्ञानिकद्वय जेफ्री एल बडा र एन्टोनियो लाजकानोले उल्लेख गरे। जुन सन् २००४ मा प्रकाशित एक पुस्तकको द ओरिजन अफ लाइफ शीर्षकको एक खण्डमा उल्लेख गरिएको छ। हुन त जीवनको उपस्थितिलाई सटिक कालक्रममा तोक्न अझै सम्भव छैन। तर आधुनिक विज्ञानले जीवनको घटना भएको समयको अनुमानलाई भने केही हदसम्म प्रस्ट्याउँदै आएको छ। सुरुमा पृथ्वी जीवन अनुकूल थिएन। विभिन्न प्रमाणले ३८ अर्ब वर्षभन्दा पहिले पृथ्वीका महासागरहरू उम्लिरहेको अवस्थामा थियो भनेर बताउँछ। यसैले चिसिने क्रमसँगै पहिलो पटक उपयुक्त तरल पानी देखा परेको झन्डै २० करोड वर्षभित्र पृथ्वीमा जीवन विकास भएको हो भन्ने आमवैज्ञानिक मान्यता छ। पुरातन युगीन समयमा थिग्रिएका चट्टानहरूमा विद्यमान ग्राफाइट कार्बनको भौगर्भिक अनुसन्धानले पृथ्वीमा जीवन ३८ अर्ब वर्षभन्दा अघि सुरु भएको संकेत गरेको छ। विभिन्न वैज्ञानिक अनुसन्धानबाट प्राप्त विवरणबाट निकालिएको यो निष्कर्ष सन् २०१७ मा वैज्ञानिकद्वय नोरियो कितादै र सिगेनोरी मारुयामाले जियोसाइन्स फ्रन्टियरमा प्रकाशित गरेका थिए। वैज्ञानिकहरूले भनेका छन्, पुरातन युगमा अत्यन्त सशक्त अर्थात् युवा अवस्थाका महासागरहरू यो धरतीमा थिए। तिनै महासागरमा हुने जटिल रासायनिक प्रतिक्रियाहरूले नै कार्बनयुक्त अणुहरूलाई सरल जीवित कोषहरूमा रूपान्तरित गर्न सकेको थियो। वास्तवमा ती सरल जीवित कोषहरूलाई बाँच्न अक्सिजन आवश्यक थिएन। वैज्ञानिकहरू अध्ययनका लागि प्रारम्भिक पुरातन युगीन भौगोलिक रेकर्ड पृथ्वीमा अत्यन्त विरल रहेको स्विकार्छन्। वैज्ञानिकद्वय जेफ्री एल बडा र एन्टोनियो लाजकानोले भनेका छन्, वैज्ञानिकमाझ ३५ अर्ब वर्षभन्दा पुराना चट्टान अत्यन्त थोरै छन्। त्यसमा पनि प्रयोगशालामा संरक्षित ३५ अर्ब वर्षभन्दा पुराना चट्टान मेटामोर्फिक प्रक्रियाद्वारा व्यापक रूपमै परिवर्तन भएका छन्। यसैले प्राचीन जीवनको गहकिलो र प्रत्यक्ष प्रमाण धेरै हदसम्म नष्ट भइसकेको छ भन्ने उनीहरूको भनाइ छ। सन् १९९६ मा क्यालिफोर्नियाको ला जोलास्थित स्क्रिप्स इन्स्टिच्युसन अफ ओसनोग्राफीका तत्कालीन स्नातक विद्यार्थी स्टिफन मोज्सिसले नेचर जर्नलमा अनुसन्धानपत्र प्रकाशित गर्दै निकै अनौठो परिणामको घोषणा गरे। उनले पश्चिम ग्रिनल्यान्डस्थित इसुआ क्षेत्रमा रहेका चट्टानहरूमा विद्यमान कार्बन यौगिकमा जीवनका लागि स्पष्ट रासायनिक संकेत रहेको उल्लेख गरे। उनको यो प्रमाणले कम्तीमा ३८५ अर्ब वर्षअघि पृथ्वीमा जीवनको अस्तित्व थियो भन्ने कुरामा कुनै शंका नरहेको प्रस्ट पार्छ। यो नै प्रारम्भिक जीवनको महत्त्वपूर्ण पहिचान हो भन्दै मोज्जिसले उक्त अनुसन्धान पत्रमा दाबी गरेका छन्। मोज्सिसको यसै अनुसन्धानलाई व्याख्या गर्दै सन् २००८ मा न्यु साइन्टिस्टमा प्रकाशित उत्पत्ति, उद्विकाश र बिलुप्तता, पृथ्वीको शास्त्रीय कथा लेखमा माइकल जे बेन्टनले भनेका छन् यदि स्टिफन मोज्सिसको तथ्य सही छ भने इसुआ क्षेत्रमा विद्यमान कार्बनका चट्टानहरूमा भेटिएको जीवनले प्रकाश संश्लेषणको प्रक्रिया ३८ अर्ब वर्षभन्दा पहिले नै पृथ्वीमा भइरहेको थियो भनेर प्रमाणित गर्छ। प्रकाश संश्लेषण एक त्यस्तो प्रक्रिया हो जसद्वारा हरियो वनस्पतिहरूले सूर्यको किरणबाट लिएको ऊर्जालाई कार्बनडाइअक्साइड र पानीको संयोगबाट खानामा रूपान्तरण गर्छन्। र उपउत्पादनका रूपमा अक्सिजन उत्पन्न गर्छ र हाम्रो वायुमण्डलमा पठाउँछ। रमाइलो कुरा त पृथ्वीको इतिहासको प्रारम्भिक समयका यी प्रकाश संश्लेषण गर्ने जीवहरू न त रूखहरू थिए न फूलहरू नै। बेन्टनले लेखमा भनेका छन् सम्भवतः तिनीहरू सरल जीवाणुहरू हुनुपर्छ जसलाई हामी अहिले साइनोब्याक्टेरिया भनेर चिन्छौं। यद्यपि अन्य अनुसन्धानकर्ताले मोज्सिसको व्याख्याविरुद्ध कडा तर्क गरेका छन्। अनुसन्धानपत्रका बारेमा चर्का बहस पनि भए। तथापि पश्चिम ग्रिनल्यान्डस्थित इसुआ क्षेत्रमा विद्यमान चट्टानमा पाइएको ग्राफाइट कार्बनलाई अझै पनि प्रारम्भिक जीवनका लागि महत्त्वपूर्ण प्रमाणको रूपमा नै राखिएको छ। सर्वाधिक स्विकारिएको सबैभन्दा पुरानो प्रमाण भने सन् २००० मा पश्चिमी अस्ट्रेलियामा भेटिएको थियो। यहाँ भेटिएको प्रमाण ३४३ अर्ब वर्ष पुरानो मानिन्छ। वास्तवमा इसुआ अधिपर्पटीय पेटी (सुप्राक्रस्टल बेल्ट)बाट प्राप्त ग्राफाइटको अध्ययनले ३७ अर्ब वर्षभन्दा पहिले पृथ्वीमा प्लवक अर्थात् जलमा तैरिएर बगिरहने जीवहरूको सम्भाव्य अस्तित्वलाई समेत संकेत गर्छ। यसैको आधारमा वैज्ञानिकद्वय कितादै र मारुयामा जीवनको सुरुआत र प्रारम्भिक उद्विकाश त्यस समयभन्दा धेरै अघि भएको हुनुपर्छ भनेर विश्वास गर्छन्। भौगर्भिक प्रमाण पुरातन युगीन जीवबीच आणविक विचलनको परिणाम जुन आनुवंशिक विश्लेषणबाट अनुमान गरिएको छ, त्यो पनि यिनै अनुमानसँग मेल खान्छ भनेर वैज्ञानिक भन्छन्। पुरातन युगीन जीव पृथ्वीका त्यस्ता बासिन्दा हुन् जसको अस्तित्व जटिल वातावरणीय अवस्थामा थियो। किनकि कुनै जीव १०० डिग्री सेल्सियसभन्दा पनि बढीको तापक्रममा समुद्री गहिराइमा रहन्थे। जो कुनै अत्यन्त क्षारीय वा अम्लीय पानीमा बस्थे। वैज्ञानिक इयान ट्याटरसलले सन् २०१० मा प्रकाशित प्यालेन्टोलोजी ः अ ब्रिफ हिस्ट्री अफ लाइफ पुस्तकमा लेखेका छन् जीवनको पहिलो महत्वपूर्ण प्रमाण नै पुरातन युगीन स्ट्रोमाटोलाइट्सहरू हुन्। जसलाई ३५ अर्ब वर्ष पुरानो मानिन्छ। वैज्ञानिक भन्छन् यिनीहरू मुख्यतया प्रकाश संश्लेषण गर्ने दुर्लभ आधुनिक नीलोहरियो शैवाल समानसाइनोब्याक्टेरियाद्वारा बनेका हुन्। पुरातन युगीन जीवले विभिन्न तरिकाबाट ऊर्जा उत्पन्न गर्न सक्थ्यो र त्यो बेलाको परिस्थितिकी प्रणालीमा अद्वितीय भूमिका खेल्न सक्थ्यो भनेर वैज्ञानिक भन्छन्। मूलभूत रूपमा यिनीहरूले नै जैविक मिथेन उत्पादन गर्थे। किनकि जीवाणुसँगै युकेरियोट्स प्रकारका जीवनले यसो गर्न सक्दैनथे। वैज्ञानिकहरूले अणु घडीको विश्लेषणको आधारमा पुरातन युगीन पहिलो जीवनको विचलन ४११ अर्ब वर्ष अघिसम्म भएको थियो भन्छन्। यो अनुमानले जीवित प्राणीहरूको अन्तिम सामान्य पुर्खाको अस्तित्व त्योभन्दा अघि नै थियो भन्ने संकेत गर्छ। वैज्ञानिकहरूले पृथ्वीमा जीवनको सुरुवात ४१ देखि ४२ अर्बको बीचमा हुन सक्ने सम्भावनालाई नकार्न नसकेको यो एउटा कारण हो। प्राचीन जीवाणुहरू सुरक्षित जीवाश्महरूमा निर्मित भएका उदाहरण भने अत्यन्त कम छन्। तर तिनीहरू स्तरीय संरचनाहरूको रूपमा भने रहिरहन सक्छन् भन्ने मान्यता माइकल जे बेन्टनको छ। हुन त पहिलो जीवन उत्पत्तिको समयसीमासम्बन्धी भएका धेरैजसो प्रारम्भिक उदाहरण अत्यन्त विवादास्पद छन्। तर, सर्वाधिक स्विकारिएको सबैभन्दा पुरानो प्रमाण भने सन् २००० मा पश्चिमी अस्ट्रेलियामा भेटिएको थियो। यहाँ भेटिएको प्रमाण ३४३ अर्ब वर्ष पुरानो मानिन्छ। सबैभन्दा पुरानो सर्वमान्य सूक्ष्म जीवाश्महरू स्ट्रोमाटोलाइटबाहेक अरू सबै ३२ अर्ब वर्ष पुराना हुन् भनेर वैज्ञानिक भन्छन्। उनीहरूले पश्चिमी अस्ट्रेलियामा संग्रहित विशाल सल्फाइडमा निक्षेपित जीवनको विश्लेषणबाट नै यो निष्कर्ष निकालेका हुन्। समग्र आकार, चौडाइमा समानता र समान गुणहरूले यी प्रमाणहरू अजैविक संरचना मात्र नभएर वास्तवमै जीवाश्म हुन् भनेर वैज्ञानिक माइकल भन्छन्। सँगसँगै यी प्रमाणले पृथ्वीका केही प्रारम्भिक जीवनहरू उष्मप्रेमी जीवाणुहरू मात्र थिएनन्। तिनीहरू त समुद्रको गहिराइमा अत्यन्त तातो अवस्था र सल्फरजस्ता पदार्थको उत्पादन गर्ने संरचनाहरू नजिकै बस्थे भन्ने थप संकेत दिएको छ। वैज्ञानिक भन्छन्, यो अनुमान वैज्ञानिकद्वय युआन निस्बेट र नर्मन स्लिपको मोडेलअन्तर्गत जीवन उत्पत्तिको सन्दर्भमा उनीहरूबाट गरिएको अनुमानको नजिकमा पुग्छ। वैज्ञानिकले दक्षिण अफ्रिकामा भेटिएका चट्टानहरूमा पनि जीवनका केही नमुना पाए। तर ती नमुना २५ अर्ब वर्ष पुराना हुन्। त्यस्तै जीवनका संकेतहरू समावेश अन्य नमुना पनि छन्। जुन क्यानडाको प्रख्यात गनफ्लिन्ट चेर्टमा पाइएको हो। जसलाई १९ अर्ब वर्ष पहिलेको मानिन्छ। गनफ्लिन्टमा प्राप्त ती सूक्ष्म जीवाश्मले ६ वटा विशिष्ट रूपलाई समावेश गर्छ भनेर वैज्ञानिक भन्छन्। ती जीवाश्मको संरचना कुनै फिलामेन्ट्स जस्तो छ भने कुनैको आकार गोलाकार छ। केहीको आकार रुखको हाँगा जस्तो छ भने केही छाताजस्तो। माइकल जे बेन्टन भन्छन्, सबैभन्दा असामान्य सूक्ष्म जीवाश्म चाहिँ काकाबेकियाको हो, जसलाई हामी एक सूक्ष्म जीवको वंशको रूपमा जान्दछौं। र, यो जीवाश्मको आकार छाताजस्तै छ। प्रारम्भिक जीवनको उद्गम समयसम्बन्धी प्रमाणमा विभिन्न विवाद भए पनि अस्ट्रेलियाई वारवाओनामा गठन भएको ३५ अर्ब वर्ष पुरानो एपेक्स चेर्टले सूक्ष्म संरचनाको जैविक प्रकृतिलाई प्रस्तुत गर्छ। यसलाई धेरै वैज्ञानिक अध्ययनलाई आधार मान्दै जेफ्री एल बडा र एन्टोनियो लाजकानोले स्पष्ट पारेका छन्। वैज्ञानिक भन्छन्, जीवन पृथ्वीको इतिहासको अत्यन्त सुरुमा नै देखा पर्यो भन्ने प्रमाण त्यहाँ सुरक्षित छ। सूक्ष्म जीवहरूबाट मिथेन बन्ने प्रक्रियाको सुरुआतको प्रस्तावित समय पनि अस्ट्रेलियामा पाइएको ३५ अर्ब वर्ष पुरानो जीवाश्ममा समाविष्ट मिथेनको रासायनिक मानको आधारमै निक्र्योल गरिएको हो। तथापि बहस भने कायमै छ। त्यस्तै त्यही क्षेत्रमा पाइएको सल्फर आइसोटोपको अनुसन्धानले जैविक सल्फेट कम गर्ने गतिविधि पनि त्यो बेला सक्रिय थियो भन्ने तथ्यलाई संकेत गर्छ। ३४ अर्ब वर्ष पुरानो दक्षिण अफ्रिकी क्षेत्रका चेर्टहरूको विश्लेषणले ती तत्त्व सिर्जना हुनुमा सामुद्रिक वातावरणका रैथानेहरू, जस्तै एनारोबिक प्रकाश संश्लेषक प्रोकारियोटिक (नाभिक नभएका) जीवहरू जिम्मेवार भएको बताउँछ। यी परिणामले पश्चिमी अस्ट्रेलियाबाट संकलन गरिएका ३४३ अर्ब वर्ष पुरानो स्ट्रोमाटोलाइट्सबाट प्राप्त परिणामसँगै प्रारम्भिक पृथ्वीको पुरातन युगीन प्रोकारियोटिक जीवनसँग मिल्दोजुल्दो छ भन्ने धारणालाई समर्थन गर्छ। यस्ता जीव अनुकूल वातावरण बन्नेबित्तिकै पृथ्वीमा जीवनको उत्पत्ति भएको हुनुपर्छ भन्ने मान्यता छ। यसरी सबै प्रमाणलाई आधार मान्दा पृथ्वीमा जीवनको इतिहास साढे तीन अर्ब वर्ष पुरानो आकलन गर्न सकिन्छ। कट्टेल, चाइनिज एकेडेमी अफ साइन्सेस, बेइजिङमा सहप्राध्यापक छन्।"
