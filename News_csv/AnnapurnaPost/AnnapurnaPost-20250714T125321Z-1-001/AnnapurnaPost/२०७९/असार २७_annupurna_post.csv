शीर्षक,विवरण
भ्रामक सूचनामा बालबालिका!,"कोरोना महामारीले झन्डै तीन वर्ष संसार नै आक्रान्त बन्यो। यसले घरबाटै काम गर्ने र पढ्ने संस्कारको विकास गर्यो। विद्यालयका भौतिक कक्षा कोठा भर्चुअल कक्षामा परिणत भए। स्कुले बालबालिकाको कक्षा कोठा मोबाइल, कम्प्युटर र अन्य डिजिटल डिभाइसमा बन्यो। उसो त महामारी सुरु हुनु अगाडि नै बालबालिकामा डिजिटल लत लागिसकेको थियो। उनीहरू बाहिर खेल्ने, घुम्ने र रमाइलो गर्नेभन्दा पनि खेलको लतमा लागिसकेका थिए। यसले उनीहरूको भौतिक खेल र अभ्यासमा असर गरिसकेको छ। कोरोना महामारीले बालबालिका र प्रविधिलाई झनै नजिक ल्यायो। प्रविधिको अधिक प्रयोगले बालबालिकामा पार्ने मनोवैज्ञानिक असरका सम्बन्धमा विगत एक दशकयता बहस भइरहेकै छ। विशेषत हिंसात्मक दृश्य, पोर्नाेग्राफी, अनलाइन गेमले बालबालिका पार्ने असरलाई कसरी न्यूनीकरण गर्ने भन्ने सम्बन्धमा बिभिन्न कोणबाट संसारभर बहस भइरहेकै छ। त्यो चुनौती अहिले पनि कायमै छ। त्यससँगै अब नयाँ र डरलाग्दो चुनौती थपिएको छ। त्यो हो सामाजिक सञ्जाल, अनलाइन, युट्युब र कतिपय सन्दर्भमा स्थापित मिडिया हाउसबाट नै फैलने मिथ्या, भ्रामक र झुटा सूचनाबाट बालबालिकालाई कसरी जोगाउने ? अहिले घन्टौसम्म मोबाइलमा बस्दा उनीहरूले कस्ता विषय पढिरहेका वा हेरिरहेका छन् ? अनलाइनले उनीहरूलाई कुनै विषयमा मिसलिड त गरिरहेको छैन ? अहिलेसम्म यस विषयमा एकदमै सीमित र विशेषत मिडिया क्षेत्रमा मात्र बहस भइरहेको छ। त्यसबाहेक एकदमै शिक्षित वर्गमा समेत मिथ्या र सत्य सूचनाबारे जानकारी छैन। सामाजिक सञ्जाल प्रयोग गर्दा जेजस्तो फोटो, भिडियो र विषयवस्तु आउँछन्, त्यसलाई पूरै सत्य ठाने ठूलो जमात छ। परम्परागत रूपमा मिडियामा जे आउँछ, त्यो सही नै हुन्छ भन्ने बुझाई अहिले प्रविधिको प्रयोगमा पनि छ। गलत र मिथ्या सूचनाको उत्पादन कसरी हुन्छ र त्यो कसरी फैलन्छ भन्ने ज्ञान पढेलेखेका व्यक्तिहरूलाई समेत एकदमै कम छ। अभिभावकले नै जानेर वा नजानेर भ्रामक सूचना फैलाइरहेका छौं। विश्वसनीय मिडियामा काम गरेका स्थापित सञ्चारकर्मीलाई पनि यस विषयमा पर्याप्त जानकारी छैन। जानेर वा नजानेर उनीहरूले नै मिथ्या सूचना उत्पादन र प्रसारण गरिरहेका छन्। अभिभावक र शिक्षकहरूलाई नै मिथ्या सूचनाका बारेमा पूर्ण जानकारी छैन भने बालबालिकालाई यो कसरी थाहा होस् ? कतिपय सन्दर्भमा बालबालिकालाई मिथ्या सूचना पढाइरहेका त छैनौं ? सरकार, सर्वसाधारण र सबैले गम्भीर भएर सोच्ने बेला आएको छ। सर्वप्रथम त आमरूपमै यस विषयमा जागरण फैलाउन आवश्यक भइसकेको छ। अनलाइन प्लेटफर्ममा फैलन सक्ने मिथ्या सूचनाका सम्बन्धमा एउटा अभियान नै सञ्चालन गर्नुपर्ने बेला भइसकेको छ। यसका लागि सरकारको भूमिका महत्वपूर्ण हु्न्छ। धेरै मुलुकले मिथ्या सूचनाबिरुद्ध लड्न राष्ट्रिय कार्ययोजना बनाई कार्यान्वयनमा ल्याइसकेका छन्। यसका लागि उनीहरूले ठूला सूचना प्रविधिसम्बन्धी कम्पनीहरूसँग सहकार्यसमेत गरिसकेका छन्। मिथ्या सूचना पोष्ट भए पनि त्यसलाई तत्कालै हटाउने प्रबन्ध गरिसकेका छन्। तर, नेपालमा यो कसैको पनि प्राथमिकतामा छैन। दातृ निकायको सहयोगमा तथ्य जाँचसम्बन्धी केही काम सुरु भएका छन् तर त्यो जनस्तरमा पुगेकै छैन। विशेषत सञ्चार तथा प्रविधि मन्त्रालय, सूचना विभाग र प्र्रेस काउन्सिल नेपालले पहल लिनुपर्ने हो। तर, त्यो भइसकेको छैन। गलत र मिथ्या सूचनाले ल्याउने समस्याका बारेमा धेरैलाई ज्ञान छैन। मिथ्या सूचनासँग लड्ने कार्य केही परियोजना र कार्यक्रममले मात्र सम्भव छैन। यो एउटा दीर्घकालीन समस्या हो। त्यसैले त्यही अनुकूलको योजना बनाउन आबश्यक छ। अब मिथ्या र भ्रामक सूचना के हो ? यसबाट कसरी जोगिने भन्ने सम्बन्धमा अब बालबालिकालाई विद्यालयदेखि नै पढाउन र बुझाउन आवश्यक भइसकेको छ। त्यसैले विद्यालयको पाठ्यपुस्तकमै यसबारे केही व्यवस्था गर्न आवश्यक भइसकेको छ। केही जनजागरण र सीमित कार्यक्रमले मात्र यो पर्याप्त हुँदैन। यसले उनीहरूलाई अनलाइन प्लेटफर्ममा आएका सूचनालाई कसरी फिल्टर गर्ने ? ज्ञान दिन्छ। यसका लागि देशभरका शिक्षक शिक्षिकालाई समेत जानकारी दिन आवश्यक छ। यसका लागि सरकार, विद्यालय र सरोकारबालाबीच सुदृढ सहकार्यको आवश्यकता छ। फेसबुक, ट्वीटरलगायत सोसल मिडियालाई नेपालमा शाखा खोल्न आग्रह गर्न ढिलो भएको छ। जसले यो नियन्त्रण गर्नेछ। विभिन्न व्यक्ति र समूहले कुत्सित उद्देश्य पूरा गराउन मिथ्या सूचनाको सहारा लिन सक्छन्। जुन सही नहुन सक्छ तर बालबालिकाले त्यसैलाई सत्य मानेर कुनै विषयमा धारण बनाइरहेका हुन्छन्। कुनै विषयमा मिथ्या सूचना फैलाइएको हुन्छ तर बालबालिका सत्य ठानेर गलत बाटोमा लम्कन्छन्। कोभिड१९ को उपचार, औषधि र भ्याक्सिनको सम्बन्धमा निकै गलत सूचना अनलाइन प्लेटफर्ममा फैलाइए। जसले नकारात्मक परिणाम उत्पन्न गर्न सक्छ। हाम्रा बालबालिका अहिले नै भ्रामक र मिथ्या सूचनाको शिकार भइसकेका हुन सक्छन्। गम्भीर भएर सोचेनौं भने परिणाम जे पनि हुनसक्छ। यतिबेला पढाइका लागि बालबालिकाले अत्यधिक रूपमा इन्टरनेटको प्रयोग गरिरहेका छन्। त्यससँगै उनीहरूले मिथ्या र गलत सूचना त लिइरहेका छैनन् ? भ्रामक र मिथ्या सूचनाले बालबालिकाको दिमागलाई हिंसात्मक समेत बनाइरहेको हुनसक्छ। बालबालिकामा के सत्य र के झुटो हो भन्ने छुट्याउन सक्ने क्षमताको विकास भइसकेको हुँदैन। त्यसैले सरकारले अब बालबालिकालाई यो प्रकोपबाट कसरी जोगाउने भन्ने सम्बन्धमा योजना बनाउन ढिलो गर्नुहुँदैन।"
जनजीवनमा होमियोप्याथी,"हेर्दाहेर्दै आकाशलाई कालो बादलले ढाक्न लाग्यो। गड्याङगुडुङको आवाज र बिजुलीको चमकले वर्षा ऋतुको आगमनको खबर दिँदै असार महिना आएको छ। चिसोहावाको साथै पानीका छिटाहरू पर्न थालेका छन्। खेतीकिसानी गर्ने किसानमा खुसीको लहर छाएको छ। केटाकेटीमा बालपनको उत्साह सडक तथा आँगन सबैतिर देखिन थाल्यो। तर त्यही वर्षाको मौसम भने कसैलाई शरीरका जोर्नी र मांसपेशीहरू दुखेर (बाथरोग) पीडादायी बन्न सक्छ। विश्वको प्राण मानिने सूर्य जसको धार्मिकशास्त्र वेदमा उपासना गरिएको छ। त्यही सूर्यको तापले गर्मीको मौसम मा लू अर्थात् (सन्स्ट्रोक)लाई निम्त्याइँ कतिलाई आफ्नो चपेटामा पारी प्राण जोगाउन गाह्रो पार्छ भने कतिलाई यसको प्रभाव पर्दैन। पूर्णिमाको दिन समुद्रमा ज्वारभाटा आउँछ। त्यसबेला मानव मस्तिष्कमा पनि एक प्रकारको मादकतायुक्त मनोविनोद गर्ने इच्छा जागृत भएर आउँछ। अर्थात्, उसको शरीरमा रहेको ६ लिटर रगतमा पनि एक प्रकारको उथलपुथल हुन्छ, आनन्दानुभूतिको ज्वारभाटा। जसको फलस्वरूप कसैमा घरको छतमा चढी पूर्णिमाको चन्द्रमालाई घण्टौं निहार्ने त कसैमा कथाकविता रच्ने, नाच्ने, गीत गाउने त कसैमा नौकाबिहार गर्ने जस्ता विभिन्न मानसिक क्रियाकलाप गरेको देखिन्छ। त्यही परिस्थितिले कसैलाई छारे रोग (मिर्गी), उन्माद (पागलपन)मा पनि पुर्याउँछ। जसलाई हाम्रो गाउँ घरमा औंसिपूर्णिमा लागेको अथवा वनदेवी लागेको भनिन्छ। हिमाली क्षेत्रमा भएको हिमपातका कारणले तराईमधेशतिर चलेको चिसो हावाबाट कतिपय मानिसलाई रुघाखोकी, हाछ्युँ आउनुका साथै नाक, आँखा, घाँटी, छाती आदि शरीरका विभिन्न अंगलाई प्रभावित पार्छ। कसैलाई भने केही असर गर्दैन, किन ? आमाबाबुको बडो लाडप्यारमा पालिएकी छोरी उमेर पुगेर विवाहगरी, नवविवाहित दुलही बनी एक अपरिचित परिवार अञ्जान ठाउँमा गएर आफूलाई रमाउन गर्नुपर्ने अभ्यास, आफूले घरका सदस्यप्रति गर्नुपर्ने व्यवहार र उनीहरूले गरेका आफूप्रतिको व्यवहार यी सोचले गर्दा उसको मनोदशा कस्तो होला ? यो सामाजिक प्रभाव हो। यसरी हामी जति गहिरिएर हेर्दै जान्छौं, त्यति नै विभिन्न प्राकृतिक स्वरूपको प्रभाव हाम्रो जनजीवनमा परेको देखिन्छ। मानव शरीर केवल हाड, छाला र मासुको थुप्रो मात्र होइन, मन, बुद्धि, चित्त र भावनासहितको एक सचेत प्राणी हो। यस प्रकृतिमा पाइने हरेक तŒव मानव शरीरमा पनि विद्यमान छ। अतः देशकालको परिधिबाट ऊ अलग्ग भएर कसरी रहन सक्छ ? त्यसैले होला, यी भिन्नभिन्न समयमा परिवर्तित हुने प्राकृतिक प्रभावको मानव मन र तन माथि निरन्तर क्रियाप्रतिक्रिया भइरहन्छ। यही हाम्रो जीवन हो जो हरेक प्रकारको परिस्थितिसँग लडिरहन्छ। यी प्रभावबाट आफ्नो बचाव गर्न प्रकृतिले शरीरभित्र डाक्टरको स्थापना गरिराखेको छ। जसको कर्तव्य यो हो कि ऊ निरन्तर सुरक्षा व्यवस्थाप्रति सजग रहोस्। होमियोप्याथीको दर्शनमा यसलाई जीवनशक्ति (भाइटल फोर्स) भनिन्छ। होमियोप्याथी चिकित्साले व्यक्तिको प्रतिरक्षात्मक प्रणाली (इम्युनो सिस्टम)लाई सुदृढ पार्छ। यसलाई ती सबै आवश्यक सामग्री प्रदान गर्छ। विभिन्न यस्ता प्रभाव सूर्य, चन्द्र, हावा, मौसम परिवर्तन, सामाजिक प्रभाव आदिबाट मानव जीवनको शारीरिक, मानसिक एवं व्यावहारिकका साथै अंगप्रत्यंगमा के कस्तो प्रकारको असर पार्छ ? त्यस अवस्थालाई होमियोप्याथी चिकित्सामा मोडालिटी भनिन्छ। अर्थात्, कुन भौतिक परिस्थितिमा बिरामीको रोग घट्छ, बढ्छ वा रोगी आफूलाई सञ्चोबिसञ्चो महसुस गर्छ। यस चिन्तन धारालाई रोगको निदानमा सर्वोच्च स्थान दिने जुन चिकित्सा विज्ञान हो त्यो हो, होमियोप्याथी। जसमा रोगको निदान गर्न रोगीको मानसिक, शारीरिक, सामाजिक, जैविक, मनोवैज्ञानिक सबै तहबाट समष्टिगत रूपमा अध्ययन गरिन्छ। अर्थात्, एउटा सिंगो जीवनको अध्ययन हो, होमियोप्याथी। यसरी गहिरिएर सूक्ष्म अध्ययन गरेर एक पटकमा एउटा औषधि (सिगंल रेमिडी)को प्रयोग गर्ने विधान होमियोप्याथी चिकित्सा विज्ञानबाहेक संसारको अन्य कुनै पनि चिकित्सा शास्त्रमा छैन। होमियोप्याथीमा उपरोक्त उल्लेख गरिएका ती प्रभावहरूलाई पहिलो स्थान दिनुका साथै निम्नलिखित कुराहरूमा पनि विशेष ध्यान दिइन्छ। जस्तै, रोगीको प्रकृति कस्तो छ ? रोगीलाई मौसमबाट कतिको प्रभाव पार्छ। रोगीको घरपरिवार, समाजमा कस्तो स्थान छ ? रोगको घट्ने वा बढने समय, अवस्था, स्थिति कस्तो छ ? रोगीको रहनसहन, खानपिन, आचरण र व्यवहार कस्तो छ ? यसबाहेक साधारणत आधुनिक चिकित्सा पद्धति (एलोप्याथी)मा रोग निदानका लागि अपनाइने प्याथोलोजिकल परीक्षण गराइन्छ। ती सबै प्रतिक्रयालाई होमियोप्याथीले पनि अपनाएको हुन्छ। होमियोप्याथी मेटेरिया मेडिका (भेजष लक्षण संग्रह पुस्तिका)मा करिब सात हजार औषधिहरूको गुण धर्मको वर्णनले भरिएको छ। होमियोप्याथी मेडिकल रिपोर्ट (लक्षणहरूको डिक्सनेरी)मा इन्डेक्स (सूची) सूचीबद्ध रूपमा सिम्टम्सलाई अल्फावेटीकल अर्डरमा राखिएको छ। जसको माध्यमले उपर्युक्त वर्णन गरिएका मोडालिटीको साँचोले खोल्न सकिन्छ। जसका केही उदाहरण निम्नानुसार छन्, बादल लागेको चिसो हावा, वर्षा मौसमको प्रभावमा रसटक्स, रोडोड्रेनडोन, डल्कामारा, नेट्रम सल्फ। पुसमाघको अति जाडो यामको प्रभावमा भने एकोनाइट, कस्टिकम, नक्स भोमिका बसन्त ऋतुबाट प्रभावित रोगहरूमा, आरेलिया रेसिमोसा, ब्रायोनिया, पल्साटिला, इपिकाक आदि। प्रचण्ड घाम र गर्मीको प्रभावमा एकोनाइट, ग्लोनाइन, नेट्रम कार्ब, नेट्रम म्युर लिनुपर्छ। औंसीपूर्णिमाको समयमा हुने छारे रोग (मिर्गी) पागलपन (उन्माद), एकोहोरोपन तथा अन्य मनोविनोद, मानसिक प्रभावमा, एन्टिम क्रुड, साइलिसिया प्रयोग गर्नुपर्छ। सरुवा भएको कर्मचारीले नयाँ ठाउँमा आफूलाई व्यवस्थित हुन असमञ्जस भएमा बालनट प्रयोग गर्नुपर्छ। कसैको दबाबमा बस्ने प्रतिक्रिया नजनाउने र आफैंमा पिरोलिनका लागि, स्टेफसिग्रिया र कोलोसिन्थस। रात दिनको गृहकलहबाट त्रस्त अवस्थामा नेट्रम म्युर र प्रेम वियोगद्वारा उत्पन्न शारीरिक एवं मानसिक पीडामा इगनेसिया र नेट्रम म्युर लिनुपर्छ। गर्मीको मौसममा पनि न्यानो लुगा कोट, टोपी, ऊनीको गलबन्दी र तातो पानीको प्रयोग गर्नेहरूका लागि सोरिनम लिन सकिन्छ। सभ्रान्त घरकी धनी महिला डिपार्टमेन्टल स्टोरबाट हजारौंको सामान खरिद गरिसकेर पनि अनावश्यक एक साधारण हेयर पिन चोर्ने कार्य गर्छे भने कुरारी र एबिस प्रयोग गर्नुपर्छ। यस प्रकार मानव जीवनमा आइपर्ने विभिन्न प्रभावलाई ध्यानमा राखी उपचार गर्न सक्षम छ, होमियोप्याथी। अतः भन्न सकिन्छ होमियोप्याथी वर्तमान र भविष्यमा आउने चिकित्सा विज्ञानको महत्त्वपूर्ण अंश हो।"
जनसंख्या : उज्ज्वल भविष्यको आधार,"विश्वको जनसंख्या सन् १९८७ को जुलाई ११ मा ५ अर्ब पुग्यो। त्यतिखेरको समयमा यो अधिक जनसंख्या यियो। त्यतिखेर विश्वका अधिकांश विकासोन्मुख देशहरूमा जन्मदर र मृत्युदर दिनप्रतिदिन एकदमै बढिरहेको थियो। जन्मदर र मृत्युदर दुवै बढेको बेला जनसंख्या बढ्छ भन्ने सैद्धान्तिक मान्यता छ। त्यसैले तीव्र रूपमा बढिरहेको जनसंख्यालाई कसरी सन्तुलनमा ल्याउने भन्नेबारे विभिन्न विकल्पहरूको खोजी भए। परिवार नियोजनको अवधारणाको विकास यसै बेलाबाट सुरु भई तीव्र प्रचारप्रसारमा केन्द्रित भयो। विश्वको जनसंख्या ५ अर्ब पुगेको अवसरलाई चेतना जागृत गर्ने औजारका रूपमा लिएर सन् १९८९ देखि नेपालसहित विश्वका १ सय ७९ संयुक्त राष्ट्रसंघका सदस्य राष्ट्रहरूले प्रत्येक वर्षको जुलाई ११ लाई विश्व जनसंख्या दिवसका रूपमा मनाउँदै आएको छ। जनसंख्या दिवसले संसारभर देखिएको जनसंख्या उतारचढावलाई हस्तक्षेपकारी भूमिकाका साथ सन्तुलनमा ल्याउन आवश्यक छ भन्ने महसुस गराउँछ। यसका लागि प्रत्येक वर्षका छुट्टाछुट्टै नारा तयार गरिन्छन्। यस वर्षको नारा ८ अर्ब जनसंख्याः सबैको छनोट र अधिकारको सुनिश्चिततासहित उज्ज्वल भविष्यका लागि अवसरको प्राप्ति रहेको छ। यसरी विभिन्न नाराका साथ जनसंख्या दिवस मनाउन थालिएको अभियानले आज २७औं वर्ष पार गरेको छ। विगतका वर्षहरूमा जसरी र जुन उत्साहका रूपमा यो दिवस मनाउने गरिएको थियो, आज पनि त्यो उत्साह घटेको छैन। जनसंख्या र विकाससँग जोडिएका महत्वपूर्ण बहुआयामिक विषय गहन छन्। यस क्षेत्रको नीति निर्माण र कार्यक्रम सञ्चालन गर्ने सरकारको प्राथमिकता घटेको छैन। वर्तमान समयमा हामीले सामना गर्न परिरहेको कोरोना भाइरसको संक्रमणका कारण र देशमा बढ्दै गएको आर्थिक संकटका कारण हाम्रो शैली भने परिवर्तन भएको हुन सक्छ। यस बेला तपाईं हामी सन् १९९४ मा जनसंख्या र विकाससम्बन्धी आयोजना गरिएको अन्तर्राष्ट्रिय सम्मेलन (आईसीपीडी) लाई पुनः एकपटक स्मरण गरिरहेका छौं। यो सम्मेलन वास्तवमै जनसंख्या र विकासबीचको सन्तुलनको खोजी गर्ने एक कोसेढुंगो हो। यही सम्मेलनका आधारमा समग्र विकासका आयामहरू पहिल्याउने कामको सुरुआत भएको थियो। नेपालले यो सम्मेलनमा व्यक्त गरेको प्रतिबद्धता स्वरूप नै देशमा जनसंख्याका क्षेत्रमा निकै राम्रा काम भएका छन्। जनसंख्या वृद्धिमा सन्तुलन, प्रजनन स्वस्थ्यमा सुधार, प्रजनन अधिकारको पृष्ठपोषण, बालविवाहमा कमी, सुरक्षित मातृत्वमा हामीले ठूलो प्रगति गरिसकेका छौं। बालमृत्युदरमा कमी, ज्येष्ठ नागरिक, एकल महिला तथा लोपोन्मुख समुदायलाई सामाजिक सुरक्षाजस्ता क्षेत्रमा विशेष कार्यक्रमहरू सञ्चालन गरिरहेका छौं। यिनबाट आशातित नतिजा प्राप्त भइरहेका छन्। यी सबैको सम्पूर्ण श्रेय जाने यस सम्मेलनलाई स्मरण गर्दै आजको जनसंख्या दिवसले हामी सबैमा थप ऊर्जा मिलेको छ। तथापि चुनौतीका चाङ उत्तिकै मडारिरहेका छन्। यस वर्षको नारालाई हेर्ने हो भने पनि सन् २०२२ लाई बिदा गर्दैगर्दा ८ अर्ब जनसंख्याको उपहार पाउँदै छौं। हुन त नेपालका लागि यो ठूलो विषय नहुन पनि सक्छ किनभने नेपालमा बसोबास गर्ने जनसंख्या अझै पनि ३ करोड नाघिसकेको छैन। तथापि विश्वभर तीव्र रूपमा फैलिरहेको जनसंख्याले समग्र विकास, वातावरण र आर्थिक उपार्जनमा गहिरो प्रभाव परिरहेको हुन्छ। जसको शिकार प्रत्यक्ष वा अप्रत्यक्ष रूपमा भइरहेका छौं। सन् २०२२ लाई बिदा गर्दैगर्दा ८ अर्ब जनसंख्याको उपहार पाउँदै छौं। विश्वभर तीव्र रूपमा फैलिरहेको जनसंख्याले समग्र विकास, वातावरण र आर्थिक उपार्जनमा गहिरो प्रभाव परिरहेको हुन्छ। विश्वमा तीव्र रूपमा बढेको जनसंख्यासँगै बढेको जनसंख्याले उद्योगधन्दा, कलकारखाना, असन्तुलित विकास, वन विनाशका कारण जलवायुमा तीव्र असर परिरहेको छ। यसका कारण नेपालका हिमाली, पहाडी र तराई तिनै भेगमा विभिन्न असर परिरहेको प्रत्यक्ष अनुभव गरिरहेका छौं। चाँदीझैं टल्कनै हिमालहरूमा हिउँ जम्ने प्रवृत्तिमा परिवर्तन आई हिमाल कालापत्थरमा परिणत हुने खतरा बढेको छ। यता पहाडमा समय अगावै बालीनाली लगाउन पर्ने तथा मौसमभन्दा अघि नै लालीगुराँस लगायतका फूलहरू फुल्न थालेका छन्। पहाडका पानीका मुहान जमिनमुनि पानी भासिने भई खोला छेउछाउ सरिरहेका छन्। तराईमा समेत पानीको सतह गहिरिएर जमिनमुनिको पानी सतहमा ल्याउन कठिन परिरहेको छ। पहाड र हिमालमा आएको बेमौसमी तथा अन्धाधुन्दा वर्षाले तराई जलमग्न, डुबानमा परेका घटना बढेका छन्। यस्तै, पहाड पहिरोकोे चपेटामा छटपटाइरहेको छ। मनन गर्नुपर्ने थुप्रै कुरा छन्। जनसंख्या विकासको मूलाधार मात्र होइन, यो त देशको अस्तित्व स्थापना गर्ने एक मूल मापक नै हो। २०६८ को जनगणनाको नतिजाले देशको वार्षिक जनसंख्या वृद्धिदर २ प्रतिशतभन्दा तल झरेको देखियो। अब जनसंख्या नियन्त्रण होइन, जनसंख्या व्यवस्थापनमा जानैपर्छ भनेर सरकारले जनसंख्या व्यवस्थापनलाई प्राथमिकतामा राखेको छ। सरकारले तय गरेको पन्ध्रौं पञ्चवर्षीय योजना, प्रतिबद्धता जनाइ लागू गरेको दिगो विकास लक्ष्यलगायत हरेक कार्यक्रममा जनसंख्या व्यवस्थापन प्राथमिकतामा पर्ने गरेको छ। नेपाल जस्तो बहुधार्मिक, बहुभाषिक, बहुसांस्कृतिक, बहुजातीय र भौगोलिक विविधता भएको देशमा सन्तुलित जनसंख्याले मात्र स्वच्छ वातावरण, गणस्तरीय जीवन, दिगो आर्थिक विकास र स्वस्थ समाजको निर्माण गर्छ। नेपालले जनसंख्या व्यवस्थापनको कार्यक्रमलाई अघि सारिरहँदा नेपालको सबै भूभागमा सन्तुलित जनसंख्या वितरण कसरी सुनिश्चित गर्न सकिन्छ भन्नेतर्फ सबैको ध्यान जान जरुरी छ। सन्तुलित जनसंख्या वितरण भएमात्र देशको सामाजिक, आर्थिक, वातावरणीयलगायत हरेक क्षेत्रको विकास सम्भव छ। सन्तुलित जनसंख्याको वितरण र प्रभावकारी जनसंख्या व्यवस्थापनको मार्गमा जनसंख्याका खासखास सूचकहरूमा सुधार गर्नुपर्ने देखिएको छ। आईसीपीडीले मार्ग दर्शन गरेका कतिपय सूचकमा विशेष ध्यान दिनुपर्ने भएको छ। देशमा बाल र मातृ मृत्युदर घटाउन अपेक्षित सफलता मिलिरहेको छैन। लैंगिक असमानता कायमै छ। बालविवाहको सबैभन्दा उच्चदर रहेको एसियाली देशमध्ये नेपाल पनि रहेको सन्दर्भमा बालविवाह रोक्ने हाम्रो संकल्प पूरा हुन सकेको छैन। किशोरीको शिक्षा र स्वास्थ्य सेवामा पहुँच पुर्याउँदै उनीहरूमा लगानी, विवाह गर्ने उमेर बढाउने र छिटो बच्चा नजन्माउने सुनिश्चित गर्नु आजको आवश्यकता हो। अव्यवस्थित सहरीकरण रोक्न सकिएको छैन। व्यवस्थित बसाइँसराइको अवधारणा अझै पनि स्पष्ट रूपमा आउन सकेको छैन। सेवा सुविधाकै अभावका कारण नागरिकले जन्मथलो छाडेर अन्यत्र बसाइँसराइ गर्नुपर्ने बाध्यताको अन्त्य गर्न सकिएको छैन। सबै ठाउँमा आवश्यक पूर्वाधारहरूको निर्माण गरी व्यवस्थित बसोबासको व्यवस्था मिलाउन सकिएको छैन। महिला हिंसा अन्त्य गर्न सकिएको छैन। ज्येष्ठ नागरिकले जीवनभर परिश्रम गरी आर्जन गर्नुभएको ज्ञान र सीपकोे सदुपयोग गरी उहाँहरूको आवश्यकतालाई सम्बोधन गर्दै अन्तरपुस्ता सहभागिताको प्रवद्र्धन गर्नुपर्ने देखिएको छ। शारीरिक रूपमा अपांगता भएका व्यक्तिहरूलाई साधारण व्यक्तिसरह जहाँसुकै सजिलै रूपमा जान सक्ने अपांगमैत्री वातावरण तथा पूर्वाधार निर्माणको अभिभारा पूरा गर्नुपर्ने छ। जनसंख्या व्यवस्थापनसँगै जोडेर सीमान्तिकृत तथा पिछडिएका वर्गमा लक्षित कार्यक्रमहरू सञ्चालन गर्नुपर्ने भएको छ। कोभिड१९ का कारण विभिन्न मुलुकबाट फर्की आएका युवालक्षित ठूलो जनसंख्यालाई उचित अवसर र वातावरणको निर्माण गर्नु आजको आवश्यकता हो। यसो गर्न सकेमात्र खलबलिएको अर्थतन्त्रलाई सही दिशामा ल्याउन सक्छौं। नेपालको जनसंख्याको आधा हिस्साभन्दा बढीको संख्यामा रहेका महिलाको स्वास्थ्य, शिक्षा, लैंगिक समानता, रोजगारीजस्ता विषयहरूमा राज्यले विशेष रूपमा ध्यान दिन सकेमा मुलुकको विकासमा यसले ठूलो योगदान पुर्याउनेछ। समग्रमा, महिला, बालबालिका, गरिब, असहाय, सीमान्तकृत वर्ग, अपांगता भएका व्यक्ति, ज्येष्ठ नागरिकलगायतलाई तिनका अधिकारको सम्मान गर्दै देश विकास गर्न सकिन्छ। यसो गर्न सकेमात्र सुखी नेपाली, समृद्ध नेपाल को नाराले मूर्तरूप लिनेछ। खतिवडा त्रिभुवन विश्वविद्यालय जनसंख्या अध्ययन केन्द्रीय विभागका सहप्राध्यापक हुन्।"
के नेपाल श्रीलंका पथमा छ ?,"इतिहासकै दुर्भाग्यपूर्ण अवस्थामा श्रीलंका छ। जनताले कार्यालय घेरेपछि राष्ट्रपति गोटाबाबा राजापाक्षे निवासबाट भागेका छन्। चरम आर्थिक संकटमा फसेको श्रीलंकाका प्रधानमन्त्री रणिल विक्रमासिंघेले यसै साता राजीनामा दिने घोषणा गरेका छन्। एक प्रकारको सरकारविहीनको अवस्था छ। श्रीलंकामा यो अवस्था अचानक आएको होइन। स्वेच्छाचारी शासकीय प्रवृत्तिका कारण नै श्रीलंकाले यो हविगत व्यहोर्नु परेको हो। आर्थिक, शिक्षा, स्वास्थ्यलगायत क्षेत्रमा दक्षिण एसियाली मुलुकहरूमा अग्रस्थानमा श्रीलंका थियो। तर, विश्वकै ध्यानाकृष्ट गरेको श्रीलंकाको भविष्य अहिले अन्योल छ। सेनाप्रमुखले शान्ति कायम गर्न आह्वान गरेका छन्। यो अवस्थाबाट सही ट्रयाकमा फर्कन कति समय लाग्ने हो ? त्यो अनिश्चित छ। पुरानो अवस्थामा फर्कन समय लाग्ने छ। मुलुकलाई यो अवस्थामा ल्याइपुर्याउन राजापाक्षे सरकार नै मुख्य जिम्मेवार हो। संकटबाट श्रीलंकाले कहिले त्राण पाउँछ अहिले यकिन गर्न गाह्रो छ। पुरानै अवस्थामा फर्काउन दातृनिकायसँग छलफल गर्नुपर्छ। सुधार्नुपर्ने पक्षका विषयमा केकस्ता शर्तहरू राखिन्छ ? ती शर्तहरू पूरा गर्न सक्ने किसिमको सरकार आउनुपर्ने हुन्छ। जनताले पाइसकेको सुबिधा गुमाउन चाहँदैनन्। अप्ठेरो सहेर पनि मुलुकलाई अघि बढाउनुपर्छ भनेर नेतृत्वले जनतालाई बुझाउन सक्नुपर्छ। सरकारप्रति जनताको विश्वास बढेमा श्रीलंकालाई पुरानो अवस्थामा फर्कन धेरै समय नलाग्न सक्छ। राजनीतिक नेतृत्व जनताको विश्वास आर्जन गर्न नसक्ने र अन्तर्राष्ट्रिय समुदायले पनि सहयोग नगर्ने हो भने बाहिर आउन अप्ठेरो पर्छ। श्रीलंकासँग नेपालको तुलना हुन थालेको छ। सरकारका कतिपय काम कारबाहीले शंका उत्पन्न गराउनु स्वाभाविक हो। समयमै राजनीतिक नेतृत्व र नेपाली जनता सचेत हुनुपर्ने आवश्यकता देखिएको छ। जनताले विवेक नपुर्याउने श्रीलंका पथमा जाने संभावनालाई नकार्न सकिँदैन। कसरी फस्यो संकटमा ? हिन्द महासागरस्थित टापु राष्ट्र श्रीलंका रातारात टाट पल्टिएको होइन। सन् १९४८ मा बेलायतबाट स्वतन्त्र भएको श्रीलंका टाट पल्टनुका विभिन्न कारण छन्। शासकीय अव्यवस्था, आर्थिक अपारदर्शिता, भ्रष्टाचार, परिवारवादलगायत विभिन्न कारण छन्। सन् १९४८ मा स्वतन्त्र भएयता विस्तारै समृद्धिको यात्रामा थियो। सन् १९८३ बाट श्रीलंकामा हिंसात्मक द्वन्द्व सुरु भयो। द्वन्द्वको शान्तिपूर्ण समाधानका लागि सरकार र विद्राही तमिल टाइगरबीच पटकपटक शान्तिवार्ता भए। तर, ती वार्ता पनि सफल हुन सकेनन्। अन्ततः श्रीलंकाली सरकारले २६ वर्ष लामो द्वन्द्वमा दमनको बाटो रोज्यो। सन् २००९ मा विद्रोहीहरूलाई दमन गर्न सफल भयो। अर्थात् निषेधको राजनीति गरेर एकहदसम्म सफल भयो। श्रीलंकामा विजयोत्सव मनाइयो। गृहयुद्धको अन्त्य गर्न महत्वपूर्ण भूमिका निभाएका महिन्दा राजापाक्षे राष्ट्रपति बने। सिंगो दक्षिण एसिया एवं अन्तर्राष्ट्रिय तहबाट पनि एकहदसम्म साथ पायो। तर, त्यो हिंसात्मक द्वन्द्वको आयाम र प्रभावबारे गहन अध्ययन भएन। त्यही बीचमा अन्तर्राष्ट्रिय राजनीतिका घटनाक्रममा फेरबदल भए। आर्थिक एवं सामरिक ढंगले सशक्त अघि बढिरहेको चीनसँग श्रीलंकाको तत्कालीन नेतृत्वले सहयोगको हात बढायो। आर्थिक र सैन्यगत हिसाबले सहयोग प्राप्त पनि गर्यो। चीनको सहयोगबाट तमिलको हिंसात्मक विद्रोहलाई दमन गर्न सफल भयो। विजय उत्सवका बीच श्रीलंकाली राजनीतिक नेतृत्वले आफूलाई अपराजित महसुस गर्यो। सधैं विजयको मनोकांक्षा लिएर अघि बढ्यो। सन् २०१४ मा राजापाक्षे मन्त्रिमण्डलमा स्वास्थ्यमन्त्री मैथ्रिपाल सिरिसेनाले पार्टीमा विद्रोह गरे। विपक्षी पार्टीसँग गठबन्धन गर्न पुगे। राजापाक्षेले सन् २०१५ को राष्ट्रपतीय चुनावमा हार व्यहोर्न पुगे। त्यसलगत्तै भएको अर्ली इलेक्सनमा विजयी भएर सिरिसेना राष्ट्रपति हुन पुगे। २०१७ मा भएको स्थानीय निर्वाचनमा राजापाक्षेको दल श्रीलंका फ्रिडम पार्टी (एसएलएफपी)ले लोकप्रिय मतका साथ जित हासिल गर्यो। त्यसपछि सन् २०१९ संसदीय निर्वाचन भयो। राजापाक्षे २०१९ को चुनावमा पुनः शक्तिमा आयो। राजापाक्षेले २०१९ मा चुनाव जितसँगै सत्ता पूर्णरूपमा राजापाक्षेको परिवारको हातमा मात्रै सीमित भयो। सरकारको नेतृत्व गर्दै महेन्द्र राजापाक्षे प्रधानमन्त्री भए। सत्तालाई परिवारसँग जोडेर अघि बढाइयो। राष्ट्रपति गोटाबाय राजापाक्षे परिवारको तेस्रो राजनीतिक पिँढी हुन्। चौथो राजनीतिक पिँढी पनि मन्त्री थिए। दाजु महिन्दा गत महिनासम्म प्रधानमन्त्री थिए। उनी सन् २००५२०१५ सम्म राष्ट्रपति पनि थिए। महिन्दाका छोरा पनि केही महिनाअघि मन्त्री थिए। अहिले सबैले राजीनामा दिइसकेका छन्। सत्तारुढ राजापाक्षे सरकारले सधैं विजय भइरहने आकांक्षा राख्यो। आर्थिक क्षेत्रमा जथाभावी निर्णयहरू गर्न थाल्यो। नीतिगत विषयमा अन्धाधुन्ध हात हाल्न पुगे। नजिकका व्यवसायीको चाहनाअनुसार, बजेटमा करका दर निर्धारण हुन पुग्यो। वैदेशिक सहयोग लिएर आयोजना अघि बढाउने कुरामा पनि निकट व्यक्ति हेर्न थालियो। वैदेशिक व्यवसाय र व्यापारमा अघि बढाउने कुरामा आफू निकट व्यक्तिको मात्र सुझाव लिइयो। सरकारले दीर्घकालीन ढंगले सोचविचार गर्न चाहेन। नीतिगत रूपमा एक किसिमले स्वेच्छाचारिता बढ्यो। ठूलो मात्रा कर कटौती गरियो। त्यसको केही समयपछि कोभिड१९ को महामारी सुरु भयो। यसले श्रीलंकाको अर्थतन्त्र धरासायी बनायो। यसतर्फ समयमै सचेत हुने र परिवेशप्रति राजनीतिक नेतृत्व उदासीन रह्योे। यस खालका गतिविधिले आमजनतामा निराशा बढ्यो। सन् २०१९ मै अतिवादीहरूले पर्यटकीय स्थलहरूमा बम आक्रमण गरेका थिए। श्रीलंकाको वैदेशिक मुद्राको आयको स्रोत पर्यटन हो। पर्यटनका लागि बम विस्फोट टर्निङ प्वाइन्ट बन्यो। पर्यटकहरूलाई असुरक्षाको प्रभाव पर्यो। कोभिड१९ को महामारीका कारण पर्यटन व्यवसाय प्रभावित भयो। वैदेशिक मुद्राको आयस्रोत ठप्प प्रायः भयो। वैदेशिक मुद्राको अर्को स्रोत रेमिटेन्स हो। १९८३ को हिंसात्मक द्वन्द्वपछि विभिन्न मुलुक पुगेका तमिल विद्रोहीहरू सरकारको विपक्षमा थिए। विद्रोहीहरूले भित्रभित्रै रेमिटान्स नपठाउने अभियान चलाए। रेमिटेन्समा पनि व्यापक कमी आयो। श्रीलंकाले जर्जर आर्थिक अवस्थाको व्यापक प्रचार हुन थाल्यो। ऋण तिर्न नसक्ने अवस्था सिर्जना भयो। क्रेडिट रेटिङ एजेन्सीहरूले श्रीलंकालाई डाउनग्रेड गरिदिए। त्यसपछि सरकारले अन्धाधुन्ध मुद्रा छाप्न थाल्यो। एकपछि अर्को गरी राजापाक्षे सरकार स्वेच्छाचारी ढंगले अघि बढ्यो। अन्तर्राष्ट्रिय सेयर बजारमा लगानी गर्न बन्देज लाग्यो। विदेशी मुद्राको सञ्चिति खस्किन पुग्यो। २०२१ मा राजापक्ष सरकारले रासायनिक मलको पूर्णरूपमा बन्देज लगायो। जसका कारण चिया र धान खेती पनि प्रभावित हुन पुग्यो। गत फेब्रुअरीमा रुसले युक्रेनलाई हमला गरेपछि विश्वभरनै इन्धनमा मूल्यवृद्धि भयो। राजापाक्षे सरकारले भौतिक पूर्वाधार, आर्थिक विकासका लागि आयोजना भिœयाएका थिए। त्यसका लागि चिनियाँ सहयोग उल्लेख्य मात्रामा भिœयाएका थिए। दीर्घकालिन अध्ययन नगरी आयोजना सुरु भयो। उत्पादनमूलक काममा भन्दा भौतिक पूर्वाधार निर्माणमा ध्यान दिइयो। जुन अन्ततोगत्वा मुलुकलाई बोझ भयो। हामदत्त भन्ने आयोजना हो। श्रीलंका आफैंले चलाउन नसकेपछि चीनले लिजमा लिएर चलाउन सुरु गरेको छ। अर्कोचाहिँ राजापाक्षेको निर्वाचन क्षेत्रमा पर्ने अन्तर्राष्ट्रिय विमानस्थल हो। जुन विमानस्थलको निर्माण खासै आवश्यक थिएन। यस खालका पूर्वाधारको क्षेत्रमा लगानी बढाइयो। जसको आलोचनासमेत भएको थियो। एकातर्फ कोरोना महामारी र बम विस्फोटले अन्तर्राष्ट्रिय क्षेत्रमा नकारात्मक प्रभाव पारिरहेकै थियो। अर्कोतर्फ, नीतिगत रूपमा स्वेच्छाचारी निर्णय गर्दा श्रीलंका आजको अवस्थामा आइपुगेको हो। नेपालको अवस्था ? पाँच वर्षसम्म स्थायी सरकार चलोस् भन्ने जनचाहना हो। तर, केही स्वार्थी राजनीतिक नेताहरूका कारण सरकार स्थायी हुन सकेन। मुलुक स्थिरतातर्फ गएको नरुचाउने बाह्य शक्ति र त्यस बाह्य शक्तिको मतियार बन्ने काम केही स्वार्थी राजनीतिक नेताहरूले गरे। जसका कारण नेपाल अप्ठेरो अवस्थामा आइपुगेको हो। श्रीलंकाले झैं कोभिडको समस्या नेपालले पनि व्यहोर्नु परेको हो। तर, तत्कालीन प्रधानमन्त्री केपी शर्मा ओली नेतृत्वको सरकारले समयमै खोपको व्यवस्था गर्न सफल भएको हो। जनजीवनलाई सामान्य अवस्थातर्फ फर्काउने काम गर्न सफल भएको हो। आमजनजीवन पनि विस्तारै सामान्यतर्फ अग्रसर हुँदै गएको थियो। नेपालको पर्यटन क्षेत्रमा सामान्य अवस्थामा फर्केको सन्देश दिइरहेको बेला सरकार परिवर्तन भयो। नयाँ सरकारको नीतिगत पक्षमा कसरी जाने भन्ने निर्णयमा भद्रगोल देखा परेको छ। सन् २०१९ पछि श्रीलंकामा राजापाक्षे सरकारले गरेको गतिविधि जस्तै गरी यो सरकार देखिन्छ। पूर्वअर्थमन्त्री जनार्दन शर्माले जथाभावी ढंगले बजेट विनियोजन गरे। त्यसका लागि अनधिकृत व्यक्तिलाई अर्थ मन्त्रालयमा प्रवेश गराइयो। व्यापारिक घरानालाई विशेष फाइदा हुने गरी बजेट निर्माण गरे। प्रधानमन्त्री शेरबहादुर देउवाका छोराको कम्पनीलाई फाइदा हुने गरी सेटिङ गरियो। नीतिगत पक्षमा भद्रगोल नीति अपनाइएको छ। प्रदेश सरकारले पनि जथाभावी खर्च गरिरहेका छन्। राष्ट्रको ढुकुटीको दुरुपयोग भएको छ। संघीय र प्रदेश सरकारका स्वच्छाचारी गतिविधि बढ्दै जाने हो भने नेपाल पनि श्रीलंकाकै बाटोमा जाने निश्चित हो। महँगी बढेको छ। उत्पादन क्षेत्रमा लगानी हुन सकेको छैन। मुलुकलाई श्रीलंका हुन नदिने महत्वपूर्ण अवसर पनि आएको छ। त्यो अवसर भनेको आगामी निर्वाचन हो। निर्वाचनमा जनताले दुई कुरामा विवेक पुर्याउनु पर्छ। सफल राष्ट्रको बाटो पछ्याउने वा श्रीलंकाको पथ लिने भन्ने कुरामा जनताले विवेक पुर्याउनु पर्ने समय आएको छ। समृद्ध नेपाल र सुखी नेपालीको आकांक्षातर्फ उन्मुख हुनुपर्छ। यसका लागि दृढ इच्छाशक्ति भएको राजनीतिक दल र नेतृत्वलाई निर्वाचित गर्नुपर्छ। अहिलेसम्म भयवह अवस्था भइसकेको छैन। विगतमा भएका गल्तीलाई सच्याएर जान सकिने अवस्था कायम छ। मुलुकलाई कसरी अघि बढाउने हो त्यसको साँचो जनताको हातमा छ। यसको निर्णायक जनता छन्। अहिले सबै राजनीतिक दल र नेता उस्तै हुन् भन्ने खालको प्रचार पनि हुन थालेको छ। तर, सबै दल र नेता कदापी उस्तै होइनन्। सबै दललाई एउटै आँखाले हेर्नु गैरजिम्मेवारपूर्ण हुन्छ। तुलना गरेर हेर्नुपर्छ। यसतर्फ जनता सचेत हुनुपर्छ। निर्वाचनबाट जनताले जे जस्तो मत दिन्छन्, मुलुकले त्यसरी नै बाटो तय गर्ने छ। जनताले विवेक पुर्याएको अवस्थामा श्रीलंकाको बाटोमा जानुपर्दैन। डा भट्टराई, नेकपा एमालेको परराष्ट्र मामिला विभाग प्रमुख हुन्।"
