शीर्षक,विवरण
सुसंस्कृत जीवनलाई स्वस्थ राजनीति,"सर्वदा व्यवहारे स्यात् औदार्यं सत्यता तथा। ऋजुता मृदुता चापी कौटिल्यं च न कदाचन।। यसको अर्थ हो, व्यवहारमा सधैं उदारता, सत्यता, सरलता र मधुरता हुनुपर्छ। व्यवहारमा करुणा हुनुपर्छ, कटुता होइन। जीवनलाई सुसंस्कृत एवं सभ्य वातावरणमा जिउन पाउनु मानिसको आधारभूत आवश्यकता हो। घर, संस्था, कार्यालय, विद्यालय, राजनीतिक क्षेत्र सबैको वातावरण अनुकूल व्यवहारले मात्रै व्यक्तिको जीवन र राष्ट्र दुवैमा विकासको अनुभूति गर्न सकिन्छ। कसैको घरको वातावरण शान्त, प्रेमल, हुन्छ भने कुनैकोमा झैंझगडा मात्रै भइरहेको भेट्छौं। राजनीतिक वातावरण राम्रो भएको देशहरूका नागरिकमा इमान्दारिता, र सहयोगी भावना भेटिन्छ। भ्रष्ट वातावरणमा हुर्केका व्यक्तिबाट इमानदारिताको परिणाम खोज्नु कठिन हुन्छ। भ्रष्ट संस्कारकै कारण राजधानीका सडकमा आन्दोलन भइरहेका छन्। संस्कृति जहिले पनि उच्चतम तहमा रहन्छ। हामीले कस्तो वातावरण सिर्जना गरेका छौं ? त्यो महत्वपूर्ण पक्ष हो। नकारात्मक वातावरणभित्र सकारात्मक व्यवहारको अपेक्षा गर्न गाह्रो हुन्छ। जहाँ असभ्य समाज र व्यवहार हुन्छ, त्यहाँ अराजक कानुन बन्छ। व्यक्तिमा मनोवृत्ति निर्धारण गर्ने कारकहरू यदि हाम्रो वातावरणले जीवनमा नकारात्मक दृष्टिकोण र अभ्यास अघि बढेका छन् भने परिवर्तनको जरुरी रहन्छ। हाम्रो मनोवृत्ति निर्धारण गर्ने मुख्यतयाः तीनवटा कारणहरू छन। जसमा वातावरण, अनुभव र शिक्षा प्रमुख रहन्छन्। वातावरण घर, विद्यालय, कार्यालय, जहाँसुकै राजनीतिक परिवेशको वातावरणले भूमिका खेलिरहेको हुन्छ। प्राकृतिक वातावरण र सांस्कृतिक वातावरण दुवैले मानव जीवनमा महत्व राख्छन्। प्रकृति, नदीनाला, स्वच्छता, अनि प्रदूषित वातावरणले जसरी बाहिरी जीवनमा प्रभाव पारेको हुन्छ, त्यसैगरी प्रदूषित सोचले आन्तरिक मन, चेतना र जीवनशैलीमै प्रभाव पारेको हुन्छ। नकारात्मक सांस्कृतिक वातावरणले व्यक्ति, समाज र राष्ट्रमै अशान्ति सिर्जना गरेको हुन्छ। खराब मानसिक सोचका कारणले स्वयंको मानसिकतामा पनि अशान्ति सिर्जना गरिरहेको हुन्छ। सुरक्षा, शान्ति, करुणा, सभ्यताजस्ता गुण आन्तरिक र बाह्य दुवै प्रकृतिको लागि आवश्यक छन्। अनुभव र संस्कार प्रत्येक व्यक्तिले आफ्नो वातावरणअनुसार सँगालेको अनुभव र घटनाहरूले उनीहरूको जीवनशैली र व्यवहारमा असर गरेको हुन्छ। सुन्दर, न्यायमूलक, समतामूलक, करुणावान्, प्रेमल संस्कार र जीवनशैली पाएका व्यक्तिसँग सकारात्मक अनुभव हुन्छ। उनीहरूप्रतिको हाम्रो मनोवृत्ति पनि सकारात्मक बन्छ। त्यसैले भन्ने गरिन्छ नि, घरबाटै सुसंस्कृत र सभ्य व्यवहार सिकाउन सक्यौं भने भविष्यमा सभ्य नेतृत्वको निर्माणमा सघाउ पुग्दछ। अन्यथा निमको बीउ रोपेर आँपको फल खोज्नु जस्तै हुन्छ। जीवनमा जस्तो संस्कारबाट जस्तो अनुभव हासिल भएको हुन्छ, त्यसअनुरूप व्यक्तिले समाजमा देखाउने व्यवहार र अभ्यासको विकास हुन्छ। आजको राजनीतिक अभ्यासको क्रियाकलाप हिजो सिकाइएको संस्कार र त्यसलाई अनुसरण गर्दै गएको अनुभवको परिणाम मान्न सकिन्छ कि ? संस्कारलाई सुसंस्कृत बनाउन सकिन्छ। सुधारको आवश्यक पर्छ। सुधारिएको राजनीतिक अभ्यास नै विकासको मापन बन्न सक्छ। त्यसैले अनुभव र संस्कारले हानिकारक अभ्यासमा प्रेरित गर्छ भने त्यसबाट रूपान्तरित भएर माथि उठ्नु जरुरी छ। शिक्षा व्यक्तिको जीवन विकासमा औपचारिक र अनौपचारिक दुवैथरीको शिक्षाले महŒवपूर्ण भूमिका खेलेको हुन्छ। शैक्षिक योग्यता मात्र शिक्षा होइन। व्यक्तिले सिकेका र योगदान पुयाएका आधारमा उसको विवेक र सभ्यताले शिक्षित व्यक्तिको परिचय दिन्छ। मनोवैज्ञानिक ज्ञानले बुद्धि र विवेकमा सकारात्मक रूपान्तरण ल्याउन सघाएको हुन्छ। जसको माध्यमले सफलता सुनिश्चित गर्दछ। हामीसँग बाहिरी जानकारी र सूचना प्रशस्त छन् तर आन्तरिक ज्ञान, समझ र विवेकको सधैं अभाव र अपूर्णता महसुस हुन्छ। जीवनयापन, दलगत राजनीति र समय सहजतासँग बिताउन मात्र शिक्षा लिने होइन। जीवन कसरी शान्त, संयम, करुणावान् भएर बाँच्न र समाजमा सकारात्मक योगदान दिन सकिन्छ, त्यो ज्ञान शिक्षाको रूपमा विकास भएको हुनुपर्छ। नकारात्मक मानसिकता, अस्वस्थ शरीर जस्तै नै हुन्छ। त्यसैले मनोवृत्ति विकास गर्ने खालको शिक्षाले वास्तविकता र यथार्थतालाई महसुस गराई रूपान्तरण गराउँछ। शिक्षा त्यस्तो हिस्सा हो, जसले उत्पादकत्व वृद्धिमा योगदान देओस। सकारात्मक नेतृत्व क्षमताको विकास गरोस्। समस्या समाधानको लागि उचित पहल गर्न सकोस्। व्यक्तिगत विकास, सामाजिक विकास र नेतृत्व विकासमा गुणस्तरीयताको विकास गर्न सकोस्। अनुकूल वातावरणको निर्माणसहित वफादारिताको विकास होस्। किनकि नकारात्मक मनोवृत्ति विकासको बाधक बन्दछ। तनाव, क्रोध, लालच, द्वेष सबै नकारात्मक मनोवृत्तिका परिणाम हुन्। त्यसैले पनि आजको समाज कता जाँदैछ ? सडकमा, आन्दोलनमा, राजनीतिक दलका नेतृत्व र कार्यकर्तामा मात्र खोजेर भेटिन्न। प्रत्येक व्यक्तिको मनोविज्ञान, संस्कार, अभ्यास र जीवनशैली आचरणमा खोज्नु जरुरी छ। सदाचारको गुण सत्आचार मिलेर सदाचार शब्द बनेको छ। सत्यको आचरण गर्नु सदाचार हो। सही आचरण, शिष्ट व्यवहार, अनुशासित जीवनशैली नै सदाचार हो। यसलाई जीवनमा अपनाउन के चिजले बाधा पार्दछ ? किन व्यक्ति सदाचारी बन्न सक्दैन ? जबकि सबैलाई थाहा छ जीवनमा सदाचारको गुण जत्तिको महŒवपूर्ण आर्जन अरू हुन सक्दैन। धन, सम्मान, शिक्षा, पदभन्दा ठूलो सम्पत्ति हो, सदाचार। किनकि सदाचार व्यक्तिमा नै धैर्य र संवेदनशीलताको विकास भएको हुन्छ। संवेदनशील र धैर्यवान् व्यक्तिले गरेको कार्य सदाचारको गुणले भरिएको हुन्छ। अनि, त्यही कार्य सफल हुन्छ। र अस्तित्वको अनि समाजको नियम भनेकै सदाचार हो। त्यसैले सफलता प्राप्तिको लागि सदाचार नै महत्वपूर्ण छ। आत्मबलको अभाव, आत्मीयताको अभाव, वैरभाव र दुष्ट प्रवृत्ति राजनीति हो भनेर बुझ्न थालिएको आजको दिनमा आफ्नो गुणवत्ता विकास गरी सामाजिक हितमा कार्य गर्नको लागि सदाचारमा स्थित रहन सक्नुपर्छ। झुट, बेइमानी, भ्रष्टाचारले धन मिल्ला, बाहिरी सम्मान पनि मिल्ला तर आत्मसम्मान मिल्दैन। सत्यतामा, सदाचारमा, इमान्दारिताको आचरणमा स्थित व्यक्तिको जीवनमा जतिसुकै सुखदुःख र अनुकूलता या प्रतिकूलता आए पनि विचलित हुँदैन। मानसिक रूपले सन्तुष्ट, मानवीय गुणले करुणावान, व्यक्तिगत रूपमा खुसी, स्वस्थ र आनन्दित रहन धेरै धनसम्पत्ति होइन, सदाचारी भए पुग्छ।"
स्वर्गजस्तो डोल्पामा धमिलो छाया,"भनिन्छ, धरतीमा स्वर्ग छ। नर्क पनि यहीँ नै छ। राम्रो कर्म गरे स्वर्ग चिनिन्छ, अन्यथा नर्ककै बास हुनेछ। हो, स्वर्ग, नर्क सबै हामीमै निहित छ। हाम्रै व्यवहारमा भर पर्छ। के लिने, के नलिने त्यो पनि हाम्रै निर्णयले निर्धारण गर्छ। प्रकृति परमात्माको सर्वोत्कृष्ट उपहार हो। यसले हामीलाई पलपलमा मार्गदर्शन पनि गरिरहेको हुन्छ। हामीलाई जोगाउन जतिखेरै पनि तल्लीन रहन्छ। यो हाम्रो परम मित्र पनि हो। प्रकृतिले पृथ्वीमा अलौकिक व्यवस्था गरेको छ। संसारभरमा अनेक त्यस्ता ठाउँ छन्, जुन पत्याउनै नसकिने हुन्छन्। त्यस्तै प्रकृतिको एउटा उत्कृष्ट सिर्जना हो उपल्लो डोल्पा। हजार वर्षभन्दा पुरानो शे गुम्बा र नेपालको सबैभन्दा गहिरो ताल फोक्सुन्डो यहीँ छन्। आकर्षक विशाल फाँटहरूसहितको परिदृश्य यहाँ देख्न पाइन्छ। विश्वको सबैभन्दा अग्लो स्थानमा बसेको मानव बस्ती द्यो पनि यहीँ छ। नेपालको कर्णाली प्रदेशस्थित डोल्पा जिल्लाको माथिल्लो भागमा पर्छ उपल्लो डोल्पा। जसलाई माथिल्लो डोल्पा वा अपर डोल्पा पनि भनिन्छ। डोल्पा अति कठिन भूबनोट भएको पहाडी जिल्ला हो। क्षेत्रफलका आधारमा नेपालको यो सबैभन्दा ठूलो जिल्ला पनि हो। डोल्पा ७ हजार ८ सय ८९ वर्ग किलोमिटरमा फैलिएको छ। डोल्पा भूगोलले दुई शृंखलामा छ। उपल्लो र तल्लो। तल्लो भागलाई त्यहींको भाषामा तिर्छुरोङ भन्छन्। माथिल्लो र तल्लो डोल्पाबीच मैत्रीपूर्ण, भाइचार र मितेरी साइनो हजार वर्षभन्दा पुरानो हो। अप्ठ्यारो भूबनोटका कारण नै यो संसारभर चर्चित छ। साहसिक पदयात्राका लागि अपर डोल्पामा विश्वका विभिन्न ठाउँबाट पर्यटक आउँछन्। डोल्पाको प्राकृतिक सुन्दरता संसारभर फैलाउँछन्। फैलाइरहेका छन्। अपर डोल्पामा प्राचीन तिब्बतीय रहनसहन देख्न र महसुस गर्न पाइन्छ। यहाँका बासिन्दालाई प्रकृतिले प्राचीन सभ्यतामा बाँच्न सिकाएको छ। प्राकृतिक जडीबुटी यार्सागुम्बाको खानी नै हो अपर डोल्पा। जहाँ यार्सागुम्बाको बास रहन्छ, त्यहाँको हावापानी नै स्वच्छ हुन्छ। जसले मानव मनमस्तिस्कमा सकारात्मकता सञ्चालित गर्छ। नकारात्मकता आउँनै दिँदैन। यही हो प्राचीन सभ्यताको गौण सत्य। र, स्वर्ग पनि। डोल्पा भूगोलले दुई शृंखलामा छ। उपल्लो र तल्लो। तल्लो भागलाई त्यहींको भाषामा तिर्छुरोङ भन्छन्। माथिल्लो र तल्लो डोल्पाबीच मैत्रीपूर्ण, भाइचार र मितेरी साइनो हजार वर्षभन्दा पुरानो हो। त्यो सुमधुर थियो र छ पनि। प्राचीनकालदेखि नै माथिल्लो डोल्पा र तल्लोबीच व्यापार विनिमय हुँदै आएको थियो। माथिका मानिस नुन तथा भेडाच्याङ्ग्रा लिएर तल आउँथे। मकैलगायत खाद्यान्न साटेर फर्किन्थे। तलका पनि विभिन्न खाद्यान्न बोकेर माथि जाने अनि नुन तथा अन्य जडीबुटी साटेर फर्कन्थे। एकअर्कामा विश्वास थियो। दुवै ठाउँका मानिस परिवारजस्तै मिलेर व्यवहार गर्थे। यस्तो हजारौं वर्षदेखि चलि नै रहेको थियो। यस्तो सभ्यतामा रमिरहेका उपल्लो डोल्पावासीमाथि अचेल राजनीतिको धमिलो छाया मडारिन थालेको संकेत देखिएको छ। दुवै ठाउँमा विभिन्न समस्या देखिन थाले। एकले अर्कालाई दुःख दिने प्रवृत्ति बढेको देखियो। त्यहाँका जनतालाई विभिन्न लोभ देखाएर आफ्नो हितमा कार्य गर्नेगराउने क्रम बढिरहेको सुनिएको छ। ८९ वर्ष अगाडिसम्म उपल्लो डोल्पा र तिर्छुरोङ लयबद्ध रूपमा हिँडिरहेका थिए। त्यहाँ कुनै किसिमका नकारात्मक विचार पसिसकेका थिएनन्। अहिले कसरी एकअर्कामा आरोपप्रत्यारोपको अवस्था सिर्जना भयो ? कसले यसको बीउ रोपिदियो ? सधैं शान्त रहने स्थानीयमा किन यस्ता परिवर्तन आउन थाले ? यस्ता प्रश्नहरू जन्मिएका छन्। यो धर्तीमा जाताततै अलौकिक शक्ति घुमिरहेको छ। त्यसलाई चिनेर सामाजिक कार्यमा प्रयोग गर्नसक्नु नै मानव उत्कृष्टताको मार्गमा अगाडि बढ्नु हो। उपल्लो डोल्पाको पवित्र हावापानीमा हुर्किएको सभ्यतामाथि विष फैलाउने कार्य बन्द हुनुपर्छ। सरतारा र उपल्लो डोल्पाको प्राचीन सभ्यता बिगार्ने खेलमा कोही पनि लाग्नु हुँदैन। यहाँ राजनीति ल्याउनु हुँदैन। यहाँको सभ्यता जोगाउनेतर्फ पहल हुनुपर्छ। यसका लागि विभिन्न विज्ञहरूसँग छलफल गरेर स्थानीयको आकांक्षा अनुरूप सम्प्रदायमा आँच नआउने तरिकाले अगाडि बढ्नु पर्छ। स्थानीय तहको निर्वाचन नजिकिँदै गएपछि यहाँ राजनीतिक चहलपहल बढ्दै छ। सबैले भोट आफ्नो पोल्टामा पार्न अनेक उपाय अपनाउँछन्। एउटा पार्टीले अर्कोलाई दोष दिन्छ। पार्टी फेराफेर र तानातान खुब चलेको छ। एकआपसमा झगडा गर्ने भएपछि पछिल्लो समय यहाँका बासिन्दामा भ्रम उत्पन्न भएको छ। उपल्लो डोल्पामा राजनीति होइन, सभ्यता संरक्षण चाहिएको छ। जडीबुटीको संरक्षण चाहिएको छ। राजनीतिले संरक्षण दिएको देखिएन। बरु भइरहेको व्यवस्था पनि बिगारेको विगतका क्रियाकलापले देखाएको छ। लेखक उपल्लो डोल्पास्थित यात्सेर गुम्बाका संरक्षक रिन्पोचे हुन्।"
बजेट सुधारका सूत्र,"अर्थतन्त्र तीन वर्षदेखि कोभिडले शिथिल छ। बाह्य वित्तीय झट्का र आन्तरिक वित्तीय बेथितिले छट्पटाइरहेको छ। उग्रदक्षिणपन्थी डोनाल्ड ट्रम्पपछि आशा गरिएका उदार लोकतान्त्रिक जो वाइडेनबाट प्रस्तुत संघीय बजेटलाई लिएर अमेरिकामा निकै आलोचना हुँदैछ। वाइडेन बजेट आलोचनाका पाँच आयाम छन्। धेरै खर्च प्रस्तावले सरकारलाई बोझिलो बनाउँदैछ। सावधानी गुमाएको अत्यधिक खर्चले मुद्रास्फीति बढ्नेछ। खर्च धान्न गरिएका कर प्रस्ताव र भारिला नियमनले नागरिक स्वतन्त्रलाई खुम्च्याउनेछ र असावधान नीतिले बजेटलाई अपेक्षाका गुलावी सूचीभन्दा माथि पुर्याउने छैन। ठूलो बजेट समाधानभन्दा पनि समस्याको ठूलो कारण बन्ला कि भन्ने सन्देह छ। कुनै पनि मुलुकको बजेट राजनीतिक गिमिकबाट माथि उठी अर्थतन्त्रको गतिशीलता र नागरिक समस्याप्रति सचेत हुनुपर्छ भन्ने संकेत यसले दिएको छ। अर्धवार्षिक समीक्षापछि सरकार आगामी आर्थिक वर्षको बजेट तर्जुमामा छ। बजेट तर्जुमा आगामी वर्ष अवलम्बन गरिने आर्थिक दर्शन, नीति तथा प्राथमिकता र सरकारी कोष व्यवस्थापनलाई वास्तविक बनाउन तल्लीन हुनुपर्छ। प्रभावकारी बजेटले आर्थतन्त्रलाई गति दिने संयन्त्रात्मक भूमिका खेल्छ। नीति निर्माणको आधार र कार्यान्वयनको संयन्त्र बन्छ। विकास निर्माणको उत्प्रेरक बन्छ। बजेट नागरिक र सरकारबीच सम्बन्ध सेतु बन्नुपर्छ। पारदर्शिता र आर्थिक प्रक्षेपणको संयन्त्र बन्नुपर्छ। बजेट आर्थिक गतिविधिको सहजीकरण र नियमनको औजार बन्नुपर्छ। यो न्याय र सेवाको आधार त हुँदै हो। सबैभन्दा महत्त्वपूर्ण कुरा बजेटले नागरिकमा आशाको निर्माण र अपेक्षाको प्रत्याभूति गर्नुपर्छ। यी संयन्त्रात्मक भूमिका खेल्न नसक्ने बजेट कोष व्यवस्थापनको साँघुरो सीमाभित्र मात्र खेल्छ। नेपालमा बजेट शास्त्रीय अवधारणा र ब्युरोक्रेटिक व्यवहारमा रमाउँदै सतही राजनीतिक कार्यसूचीलाई सघाउँदै आएको छ। परिणामतः विनियोजन न्याय, आय वितरण, विकास व्यवस्थापन र आर्थिक स्थिरीकरणका कार्य छेउ परेका छन्। बजेट भनिएजस्तो संयन्त्रात्मक भूमिकामा छैन। आगामी वर्षको बजेट केही गम्भीर आर्थिक अवस्थामा तर्जुमा हुँदैछ। त्यसै पनि पटकपटकको विपद् र दशकांैदेखि संक्रमण भोग्दै आएको नेपाली अर्थतन्त्र तीन वर्षदेखि कोभिडले शिथिल छ। बाह्य वित्तीय झट्का र आन्तरिक वित्तीय बेथितिले छट्पटाइरहेको छ। यही समय लगातारको चुनावका कारण पनि मुद्रास्फीति घोडेटापमा बढ्ने पक्का छ। यसर्थ बजेटले केही महत्त्वपूर्ण सवालहरूलाई सम्बोधन गर्नै पर्छ। बजेटले सम्बोधन गर्नुपर्ने विषय तीन वर्गका छन्, पहिलो, समष्टिगत आर्थिक नीति, दोस्रो क्षेत्रगत कार्यक्रम र तेस्रो सरकारी कोष व्यवस्थापन। समष्टिगत आर्थिक नीतिमा केही गम्भीर विषयलाई सम्बोधन गर्नु जरुरी छ। जस्तो कि बजेटका आकार कहिल्यै वास्तविक देखिएन, यसलाई वास्तविक बनाउन साधनको अनुमान तथा खर्च प्रस्तावका वस्तुगत आधार तय गर्नुपर्छ। स्रोत समिति प्रवृत्ति विश्लेषणभन्दा माथि उठ्न नसकेकाले बजेट सधैं अवास्तविक हुँदै आएको हो। यस आर्थिक वर्षकै कुरा गर्दा पनि सुरुमा रु १६४८ अर्बको बजेट अध्यादेश ल्याइयो, पछि रु १६३२ अर्बबाट प्रतिस्थापन गरियो, मध्यावधि समीक्षामा करिब रु १५४६ अर्बतिर आएको छ। आर्थिक वर्षको अन्त्यमा यो आकार रु ५० अर्ब जति घट्ने अनुमान गर्न सकिन्छ। अर्थको नेतृत्व मात्र परिवर्तन तर मेसिनरी र तथ्यहरू उही रहँदा आकार घट्नुले बजेट निर्माण प्रक्रियामा गम्भीर त्रुटिलाई संकेत गर्दछ। अर्को सुधारको क्षेत्र साधन विनियोजनमा न्यायको विषय हो। राष्ट्रिय गौरव र रूपान्तरकारी आयोजनाबाहेक अन्यमा वस्तुगत आधार तय गरी साधन विनियोजन गर्नुपर्छ, जसले प्रभावशाली व्यक्तिको क्षेत्रले मात्र बढी रकम पाउने र दुर्गम तथा विपन्नको लागतमा केही क्षेत्रमा विकास गर्ने प्रवृत्तिलाई अन्त्य गर्छ। विनियोजनका आधार तय गर्दा मानव विकासको स्थिति, सम्बन्धित विकासपूर्वाधारको अवस्था, जनसंख्या, क्षेत्रफल र सेवा लागतलाई २०२० प्रतिशत अंकभार दिनु उचित हुन्छ। साथै तहगत सरकारले के कस्ता आयोजनालाई वार्षिक विकासमा समावेश गर्ने भन्ने स्पष्ट आधार बनाउनु आवश्यक छ, ता कि मन्दिर, प्रतिष्ठान, भ्यु टावरजस्ता क्षेत्रमा रकम छर्ने प्रवृत्तिलाई अन्त्य र जनताको अनुभूत आवश्यकतालाई सम्बोधन गर्न सकियोस्। लगातार मूल्य वृद्धिले न्यून आय र मजदुरीमा बाँच्ने वर्गको दैनिकी निकै सकसपूर्ण छ। अस्वाभाविक मूल्यचाप नियन्त्रण र उत्पादक उपभोक्ता दुवैलाई न्याय गर्न, फौबन्जारी नाफाखोरीलाई नियन्त्रण गर्न प्रभावकारी संयन्त्र ल्याइनुको विकल्प छैन। बजेट कार्यान्वयनको अभिन्न अंग मैद्रिक नीतिलाई बजेटका उद्देश्यसँग आबद्ध गर्ने संस्थागत परिपाटी बसाल्नुपर्छ, मौद्रिक नीतिले बजेटलाई कति समर्थन गरेको छ हेर्न आवधिक समीक्षा गर्नुपर्छ। नेपालका सीमा क्षेत्र विकास, सेवा तथा सुरक्षामा पछि छन्। छिमेकीका सीमा क्षेत्रमा भएको विकास तथा सेवा व्यवस्थापनले सीमावासी नागरिकमा पर्ने भावनात्मक प्रभाव हटाउन सीमाक्षेत्र विशेष कार्यक्रम उच्च प्राथमिकतासाथ कार्यान्वयनमा ल्याउनु पर्छ। सेवा व्यवस्थापनका अग्रपंक्तिमा रहने कर्मचारीको क्षमता, सीप र स्वभाव विकास गरी कर्मचारीमा पेसागत सदाचार, शिष्टाचार र सकारात्मकता वृद्धि गर्न विशेष कार्यक्रमलाई अभियानका रूपमा सञ्चालनमा ल्याउन सख्त जरुरी छ। वित्तीय कारोबारमा १७१८ प्रतिशत हिस्सा ओगट्ने सहकारी क्षेत्र नियमनको दायराबाट झन्डै बाहिरिएको सन्दर्भमा वित्तीय सहकारी अनुगमनका लागि दोस्रो तहको नियमन संयन्त्र आवश्यक छ। मौद्रिक नीतिजस्तै वार्षिक रूपमा सहकारी वित्तीय नीति जारी गर्न आवश्यक छ। विपन्न र गरिब लक्षित निःशुल्क स्वास्थ्य उपचार पद्धति बसाउनु आवश्य छ। कोभिड महामारीले स्वास्थ्योपचारमा सार्वजनिक संलग्नताको माग गरेको छ। सामुदायिक शिक्षाको गुणस्तर बढाउन शिक्षक तयारी, पाठ्य विधि तथा परीक्षण पद्धतिमा व्यापक सुधार नल्याए मानव पुँजीमात्र निर्माण नहुने होइन, दुईखाले नागरिक निर्माण भई सामाजिक बिग्रह निम्तिनेछ। स्तरीय शिक्षामा सर्वसुलभ पहुँच, निजी क्षेत्रको चर्को शुल्क नियन्त्रण गर्न र शिक्षकलाई अनुशासित बनाउन विशेष कार्ययोजना ल्याइनु पर्छ। वार्षिक विकास कार्यक्रम कार्यान्वयनलाई बाध्यकारी बनाउन लेखा उत्तरदायी अधिकृत (सचिव) र जिम्मेवार व्यक्ति (खर्च पदाधिकारी) लाई स्वयं प्रतिबद्धता र स्वयं मूल्यांकन गर्ने पद्धति बसाल्नु पनि त्यत्तिकै आवश्यक छ। वरिष्ठ नागरिक अनुभवका जीवन्त विद्यालय अवधारणा ल्याई वरिष्ठ नागरिकको सीप र अनुभवलाई उपयोग र संस्थात्मक सम्झनामा संरक्षण गरी राष्ट्रिय लाभ विस्तार गर्न विशेष कार्यक्रम ल्याउनु पर्छ। राष्ट्रिय सम्पदा, सीप र सनातन संस्कृतिको संरक्षणमा तहगत सरकारबीच सहकार्य हुने प्रणालीको जरुरी छ। भौतिक पूर्वाधारमा अत्यधिक माग तथा लगानी भइरहेको सन्दर्भमा के कस्ता पूर्वाधार कति संख्यामा चाहिन्छ, सोको अध्ययन तथा म्यापिङ गर्न ढिला भएको छ। प्राकृतिक स्रोतको उग्र दोहन र अल्प उपयोग भइरहेको सन्दर्भमा प्राकृतिक स्रोत व्यवस्थापन तथा संरक्षण मापदण्ड विकास गरी तहगत सरकारमार्फत कार्यान्वयन साझेदारी आवश्यक छ। विकास योजना तथा महत्त्वपूर्ण निर्णयमा सघाउ पुर्याउन राष्ट्र्यि तथ्यांक प्रणाली निर्माण, विषयगत मन्त्रालयको व्यवस्थापन सूचना प्रणाली, सिस्टम सफ्टवेयरले उत्पादन गरेका सूचना तथा कन्द्रीय बैंक तथा तथ्यांक विभागबीच आँकडा सञ्चारको कार्यमूलक प्रणाली विकास गर्नु पर्छ। विकास कार्यक्रमको समग्र गुणस्तरका लागि राष्ट्रिय अनुगमन प्रणाली बसाउन, वार्षिक रूपमा व्यवस्थापन परीक्षण र संगठन व्यवस्थापन पुनरावलोकन गरी प्रतिबद्ध खर्चलाई अपेक्षित सीमामा ल्याउन र नेपालमा भित्रिने बाह्य सहायतालाई राष्ट्रिय बजेट प्राथमिकतामा समावेश गरेर मात्र उपयोग गर्ने बाध्यकारी प्रणाली पनि उत्तिकै आवश्यक छ। क्षेत्रगत नीति कार्यक्रममार्फत आवधिक योजना र बजेटलाई नतिजामा पुर्याउनु पर्छ। जस्तो कि घरपरिवार स्तरका आर्थिक क्रियाकलाप (फेमिली इन्टरप्राइजेज) विकास गर्न सीप, कर्जा पहुँच र बजार सहजीकणका कार्यक्रमहरू ल्याउनुपर्छ। अथाह सम्भावना भएको युवाशक्ति श्रमबाट विषयान्तर हुँदै गएकोले युवाहरूको उपयोगमार्फत स्थानीय सम्भावना परिचालन गर्ने विशेष नीति ल्याइनु पर्छ। ठूलो परिमाणमा जग्गा बाँझो रहन गएको सन्दर्भमा भूमि बैंकमार्फत जग्गालाई उपयोगमा ल्याई जग्गाधनी र किसानउद्यमी दुवैलाई फाइदा पुर्याउने कार्यक्रम सञ्चालन गर्नुपर्छ। कृषि उत्पादन बढाउन प्रसार सेवा, सिँचाइ र भूउपयोगलाई क्षेत्रगत अवधारणामा ल्याउनु पर्छ। सार्वजनिकनिजी साझेदारीका कार्यक्रमहरू प्रभावकारी पार्न सार्वजनिक निजी साझेदारी केन्द्र क्रियाशील बनाई नोलेज हबका रूपमा विकास गर्दा लगानीकर्ता अकर्षित हुन्छन्। आयोजना कार्यान्वयनमा प्रभावकारिता ल्याउन सार्वजनिक विवेचना र सेवाग्राही संवाद पद्धतिलाई बाध्यकारी बनाउनु पर्छ। कोष व्यवस्थापनतर्फ पनि सुधारका कार्यक्रमलाई बजेटले सम्बोधन गर्नुपर्छ। एलएमबीआईएसमा कार्यक्रम प्रविष्ट गर्दा परिपक्व क्रियाकलाप मात्र स्थान दिनुपर्छ, जसले बजेट कार्यक्रमलाई वास्तविक र अनुशासित बनाउन सहयोग गर्दछ। सञ्चित कोष घाटा नहुने अवस्थाका लागि खर्चको नगद योजना र आन्तरिक नियन्त्रण प्रणालीलाई उपयोगमा ल्याउने नीति चाहिन्छ। साथै खर्च तथा प्राप्तिको मासिक समीक्षा महालेखा नियन्त्रकले गरी अर्थमन्त्रीलाई प्रतिवेदन गर्ने व्यवस्था जरुरी छ। वार्षिक वित्तीय प्रतिवेदनमा सरकारी सम्पत्ति (जिन्सी, भौतिक र सिर्जित) को एकीकृत विवरण अनिवार्य रूपमा तयार गरी राज्यको समग्र सम्पत्तिको अवस्था देखाउने परिपाटी बसाल्नु पर्छ। साथै समग्र वित्तीय उत्तरदायित्वका लागि होल अफ दि गभर्नमेन्ट अवधारणमा आधारित प्रतिवेदनका पूर्वाधार विकास गर्नुपर्छ। सहायता शोधभर्ना प्रभावकारी पार्न खर्च अधिकारीलाई जिम्मेवार नबनाई हुन्न। आन्तरिक ऋण उत्पादक क्षेत्रमा लगानी गर्नेगरी लिने नीति ढाँचा पनि अहिलेको आवश्यकता हो। भुल्नै नहुने विषय पन्ध्रौं योजनामा निजी तथा सहकारी क्षेत्रले ६१ प्रतिशत खर्च अनुमान गरिएकोले आवधिक रूपमा निजी तथा सहकारी क्षेत्रको क्रियाकलापको समीक्षा गर्ने संस्थागत परिपाटी चाहिन्छ। कोभिड१९ बाट अर्थतन्त्र शिथिल भएकोले गतिशील बनाउन स्टिमुलेसन प्याकेज ल्याइनुपर्छ भने समावेशी एवं विस्तृत आर्थिक वृद्धिलाई विस्तार गर्न स्थान विशेष कार्यक्रम र इनोभेटिभ फन्डिङको अवधारणा ल्याइनु सख्त जरुरी छ। उदीयमान अर्थतन्त्रले छाडेका स्पेस पूरा गरी लाभ लिन आर्थिक अन्वेषण प्रणाली स्थापना गर्नुपर्छ। राष्ट्रिय सदाचार पद्धतिलाई सार्वजनिक जीवनको मूल्यका रूपमा अपनाउन नीतिगत आधार तयार पार्ने विषयले स्थान पाउनुपर्छ। साथै चुनावलाई मितव्ययी नबनाएसम्म निर्वाचन प्रणाली अस्वस्थ्य हुने, राजनीतिमा मुद्राको प्रयोग भई मुद्रा प्रवाह र अनुत्पादक खर्चले बढावा पाइनै रहने भएकाले दलहरूलाई अघिल्लो निर्वाचनमा पाएको मतको आधारमा प्रतिशत रु दस र नयाँ दललाई निश्चित एकमुष्ट रकम सार्वजनिक कोषबाट दिने, दलहरूले चन्दा लिँदा बंैकिङ प्रणालीलाई अनिवार्य अपनाउने, दलहरूको लेखा परीक्षण महालेखा परीक्षकबाट गर्ने व्यवस्थाका लागि नीति घोषणा गर्नुपर्छ।"
चुनावी शुद्धतामा चुकेको आयोग,"निर्वाचन आयोगले यसपटक सगौरव घोषणा गर्यो, विद्युतीय मेसिनको प्रयोग गर्दैनांै, मतपत्र नै छाप्छौं। आयोग नेतृत्वले नसकेर कि नचाहेर यो निर्णय गर्यो ? खोजीको विषय बन्ला। तर, निर्वाचनमा म्याग्नाकार्टाको इतिहास रच्नबाट आयोग नेतृत्व चुकेको छ। मतदातालाई परम्परागत पट्यारलाग्दो कागजी मतपत्रकै झन्झटिलो बोझ थोपरेको छ। धेरै मत बदर भएका समाचार लेख्न र सुन्नु पर्नेछ। आफूले दिएको मतको परिणाम थाहा पाउन हप्तौमहिना कुर्नु पर्नेछ। दोस्रो जनआन्दोलनपछि २०६४ मा पहिलो संविधानसभा निर्वाचन हुँदैथियो। प्रमुख निर्वाचन आयुक्त थिए, भोजराज पोखरेल। एकातिर बन्दुक बिसाएर माओवादी चुनावमा भाग लिँदै थियो, अर्कोतिर चुनाव भाँडिने दरबारियाहरूको त्रास उस्तै थियो। संसदीय राजनीतिका दल र सशस्त्र युद्धबाट आएको पार्टी एउटै मैदानमा भिड्दै थिए। आयोगले काठमाडौं निर्वाचन क्षेत्र नम्बर १ मा विद्युतीय मेसिनको प्रयोग गर्ने निर्णय गर्यो। अहिलेको जस्तो सूचना र प्रविधिको विकास भइनसकेको अवस्था र जंगलबाट फर्केको माओवादीलाई विद्युतीय मेसिनको प्रयोगमा राजी गराउन आयोगका लागि कम्ती चुनौती थिएन। र, पनि आयोग नेतृत्वले हिम्मत गर्यो। दलहरूबीच छलफल गरायो, कन्भिन्स गर्यो। र, विद्युतीय मेसिनबाट मतदान भयो। संविधान नै नबनाई पहिलो संविधानसभा भंग भयो। प्रधानन्यायाधीश खिलराज रेग्मीलाई मन्त्रिपरिषद्को अध्यक्ष बनाएर दलहरू दोस्रो संविधानसभा निर्वाचनमा सहमत भए। प्रमुख आयुक्त थिए, नीलकण्ठ उप्रेती। निर्वाचनको शुद्धता र निष्पक्षताका लागि उप्रेतीले नयाँ इतिहास बनाउने अठोट गरे। उनले परम्परागत मतदाता नामावलीको सट्टामा फोटोसहितको परिचयपत्रको व्यवस्था गर्ने निर्णय गरे। उप्रेतीले यो निर्णय लागू गर्न खोज्दा माओवादी र मधेस केन्द्रित दलका नेताहरू आयोग नै पुगेर घेराउ गरे। धम्की दिए। मतदाता परिचयपत्र लागू गरे चुनावमा भाग नलिई भाँड्ने चेतावनीसमेत दिए। तर, पनि उप्रेतीलगायत आयोगका पदाधिकारी टसमस भएनन्। केही सीप नलागेपछि शक्ति केन्द्रको दबाब मा परिचयपत्र छाप्ने टेन्डर प्रक्रिया नै रद्द गर्न लगाइयो। तर, उप्रेती आफ्नो निर्णयमा अडिग रहे। यूएनडीपी को सहयोगमा परिचयपत्र छाप्ने मेसिन ल्याउन लगाए। आयोग परिसरमै मेसिन राखियो। आयोग आफैंले रातदिन परिचयपत्र छाप्यो। एक हप्तामै गाउँगाउँ पुर्याइयो र २०७० को दोस्रो संविधानसभामा फोटोसहितको परिचयपत्र लागू भयो। त्यसले निर्वाचनको शुद्धता, निष्पक्षतामा म्याग्नाकार्टा को भूमिका खेल्यो। परिचयपत्रकै कारण बितेका र बिदेसिएकाहरूका नाममा मत हाल्ने प्रवृत्ति निरुत्साहित भयो। अरूको नाममा मत हाल्न रोकिँदा बुथ कब्जा का घटनामा कमी आए। भोटर लिस्ट अपडेट भयो। मतदाता परिचयपत्रका लागि फोटो खिच्नुपर्ने भएपछि धेरैतिर मतदाता बन्ने प्रवृत्ति क्रमशः हट्दै गयो। मतदाताले जोगिएर, छेलिएर आफूले चाहेको उम्मेदवार वा पार्टीलाई भोट दिनु त छंँदैछ, त्यसमाथि मतपत्रको सुरक्षाका लागि समेत थप चिन्ता लिनुपर्ने अवस्था छ। दोस्रो संविधानसभापछि २०७४ मा तीनै तहको निर्वाचन भयो। तर, निर्वाचनलाई आधुनिक, प्रविधिमैत्री, छिटो छरितो र निष्पक्ष बनाउने कुनै नयाँ तौरतरिका अपनाइएन। विगतकै निरन्तरताबाहेक त्यो बेला देखिने र अनुभव हुने कुनै काम भएन। चुनावमा अर्बांै खर्च भयो। बजेट अपारदर्शिताका गम्भीर प्रश्न उठे। अहिले फेरि मुलुक चुनावी वर्षमा प्रवेश गर्दैछ। वैशाख ३० मा स्थानीय तहको निर्वाचन हुँदैछ। कात्तिकमंसिरतिर प्रदेशसभा र प्रतिनिधिसभाको निर्वाचन गर्नुछ। मतदाता परिचयपत्र लागू भइसकेपछि अब, प्रविधिमैत्री एवं छिटोछरितो निर्वाचन आवश्यक छ। परम्परागत कागजी मतपत्रको सट्टा एक क्लिकमै आफूले चाहेको उम्मेदवारलाई भोट हाल्न पाउने अवस्था हुन जरुरी छ। कागजी मतपत्र त हेर्दै पट्यारलाग्दो, आफूले खोजेको चुनाव चिह्न भेट्नै गाह्रो, भेटे छाप लगाउनै झन्झट, छाप लगाइसकेपछि पट्याउनै गाह्रो, पट्याउँदा मसी लत्पत्तिने र च्यातिने हो कि भन्ने डर र त्रास मतदातामा हुन्छ। कोठा तलमाथि स्वस्तिक छाप पर्ने हो कि भन्ने चिन्ता त छँदैछ। मतदाताले जोगिएर, छेलिएर आफूले चाहेको उम्मेदवार वा पार्टीलाई भोट दिनु त छंँदैछ, त्यसमाथि मतपत्रको सुरक्षाका लागि समेत थप चिन्ता लिनुपर्ने अवस्था छ। अर्थात्, मत दिएर मात्र भएन, बाकसमा नखस्दासम्म सुरक्षाको जिम्मा पनि मतदाताले नै लिनुपर्छ। कागजी मतपत्रका कारण हरेक निर्वाचनमा ठूलो संख्यामा मतपत्र रद्द भइरहेका छन। मतदाताले चाहँदाचाहँदै पनि कागजी मतपत्रको अलमलमा परेर मत रद्द हुने गरेका छन्। आफूले रोजेको चुनाव चिह्नमा स्वस्तिक चिह्न राम्ररी नलाग्दा दोहोर्याएर छाप लगाउने, स्वस्तिक चिह्न बिर्सेर कलम वा औंठाले छाप लगाउने, झुक्किएर एउटै पदमा धेरैलाई मत दिने र शारीरिक अवस्थालगायतका कारण कोठाभित्र राम्ररी छाप पार्न नसक्दा मतपत्र बदर हुने गरेका छन। मतदान अधिकृतले मतपत्रमा बिर्सेर हस्ताक्षर नगरिदिँदाको बदरको भागीदार पनि मतदाता नै हुनुपर्छ। यसकारण, मतदाताका कारण नभई मतदातामैत्री चुनावी प्रक्रिया नभएका कारण ठूलो संख्यामा मत बदर भइरहेका छन्। मतदाता शिक्षाका नाममा करोडौं बजेट सिध्याएर मात्रै केही नहुने रहेछ भन्ने चेतको विकास हुन जरुरी छ। फजुल खर्च जोगाउने र मतदातामैत्री चुनाव गराउनेतिर आयोग नेतृत्व गम्भीर हुन जरुरी छ। आयोगका अनुसार पनि सरदर ५ प्रतिशत मत बदर भइरहेको छ। २०४८ सालको आमनिर्वाचनमा ३ लाख २ हजार २३ मत बदर भएको थियो। २०५१ सालको मध्यावधिमा पनि २ लाख ४१ हजार ७१ मत बदर भएको थियो। २०५६ सालको संसदीय निर्वाचनमा २ लाख ४४ हजार ९ सय २ मत बदर भएको थियो। २०६४ र २०७० सालको संविधानसभाका निर्वाचनमा बदर मत संख्या झन् बढेको थियो। त्यसैले बदर मतको संख्या घट्नुको सट्टा बढदै गएको छ। मतदान पनि छिटो हुने र परिणाम पनि छिटो आउने भएकाले विद्युतीय मेसिनको प्रयोगमा आयोग जानैपर्छ। यसबाट मत पनि बदर हुँदैन। एक्काइसौ शताब्दीको आजको युगमा गाउँसम्मै सूचना र प्रविधिको विकास भइसकेको छ। हात हातमा मोबाइल छ। सर्वसाधारण पनि फेसबुकलगायतका सामाजिक सञ्जालमा अभ्यस्त हुँदै गएका छन्। त्यसकारण, अबको निर्वाचन प्रविधिमैत्री, छिटोछरितो हुनैपर्छ। विश्वको तेस्रो जनसंख्या भएको छिमेकी भारतमा विद्युतीय मेसिनका कारण मतदान छिटो हुन्छ। परिणाम आउन हप्ता दिन पनि लाग्दैन। तर, झन्डै डेढ करोड मतदान हुने हाम्रोमा महानगरपालिकाको परिणाम आउन महिनौं कुर्नुपर्छ। मतगणनामा धेरै समय लाग्दा उम्मेदवार र मत गणक नै गलेर, थाकेर, बिरामी भइसक्छन्। परिणाम आउँदासम्म केको चुनाव थियो र आफूले कसलाई मतदान गरेको थिएँ भनेर मतदाताले नै बिर्सने अवस्था छ। मतदान पनि छिटो हुने र परिणाम पनि छिटो आउने भएकाले विद्युतीय मेसिनको प्रयोगमा आयोग जानैपर्छ। यसबाट मत पनि बदर हुँदैन। बुथ कब्जाको गलत राजनीतिको पनि अन्त्य हुन्छ। विद्युतीय मेसिनको प्रयोगबाट मतपत्रसँगै मतपेटिका, मसीलगायतका झन्झटिला वस्तु पनि स्वतः हराउनेछन। राजनीतिक दलहरू त आफू सत्तामा हुँदा एउटा र विपक्षी कित्तामा पुग्दा अर्कोखाले कुरा गर्छन् नै। विद्युतीय मेसिनको कुरा गर्दा यसप्रतिको अविश्वास र सुरक्षाको प्रश्न उठ्ने गरेको छ। समय छँदै आयोगले राजनीतिक नेतृत्वसँग कुरा गर्ने र प्रविधिमा राजी गराउन पहल गर्नैपर्छ। चुनाव आउँदा मात्रै लौन के गरौं भन्नुभन्दा समय छँदै प्रविधिको प्रयोगका विषयमा सरकार, राजनीतिक दल र सरोकारवालाबीच पर्याप्त छलफल, परामर्श र पहल हुनैपर्छ। संवैधानिक आयोग स्वायत्त हुने भएकाले देश र जनतालाई फाइदा हुने निर्णयका लागि साहसिक आँट गर्नैपर्छ। राजनीतिक दलहरू के भन्लान्, सरकारले सहयोग गर्ला कि नगर्ला ? निर्णय लिँदा विवादमा पो परिन्छ कि भन्ने हो भने न त हिजो सुधारका काम हुन्थे, न त भोलि नै हुन्छन्। त्यसको बोझ भने सधैं मतदातामाथि परिरहन्छ। प्रेस ग्यालरी"
जिल्ला फुटबल संघ बाराको अध्यक्षमा लामा चयन,"सिमरा : अखिल नेपाल फुटबल संघ (एन्फा) मातहत रहेको जिल्ला फुटबल संघ बाराको अध्यक्षमा रामचन्द्र लामा चयन भएका छन्। संघको बिहिबार कलैयामा सम्पन्न छैठौं अधिवेशनले लामालाई अध्यक्षमा सर्वसम्मत् चयन गरेको हो। जीतपुरसिमरा गोल्डकप आयोजक नव जनजागृति युवा क्लबको अध्यक्षसमेत रहेका लामाको नेतृत्वमा संघले १८ सदस्यीय जिल्ला कार्यसमिति चयन गरेको छ। समितिको बरिष्ठ उपाध्यक्षमा राजकिशोर धामी चयन भएका छन्। त्यसैगरी समितिको उपाध्यक्षमा खुशी चौधरी र घनश्याम चौधरीलाई चयन गरिएको छ। अधिवेशनले जिल्ला समितिको महासचिवमा उदय श्रेष्ठ, सचिव विनोद प्रसाद साह र कोषाध्यक्ष विनोद गुप्तालाई चयन गरेको छ। त्यसैगरी जिल्ला कार्यसमिति सदस्यमा महमद समिउल्लाह, कृष्णमणी चौधरी, दुर्गाबहादुर थापा, शम्भुसिंह ठकुरी, सन्तबहादुर वाइवा, मनोजकुमार जयसवाल, भोलाप्रसाद ढुंगाना, दीपेन्द्र लामा मोक्तान, निरज कुमर, दीपलालप्रसाद साह, सोममाया रुम्बालाई चयन गरिएको छ। अधिवेशनले अध्यक्ष लामा र समिउल्लाहलाई एन्फाको केन्द्रीय महाधिवेशनका लागि प्रतिनिधि चयन गरेको छ। गत शनिबार उद्घाटन भएको अधिवेशन प्रतिनिधि विवादका कारण स्थगित भएको थियो। प्रतिनिधि विवाद समाधान गरी सम्पन्न भएको अधिवेशनले सर्वसम्मत नेतृत्व चयन गरेको हो।"
चन्द्रकला र नाङ्जा सेमिफाइनलमा,काठमाडौं : त्रिभुवन आर्मी क्लबकी चन्द्रकला थापा र एपीएफकी नाङ्जा बुढामगर गणेशमान सिंह स्मृति राष्ट्रिय बक्सिङ प्रतियोगिताको सेमिफाइनलमा प्रवेश गरेका छन्। बुधबार बसन्तपुर डबलीमा भएको महिला ५७ केजी तौल समूहमा चन्द्रकलाले बागमती प्रदेशकी स्वस्तिका तिरुवा र नाङ्जाले लुम्बिनी प्रदेशकी जानकी थापामगरलाई हराउँदै अन्तिम चारमा स्थान बनाउका हुन्। वीर गणेशमान सिंह स्पोर्ट्स कमिटीद्वारा आयोजित प्रतियोगिताको महिला ५१ केजीमा एपीएफकी सञ्जुमाया थिङले कर्णाली प्रदेशकी आरती विक तथा नेपाल पुलिस क्लबकी दिवाना शेर्माले गण्डकी प्रदेशकी अस्मिता थापालाई हराउँदै सेमिफाइनलमा स्थान बनाए। महिला ६० केजीमा बागमती प्रदेशकी शशिकला राईले गण्डकीकी जोसिका श्रेष्ठ तथा आर्मीकी संगीता डंगोलले कर्णालीकी मनीषा मगरको चुनौती समाप्त पार्दै सेमिफाइनल यात्रा तय गरे। यसैगरी पुरुष ६३ केजीमा पुलिसका भूपेन्द्र थापामगरले मधेस प्रदेशका रावण अलीलाई पन्छाउँदै अन्तिम चारको यात्रा तय गरे। यही तौल समूहमा एपीएफका सोनाम सार्की पनि सेमिफाइनलमा पुगे। उनले गण्डकीका निश्चल गुरुङलाई पाखा लगाए। पुरुष ६९ केजीमा पुलिसका सनिल शाहीले एपीएफका विक्रम चौधरी तथा सुदूरपश्चिम प्रदेशका भरत चन्दले कर्णालीका प्रशान्त लामालाई पाखा लगाउँदै सेमिफाइनल यात्रा तय गरे। भूपेन्द्र र सनिल १३औं दक्षिण एसियाली खेलकुद (साग) का स्वर्णधारी हुन्। पुरुष ५२ केजीमा आर्मीका प्रेम चौधरीले गण्डकीका आकाश राना र पुलिसका चन्द्रबहादुर थापाले प्रदेश १ का धर्मेन्द्र राई तथा ५७ केजीमा पुलिसका शम्भु राजवंशीले प्रदेश १ का भूगोल लिम्बू र आर्मीका इन्द्र सुनारले कर्णालीका पारस शाहीलाई निराश पार्दै सेमिफाइनलमा स्थान बनाए। पुरुष ७५ केजीमा आर्मीका दीपेश लामाले बागमतीका निश्चल विष्ट र मधेस प्रदेशका कोसिश श्रेष्ठले एपीएफका झलक रोक्का तथा ८१ केजीमा आर्मीका दीपक श्रेष्ठले एपीएफका साजन तामाङलाई हराउँदै सेमिफाइनलमा स्थान पक्का गरे। पुरुष ९१ केजीमा एपीएफका रविन नेपालले मधेसका विजय राजभण्डारीलाई पाखा लगाउँदै सेमिफाइनलमा पुगे। सोही स्पर्धामा गण्डकीका किरण विकले लुम्बिनीका केशर खत्रीबाट वाकओभर पाउँदै सेमिफाइनलमा पुगे।
