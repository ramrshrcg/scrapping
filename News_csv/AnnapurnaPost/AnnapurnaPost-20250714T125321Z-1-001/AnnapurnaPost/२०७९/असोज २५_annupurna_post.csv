शीर्षक,विवरण
लोकतन्त्रमा भागबन्डा,"हाम्रो देश संघीय लोकतान्त्रिक गणतन्त्रात्मक राज्य हो। वर्तमान संविधानले जनताको प्रतिस्पर्धात्मक बहुदलीय लोकतान्त्रिक शासन प्रणालीलाई संस्थागत गरेको छ। यस प्रणालीमा बहुदलीय प्रतिस्पर्धालाई आत्मसात् गर्दै राजनीतिक दलहरू संगठित हुन पाउँछन्। आवधिक निर्वाचनमा सहभागी हुने, जनताको अभिमतबाट परीक्षण हुने र जनताले गरेको फैसलालाई शिरोधार्य गरेर आफ्नो भूमिकालाई लोकतान्त्रिक शासन प्रणालीमा समाहित गर्ने राजनीतिक दलहरूको प्रमुख जिम्मेवारी हो। २०७९ मंसीर ४ गते एकै चरणमा प्रतिनिधिसभा र प्रदेशसभाको निर्वाचन हुँदैछ। निर्वाचन आयोग उक्त निर्वाचनलाई भयरहित वातावरणमा स्वतन्त्र र निष्पक्ष रूपमा सम्पन्न गर्न तयारीका साथ जुटिरहेको छ। सोही सिलसिलामा राजनीतिक दलहरूले समानुपातिकतर्फका उम्मेदवारको बन्दसूची निर्वाचन आयोगमा बुझाइसकेका छन्। प्रत्यक्ष मतदानबाट निवार्चित हुने प्रतिनिधिसभाका १ सय ६५ सिट र सातवटै प्रदेशका प्रदेशसभाका ३ सय ३० सिटका लागि असोज २३ गतेदेखि उम्मेदवारी पेस गर्नेलगायत कार्यहरू गर्न निर्वाचन आयोगले तालिका प्रकाशन गरेको छ। यसरी मुलुक निर्वाचनमा होमिएको छ। संघ सरकार र प्रदेश सरकारले नयाँ नेतृत्व पाउने समय नजिकिँदै छ। लोकतन्त्र शासनको सर्वोत्तम रूप हो। यसो भनिरहँदा लोकतन्त्र स्वतः सफल हुन्छ भन्ने चाहि होइन। यसको सफलताका लागि विभिन्न सर्तको पालना हुनुपर्छ। लोकतन्त्र सफल हुन जनतामा लोकतान्त्रिक भावना प्रबल हुनुपर्छ। यसो भयो भने लोकतन्त्र फलिफाप (फ्लोरिस) हुन्छ। लोकतन्त्रप्रतिको जागरुकता लोकतन्त्र सफल बनाउने अर्को आधार हो। यसैगरी सार्वजनिक सदाचार यस्तो सर्त हो जसले लोकतान्त्रिक संस्कारलाई सम्मानित बनाउने काम गर्छ। सार्वजनिक सदाचारको अभावमा लोकतन्त्र सर्वोत्तम बन्नै सक्दैन। परस्पर सहयोग र सहिष्णुताको भावनाले लोकतन्त्रलाई पल्लवित र पुष्पित बनाउँछ। राष्ट्रप्रेम र राष्ट्रिय एकता लोकतन्त्रको मुकुट हो। यो भावना जति प्रबल हुन सक्यो, लोकतन्त्र त्यति सर्वप्रिय हुन्छ। लोकतन्त्रको सफलताका लागि नागरिक शिक्षित हुनुपर्छ। किनकि नागरिक आफ्नो अधिकार र कर्तव्यप्रति सचेत हुन शिक्षित भएमा मात्र सम्भव हुन्छ। लोकतन्त्रलाई समृद्ध बनाउन प्रबुद्ध समुदायका उपस्थिति अपरिहार्य छ। लोकतन्त्र जनमतमा आधारित शासन व्यवस्था भएकाले प्रबुद्ध जनमत भयो भने मात्र लोकतन्त्रको सही प्रयोजन सिद्ध हुन्छ। लोकतन्त्रको साह्रै महत्त्वपूर्ण सर्त हो राजनीतिक दलको गठन र क्रियाशीलता। राजनीतिक दलको उपस्थिति, सहभागिता र योगदानले लोकतन्त्र सुदृढ हुन्छ। दलबीचको स्वस्थ प्रतिस्पर्धाले लोकतन्त्रलाई मजबुत बनाउँछ। लोकतन्त्रको सफलताका लागि नागरिकको सामाजिक तथा आर्थिक समानता अर्को महत्त्वपूर्ण सर्त हो। मानिसले मानिसउपर शोषण नगरुन्, समाजमा विभेद, असमानता र वञ्चितीकरण हुन नपारोस्, समान अवसर पाएर नागरिक आफ्नो व्यक्तित्व र नेतृत्व विकासमा लाग्न पाउन् भन्ने अपेक्षा लोकतन्त्रमा मात्र पूरा हुन सम्भव छ। लोकतन्त्रलाई राजनीतिमा मात्र हेरिनु हँुदैन, सामाजिक र आर्थिक लोकतन्त्र भयो भने मात्र लोकतन्त्र समृद्ध हुन्छ। त्यसैले समानता लोकतन्त्रको महत्त्वपूर्ण सर्त हो। दलको लक्ष्य सत्ता प्राप्ति नै हो। यस निमित्त दलले योग्यता प्रदर्शन गर्न सक्नुपर्छ। अहिलेको गठबन्धनले के जनाउँछ भने ठूला दलहरू एकल प्रतिस्पर्धा गर्न भित्रभित्रै डराइरहेका छन्। लोकतन्त्रले स्थानीय स्वशासनको परिकल्पना गर्छ। किनकि स्थानीय स्वशासनको जगमा राष्ट्रिय स्वशासन बलियो हुन्छ। लोकतन्त्रको सफलताको अर्को सर्त स्वतन्त्र प्रेस हो। प्रेसले सचेतना, पैरवी र निगरानीको भूमिका जति प्रभावकारी बनाउन सक्यो त्यति नै शासन प्रक्रियामा पारदर्शिता र जवाफदेहिताको पालना वृद्धि हुन्छ। लोकतन्त्र सुरक्षित, सुदृढ र जीवन्त भइरहन स्वतन्त्र न्यायपालिका अपरिहार्य छ। स्वतन्त्र न्यायपालिका लोकतन्त्रको प्राणरक्षक हो। स्वतन्त्र र सक्षम न्यायपालिकाले लोकतन्त्रको हरेक संकटलाई विवेकपूर्ण तरिकाले मोचन गर्न सक्छ भन्ने विश्वास गरिन्छ। लोकतन्त्र र राजनीतिक दल एकअर्कामा परिपूरक हुन्। त्यसैले लोकतन्त्र जस्तै राजनीतिक दल सफल हुन पनि केही सर्तहरूको परिपालना हुन अनिवार्य छ। राजनीतिक दल सिद्धान्त र उद्देश्यबाट अभिप्रेरित र निर्दिष्ट हुनुपर्छ। दलबीच प्रतिस्पर्धा हुने भए पनि देशको राजनीतिक, आर्थिक, सामाजिक एवं राष्ट्रिय सुरक्षा तथा परराष्ट्र सम्बन्धजस्ता प्रमुख विषयमा दलबीच आधारभूत एकता र समान दृष्टिकोण हुनुपर्छ। दलहरूको सफलताका लागि सुशिक्षित नागरिक अर्को महत्त्वपूर्ण सर्त हो। दलहरूको सफलताका लागि आर्थिक समानता उत्तिकै महत्त्वपूर्ण पक्ष हो। आर्थिक समानताले मत किनबेचलाई निरुत्साहित गर्छ। दलबीचमा सहिष्णुता हुन वाञ्छनीय छ। किनकि यो यस्तो गुण हो, जसले सत्तारूढ दललाई विपक्षी दलको असल सुझाव ग्रहण गर्न लगाउँछ। विपक्षी दललाई विरोधका लागि विरोध गर्ने अवस्थाबाट मुक्त राख्छ। यस्ता सर्तहरूको परिपालनमा दलहरू जति सचेत र इमान्दार हुन्छन्, त्यति नै विश्वास आर्जन गर्छन् र लोकतन्त्रको सुदृढीकरणमा योगदान पुग्छ। लोकतन्त्रको आलोकमा राजनीतिक दलहरूको भाग्यको फैसला निर्वाचनमार्फत हुने गर्छ। जनता मतदाताको हैसियतमा राजनीतिक दलका भाग्यदाता हुन्। दलहरूले उठाएका उमेदवार निर्वाचित भएर शासन गर्न जाँदा निरंकुश नहोउन् भनेर नै आवधिक निर्वाचन आयोजना गर्ने गरिन्छ। आवधिक निर्वाचनबाट परीक्षण भएर नेतृत्वको नवीकरण वा परिवर्तनको सिलसिला जारी रहन्छ। वर्तमान संविधान जारी भएपछि प्रतिनिधिसभा र प्रदेशसभाका लागि पाँच वर्षे कार्यकालका निमित्त दोस्रोपटक निर्वाचन हुँदै छ। प्रस्तुत निर्वाचनमा राजनीतिक दलबीच स्वस्थ प्रतिस्पर्धा अपेक्षित अभ्यास हो। जनताले स्वतन्त्र रूपमा मतदान गर्ने वातावरणको सुनिश्चितताको विकल्प नै छैन। लोकतन्त्र, आवधिक निर्वाचन, राजनीतिक दल र मतदाताको सन्दर्भलाई केन्द्रमा राखेर मंसिर ४ गते हुने निर्वाचनको चर्चा गरिरहँदा मौजुदा सत्तारूढ दलहरूले सम्प्रेषण गरिरहेको सन्देशले भने घोत्लिने अवस्था पैदा गरिदिएको छ। सत्ता गठबन्धनमा सरिक पाँच दलले प्रतिनिधिसभाका १ सय ६५ सिट र प्रदेशसभाका ३ सय ३० सिटलाई दलगत आधारमा भागबन्डा गर्ने कसरतमा व्यस्त छन्। यसलाई लोकतन्त्रमा जनतालाई बिर्सेर गरेको भाग्यको भागबन्डाको रूपमा अथ्र्याउन सकिन्छ। राजनीतिक दलको गठन सिद्धान्त र उद्देश्यका आधारमा हुन्छ। उक्त सिद्धान्त जनताका बीचमा कति आकर्षक र प्रिय छ ? यस कुराको कसी लगाउने काम निर्वाचनका अवसरमा हुन्छ। जनताबाट पाएको मतबाट लोकप्रियताको स्तर निर्धारण हुन्छ। त्यसैले निर्वाचनमा दलहरू एक्लाएक्लै प्रतिस्पर्धामा उत्रिनु लोकतन्त्रको आलोकमा उत्तम अभ्यास हो। यसो गर्दा जनताको अभिमतले आफ्नो यथार्थ हैसियत थाहा हुन्छ र भविष्यप्रति खरो उत्रन सघाउ पुग्छ। मौजुदा सत्ता साझेदारीमा नेपाली कांग्रेस पुरानो र ठूलो राजनीतिक दल हो। यस दलले उदार लोकतन्त्रको पक्षपोषण गर्छ। दलको सैद्धान्तिक आधार लोकतान्त्रिक समाजवाद हो। लोकतान्त्रिक मूल्यमान्यताको वकालत गर्ने यो दलले समेत आफ्नो सिद्धान्तलाई निलम्बन गरेर भागबन्डाका आधारमा निर्वाचनमा सरिक हुन अग्रसर हुनु धेरैलाई स्वाभाविक लागिरहेको छैन। हुन त लोकतन्त्र र संविधान जोगाउने उद्देश्य बताएर दलहरू गठबन्धन गर्न लागेको तर्क गरिँदैछ। तर, राज्य संयन्त्रका सबै अंगहरूको साझा जिम्मेवारीलाई दलले मात्र चिन्ता गर्ने कुरा पत्यारिलो लाग्दैन। यो त केवल सत्ता स्वार्थ पूर्तिको कुटिल चाल जस्तो देखिन्छ। लोकतन्त्रमा दलीय अभ्यासको महत्त्व धेरै हुन्छ। यस कोणबाट हेर्दा दलमा आबद्ध ठूलो संख्याका पंक्तिले व्यक्तित्व र नेतृत्वको विकास आफ्नै दलभित्र उपलब्ध अवसरको उपयोग गरेर गर्न चाहन्छन्। त्यसै भएर जीवनभर आफ्नो आस्थाको दल, झन्डा र निर्वाचन चिह्नप्रति समर्पित भएर सेवा र त्यागको भावनाका साथ समय, स्रोत र परिश्रम गर्छन्। यसरी संगठित हुने राजनीतिक दलहरूमा जब अवसर खुम्च्याउने र सानो समूहमात्र लाभान्वित हुने हर्कत हुन्छ। त्यसले संगठनका शक्तिदाता कार्यकर्ताको अवमूल्यन गरेको ठहर्छ। यस्तो अवस्थाले राजनीतिक दलभित्र अनिच्छापूर्वकको आज्ञाकारिता वा विद्रोह अथवा परित्यागको परिस्थिति सिर्जना हुन्छ। यस्तो सकस स्थानीय तहको निर्वाचनामा प्रकट भएकै हो। लोकतन्त्रका साधक राजनीतिक दलहरू यसरी गुज्रँदा लोकतन्त्रको जीवनमा समेत अस्वाभाविक अवस्था पैदा हुन्छ। मसिनो गरी नियाल्दा राजनीतिक दलका संगठनहरू टोलबस्ती, गाउँपालिका, नगरपालिका, प्रदेशसभा निर्वाचन क्षेत्र, प्रतिनिधिसभा निर्वाचन क्षेत्र, जिल्ला, प्रदेश हुँदै संघमा संगठित भएका देखिन्छन्। यस प्रकार मुलुकभर विस्तारित भएर निर्वाचनमा दरिलो उपस्थिति देखाउने हैसियतका ठूला दलहरूमा नेकपा एमाले, नेपाली कांग्रेस र नेकपा माओवादी छन्। हरेक निर्वाचन क्षेत्रमा प्रतिस्पर्धा गर्न दलका नेता इच्छुक हुन्छन्। लोकतन्त्रका अनुयायीका लागि यस्तो इच्छा प्रकट हुनु स्वाभाविक हो। राजनीतिक दलका शीर्ष नेताले आफ्ना लागि सिट सुरक्षित गरेर बाँकीलाई बोलबोल माछा मुखभरि पानीको अवस्थामा पुर्याउनु लोकतन्त्रसम्मत दूरगामी सोच होइन। संविधानले भनेको बहुदलीय प्रतिस्पर्धात्मक लोकतान्त्रिक शासन व्यवस्था अनुकूलको शुद्ध आचरण पनि होइन। विगततर्फ फर्केर हेर्दा जनताले पालैपालो उल्लेखित ठूला दललाई सत्ता चलाउने अधिकार सुम्पँदै आएका छन्। उल्लेखित राजनीतिक दलहरूको चरित्र र व्यवहार हेर्दा लोकतन्त्रप्रतिको प्रतिबद्धतामा प्रश्न गर्ने ठाउँ छैन। तर, लोकतान्त्रिक शासन प्रणालीलाई बलियो बनाउन ठूला दलहरूले सक्षमता प्रदर्शन गर्न सकेका छैनन्। सायद लोकतन्त्र र राजनीतिक दलहरूको सफलताका सर्तहरूको पालनामा कमजोर सावित भएर होला। यही पृष्ठभूमिमा गत स्थानीय निर्वाचनको समयमा स्वतन्त्र उमेदवारको लहर चलेको हो। काठमाडौं र धरानमा मेयर पदमा खाँटी स्वतन्त्र उम्मेदवारले विजय हासिल गरे। उनीहरूले सुरुआती दिनमा गरेका कामले जनताको समर्थन पाएको पनि देखिन्छ। त्यसैले स्वतन्त्र उमेदवारको हौसला बढेका छ। मतदाताको मनोविज्ञान पनि प्रभावित भएको छ। यसले गर्दा आसन्न प्रतिनिधिसभा र प्रदेशसभा निर्वाचनमा समेत स्वतन्त्र उम्मेदवारको संख्या उल्लेख्य रहने लक्षण देखिँदै छ। दलको लक्ष्य सत्ता प्राप्ति नै हो। यसलाई अन्यथा भन्न मिल्दैन। तर यस निमित्त दलले आफ्नो योग्यता प्रदर्शन गर्न सक्नुपर्छ। अहिले गठबन्धन वा तालमेल जे शब्दावलीको प्रयोग गरे पनि यसले के जनाउँछ भने ठूला दलहरू एकल प्रतिस्पर्धा गर्न भित्रभित्रै डराइरहेका छन्। राजनीतिक दलहरूले जनतालाई असल शासन दिन नसक्दा डराउने परिस्थिति बन्छ नै। आसन्न निर्वाचनको सन्दर्भमा गठबन्धनको अभ्यासबाट दलको नाम, सिद्धान्त, झन्डा र निर्वाचन चिह्नले बाँधेको कार्यकर्ताको दृढ मनलाई दलहरूले नै खुला गरिदिए। त्यसपछि अहिले उनीहरूको ध्यान उम्मेदवारको व्यक्तिगत सक्षमता र असल आचरणमा गएर जोडिने निश्चित छ। यो स्थितिमा दलहरूले भागबन्डा गरेको सिटमा उनै पुराना अनुहार नै दोहोरिने हो भने मतदाता कति पो आकर्षित होलान् ?। यो सत्य दलका शीर्ष नेताहरूले मनन् गर्न जरुरी देखिन्छ। दलमा भएका एकसे एक होनहार व्यक्तिलाई उम्मेदवार बनाउन सक्ने हो भने फेरि पनि राजनीतिक दलकै भविष्य उज्ज्वल छ।"
अग्निपरीक्षामा मधेस केन्द्रित दल,"मधेस केन्द्रित रहेर राजनीति गर्ने वर्तमान नेतृत्वपंक्तिको कौशलता र भरोसाबारे मधेसतिर खुब चर्चा हुने गरेको छ। मधेस केन्द्रित दलहरूले थालेको परम्परागत राजनीतिपश्चात् अब यी दललाई हेर्ने दृष्टिकोण कस्तो छ ? मंसिर ४ पश्चात् मधेस केन्द्रित राजनीतिको एउटा अध्याय समाप्त होला वा निरन्तरता पाउला ? फर्केर हेर्दा २०६३ माघ १ गते अन्तरिम संविधानमा संघीयताबारे उल्लेख नगरेका कारण संविधान जलाइयो। त्यसपश्चात् उपेन्द्र यादवसहित झन्डै दुई दर्जन मधेसीको गिरफ्तारीले मधेसलाई आक्रोशित गरेको थियो। माघ ५ मा लहानमा रमेश महतोको हत्या हुनुले मधेस आन्दोलनलाई जनजनमा फैलायो। ३९ जना आन्दोलनकारीको शहादतका कारण तत्कालीन प्रधानमन्त्री गिरिजाप्रसाद कोइराला दुईदुईपटक सम्बोधन गर्न बाध्य भए। आन्दोलनका माग सम्बोधन गर्ने भनी २२ बुँदे सम्झौतासमेत गरे। नेपाली कांग्रेसबाट विद्रोह गरी निस्केका महन्थ ठाकुरलगायत केही नेताले २०६४ फागुनतिर तराईमधेस लोकतान्त्रिक पार्टी गठन गरी दोस्रो मधेस आन्दोलन थाले। फागुन १६ गते बालुवाटारमा आठबुँदे सम्झौता भयो। राज्यका सबै अंगमा मधेसीलगायत अन्य सीमान्तकृत समुदायलाई समावेशी समानुपातिक सहभागिता, मुलुक संघीय प्रणालीमा जाने, मधेस प्रदेश सुनिश्चित गर्ने, नेपाली सेनामा मधेसीको समावेशी र सामूहिक प्रवेशलगायतका मागसहितको सम्झौता भयो। मधेसको मुद्दाको सवालमा राज्य सत्तामा रहेका मधेस केन्द्रित दललाई सडकबाटै घुँडा टेकाउने ल्याकत राखे मधेसी जनताले। जसले पछिल्लो डेढ दशकमा यी दलहरूको मनोबल पनि बढाए र समयसमयमा दण्डित पनि गरे। २०६४ देखि २०७४ सम्मको यात्रा तय गर्दा महन्थ ठाकुर र उपेन्द्र यादवको पार्टीमा फुटको लामो शृंखला नै चल्यो। यसलाई आमनागरिकले नयाँसामान्य (न्यू नर्मल) ढंगले लिन थालेका थिए। पछिल्लो समय केपी शर्मा ओलीले २०७७ वैशाखमा ल्याएको राजनीतिक दलसम्बन्धी अध्यादेश (पार्टी फोड अध्यादेश) को बेला उपेन्द्र यादवको समाजवादी पार्टी पनि विभाजनको संघारमा पुगेको थियो। मध्यरातमा तत्कालीन राष्ट्रिय जनता पार्टी नेपालसँग एकीकरण गरी समाजवादी पार्टी जोगिएको थियो। मधेस केन्द्रित दलप्रति विश्वास राख्ने आमजनता उत्साहित भए। तर, मधेसका मुद्दा एउटै रहेको आलाप गाउने यी दुवै दलको एकीकरण एउटा ठूलो भ्रमको रूपमा स्थापित भयो। जसपाका जब्बर अध्यक्ष उपेन्द्र यादवले त झन्डै दुई वर्षपहिले नै एउटा राष्ट्रिय टेलिभिजनमा भनेका थिए, मलाई माक्र्सवाद, समाजवादहरू थाहा छ। यो मधेसवाद के हो ? के अहिले पनि फेरि मधेसवादको गीत गाउन उनको नैतिकताले आज्ञा देला त ? घटनाक्रमले प्रस्ट देखाउँछ कि कुनै बेला काठमाडौंको राजनीतिमा दक्खल दिन सक्ने ल्याकत बोकेका दलहरू अहिले असाध्यै कमजोर बनेका छन्। अर्को छ, चन्द्रकान्त राउत (सीके राउत)को जनमत पार्टी। मधेसलाई अलग देश बनाउने हल्ला मच्चाएर मधेस केन्द्रित राजनीतिमा आए। यसरी आएका उनलाई केही वर्षमै केपी शर्मा ओलीले मूलधार भनिने परम्परागत राजनीतिमा अवतरित गराए। त्यसपश्चात् उनी अहिले राजनीतिक दिशाको खोजमा संघर्षरत छन्। २०६४ सालतिर पूर्वदेखि पश्चिमसम्म मधेसवादी दलहरूको अवस्था राम्रै थियो। तर ती दलहरूको संगठनात्मक अवस्था कतिसम्म फितलो थियो भने अभिषेकप्रसाद शाह, हृदयेश त्रिपाठी, ब्रिजेश गुप्ताहरूले मधेस केन्द्रित दल त्याग्दा उक्त जिल्ला र क्षेत्रहरूमा यी दलहरूको वास्तविकता उदांगियो। त्रिपाठी २०७४ सालमा नेकपा एमालेको चुनाव चिह्नबाट सांसद बने। दोस्रो संविधानसभाको निर्वाचनमा उपेन्द्र यादव मोरङबाट चुनाव जिते। अर्को चुनाव सुनसरीबाट र त्यसपछि उनले सप्तरीबाट चुनाव लड्नु पर्यो। यसले उनको दलको हैसियत प्रदेश १ तिर कस्तो छ भनी प्रस्ट दर्शाउँछ। २०७२ मा संविधान जारी भइरहँदा राजपा र समाजवादी पार्टीहरू संविधानसभाबाट बाहिर थिए। मधेस आन्दोलन चरम उत्कर्षमा पुगेको थियो। राज्यले मधेसमा अत्यधिक बल प्रयोग गरी संविधान जारी गर्यो। त्यसपश्चात् उपेन्द्र यादवले संविधान पुनर्लेखन र महन्थ ठाकुरले संशोधनको विषयलाई माग र मुद्दाका रूपमा उठाए। निर्वाचनमा भाग लिन्नँ भनी मधेस कांग्रेसएमालेलाई सके जति विरोध गरे। तर, नाटकीय ढंगले प्राप्त उपलब्धिको संरक्षण गर्ने नाममा ढिलोगरी निर्वाचनमा उत्साहका साथ सहभागी भए। बदलिँदो भूराजनीतिक परिवेशमा मधेसवादी दलहरूको उपदेयतामा पनि परिवर्तन आएको छ। मंसिर ४ पछि वर्तमान मधेस केन्द्रित राजनीति के होला ? त्यो भने समयले नै बताउने छ। कोभिड महामारी, लिपुलेक, एमसीसीएसपीपी र संसद् विघटनका मुद्दामा पाँच वर्ष संसद्मै रुमलिएर समय व्यतित भयो। यी चार मुद्दाका साथै नागरिकता विषय मधेसमा चुनावी एजेन्डाको रूपमा रहने निश्चित छ। अहिलेको अवस्थामा मधेसको साझा एजेन्डा नागरिकता विषयमा पनि मधेस केन्द्रित दलले रणनीतिक फाइदा लिन सक्ने अवस्था छैन। यसबारे चर्चा गर्दा मंसिर ४ को चुनावमा २०७४ सालको निर्वाचनपश्चात् देशमा नेपाल कम्युनिस्ट पार्टीको सरकार गठन भयो। जसमा प्रचण्डका सहयात्री उपेन्द्र यादव पनि दुईबुँदे सम्झौताको खोस्टो गोजीमा हाल्दै सत्ता साझेदार भएका थिए। उपेन्द्र यादव सरकारमा रहँदासम्म नेकपा सरकारले नागरिकता विधेयकबारे ओठ खोलेन। जब ओलीले संसद् विघटन गरे तब नागरिक स्तरबाट विरोध सुरु भएपछि सरकार जोगाउने खेलका सहयात्री पात्रका रूपमा महन्थ ठाकुरलाई सदुपयोग गर्न ओलीले नागरिकता विधेयकसम्बन्धी अध्यादेश ल्याए। कागजको मसी नसुक्दै राष्ट्रपतिले प्रमाणीकरण गरिन्। अहिले गठबन्धन सरकारले ल्याएको नागरिकता विधेयकमा शीतल निवासको राजनीतिक तिर्सनाले देशकै राजनीतिमा गर्माहट ल्याइदिएको छ। नागरिकतामा कसरी राजनीति हुँदो रहेछ भन्ने कुरा माथिका दुई तथ्यले प्रस्तुत गर्न खोजेको छ। यसमा पनि मधेस केन्द्रित दलहरू चुके। उपेन्द्र यादव सरकारमा मन्त्री रहे तर नागरिकताबारे केही बोलेनन्। अर्कोतिर उनले केपी ओलीले चालेको असंवैधानिक कदमको साथ दिए। मधेसीहरूको नागरिकता समस्या समाधान गर्न मैले अध्यादेश ल्याएको थिएँ भनेर एमालेले भजाएको पनि पाइयो। नागरिकतामा राष्ट्रवाद घुसाएर हिमाल र पहाडका सोझा जनतालाई झुक्याउने काम पनि भए। यता नेपाली कांग्रेसले नागरिकता विधेयकमा लिएको ऐतिहासिक अग्रसरताले मधेसमा नाफा खोजेको देखिन्छ। तर, जसपा र लोसपा जति कराए पनि पछिल्ला पाँच वर्षमा यिनीहरूको संसदीय प्रस्तुतिको मापन मधेसमा भएको हुनुपर्छ। नागरिकता पीडितको संख्या मधेसमा बढी छ। उनीहरूले पाँच वर्षमा नागरिकता विषय समाधानका लागि थुप्रै पटक सडकमा संघर्ष गरेका छन्। मधेस मोडल र मनोविज्ञान २०७४ सालको संसदीय र प्रादेशिक निर्वाचनपश्चात् सातमध्ये केवल एक प्रदेशमा मधेस केन्द्रित दलहरूको संयुक्त सरकार बन्यो। संघीयताको कुशल सञ्चालक बनेर सुशासनयुक्त सेवा प्रदान गर्नुपथ्र्यो। जनतालाई संघीयताको अनुभूति गराउनुको सट्टा पुराना दलजस्तै अल्झिए। फरक प्रस्तुति केही दिन सकेनन्। मधेस प्रदेशको मुख्यमन्त्री कार्यालयमै सबैभन्दा बढी भ्रष्टाचारका काण्डहरू देखिएका छन्। मधेसी जनताले मधेस केन्द्रित दलको नेतृत्वमा मधेसको नमुना सरकारको कुशासनयुक्त नमुना सरकारको अनुभव लिन पायो। त्यसैगरी, माओवादी विद्रोहपछि देशभर वर्गीय मुक्तिका सपनाहरू देखाइए। मधेस आन्दोलनले तराईमधेसमा पनि दबिएर रहेका वर्गहरूमा राजनीतिप्रति चासो मात्र बढाएनन्, हरेक समाजमा राजनीतिक संरक्षक खोज्नेहरूको संख्या पनि बढाए। मधेसका मुद्दाहरूबारे खुलेर वकालत गर्ने नागरिक समूहले पनि आकार लियो। सामान्य मनोविज्ञान के भने अहिले मधेसमा राजनीतिक शक्तिमा पहुँचको हावी बलियो छ। मधेस आन्दोलनका कारण पछिल्लोपटक मधेस केन्द्रित दललाई मत दिने सामान्य जनताले पनि सोच्न थालेका छन्। उनीहरू मधेसवादी दललाई मत दिने तर यिनीहरू राजनीतिक शक्ति आर्जन गर्न उही कांग्रेस र एमालेको शरण पर्ने ? त्यो पनि काठमाडौं गएर ! अर्थात् राज्य शक्तिको सीधा पहुँचभन्दा धेरै टाढा छन् यी दलहरू। अहिले लोसपा र जसपाबाट केन्द्रीय कार्यसमिति सदस्यदेखि सामान्य कार्यकर्तासम्म दलबदल गरी एमाले, कांग्रेसजस्ता ठूला दलमा हाम फालिरहेका छन्। लोसपाबाट जाने नेताहरू पार्टीमा आन्तरिक लोकतन्त्रको कमी र परिवारवाद हाबी भएको आरोप लगाइरहेका छन्। जसपामा जातिवाद र अध्यक्षको एकल निर्णय लिने प्रवृत्तिप्रति असन्तुष्टि देखाउँदै अन्यत्र जाने काम भइरहेछ। यो दलबदल अन्य पार्टीहरूमा देखिए पनि आधारभूमि मधेस प्रदेश रहेको लोसपा र जसपामा भने उच्चतम बिन्दुमा पुगेको देखिन्छ। अन्त्यमा लोकतन्त्रमा राजनीतिक दलको वर्तमान हेरेर उक्त दलले भविष्यमा ग्रहण गर्ने हैसियत र औचित्यता मापन गर्ने एउटा तन्त्र हो, निर्वाचन। मंसिर ४ मा हुने भनिएको आम निर्वाचनका सन्दर्भभा आठ जिल्लाको मधेस प्रदेशभित्र आफ्नो अस्तित्व जोगाउन सत्ता गठबन्धन र एमालेसँग संसदीय र प्रादेशिक क्षेत्रमा हिस्सेदारी मागिरहेका छन्। त्यसले मधेसवादी दलको निरीहतालाई प्रकट गर्छ। अधिकारका लागि लड्ने पार्टीहरूका लागि निर्वाचन परिणाम नै सबैथोक नहुने भए पनि मधेस केन्द्रित दलहरू अधिकारवादी पार्टी हुन् भन्ने विषय नै बहसयोग्य भएको छ। मधेसका जिल्लाहरूमा केन्द्रित भई काम गर्नुपर्ने अवस्था, अध्ययनको अभावमा मधेस प्रदेश हाँकेर प्रादेशिक सरकारको महŒव स्थापित गर्नुको साटो काठमाडौंमा कांग्रेसएमालेको सत्ता बजारमा भविष्य अजमाउनुलाई सानसौखत बुझ्ने मधेसवादी दलहरूको पहिचान संकटमा छ। अहिलेको बदलिँदो भूराजनीतिक परिवेशमा मधेसवादी दलहरूको उपदेयतामा पनि परिवर्तन आएको छ। मंसिर ४ पछि वर्तमान मधेस केन्द्रित राजनीतिको च्याप्टर क्लोज होला वा नहोला, त्यो भने समयले नै बताउने छ। चौधरी शान्ति विकास अनुसन्धान केन्द्रका कार्यकारी निर्देशक हुन्।"
१५ लाखमै डाक्टर !,"शिक्षक मित्र बिरामी भएर स्वास्थ्य परीक्षणका लागि कुनै अस्पतालमा गएछन्। जँचाउने पालो आएपछि टिकट पछ्याएर गोजीमा हालेछन् अनि लामो सुस्केरा हालेर नजँचाई घर फर्किएछन्। कारण के रहेछ भने बिरामी जाँच्न बसेका डाक्टरलाई उनले कक्षा १११२ मा पढाएका रहेछन्। जो कक्षाका लद्दु विद्यार्थीमध्ये एक थियो रे। बोर्ड परीक्षा दिएको ६८ महिनामा नै उनले के त्यस्तो चमत्कार गरेर डाक्टरी पढ्न नाम निकाले होला ? यस्तो डाक्टरले रोग निको पार्नुको सट्टा मलाई उल्टापुल्टा उपचार गरेर रोग थपिदिन सक्छ भन्ने आशंकाले उनी फर्किएका रहेछन्। कामना गरौं यो उदाहरणले सबैलाई नछोओस्। यो एउटा अपवादमूलक घटना बन्न पुगोस्। आफ्नो क्षमताले डाक्टर बन्नेको संख्या पनि यो मुलुकमा ठूलो छ। अब त क्षमताले मात्रै कहाँ पुग्छ र ? महँगो शुल्क ठीक पार्न नसक्नेले डाक्टर बन्ने सपना नदेखे पनि हुन्छ। क्षमता भएर पनि डाक्टर बन्न नपाएका, आफ्नो घरखेत बेचेर डाक्टर भएका अनि डाक्टर बन्ने सपना बोकेर बिदेसिन बाध्य भएका सबै नेपालीप्रति हामी सबैको हार्दिक सम्मान छ। शिक्षा र स्वास्थ्य क्षेत्रमा देखिएको चरम व्यापारीकरणले जनमानस आक्रान्त छ। यतिखेर खरायोको रेखदेखको जिम्मेवारी सिंहलाई दिनु र मुलुकको शिक्षास्वास्थ्य सुधारको जिम्मेवारी व्यापारीलाई दिनु उस्तै उस्तै भएको छ। सिंहको पञ्जाबाट मुक्त हुन कथाको खरायोले जस्तो गर्न वास्तविक जीवनमा सम्भव छैन। यसका लागि भक्तपुर नगरपालिका र ख्वप सञ्जालको जस्तो संघर्ष, प्रतिबद्धता र जनमुखी सोच चाहिन्छ। भक्तपुर नगरपालिका र ख्वप सञ्जालको पछिल्लो योजनाले सबैको ध्यान खिचेको छ। सर्वसाधारण जनताले यसलाई हृदयबाटै स्वागत र नमन गरिरहेका छन् तर नीति निर्माताहरूको हृदयसम्म यो कुरो पुग्न नसकेको आभास भइरहेको छ। ख्वप विश्वविद्यालय स्थापना गर्न दिने हो भने हामी १५ लाखमा डाक्टर उत्पादन गरेर देखाइदिन्छौं भनेर सांसद प्रेम सुवालले प्रतिनिधिसभामा पटकपटक उद्घोष गरिरहेका दृश्य देखिन्छन्। प्राचीन सांस्कृतिक नगरी भक्तपुर शैक्षिक नगरी पनि हो। भक्तपुर आफैंमा एक खुला विश्वविद्यालय हुँदै हो तर आफ्नै एउटा छुट्टै विश्वविद्यालय स्थापना गर्नका लागि वर्षौंदेखि तड्पिरहेको छ। भक्तपुर नगरपालिकालाई किन चाहियो छुट्टै विश्वविद्यालय भन्ने प्रश्न उब्जिन पनि सक्छ। यस प्रश्नको उत्तर खोज्नुअघि हामी २०५० को दशकअघिको नेपालको शिक्षा प्रणालीमा फर्किनु पर्ने हुन्छ। जतिखेर सरकारले प्रवीणता प्रमाणपत्र तह खारेज गरेर दस जोड दुईको अवधारणा ल्याएको थियो। प्रवीणता प्रमाणपत्र तह हटेपछि जताततै प्लस टुहरू उम्रिए। आफ्नो हैसियत, विज्ञापन, पहुँच, शक्ति र तडकभडकको गुलियो छर्दै प्लस टु कलेजले आफूले सकेको शुल्क असुल्न थाले। यसरी सस्तो प्रवीणता प्रमाणपत्र तहको शिक्षा महँगो सौदामा गएर टुंगियो। मूल्यका हिसाबलेअभिभावकहरू सुनसित पित्तलको सौदाबाजीमा सहभागी हुन अभिशप्त भए। क्याम्पसबाट सरुवा भएको शिक्षा स्कुलमा पुगेर घटुवा भयो। प्रवीणता प्रमाणपत्र तह राम्रो थियो भन्ने मेरो आशय पटक्कै होइन। यसको पठनपाठन र मूल्यांकन प्रणाली पनि परम्परागत ढुसीयुक्त र कर्मकाण्डी थियो। तर, यसलाई सुधारेर राम्रो बनाउनु पर्नेमा मुलुकको शिक्षा चरम अराजकतातिर धकेलियो। राज्यले सबैभन्दा सस्तो गर्नुपर्ने शिक्षास्वास्थ्य सबैभन्दा महँगो हुन पुग्यो। यस्तै धोकाधडीको बीचमा भक्तपुर नगरपालिकाले सञ्चालन गरेको ख्वप कलेजले २०५६ सालदेखि नै सस्तो एवं गुणस्तरीय प्लस टु सेवाको सुरुआत गर्यो। यसले अभिभावकको मनमा आशाको टुसा अंकुराई दिने काम गर्यो। बागीश्वरी, शारदा, वासु, आदर्शलगायतका स्कुलले ख्वपको पदचाप पछ्याए। छिमेकी जिल्ला काभ्रेको बनेपा, धुलिखेल, पनौतीदेखि लिएर काँठको उत्तर पूर्वी भेगका अभिभावक र विद्यार्थीको रोजाइमा यी कलेजहरू पर्न थाले। क्रमशः यिनको ख्याति नेपालभर फैलियो।प्लस टु महँगो मात्रै हुँदैन, सस्तो र गुणस्तरीय पनि हुनसक्छ भनेर यिनले उदाहरण प्रस्तुत गरे। अभिभावक गद्गद् भई आभार व्यक्त गरिरहेकै छन्। भक्तपुर नगरपालिकाले सञ्चालन गरेको ख्वप कलेज त्यतिमै चुप बसेन। अरूले सञ्चालन गरेको भन्दा दुईगुना सस्तोमा सिभिल र आर्किटेक्चर इन्जिनियरिङका कक्षाहरू सञ्चालनमा ल्यायो। साथै इलेक्ट्रोनिक, कम्प्युटर, कम्युनिकेसनदेखि अर्थकुइक इन्जिनियरिङसम्म धेरै सस्तो मूल्यमा पढाउन थाल्यो। यसबाट हौसिएको ख्वप सञ्जालले सर्वसुलभ मेडिकल कलेज स्थापनाको सपना सजायो। फलस्वरूप २०७३ सालमा ख्वप विश्वविद्यालयको विधेयक संसद्मा दर्ता गरायो। ख्वप विश्वविद्यालय बनाउने अवस्था सिर्जना भएको खण्डमा हामी १५ लाखभित्रमा डाक्टरी पढाइ दिन्छौं भन्दा डराउनु पर्ने कारण के त ? कसैले सस्तोमा पढाउँछु, मलाई काम गर्ने मौका देऊभन्दा टाउको दुखाउनु पर्ने कारण के हुन्छ ? एकाध छात्रवृत्तिको कुरालाई एकछिन थाँती राख्दै छातीमा हात राखेर भनौं त, के हाम्रो मेडिकल शिक्षामा गरिबगुरुवाको पहुँच छ ? के उनीहरूलाई यो अवसर दिन मिल्दैन ? के उनीहरूका सपना हुँदैनन् ? गरिबका छोराछोरीको पहुँच पुग्ने गरी ख्वपले ल्याएको यो प्रस्तावलाई मलजल गर्ने हो कि जरैसित उखलेर फाल्ने प्रपञ्च गर्ने ? राजनीति नै गर्नु परे अरू विषयमा गरौंला। जनसेवासित प्रत्यक्ष सरोकार राख्ने शिक्षा र स्वास्थ्यमा अब धेरै राजनीति नगरौं। सक्छौं ख्वपको जस्तो अभियान देशैभरि चलाऔं। सक्दैनौं, ख्वपलाई काम गर्ने वातावरणको सिर्जना गरौं। छल, छाम, लुट, अराजकता र षड्यन्त्रको भुँमरीबीचमा एउटा आशाको दियो टिम्टिमाउन खोजिरहेको छ। कृपया यसलाई निभ्न नदिऔं। ख्वपलाई रोक्नुको भित्री रहस्य के छ, थाहा छैन। आमजनतालाई त्यतातिर पस्नु पनि छैन, यसको गहिराई खोतल्नु पनि छैन। संविधानले ग्यारेन्टी गरेको हकअधिकार नागरिक भएर प्रयोग गर्न पाए पुग्छ। आफूले पूरा गर्न नसकेका सपना सन्तानमार्फत पूरा गर्न पाए पुग्छ। रकम अभावले थन्किएका सपना यसरी थोरै बजेटमै पूरा गर्ने दिन आए आमनागरिक खुसी हुने थिए। अन्ततः त्यसको फाइदा पूरै नेपालीलाई हुनेछ। बाहिरबाट हेर्दा सांसद् भवन, शिक्षा मन्त्रालय र सरकार ख्वपको अभियानबाट डराएको जस्तो देखिन थालेको छ। नत्र पेस गरेको एक दशक हुन लाग्दासम्म ख्वप विश्वविद्यालयको विधेयकलाई लुकाउनुपर्ने, दबाउनुपर्ने अनि पेल्नुपर्ने त्यस्तो के कारण छ ? यो मुलुकलाई अझै पनि हजारौं स्वास्थ्यकर्मीको खाँचो छ। मेडिकल शिक्षालगायतका उच्च शिक्षाका लागि प्रत्येक वर्ष मुलुकको ५०औं अर्ब विदेशीको पोल्टामा जाने गरेको छ। यतातिर सोच्नु पर्दैन ? कूटनीतिक नियोगमा काम गर्न फिनल्यान्डबाट नेपाल आएका एक मित्र छन्। भेटमा उनले भनेका थिए, नेपाल बहुत सुन्दर देश हो। यहाँ, कृषि, पर्यटन, शिक्षा र स्वास्थ्यको विकासको अपार सम्भावना छ। यहाँको भूमि यति सुन्दर छ कि यहाँ साँच्चै सुन फल्छ तर हाम्रो देशमा त एउटै कुरा मात्र फल्छ, त्यो हो हिउँ। जिस्किएको भावमा जिज्ञासा राखेको थिएँ तपाईंहरू के गरेर खानुहुन्छ त ? उनले गर्व गर्दै भनेका थिएहामीसित यस्ता विश्वविद्यालय छन् जसले हामीलाई संसारलाई नै बाँड्न पुग्ने गरी ज्ञान, सीप र शिक्षा सिकाउँछन्। हामी तिनै ज्ञान, सीप र शिक्षा संसारभर फैलाएर बाँचिरहेका छौं। आफ्नो देशका विश्वविद्यालयहरूलाई झल्झली सम्झिएँ। त्यहाँको राजनीति, बेथिति र बान्ता आउने वातावरण सम्झिएँ अनि आफैंलाई धिक्कारें। मेरो देशले भारत र चीनजस्ता विशाल जनसंख्या भएका मुलुकको मार्ग पछ्याउँदै आफूलाई तेस्रो स्थानमा उभ्याएर विदेशी विश्वविद्यालयलाई विद्यार्थी आपूर्ति गरिरहेको छ। भन्नलाई हामी आफूलाई गरिब भनिरहेका छौं। तर हामी उनीहरूका लागि ठूलो बजार र आर्थिक स्रोत भएका छौं। यस्तो बेलामा पनि गुणस्तरीय विश्वविद्यालय खोलेर मातृभूमिको सेवा गर्छु भन्नेलाई हतोत्साहित र निषेध गर्नु कसैका लागि पनि हितमा छैन। यदि केही व्यक्तिको हितमा छ भने पनि त्यसलाई निरुत्साहित गरेर आम मानिसको हित हेर्नुपर्छ सरकारले। समान अवसर र अधिकार लोकतान्त्रिक गणतन्त्रको प्राण हो। के हाम्रो वर्तमान शिक्षा र स्वास्थ्य प्रणालीमा जनताका लागि समान अवसर र अधिकार छ ? शिक्षा र स्वास्थ्यका विषयमा कहिलेसम्म झुट, धोका र छलछामको राजनीति गरिरहने ? जनतालाई कहिलेसम्म लोकतान्त्रिक गणतन्त्रको पिँजडामा थुनेर राख्ने ? हे मेरो देशका भाग्य विधाताहरू ! आफूलाई लोकतान्त्रिक गणतन्त्रका प्रणेता ठान्ने महानुभावहरू !! हे यो देशको मुहार फेर्छु भनेर कसम खानुभएका राजनीतिका कुशल खेलाडीहरू !!! ख्वप विश्वविद्यालयको विधेयकलाई अब धेरै नअड्काउनुहोस्। ख्वप विश्वविद्यालयले १५ लाखमा डाक्टर उत्पादन गरेको दिन हेर्न नेपाली जनता आतुर भएर पर्खिरहेका छन्। ख्वप मात्रै होइन, अझ धेरै गुणस्तरीय विश्वविद्यालय खोल्ने वातावरण सिर्जना गराउनुहोस्। नेपालीले विदेशमा पसिना बगाएर पठाएको रेमिट्यान्समा मात्र आँखा नलगाउनुहोस्। रेमिट्यान्स भित्र्याउनु नै छ भने डाक्टर बनाएर गुणस्तरीय कार्यका लागि युवालाई विदेश पठाउनु होस्। शिक्षाको नाउँमा बाहिरिने अर्बौं रुपैयाँलाई रोक्ने रणनीति पनि ल्याउनुहोस्। शिक्षाको नाउँमा बर्सेनि ५० औं अर्ब रुपैयाँ बाहिरिँदा तपाईंको मन पोल्दैन ?"
फेन्सिङको पहिलो स्वर्ण बागमतीलाई,"काठमाडौं : पोखरामा जारी नवौं राष्ट्रिय खेलकुदअन्तर्गतको फेन्सिङको पहिलो स्वर्ण बागमती प्रदेशले जितेको छ। बागमतीले महिला ब्यक्तिगत साबर बिधामा स्वर्ण जितेको हो। शिक्षा नापितले बागमतीलाई पहिलो स्वर्ण दिलाएकी हुन्। उनले विभागीय टोली एपीएफकी उर्मिला लामालाई पराजित गरिन्। तेस्रो स्थानमा त्रिभुवन आर्मी क्लबकी रविना थापा र मनिषा श्रेष्ठ रहे। पोखरा कभर्डहलमा भएको प्रतियोगिताको महिला ब्यक्तिगत ईपीमा आर्मीले बर्चस्व बनायो। आर्मीकी इन्दिरा पौडेलले स्वर्ण जित्दा सीता पाठकले रजत र आर्मीकै पुजन कुमाल र एपीएफकी जानुका स्याङतानले कांस्य जिते। पुरुषको व्यक्तिगत फोयलमा सुदूरपश्चिम प्रदेशका जलेन्द्र शाहीले स्वर्ण जिते। उनले बागमतीका सञ्जीप लामालाई पराजित गरे। आर्मीका वीरसिंह शाही र एपीएफका शेरसिंह ऐरीले कांस्य पदकमा चित्त बुझाए। विजेता खेलाडीलाई बागमती प्रदेशका सदस्य सचिव सूर्यलाल भण्डारी, सुदूरपश्चिम प्रदेशका सदस्यसचिव दीपक सिंह र राष्ट्रिय खेलकुद परिषद्का प्रशासन विभाग प्रमुख मधुसुदन बस्नेतले पुरस्कृत गरेका थिए। असोज २८ गतेसम्म सञ्चालन हुने प्रतियोगितमा चार प्रदेश र दुई विभागीय टोलीको सहभागिता रहेको छ। प्रतियोगितामा प्रदेश १, बागमती, गण्डकी र सुदूरपश्चिम प्रदेश, त्रिभुवन आर्मी क्लब र एपीएफ क्लबको सहभागिता रहेको छ। नवौं राष्ट्रिय खेलकुदको पहिलो स्वर्ण भने नेपाल पुलिस क्लबले जितेको थियो। पुलिसले पुरुष क्रिकेटमा पहिलो स्वर्ण जितेको हो।"
महिला क्रिकेट प्रतियोगिता : पुलिसको विजयी सुरुवात,"काठमाडौं : विभागीय टोली नेपाल पुलिस क्लबले नवौं राष्ट्रिय खेलकुद प्रतियोगिताअन्तर्गत महिला क्रिकेट प्रतियोगितामा विजयी सुरुवात गरेको छ। पोखरामा सोमबार भएको खेलमा पुलिसले कर्णाली प्रदेशलाई डकवर्थ लेविस नियमका आधारमा ६३ रनले पराजित गरेको छ। राष्ट्रिय प्रतियोगिता पहिलो पटक सहभागिता जनाएको पुलिसको महिला टोलीले डेब्यु खेलमै जित निकालेको हो। वर्षाका कारण १६ ओभरमा घटाइएको खेलमा पुलिसले दिएको एक सय ११ रनको लक्ष्य पछ्याएको कर्णालीले १०२ ओभरमा सात विकेट गुमाएर १७ रन बनाएको अवस्थामा वर्षाले खेल हुन नसकेपछि डकवर्थ लेविस नियमका आधारमा पुलिस विजयी भएको हो। कर्णालीका लागि दीक्षा पुरीले अविजित ७ रनको पालि खेलेकी थिइन्। यस्तै दिब्या धामीले तीन, दीपशिखा विष्टले दुई र करिष्मा शाहीले एक रन बनाए। सातमध्ये कर्णालीका पाँच खेलाडी सून्यमा आउट भएका थिए। कर्णालीलाई सस्तैमा समेट्न पुलिसका सबनम राई, संगीता राई, हिरनमोई रोय, ईश्वरी विष्ट र कविता जोशीले एकएक विकेट लिए। यसअघि टस जितेर पहिले ब्याटिङ गरेको पुलिसले निर्धारित १६ ओभरमा ६ विकेट गुमाएर एक सय १० रन बनाएको थियो। पुलिसका लागि सम्झना खड्काले सर्वाधिक २५ रन बनाइन्। यस्तै कविता कुँवर र काजल श्रेष्ठले समान १६ रन बनाउँदा रेवती धामीले १४ रनको योगदान दिइन्। कर्णालीकी अञ्जु गुरुङले तीन विकेट लिइन्। यस्तै एञ्जिला क्षत्री र वीणा थापाले एकएक विकेट हात पारे। सोमबारका लागि नै तय भएको प्रदेश १ र लुम्बिनी प्रदेशबीचको खेल भने रद्द भएको छ। निरन्तरको वर्षाका कारण प्रदेश १ र लुम्बिनी प्रदेशबीचको खेल रद्द भएको हो। समूह बीमा रहेका दुवै टोलीले एकएक अंक बाँडेका छन्। यस समूहमा नेपाल पुलिस क्लब शीर्ष स्थानमा छ। लुम्बिनी दोस्रो, प्रदेश १ तेस्रो र कर्णाली प्रदेश अन्तिम स्थानमा छ। समूह एमा मधेस प्रदेशले शीर्ष स्थान कब्जा गर्दा बागमती दोस्रो, गण्डकी तेस्रो र सुदूरपश्चिम प्रदेश अन्तिम स्थानमा छन्। प्रतियोगितामा नौ टोलीको सहभागिता छ। सहभागी टोलीलाई दुई समूहमा विभाजन गरिएको छ। समूहको शीर्ष दुई टोलीले सेमिफाइनलमा स्थान बनाउने छन्। समूह ए मा एपीएफ, मधेश प्रदेश, गण्डकी प्रदेश, सुदूरपश्चिम प्रदेश र बागमती प्रदेश छन्। समूह बी मा नेपाल पुलिस, कर्णाली प्रदेश, प्रदेश १ र लुम्बिनी प्रदेश छन्। पुरुष क्रिकेट भने अगाडि नै सम्पन्न भइसकेको छ।"
ह्यान्डबलमा आर्मीको दुवै टोलीलाई सफलता,काठमाडौं : नवौं राष्ट्रिय खेलकुद प्रतियोगिताअन्तर्गत ह्यान्डबलमा त्रिभुवन आर्मी क्लबको महिला तथा पुरुष दुवै टोलीले सफलता पाएको छ। प्रतियोगिताको पहिलो दिन पुरुष टिमले बागमती प्रदेशलाई ४३८ ले पराजित गर्यो। आर्मीको जितमा आकास अधिकारीले ८ गोल गरे। महिलातर्फ शान्तिकला राईको १४ गोलको सहयोगमा आर्मीले मधेस प्रदेशलाई ४६२ ले हरायो। पोखरा बहुउद्देशीय कभर्डहलमा भएको प्रतियोगिताको अन्य खेलमा पुरुषतर्फ गण्डकी प्रदेश र एपीएफ क्लबले पनि जित निकालेका छन्। गण्डकीले चन्द्र केसीको १० गोलको सहयोगमा मधेस प्रदेशलाई ६६१३ र एपीएफले सन्दीप कार्कीको ९ गोलको मद्दतमा लुम्बिनी प्रदेशलाई ३६१३ गोलले हरायो। लुम्बिनीका शरण थापाले नौ गोल गर पनि आफ्नो टोलीलाई जित दिलाउन सकेनन्। महिलातर्फ प्रदेश १ ले कर्णाली प्रदेशलाई २६२ गोलले पराजित गर्यो।
चुनावी मैदानमा व्यवसायी र अर्थशास्त्री,"काठमाडौं : प्रदेश तथा प्रतिनिधिसभा निर्वाचनमा अर्थशास्त्री तथा व्यवसायी पनि मैदानमा उत्रिएका छन्। व्यावसायिक क्षेत्रमा सफल भएकाहरू विभिन्न पार्टीबाट उम्मेदवार बनेका हुन् । प्रदेश र प्रतिनिधिसभाको निर्वाचनमा व्यावसायिक घरानाका नयाँ व्यक्तिले टिकट नपाए पनि पुराना व्यक्तिले भने टिकट पाएका छन्। प्रभु ग्रुपका अध्यक्ष देवीप्रकाश भट्टचनलाई एमालेले समानुपातिक उम्मेदवार बनाएको छ। कांग्रेस संगठन विभागको उपप्रमुखको जिम्मेवारी सम्हालिसकेका भट्टचन यसपटक बागलुङबाट प्रतिनिधिसभाको चुनावमा उम्मेदवार बन्ने इच्छा राखेका थिए। तर, कांग्रेसले बेवास्ता गरेपछि उनी एमालेबाट समानुपातिक उम्मेदवार बनेका हुन्। अर्बपति विनोद चौधरी नवलपरासी (बर्दघाट सुस्ता पश्चिम) १ बाट प्रतिनिधिसभा सदस्य उम्मेदवार बनेका छन्। कांग्रेस केन्द्रीय सदस्यसमेत रहेका चौधरी नवलपरासीका दुुईवटै क्षेत्रबाट सिफारिसमा परेका थिए। चौधरी यसअघि समानुपातिक सांसद थिए। अर्थशास्त्री डा विश्वनाथ पौडेल चितवन१ बाट उम्मेदवार बनेका छन्। राष्ट्रिय योजना आयोगको उपाध्यक्षबाट असोज २० गतेदेखि लागू हुनेगरी राजीनामा दिएर पौडेल निर्वाचनमा होमिएका हुन्। नेपाली कांग्रेसबाट उम्मेदवार बनेका पौडेललाई शेरबहादुर देउवा नेतृत्वको सरकारले आयोगको उपाध्यक्ष बनाएको थियो। सितेबा ग्रुपका सञ्चालक मधुसूदन पाठक काठमाडौं ५ मा स्वतन्त्र उम्मेदवार बनेका छन्। स्वतन्त्ररूपमा चुनावमा होमिएको उनले जनाए। पाठक ज्येष्ठ कोअपरेपटिभ लिमिटेडका कार्यकारी सञ्चालकसमेत हुन्। बेथिति, राजनीतिक अराजकता, शासन र सत्ताको चरम दुरुपयोगका विरुद्ध उम्मेदवारी दिएको उनले बताए। राष्ट्रिय सहकारी महासंघका सञ्चालक तारा लामा तामाङ एमालेबाट कञ्चनपुर१ मा उम्मेदवार भएका छन्। तामाङ यसअघि समाजवादी पार्टीबाट सुदूरपश्चिममा आर्थिक मामिला तथा योजना मन्त्री बनेका थिए। व्यावसायिक पृष्ठभूमिका कृष्णकुमार श्रेष्ठ किसान बारा४ बाट उम्मेदवारी दिएका छन्। श्रेष्ठले यसअघिको निर्वाचनमा कांग्रेस वरिष्ठ नेता रामचन्द्र पौडेललाई तनहुँ१ मा पराजित गरेका थिए। गठबन्धनका कारण तनहुँमा टिकट नपाएपछि उनी बारा पुगेका हुन्। श्रेष्ठले स्वास्थ्यलगायत विभिन्न क्षेत्रमा लगानी गरेका छन्। नेपाल वैदेशिक रोजगार व्यवसायी संघका पूर्वअध्यक्ष एलपी सावाँ लिम्बू झापा ४ बाट उम्मेदवार बनेका छन्। उनी अहिले पनि व्यावसायिक क्षेत्रमा क्रियाशील छन्। एमालेनिकट नेपाल राष्ट्रिय उद्योग व्यवसाय महासंघको अध्यक्षसमेत रहेका लिम्बू यसअघि पनि सांसद थिए। फरवार्ड इन्टरप्राइजेज प्रालिकी अध्यक्ष भगवती चौधरी एमालेबाट सुनसरी३ को उम्मेदवार बनेकी छन्। फरवार्ड माइक्रोफाइनान्स लघुवित्त वित्तीय संस्थाकी अध्यक्षसमेत रहेकी चौधरी २०७० सालको संविधानसभा निर्वाचनमा विजयकुमार गच्छदारसँग पराजित भएकी थिइन्। चौधरी माइक्रोफाइनान्स एसोसिएसन नेपालको उपाध्यक्ष हुन्। मनाङमा स्याउ फार्म खोलेका पोल्देन छोपाङ गुरुङ पनि उम्मेदवार बनेका छन्। उनको नेपाली कांग्रेसका टेकप्रसाद गुरुङसँग प्रतिस्पर्धा हुँदै छ। टेकप्रसाद पनि व्यावसायिक पृष्ठभूमिका हुन्। म्यानपावर व्यवसायका क्षेत्रमा स्थापित गुरुङ २०७२ मा राज्यमन्त्री हुँदा फ्रि भिसा, फ्रि टिकट निर्णय गर्दा लोकप्रियता पाएका थिए।"
प्लाइउड भारत निर्यात,"नेपालगन्ज : नेपालगन्ज भन्सार हुँदै धेरै वस्तु भारतबाट आयात हुन्छन्। बाँकेका प्लाइउड उद्योगले भने नेपाली प्लाइउड भारतमा पनि निर्यात गरिरहेका छन्। कोहलपुर नगरपालिका१४ हवल्दारपुरमा रहेको योयो प्लाइउड उद्योग प्रालिले भारतका विभिन्न सहरमा नेपाली प्लाइउड बिक्री गरिरहेको हो। अहिलेसम्म कम्तीमा पनि चार करोड रुपैयाँबराबरको प्लाइउड भारतमा निर्यात गरिसकेको छ। तीन महिनादेखि भारतमा प्लाइउड निर्यात गरिरहेका छौं, प्लाइउडका सञ्चालक अभयप्रताप जेबी राणाले अन्नपूर्ण पोस्ट्सँग टेलिफोन सम्पर्कमा भने, भारतमा माग धेरै छ। जति माग भइरहेको छ, त्यत्ति प्लाइउड निर्यात गर्न सकिरहेका छैनौं। पूर्वी नेपालका पहाडी भेगमा पाइने उत्तिसको काठबाट बनेका प्लाइउडको माग भारतमा उच्च छ। उद्योगले एकदुई दिन बिराएर एक गाडी प्लाइउड भारतमा निर्यात गरिरहेको छ। उत्पादन गर्न सके जति पनि निर्यात गर्न सकिने उनले बताए। माग त दैनिक दुई तीन गाडीकै हुन्छ। आर्थिक मन्दी भन्दै बैंंकले लगानी नगरेपछि हामीले उत्पादन नै गर्न सकेका छैनौं। प्लाइउड भारतको लखनउ, कानपुर, आगरा, दिल्ली, देहरादुनसम्म पुग्ने गरेको छ। तरलता समस्या समाधान भएपछि दैनिक ५० लाख रुपैयाँबराबरको प्लाइउड बेच्ने लक्ष्य रहेको उनले सुनाए। भने, हाम्रो उद्योगको दैनिक ८० लाख रुपैयाँबराबरको प्लाइउड उत्पादन गर्ने क्षमता छ। तीन महिनापछि लक्ष्यअनुसार उत्पादन हुनेछ। बाँकेको जानकी गाउँपालिका३ इन्द्रपुरमा रहेको मिडलार्ज इन्डस्ट्रिज प्रालिको राष्ट्र प्लाई पनि भारतमा निर्यात गर्ने तयारी भइरहेको छ। भारतको लखिमपुर र लखनउको पाटीले १३ कन्टेनर प्लाई माग गरेका छन्। उद्योगका अध्यक्ष रिहान शैयदले भने, वन कार्यालयमा स्वीकृतिको प्रक्रिया चलिरहेको छ। स्वीकृति पाउनेबित्तिकै ट्रान्जिट परमिट लिएर निर्यात हुनेछ। भारतमा बिक्री गर्दा ठूलो परिणाममा खपत हुने र उधारोको झन्झट पनि बेहोर्नु नपर्ने उद्योग सञ्चालक बताउँछन्। उत्तिसको प्लाई खुम्चिन्न। यसको लेयर पनि घट्दैन। प्लाई पनि सफा र राम्रो हुन्छ। किरा पनि लाग्दैन, भारतीयले उत्तिसको प्लाई मन पराउने कारणबारे शैयदले प्रष्ट पारे, अहिले भारतमा प्लाइउड उत्पादन गर्ने काठको अभावमा प्लाई महँगो परेकाले पनि भारतीय सस्तो र राम्रो नेपाली प्लाई रोज्न थालेका हुन्। यद्यपि नेपाली प्लाई उद्योगका लागि आवश्यक पर्ने कच्चा पदार्थ पनि भारतीय बाटो भएर आयात गरिन्छ। नेपालमै उत्पादन भएको कच्चा पदार्थबाट बनेको प्लाई निर्यात गरेर विदेशी मुद्रा आर्जन गर्न सकिने प्लाई उद्योगका सञ्चालकहरू बताउँछन्। प्लाइउड उत्पादक संघका पूर्वराष्ट्रिय अध्यक्ष चम्पालाल बोथरा पनि नेपाली उत्तिसको प्लाइउडको भारतमा उच्च माग रहेको बताउँछन्। नेपालमै लोकप्रिय नेपालगन्जमा उत्पादन हुने शिखर प्लाईका सञ्चालक बोथरा बताउँछन्। पूर्वी नेपालबाट नेपाली उत्तिसको प्लाई भारत गइरहेको छ। निर्यातमा सरकारले केही अनुदान दिएमा अझै धेरै निर्यात गर्न सकिन्छ। सञ्चालक राणा सिमेन्ट र सरियामा जस्तै निर्यातमा सरकारले सहुलियत दिनुपर्ने र कृषि उपजका उत्पादनको कोटीमा राख्दा प्लाइउड निर्यात गरेर विदेशी मुद्रा आर्जन गर्ने सम्भावना रहेको बताउँछन्।"
नेप्से परिसूचकमा पहिरो जाने क्रम रोेकिएन,"काठमाडौं : धितोपत्र बजारमा शेयर कारोबारमापक नेप्से परिसूचक दोहोरो अङ्कले ओरालो लागेको छ। नेपाल स्टक एक्सचेञ्जका अनुसार नेप्से १६०६ अङ्कले ओरालो लागेर एक हजार आठ सय ५५ दशमलब १६ मा सीमित भएको छ। ठूला कम्पनीको शेयर कारोबार मापन गर्ने सेन्सेटिभ परिसूच्क तीन दशमलब २१ अङ्कले ओरालो लागेर तीन सय ६३ दशमलब ६३ मा सीमित भएको छ। कूल दुई सय २९ कम्पनीको १७ लाख ६७ हजार ६ सय ९२ कित्ता शेयर रु ५५ करोड २७ लाख १२ हजार आठ सय ८५ मा कारोबार भएको छ। यसबाट के बुझ्न सकिन्छ भने कारोबार रकम र नेप्से दुवैमा गिरावट आएको छ। कारोबार भएका १३ उपसमूहमध्ये तीन उपसमूहको शेयर मूल्यमा झिनो सुधार देखिएको छ भने १० उपसमूहको शेयर मूल्यमा गिरावट भएको छ। व्यापार, होटल तथा पर्यटन र सामूहिक लगानी कोषमा झिनो सुधार हुँदा अरु उपसमूहको शेयर मूल्यमा गिरावट देखिएको हो। आजको कारोबारपछि बजार पूँजीकरण रु २६ खर्ब ६६ अर्ब ४३ करोड ५१ लाख २९ हजार एक सय ५९ बराबर कायम भएको छ। कारोबारका आधारमा नविल बैंक शीर्ष स्थानमा छ। सो बैंकको रु तीन करोड १० लाख नौ हजार चार सय ४९ बराबरको कारोबार भयो। त्यस्तै नेपाल लाइफ इन्स्योरेन्स रु दुई करोड ४३ लाख ६७ हजार सात सय ८९, हिमालयन पावर पार्टनर रु दुई करोड १८ लाख ९९ हजार पाँच सय १३ , रिडी पावर कम्पनी रु दुई करोड सात लाख तीन हजार आठ सय ७२ र नेपाल दूरसञ्चार कम्पनी रु एक करोड ९२ लाख ७४ हजार सात सय ३५ बराबरको कारोबार भई शीर्ष पाँचभित्र पर्न सफल भएका छन्। नेप्सेका अनुसार समिट लघुवित्तको शेयर मूल्यमा १० प्रतिशतको वृद्धि भई सकारात्मक सर्किट लाग्यो। अभियान लघुवित्त नौ दशमलब ९८, रुरु जलविद्युत् परियोजना सात दशमलब ८४ र श्वेत गङ्गा हाइड्रोपावरका लगानीकर्ताले चार दशमलब शून्य चार प्रतिशतले कमाएका छन्। त्यस्तै विन्दवासिनी हाइड्रोपावर सात दशमलब १८, सिङगटी हाइड्रोपावर चार दशमलब २६, नेरुडे लघुवित्त तीन दशमलब ८३, सर्पोट माइक्रोफाइनान्स तीन दशमलब ७८ र एभरेष्ट बैंकका लगानीकर्ताले तीन दशमलब ७८ प्रतिशतले गुमाएका छन्।"
