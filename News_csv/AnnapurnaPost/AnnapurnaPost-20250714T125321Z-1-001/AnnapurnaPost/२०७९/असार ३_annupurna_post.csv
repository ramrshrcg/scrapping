शीर्षक,विवरण
पुँजीगत खर्चमै खराब सेटिङ,"आगामी आर्थिक वर्षका लागि जति बजेट विनियोजन गरियो त्यसबारे विभिन्न तर्क गरिएका छन्। एकथरीले यसको आकार ठूलो भयो। सरकारले पुँजीगत खर्च बढाउन नसक्ने तर बजेटको आकार मात्रै ठूलो बनाइनु उपयुक्त हुँदैन। बजेटले बोलेको आकारले मुद्रास्फीतिलाई बढावा दिन्छ पनि भनिरहेका छन्। अर्कोथरीले न्यूनतम कल्याणकारी कार्यहरू, पूर्वाधार, स्वास्थ्य, शिक्षा, कृषिलगायतका उच्च प्राथमिकतामा परेको क्षेत्रमा अन्तरमन्त्रालय प्रक्षेपण गरेर पठाइएको आधारमा अर्थ मन्त्रालयले बजेट इस्टिमेट गरेर राष्ट्रिय योजना आयोगको सहमतिमा ल्याएको हो। पहिलाको बजेट पनि यस्तै थिए। त्योभन्दा पनि कार्यक्रमहरूमा जसरी पैसा छुट्ट्याइएको छ। त्यो कत्तिको वैज्ञानिक छ भन्ने हो। अहिलेको शासकीय ढाँचा, प्रशासनिक संरचनामा कुनै पनि परिवर्तन नगरी यो सम्भव छ त भन्ने कुरा पनि आउँछ। यसपालि केन्द्रीय तथ्यांक विभागले नेपालको आर्थिक वृद्धिदर यो वर्षको अन्त्यसम्ममा ५८ प्रतिशत हुने अनुमान गरेको छ। त्यस्तै, प्रतिव्यक्ति आम्दानी पनि वृद्धि गरिएको छ। यो वास्तवमा एलडीसीबाट ग्र्याजुएसन गर्न प्रतिव्यक्ति आय १२ सय १२ डलरले पुग्दैन। १३ सय ८१ डलर छ भनेर देखाएको छ। यसले गर्दा अब गत वर्षको आर्थिक वृद्धि ४२ प्रतिशत रहेकोमा अहिले ५८४ प्रतिशत रहनु र कुल गार्हस्थ्य आम्दानी पनि बढाएर ४८ खर्ब ५२ अर्ब रुपैयाँ देखाइएको छ। यसमा अर्थतन्त्रमा विभिन्न क्षेत्रको आआफ्नै योगदान हुन्छ। जस्तै, सेवा क्षेत्र, पर्यटन, केही क्षेत्रहरू रेस्टुराँलगायतका व्यवसाय, त्यसपछि म्यानुफ्याक्चरिङ उद्योग, कृषिलगायत क्षेत्र राखेर यसपालि जीडीपीलाई परिमार्जन (रिभाइज्ड) गरिएको छ। यसले गर्दा नेपालको जीडीपी बेपत्ता बढेको देखाएको छ। सरकारले यो वर्षको आर्थिक वृद्धि ७ प्रतिशत भनेको थियो। तर, तथ्यांक विभागले ६ प्रतिशतभन्दा कम देखायो। विश्व आर्थिक अवस्था राम्रो छैन। खाद्य संकट विश्वले झेल्दैछ। विश्व बैंकका अध्यक्ष, आईएमएफका प्रमुख, कल्ड इकोनोमी फोरममा समेत छलफल भएर यो वर्ष विश्वमा मन्दी आउने सम्भावना छ। खाद्य अभाव हुन्छ भनिरहेका बेला अहिले धान रोप्ने बेलामा मुलुकमा मलको अभाव छ। त्यसकारण आपूर्तिको व्यवस्था राम्रोसँग गर्न सकेका छैनौं। संघीय प्रणालीमा गएपछि वडादेखि स्थानीय सरकार र प्रदेश सरकारसम्म इस्टिमेट गर्न लगाएर खास आवश्यकता यति हो भनेर त्यहीअनुसारको वितरण र आपूर्ति बाहिरबाट उपलब्ध गर्न सकिन्छ। अहिले पनि भारत सरकारले नेपाललाई सहयोग गर्छौं मल दिन्छौं भनेर हालसालै प्रतिबद्धता गरेको छ। अनुदान पनि दिने छुट्ट्याउने तर त्यसको उपभोग स्थानीय तहमा मान्छेले गर्न नपाउने अवस्था छ। यसैले वितरणमा समस्या छ। नपाए पनि हुनेले सुविधा पाएका छन्। पाउनु पर्नेले पाएका छैनन्। यसैले यतातिर पनि अहिलेको बजेटमा वितरण प्रणालीमा पनि सुधार ल्याउन जरुरी छ। सार्वजनिक ऋण पनि कुल गार्हस्थ्यको उत्पादनमा करिब ४३ प्रतिशत हिस्सा छ। जबकि यसअघि ३२ प्रतिशत थियो। नेपालको अहिलेको अर्थतन्त्रका लागि अलि अप्ठ्यारो स्थिति हो। सार्वजनिक ऋण बढेको छ। बढ्ने प्रवृत्तिगत चार वर्षदेखि अत्यधिक भइराखेको छ। यही गतिमा बढ्दै गयो भने खर्च अत्यधिक हुँदै जाने, पुँजीगत खर्च हुन नसकेर अर्थतन्त्रमा ज्यान नआउने हुन्छ। यसपछि अर्थतन्त्र चलायमान नहुन सक्छ। सार्वजनिक ऋण बढ्दै गयो भने अमेरिकी डलरको अनुपातमा नेपालको मुद्रा अत्यन्तै छोटो समयमा अवमूल्यन भइरहेको छ। यो हुनु भनेको हामीले भुक्तानी गर्ने ऋणको लागत पनि बढ्छ। किनभने मुलुकले डलरको ट्रममा सम्झौता गरेका हुन्छौं। त्यसैले सार्वजनिक ऋणलाई कसरी व्यवस्थापन गर्ने भन्ने कुरामा सरकारले सतर्कता अपनाउनुपर्ने हुन्छ। श्रीलंकामा कुल गार्हस्थ्य उत्पादनको अनुपातमा १२० प्रतिशत सार्वजनिक ऋण भइसक्यो। उनीहरूको खातामा अर्बौं डलर तिर्न बाँकी छ। त्यो हेरी त हाम्रो त्यस्तो खालको अवस्थामा त छैनौं। तर पनि जुन प्रतिशतले ऋण जुन गतिमा बढ्दै गइरहेको छ। त्यो गतिलाई नियन्त्रण गर्न सकिएन भने समस्या आउँछ। किनभने नेपाल राजस्वमा आधारित अर्थतन्त्र हो। भन्सारमा कर लगाएर नेपालको विकासमा योगदान गरिरहेको छ। साधारण खर्च पूरा गर्न पनि नेपाललाई ३०८७ प्रतिशत वैदेशिक सहयोग चाहिन्छ। झन्डै ३१ प्रतिशत साधारण खर्चका लागि ऋण नलिई नहुने अवस्था छ। साधारण खर्च पूरा गर्न पनि नेपाललाई ३०८७ प्रतिशत वैदेशिक सहयोग चाहिन्छ। झन्डै ३१ प्रतिशत साधारण खर्चका लागि ऋण नलिई नहुने अवस्था छ। यसो हुँदा साँच्चै भन्ने हो भने विकास गर्न त हामीसँग एक पैसा पनि हुँदैन। यसैले हालत राम्रो छैन। आगामी आवको बजेटमा पुँजीगत खर्च जम्मा ०६० प्रतिशतमात्रै छ। साधारण खर्च ११२ प्रतिशतले बढेको छ। खर्च गर्न नसक्ने अवस्थामा पुँजीगत खर्च घटाएको भन्न त सकिएला। तर खर्चलाई बढाउने र अर्थतन्त्रलाई चलायमान बनाउन साधारण खर्चलाई पनि मितव्ययिता अपनाउने भन्नेमा बजेट देखिनु पर्छ। साधारण खर्च बढेको भए पनि सरकारी खर्चलाई १५ प्रतिशतले घटाउने भनिएको छ। अब यसका लागि नयाँ सवारी खरिद गर्न स्वीकृति नदिने भनिएको छ। यस्ता अनेक किसिमका व्यावहारिक कठिनाइ भएका कारण किन्नलाई रोक्न हुँदैन भनेर स्वीकृति लिएको पनि देखिन्छ।नेपालमा रोक्ने भन्छन् तर फास्ट ट्र्याकबाट विशेष सुविधाअन्तर्गत खर्च बढाएको पनि देखिन्छ। १५ प्रतिशतले घटाउने भनेको तर अहिलेसम्मको प्रतिबद्धता पूरा भएको छ त ? भन्ने प्रश्न आउँछ। जनताको सरकारप्रतिको विश्वासको संकट छ। संघीय प्रणालीमा गएपछि विभिन्न स्थानीय निकायमा पहिले पठाएको रकमभन्दा ११ प्रतिशतले बढाइएको छ। अब रकम मात्र बढाएर रकम खर्च हुन सक्दैन। जस्तैः कृषिको मललाई अनुदान पनि दिएको छ। मल उपलब्ध भए पनि अहिले मल आपूर्तिको समस्याले गर्दा पुग्न पर्ने ठाउँ र पुग्न पर्ने समयमा पुगेको हुँदैन। त्यस्तै, स्थानीय स्तरमा क्षमता अभिवृद्धि नगरी हुँदैन। स्थानीय स्तरमा कृषिलाई प्राथमिकता दिने भनिएको छ। जसमा कृषिअन्तर्गत पशुपक्षी पनि पर्छन्। गाईबस्तु बिरामी भयो भने स्थानीय स्तरमा भेटनरी डाक्टरसम्म पाउँदैनन्। भोलि भारतबाट कमसल मल आए नेपालको उत्पादकत्व घट्छ। यसको उदाहरण श्रीलंकालाई हेर्न सकिन्छ। श्रीलंकाले चीनबाट कमसल मल आयात गरेकाले गहुँको उत्पादन भएको थिएन। यसले चिया तथा कफीको उत्पादन हुन सकेन। श्रीलंकामा चियाले मात्रै उनीहरूको १० प्रतिशत आयातबाटै आम्दानी हुन्थ्यो। तर कमसल मलकै कारण उत्पादन घटेर खर्र्बौं रुपैयाँ गुमाउनु परेको थियो। नेपालमा पनि भोलि मललाई परीक्षण गरेर यसको स्तर प्रयोग गरेबापत उत्पादन हुन्छ वा नहुने स्थिति छ भन्नेबारे जानकारी दिने निकाय स्थानीय तहमा अभाव छ। विभिन्न खेतीपाती जस्तैः फलफूल, तरकारी, अन्नबालीका लागि माटोको स्तर आवश्यक हुन्छ। माटोको स्तरमापन गर्ने र बाली नास गर्ने कीटाणुका लागि विज्ञको पनि अभाव छ। राष्ट्रिय स्तरमा नेसनल एग्रिकलचर रिसोर्स सेन्टर भनिएको छ। तर त्यहाँ जनशक्ति पनि पुग्दैन, बजेट पनि। अझै राम्रो अनुसन्धान पनि हुन सकेको छैन। बजेटमा त बोलेको छ। नार्कलाई पनि सुदृढीकरण गरिनेछ भनेर। यसरी बोलेको कुरामा कार्यान्वयन कसरी हुन्छ भन्ने हो। स्थानीयस्तरमा पैसाको वितरण गरेर मात्रै समस्याको समाधान हुँदैन। उनीहरूले आफ्नै क्षमता पनि अभिवृद्धि गर्नुपर्छ। कतिपय ठाउँमा नीति तथा कार्यक्रम बजेट बनाउन पनि समस्या छ। अनुभवी मान्छे केन्द्रमा बस्ने स्थानीयमा जान नमान्ने, केन्द्रीय स्तरबाट सरकारले अलि सहजीकरण गर्नुपर्नेमा कञ्जुस्याइँ गरेको देखिन्छ। न्यून उत्पादकत्वबाट उच्च उत्पादकत्वमा ट्रान्सफर गरिनु पर्छ। तर सरकारले हरेक वर्षको बजेटमा उत्पादन भएको वस्तुलाई त प्रतिबद्धता गरेअनुसार काम कम गरेको छ। यस्तो सुविधा कमैले पाएका छन्। न्यूनतम मूल्य निर्धारण गरेर व्यवस्थापनले दुःख दिएमा सरकारले नै किन्ने र भण्डारण गर्ने भनिएको छ। तर भण्डारणको सुविधा छैन। कतिपय नासयोग्य फलफूल र तरकारीहरू उत्पादन हुन्छन्। यसलाई भण्डारण गर्न कोल्ड स्टोरहरूको आवश्यक पर्छ। जसरी क्षमताअनुसार उत्पादित वस्तु खपत हुन्छ। बजारमा नबिके पनि सरकारले न्यूनतम मूल्य लिइदिन्छ भन्ने विश्वास हुन्छ। यो विश्वास भयो भने मात्रै मान्छे कृषिमा लागि रहन्छन्। नत्र बजेटले जतिसुकै प्रोत्साहन गरे पनि कृषिमा लाग्दैनन्।अहिले बाँझो खेत राख्नेलाई दण्डित गर्ने भनिएको छ। यस्तो व्यवस्थालाई पुनर्विचार गरिनु पर्छ। किनभने कतिपय गाउँघरमा वृद्धवृद्धा मात्रै हुन्छन्। युवा बिदेसिएका छन्। यस्तो अवस्थामा महँगोमा ज्यालादारी लगाएर खेती गर्ने कि पेट भर्ने ? सरकारले यसबारे विचार पुर्याउन जरुरी छ। प्रतिबद्धता गरेकालाई कार्यान्वयनमा ल्याउने शासकीय ढाँचा र प्रशासनिक यन्त्रमा सुधार ल्याउनु पर्छ। साथै पुँजीगत खर्चलाई वृद्धि गरेर केन्द्रले स्थानीय स्तरमा विभिन्न तहका सरकारसँगको सामञ्जस्यता बढाएर आवश्यक दक्ष जनशक्ति परिचालन गरेमा सम्भव हुन सक्छ। कार्यान्वयनमा भ्रष्टाचार नियन्त्रण जरुरी बजेट कार्यक्रममा राखे पनि त्यसको स्रोतको निक्र्योल नगरी कार्यक्रममा मात्र राखियो भने त्यहाँ नीतिगत भष्टाचार हुने सम्भावना छ। त्यस्तै, कतिपय सन्दर्भमा पुँजीगत खर्च नसकिएको भन्ने हुन्छ। भ्रष्टाचार गर्न नपाएर बढ्न नसकेको देखिन्छ। किनभने ठेक्का दिइसकेको बजेट निश्चित भइसकेको हुन्छ। ठेकेदार सचिवको कुरा मिल्दैन कि त सचिव र मन्त्रीको कुरा मिल्दैन। यस्तो सेटिङको कुरा नमिलेर आखिर हुँदैन। यस्तो अवस्थामा कडाभन्दा कडा कानुन बनाउनु पर्छ। कानुनी मर्यादा पूरा गरिसक्दा पनि भनेको समयमा पुँजीगत खर्च हुन सकेन भने यसको कारण सोध्नुपर्छ। चित्तबुझ्दो जवाफ आएन भने तिनीहरूलाई दण्डित गर्ने तथा समयमा सक्नेलाई पुरस्कृत गर्ने संयन्त्र पनि बनाउनु पर्छ। बजेट र मौद्रिक नीति मुलुकको आगामी बजेटले तय गरेका अधिकांश व्यवस्थालाई सार्थक बनाउने काम मौद्रिक नीतिले गर्छ। त्यसैले अर्थमन्त्री जनार्दन शर्मा र गभर्नर महाप्रसाद अधिकारीले जसरी पनि मिलेर जानुपर्छ नमिली सुखै छैन भन्नु भएको छ। मौद्रिक नीति जहिले पनि बजेट आएपछि संशोधन हुन्छ। किनभने बजेटमा प्रस्तावना गरेको व्यवस्थालाई यसैले सार्थकता दिने हो। अहिले मुलुकमा मुद्रास्फीतिको अवस्था के छ ? बजारमा तरलताको माग कति छ ? ब्याजदर कति छ ? लगायतलाई हेरेर सरकारले ल्याएको बजेट र देखाएको प्रतिबद्धताअनुसार अर्थतन्त्रमा कति लागत बढ्छ ? कुनकुन क्षेत्रमा लागत घट्नेवाला छ ? यस्ता सम्पूर्ण कुराको लेखाजोखा गरेर त्यसअनुसार मुद्रास्फीति बढ्ने छ भने यसलाई कसरी व्यवस्थापन गर्ने ? मुद्रास्फीति नियन्त्रणभित्रै रहन्छ भने कस्ता खालका मौद्रिक नीति ल्याउने भनेर योजना बनाउन जरुरी छ। मौद्रिक नीति र सरकारले ल्याएको वित्तीय नीतिको बीचमा सकारात्मक र दरिलो अन्तरसम्बन्ध हुने भएकाले दुवै पक्षले यसमा जोड दिनुपर्छ। बजेटलाई कार्यान्वयनमा ल्याउन र यसलाई थेग्ने काम मौद्रिक नीतिले मात्रै गर्न सक्ने भएकाले महत्त्वपूर्ण योगदान रहन्छ। यसैले ती निकायहरू मिलेर जानै पर्छ।  प्याकुरेल, अर्थविद् हुन्।"
"चुकेका दल, झुकेको लौरो","राणाशासन फाल्यौं तर त्यसबेला विकास भएको कला, कौशल जोगाउन सकेनौं। पञ्चायत फाल्यौं तर त्यसभित्रको निष्ठा र एकताको पाठ कहिल्यै सिकेनौं। राजतन्त्र फाल्यौं तर त्यसले बोकेको संस्कृति र राष्ट्रवादलाई अँगाल्न चाहेनौं। प्रजातन्त्र फालेर गणतन्त्र ल्यायौं तर राजा र दल पनि मिलेर जान सकिन्छ भन्ने कुरा महसुस गरेनौं। गणतन्त्रलाई पनि संघीयताको रूप दियौं, आपसी सद्भाव र सम्बन्धलाई अधिकारको निहुँमा तोड्यौं। जनयुद्धमा देशलाई दशकौं होम्यौं। दशौं हजारलाई बलिदानीका लागि बाध्य बनायौं तर तिनको रगतको मूल्य बुझेनौं। नारामा सबै ल्याऔं तर पारामा सबै लत्यायौं। राज्य प्रणाली र शासन व्यवस्थालाई सत्ता लिप्सामा प्रयोग गर्र्यौं। दलीय भागबन्डा र सेन्डिकेटमा देश चलायौं। विकासलाई ठेक्कापट्टामा जोडेर हेर्र्यौं। जनजीविका र जनताको जीवनको आधारभूत आवश्यकतालाई भन्दा आफ्नै विलासिता र भाइभारदार अनि आफन्तको ढुकुटी भर्न देशको ढुकुटी रित्यायौं। दलदल मिलेर अघि बढ्नुभन्दा आपसी साँठगाँठ र मिलेमतोमा सत्ता जोगाउन गोटी चाल्यौं। जुट्नुपर्ने बेला फुट्यौं। आफ्नो दम्भ देखाउन, अरूको अस्तित्व कहिल्यै स्विकार्न जानेनौं। जनताका विचारलाई तिरस्कार गर्र्यौैं। गालीगलौज र आरोप प्रत्यारोपका छुद्र भाषण लाद्यौं। संस्कार, नैतिकता, सभ्यता, धर्म, संस्कृति र राष्ट्रियतालाई कुल्चिएर निर्लज्ज भई कार्यकर्तामाझ कुर्लियौं। तालिम प्राप्त तालीको तालमा हांैसियौं। वर्णन गरेर साध्ये नहुने यस्ता हर्कत हदै गर्र्यौैं। जसका कारण अहिले देश भ्रष्टाचार र महँगीको मारमा छ। जनता एक छाक खान र एक सरो लाउन नपाई छटपटिएका छन्। गाँस, बास, कपास, स्वास्थ, शिक्षा र सुरक्षाजस्ता आधारभूत आवश्यकताको अभावमा अधिकांश ग्रामीण जनता गुज्रिरहेका छन्। सीप, योग्यता र पौरख भएका लाखौं युवा विदेश पलायन छन्। तर, दलका अधिकांश नेतामा यो कुराले कुनै पीडाबोध भएको देखिँदैन। आफ्नो स्वार्थपूर्ति गर्न, जनता रिझाउन गोहीका दुईचार थोपा आँसु चुहाउनबाहेक अन्तरमनमा यो कुराले कुनै असर पारेको अनुभूती गर्न पाएका छैनौं। हिजोका जोगी नेता आजका सुविधाभोगी भएका छन्। वृद्ध, अशक्त र रोगी नेताहरू यन्त्र जोडेर तंग्रिएको ज्यान लिएर भए पनि सत्ताको बागडोर आफैंमा निहित राख्न लालायित देखिन्छन्। नयाँ पुस्तालाई प्रोत्साहन र अगुवाइ दिलाउन कहिल्यै अघि सरेको देखिँदैन। यी कुराको हद नाघेर होला अब जनतामा भित्रभित्रै विद्रोहको आगो सल्किएको देखिन्छ। मुस्लो बनेर बिस्फोट हुन मात्र बाँकी देखिन्छ। जनतामा सुझबुझ र चेतनाको स्तर दिनप्रतिदिन बढ्दो छ। अहिलेको शासन व्यवस्थामा देखिएको यो विकृतिका कारण अहिलेभन्दा पहिले ठीक भन्न थालेका छन्। कुनै समय राजनीति दलका ढाल बनेर हिँडेका युवा बीचमा वितृष्णा र विरक्त बनेका थिए। पुनः वैकल्पिक राजनीतिक धारबाट आफ्नो पहिचान बोकेर अघि बढ्न थालेका छन्। फुत्तफुत्त स्वतन्त्र र स्वतःस्फूर्त रूपमा अग्रसर हुँदैछन् युवा। यसले विकल्पको राम्रो उदय हुने हो कि भन्ने आस पलाएको छ। यसको राष्ट्रिय नमुनाकै रूपमा बालेनको उदयलाई लिन सकिन्छ। मकैको घोगो तयार हुन सुरुमा एउटा दाना मकै नै काफी हुन सक्छ। उनी यस स्थानीय निर्वाचनबाट दलदलमा फसेका दलको विकल्पको घोगाहरू जन्माउने दल अर्थात् बिउका रूपमा छोटो समयमै स्थापित बन्दैछन्। माथि चर्चा गरिएका दलका नेताहरूको विद्यमान कमजोरीलाई मिहिन र गहन अध्ययन गरी त्यही मानसिकता चिर्न सिपालु भएर उदय हुँदैछन्। मुखमा एक थोक पेटमा एक थोक बोकेका नेताहरूको बोली र व्यवहारलाई चिर्न सत्य, तथ्य, चोटिलो, रसिलो र कसिलो अभिव्यक्तिका साथ विनम्रता र झुक्ने संस्कार र प्रवृत्तिको खडेरीलाई उनले चिर्दै छन्। साँच्चै भन्ने हो भने उनी र उनले बोकेको सिद्धान्तजस्तै चुनाव चिह्न पाएर त्यसमै लोकप्रियताको मत बटुलिरहेका छन्। झन्डामा डन्डा र डन्डालाई झन्डा बनाएर विकृत व्यक्ति उतार्ने राजनीति दलका लागि उनी जस्तै शिर झुकाएको डन्डा अर्थात् लौरो विनम्रता र शिष्टताको प्रतीक बन्दै गएको छ। समय र सन्दर्भलाई चिनेर फुत्त उदाएका बालेन नेपालकै केन्द्र काठमाडौंको मियो बन्ने क्रममा छन्। समग्रमा, कुरोको चुरो खोल्ने हो भने अब बालेन जस्ता पात्र र प्रवृत्तिको उदय हुनैपर्छ। अबको नेतृत्वका लागि हजारौं यस्तै युवा अन्मिनुपर्छ। अक्षम्य हजारौं हजार गल्ती गर्ने नेताहरूले यसअघि चुकाएका गल्ती आमजनतालाई महसुस गराउन काठमाडौंवासीले सुरु गरेको अभियानलाई देशैभर दृढतापूर्वक स्थापित गराउनु पर्छ। काम, कर्तव्य र जिम्मेवारीमा बालेन चुक्नु हुन्न, जनतासामु लौरोको शिर झुकेझैं झुक्नु पर्छ। जीर्ण बनेको देशलाई अड्याउन बालेनको लौरो तोक्मा नै बन्नुपर्छ। चुकेका दलहरूले चिढ्याएका जनताका लागि झुकेको लौरो साँच्चै सहारा बन्नै पर्छ। एउटै कुरो बाटो बिराएर र धरातल बिर्सिएर अघि बढ्न खोज्ने हो आजको जित भोलिका लागि प्रत्युत्पादक बन्न सक्छ। त्यसो त, यही घुम्रिएको लौरो बालेनका लागि खुट्टा तानेर लडाउने अंकुशे नबन्ला भन्न सकिन्न। लौरो टेकौं, घुँडा नटेकौं।"
मरुभूमिबाट जोगिन चुरे संरक्षण,"मुलुकको चुरे क्षेत्र अति नै कमलो र कान्छो पहाड हो। मुलुकको दक्षिणी भागमा रहेको यो क्षेत्र पूर्वदेखि पश्चिमसम्म फैलिएको छ। तराईको उत्तरतिर र महाभारत रेन्जबाट दक्षिणतिर रहेको या क्षेत्रको संरक्षण अति नै आवश्यक छ। अति नै कमलो पहाड भएकोले जलवायुजन्य जोखिम दृष्टिकोणले पनि यो क्षेत्र अति नै संवेदनशील छ। वन्यजस्तु, वनस्पति र जैविक विविधतामा भने यो क्षेत्र निकै नै धनी छ। मिथिला जनकपुरका राजा जनक र लुम्बिनी गौतम बुद्धको जन्मस्थल वा ज्ञान प्राप्त गरेको पवित्रस्थल यही क्षेत्रमा पर्दछ। राष्ट्रपति चुरे तराई संरक्षण समिति यो क्षेत्रको संरक्षण, संवद्र्धनका लागि प्रयत्नरत छ। चुरे क्षेत्रमा १ सय ६४ वटा साना ठूला नदी प्रणाली छन्। चुरे र महाभारत रेन्जबाट उत्पत्ति भएर चुरेको बाटो हुँदै बग्ने गर्छन्। यी नदी प्रणालीमा हिउँदमा एकदमै कम पानी र वर्षात्मा धेरै पानी बग्ने गर्छ। यसकारण बाढी पहिरो र डुबान हुने गर्छ। यसबाट मधेसका जनता पीडित छन्। मुलुकको तराईमधेस क्षेत्रलाई अन्न भण्डार मानिन्छ। त्यसै अनुरूपका कार्यक्रम पनि सञ्चालन गर्दै आएका छौं। मानिसको जीवनयापन र राज्यको समग्र आर्थिक समृद्धिमा तराईको महत्त्व कति छ भन्ने हामी सबैलाई थाहा नै छ। पछिल्लो समयमा चुरे क्षेत्रमा ठूला ठूला राजमार्ग बन्ने र विकास निर्माणका कामहरूले तीव्रता पाएका छन्। खानेपानी, बाटोघाटो, शिक्षा, स्वास्थ्यका भौतिक संरचना निर्माणका काम भइरहेका छन्। चैत वैशाखमा आगलागी, वनक्षेत्र फँडानी गरी बसाइँसराइ गर्ने, वनमारा, माइकेनियाजस्ता विभिन्न किसिमका मिचाहा जातका वनस्पतिको आक्रमणका कारण चुरे क्षेत्रलाई एकदमै संवेदनशील रूपमा हेरिँदै आएको छ। मुलुकको राजनीतिक अस्थिरताको फाइदा उठाउँदै २०६० र ७० को दशकमा चुरेबाट प्रशस्त रूपमा ढुंगा गिटी बालुवा उत्खनन र संकलन गरी भारतसम्म बेच्ने काम भयो। यसरी बेच्दा थोरै मात्रामा राज्यलाई राजस्व संकलन भएको त देखिन्छ। तर पनि बढी फाइदा भने बिचौलिया र विदेशीले मात्रै लिएको देखिन्छ। चुरेको वातावरणीय अखण्डता, स्वच्छता र स्वतन्त्रता खल्बलिएर जाँदा यसले भविष्यमा तराईका जनतालाई ठूलो असर गर्ने देखिन्छ। यससँगै राष्ट्रको समृद्धिमा असर पर्ने र नेपालीको जीवनमा खतरा पर्न सक्ने सम्भावना उत्तिकै छ। त्यसैकारण सरकारले २०६६६७ सालदेखि चुरे संरक्षण कार्यक्रम लागू गरेको हो। विकास समिति ऐन २०१३ को गठन आदेशअनुसार २०७१ सालमा छुट्टै समिति बनाएर संरक्षणको काम सुरु भयो। यसबीचमा तीनवटा समितिले काम गरेका छन्। २०७४ जेठ ४ गते सरकारले २० बर्से गुरुयोजना बनाएर काम गर्दै आएको छ। चुरे क्षेत्रमा भएको प्राकृतिक हस न्यूनीकरण गर्ने। ढुंगा, गिटी, बालुवाको दोहन र उत्खननमा व्यवस्थापन गर्नेलगायतका काम भइरहेका छन्। त्यसैगरी, विकास निर्माणका काम गर्दा वातावरणीय अध्ययन गरेर मात्र गर्नुपर्नेमा जोड दिएका छांै। चुरेको वातावरणीय अखण्डतालाई बचाएर राख्ने पहिलो प्राथमिकता हो। चुरे क्षेत्रका १६४ नदी छन्। चुरे र महाभारत रेन्जबाट उत्पत्तिा भएर बग्ने यी नदीका कारण बाढी, पहिरो र डुबान हुने गर्छ। यसबाट मधेसका जनता पीडित छन्। दोस्रो उद्देश्य भनेको जैविक विविधताअन्तर्गत बाघ, भालु, गैंडालगायतका वन्यजन्तुको बासस्थान जोगाउने हो। पछिल्लो समयमा जलवायुजन्य जोखिम (तापक्रममा वृद्धि) हुँदै जाँदा पानीको खण्डवृष्टि र अतिवृष्टि हुन थालेको छ। वन्यजन्तुहरू पनि चुरेको खोचहरू खोज्दै पानी भएको ठाउँमा आश्रय लिने थालेका छन्। यस्तो स्थितिमा चुरेलाई कसरी जोगाउने र समग्र प्राकृतिक पद्धति जोगाउने भन्ने चुनौती छ। चुरेबाट उत्पादन हुने वस्तु सेवा जस्तै काठ, दाउरा पातपतिंगर दिगो रूपमा र वातावरणीय अखण्डतालाई ख्याल गरेर निकाल्नुपर्छ। कतिपय ठाउँमा ढुंगा, गिटी बालुवा थुप्रिएर बसेका छन्। जसले विकास निर्माणमा सहयोग गर्छन्। कतिपय नदी प्रणालीमा यति धेरै गिटी बालुवा थुप्रिएका छन् कि जसलाई समयमा ननिकाल्ने हो भने अर्को जोखिमको डर छ। कतिपय ननिक(ाल्नुपर्ने ठाउँमा भने गिटी बालुवा निकालिएको छ। यस्तो स्थितिमा संवेदनशील भएर काम गर्नुपर्ने अहिलेको आवश्यकता छ। चुरे, तराईमधेसमा पछिल्लो समय जनसंख्या वृद्धि भएको छ। जनसंख्या वृद्धि भएसँगै जनताको वनप्रतिको आवश्यकता र विकासको आवश्यकता पनि बढ्न थालेको छ। ढुंगा, गिटी बालुवाको आवश्यकता पनि बढ्ने नै भयो। यी सबै प्राकृतिक साधन र स्रोत प्राप्त गर्दा चुरेलाई नखल्बलाईकन काम गर्ने सोचेका छौं। यसका लागि राष्ट्रपति चुरे तराई संरक्षण विकास समितिले चुरे क्षेत्रको सुशासनमा विशेष ध्यान दिनुपर्ने देखिन्छ। ढुंगा, गिटी र बालुवा उत्खनन गरेर राजस्व संकलन गर्ने स्थानीय सरकारको चाहना छ। विगत पाँच वर्षले त्यो देखायो। भर्खरै दोस्रोपटक स्थानीय तह निर्वाचन भएको छ। नवनिर्वाचित स्थानीय तहका पदाधिकारीले दुईचार करोड राजस्व संकलन गर्नुहोला। यसरी संकलन भएको राजस्वलाई डोजरमार्फत जथाभावी बाटो निर्माण गर्नेभन्दा पनि चुरे क्षेत्रको संरक्षणमा खर्च गर्ने परिपाटीको विकास गर्न जरुरी छ। यदि त्यसो गर्न सकेनौं भने भविष्यमा पृथ्वीको तापक्रम बढ्छ। चुरेको पनि बढ्छ। चुरे तराईसँग जोडिएकोले तापक्रम तीव्र गतिमा बढ्न गई तराईमा पानीका कुवा, मुहान, तालतलैया सुक्न सक्छन्। वन्यजन्तु र वनस्पति पानी खान नपाएर मर्न सक्छन्। चुरे र तराईमा बस्ने जनताको जीवनस्तर खस्कन सक्छ। जीवन नै संकटमा परेपछि तराईका जनता अन्यत्र बसाइँसराइ गर्नुपर्ने हुन्छ। यस्ता सम्भावित परिघटनालाई ख्याल गरेर चुरेलाई जलवायु परिवर्तनको आँखामा अति संवेदनशील भएर संरक्षण गर्नुपर्ने अवस्था छ। चुरेको माटो चुरेलाई, सफा पानी सबैलाई भन्ने नारालाई राष्ट्रपति चुरे तराई संरक्षण समितिले अगाडि सारेको छ। पानीको स्रोत संरक्षणलाई पहिलो प्राथमिकता दिएको अवस्था छ। जसले पानी संरक्षणबाट धेरै कुरालाई सहयोग पुग्छ। विभिन्न तालहरूलाई संरक्षण गरिएको छ। जसबाट हामी पर्यापर्यटनको विकास गर्न सक्छौं। भविष्यमा चुरे क्षेत्रलाई पर्यापर्यटनको हब बनाउन सकिन्छ। चुरे क्षेत्रको अर्को विशेषता भनेको जडीबुटी खेतीको विकास र विस्तार गर्ने हो। कृषि, वन प्रणाली, फलफूल खेती र वन पैदावारमा आधारित उद्योगहरू स्थापना गरेर हरित अर्थतन्त्रको आधार क्षेत्र पनि बनाउन सकिन्छ। यस क्षेत्रमा धेरै विकास निर्माणका काम भैरहेका छन्। वातावरणीय प्रभावलाई ख्याल गरेर विकास निर्माणका कामहरू गर्नुपर्छ। पूर्वपश्चिम राजमार्गमा सफा ऊर्जाबाट चल्ने सवारीसाधनको प्रयोगमा जोड दिनुपर्छ। चुरे क्षेत्रबाट उत्पादन हुने् वस्तुहरू, फलफूल, सीप ज्ञानबाट सिर्जित गरेका नयाँ वस्तुलाई राजमार्गमार्फत निकासी गर्न सक्छौ। चुरे क्षेत्रमा केही राजमार्ग बनेका छन, केही बन्ने क्रममा छन्। चुरेबाट उत्पादन हुने वस्तुहरू राजमार्गमार्फत बजारमा पुर्याउन सकियो भने मुलुकको आर्थिक समृद्धिको आधार क्षेत्र बन्न सक्छ। जसले जलवायु परिवर्तनको जोखिम, विपत्, न्यूनीकरण गरी मानिसलाई जलवायु अनुकूलित हुन मद्दत गर्छ। जलवायु अनुकूलको दृष्टिकोणले हेर्दा नदी प्रणालीको किनारमा रहेका खाली जग्गा, नदी निकासका क्षेत्रहरू, बाढी पहिरो गएर क्षतिग्रस्त भएका भूमिमा वृक्षरोपण गर्नुपर्छ। चुरेलाई जलवायु अनुकूलनताको क्षमता अभिवृद्धि गर्ने योजना छ। चुरे दिवसको अवसरमा एक लाख बिरुवा रोप्ने जमर्को गरेका छौं। वृक्षरोपण एउटा प्रवेश विन्दु हो। यसले माटोको संरक्षण गर्छ। पानीलाई सग्लो बनाएर बगाउछ। यसले कार्बन सञ्चित गर्छ। जसले हरित अर्थतन्त्रलाई सहयोग पुर्याउँछ। चुरेको प्राकृतिक प्रक्रियालाई प्राकृतिक रूपमै राख्न सकियो भने वन्यजन्तु, वनस्पति र त्यहाँको सिस्टम लाभान्वित हुन्छ। तराई क्षेत्रको पानीको सतह पुनर्वरण हुँदै जान्छ। चुरे बचाउनको लागि चुरे बचाउने होइन, हामी आफैं बाँच्नका लागि चुरे बचाउने हो। मानिस बचाउन चुरे बचाउने हो। बाहिरको मान्छे आएर चुरे बचाउँदैनन्। त्यो हाम्रो लागि हो हामीले बचाउने हो। यसमा नागरिक समाज, निजी क्षेत्र, तीन तहका सरकार, सातै प्रदेशका सरकार र प्रमुखहरू सबै मिलेर चुरे बचाउनुपर्छ।  ढकाल राष्ट्रपति चुरे तराई मधेस संरक्षण विकास समितिका सदस्यसचिव हुन्।"
जनप्रतिनिधिमा लोकप्रियताको लक्षण,"संघीय लोकतान्त्रिक गणतन्त्रात्मक शासन व्यवस्था अवलम्बनपछि स्थानीय तहको दोस्रो कार्यकालका लागि जनप्रतिनिधि चुनिइसकेका छन्। संविधानअनुसार स्थानीयस्तरको विकासमा आवधिक, वार्षिक, रणनीतिक विषय क्षेत्रअन्तर्गत मध्यमकालीन तथा दीर्घकालीन विकास योजना बनाउनुपर्छ। नागरिक सेवा प्रवाह गर्ने स्थानीय तहको यो मुख्य जिम्मेवारी हो। स्थानीय सरकार सञ्चालन ऐन २०७४ को दफा ११२ मा स्थानीय तहले सदस्य तथा कर्मचारीका लागि आचारसंहिता बनाई लागू गर्नुपर्ने कानुनी व्यवस्था छ। नवनिर्वाचित उनीहरूले बहाली गर्नासाथ पहिलो निर्णय नै जनप्रतिनिधि एवं कर्मचारीहरूको आचारसंहिता निर्माण वा परिमार्जन गरेर सुरु गर्दा सकारात्मक सन्देश जान्छ। यसले पालिकाका सबै पात्रलाई अनुशासन र सदाचारिता प्रवद्र्घनतर्फ डोर्याउँछ। पालिका प्रमुखहरूले पदबहाली गर्नासाथ बिना पूर्वाग्रह पालिकाको यथार्थ अवस्था खुलाई श्वेतपत्र जारी गर्नु उपयुक्त हुन्छ। यसले आगामी योजना तय गर्न, आफ्नै कार्यकालको मूल्यांकन गर्न र सुशासन प्रवद्र्धनमा समेत आधार प्रदान गर्छ। जनप्रतिनिधिले योजना निर्माणलाई अत्यन्त महत्त्व दिनुपर्छ। आआफ्नो पालिकाको आवधिक योजना तयार गर्नुपर्छ। यसअघि नै आवधिक योजना निर्माण भएको भए त्यसको राम्रो अध्ययन गरी आवश्यक परिमार्जन गर्न सकिन्छ। यो कार्यकालको पहिलो ६ महिनाभित्रै सम्पन्न गर्नु राम्रो हुन्छ। आर्थिक वर्ष २०७९०८० का लागि वार्षिक बजेट असार १० गते सभामा पेस गरी मसान्तभित्र स्वीकृत गरी सक्नुपर्ने कानुनी व्यवस्था छ। स्थानीय तहको वार्षिक योजना तर्जुमा दिग्दर्शनबमोजिम सात चरणको व्यावहारिक वार्षिक योजना तर्जुमा गर्नुपर्छ। योजना तर्जुमा गर्दा समानुपातिक प्रतिनिधित्व र अर्थपूर्ण सहभागिता गराउनु पर्छ। आवश्यकतानुसार कर्मचारी, विज्ञ, राजनीतिक दल, पत्रकार, नागरिक समाजबाट रचनात्मक सुझावको स्वागत गर्नु बुद्धिमानी हुन्छ। सभाबाट बजेट स्वीकृत भएको सात दिनभित्र पालिका प्रमुखले प्रमुख प्रशासकीय अधिकृतलाई बजेट खर्च गर्ने अख्तियारी प्रदान गर्नुपर्छ। त्यसैले समयभित्रै काम सम्पन्न गर्न पालिका प्रमुखहरू प्रोएक्टिभ हुनु जरुरी छ। योजना कार्यान्वयनमा राजनीतिक तहबाट सूक्ष्म अनुगमन र सहयोग अत्यन्त महत्त्वपूर्ण हुन्छ। आयोजना कार्यान्वयनमा सहजीकरण र गुणस्तरीयता कायम गराउन वडास्तरीय र नगरस्तरीय योजना अनुगमन तथा सुपरिवेक्षण समितिको व्यवस्था छ। समितिहरूले योजना तथा कार्यक्रम सञ्चालनका विभिन्न चरणमा अनुगमन गरीे आयोजनालाई दिगो र मितव्ययी बनाउन सहयोग गर्नुपर्छ। जसमा राजनीतिक नेतृत्व स्पष्ट हुनुपर्छ। नयाँ नेतृत्वले स्थानीय तहको विगतको ट्याग डोजरे विकासलाई चिर्न सक्नुपर्छ। जनताको आधारभूत सेवा प्रवाह स्थानीय तहको प्रमुख जिम्मेवारी हो। नागरिकका आधारभूत विषयका ३५ प्रकारका सिफारिस तथा प्रमाणित गर्ने अधिकार ऐनले वडा समितिलाई दिएको छ। सम्बन्धित वडाध्यक्षवाट यस्ता अधिकार प्रयोग हुने भएकोले निजको नियमित उपस्थिति अनिवार्य हुन्छ। स्थानीय तहलाई जनताप्रति उत्तरदायी बनाउन सार्वजनिक सुनुवाइ, सार्वजनिक परीक्षण, नागरिक बडापत्र, सुझावपेटीका जस्ता जवाफदेहिताका औजारहरूको भरपुर उपयोग गर्नुपर्छ। यस्ता कार्यबाट सेवा प्रवाहमा हुने गुणस्तर सुधारको जस राजनीतिक नेतृत्वमा नै जान्छ। लोकतान्त्रिक मूल्य मान्यता अनुरूप स्थानीय तहका काम कारबाहीलाई खुला र पारदर्शी बनाई जवाफदेही र जनमुखी बनाउन प्रमुखहरूको भूमिका अहम् रहन्छ। कार्यपालिकाका निर्णय प्रक्रियालाई पारदर्शी बनाउन पहिलो बैठकबाटै कार्यालयको बेवसाइटबाटै सार्वजनिकीकरण गर्दा बुझाई सबैमा सकारात्मक हुन्छ। विगतमा कार्यपालिकाको निर्णय कसले प्रमाणित गर्ने भन्ने विषय नै विवादित हुने गरेको सुनिन्थ्यो। ऐनको दफा ८४ को २(ज)ले बैठकको निर्णय प्रमुख प्रशासकीय अधिकृतले प्रमाणित गर्ने व्यवस्था छ। जवाफदेही प्रशासनका लागि सूचनाको हकसम्बन्धी ऐन २०६४ बमोजिम विभिन्न १३ विषय खुलाई प्रत्येक तीनतीन महिनामा सार्वजनिक गर्नुपर्ने, प्रत्येक चौमासिकमा सार्वजनिक सुनुवाइ गर्नुपर्ने व्यवस्था छ। यस कार्यमा पालिका प्रमुखहरूले नेतृत्व लिई कर्मचारीलाई उत्प्रेरित गर्न सके सर्वत्र सकारात्मक सञ्चार प्रवाह हुन्छ। स्थानीय तहको आयको प्रमुख एवं दीर्घकालीन स्रोत आन्तरिक स्रोत नै हो। कर राजस्व र गैरकर राजस्वको प्रभावकारी परिचालन गर्न स्थानीय नेतृत्वको भूमिका महत्त्वपूर्ण हुन्छ। आन्तरिक राजस्वको प्रमुख स्रोत व्यवसाय कर, सम्पत्ति कर र घरबहाल कर हो। करको दायरा अभिवृद्धिमा स्थानीय नेतृत्वले ध्यान दिनुपर्छ। कानुनबमोजिम जनशक्ति व्यवस्थापनको जिम्मेवारी प्रशासनको हो। कर्मचारी व्यवस्थापनका ससाना विषयमा पालिका प्रमुख अल्झँदा एकातिर मुख्य काममा समय दिन सकिँदैन भने अर्कोतिर पालिका प्रमुखहरूलाई विवादतर्फ लैजान्छ। ऐनले पालिकाका सबै पदाधिकारीको काम, कर्तव्य, अधिकार र कार्यक्षेत्र स्पष्ट रूपमा निर्धारण गरेको छ। कानुनबमोजिम सम्बन्धित पदाधिकारीमार्फत अधिकार क्षेत्रको प्रयोग गर्न गराउन पालिका प्रमुख हरहिसाबले तम्तयार हुनुपर्छ। स्थानीय तहको राजनीतिक नेतृत्वले निर्वाचनमार्फत मतदाताको इच्छाको प्रतिनिधित्व गरेको हुन्छ। जनताले आफ्ना प्रतिनिधिलाई सहज रूपमा आफ्ना घरआँगनमा भेट्न र भलाकुसारी गर्न, आफ्ना परिवर्तित इच्छा र आवश्यकता नेत्तृत्वमा निरन्तर प्रसारणको चाहना राख्छन्। जनताको घरआँगनमा नियमित पुग्ने र कार्यालयमा प्रत्येक दिन निश्चित समय निर्धारण गरी जनतासँग बिनारोकतोक भेटघाट गर्ने तालिका बनाउँदा जीवन्त संवाद भइरहन्छ। तहको कामकारबाही स्वच्छ, निष्पक्ष, भ्रष्टाचारमुक्त, जनमुखी, जवाफदेही, समावेशी र जनसहभागितामूलक गराउन सके असल शासनको अनुभूति हुन्छ। सर्वेसर्वाको भावनाले नेतृत्व र पद्धति नै धरापमा पर्न सक्छ। जनप्रतिनिधि दैनिक नागरिकसँग प्रत्यक्ष जोडिन्छन् भने नेतृत्व सक्षम हुन्छ। मतदाताले निर्वाचनको बखत गरेको प्रतिबद्धताको प्रगतिको हिसाब हरेक दिन मागिरहेका हुन्छन्। जनप्रतिनिधि यही मन्त्रमा चल्नुपर्छ। जनताले स्थानीय तहमा नेतृत्वको सूक्ष्म निगरानी गरिरहेका हुन्छन् भन्ने स्मरण गरिरहनु पर्छ। नेतृत्वको बुझाइ, कार्यकुशलता, व्यवहार, सिर्जनशीलता, निष्ठा, नैतिकता, सदाचारिता र नागरिक केन्द्रित व्यवहार आदि विषयमा देखिने प्रारम्भिक लक्षणले नेतृत्वको लोकप्रियता र अलोकप्रियता दिशा तय गर्छ।"
सुर्खेतमा काँक्रेविहार म्याराथन प्रतियोगिता,"सुर्खेत : सुर्खेतमा प्रथम काँक्रेविहार खुल्ला हाफ म्याराथन दौड प्रतियोगिता हुने भएको छ। ऐतिहासिक तथा धार्मिक महत्वको पर्यटकीयस्थल काँक्रेविहारको नामबाट प्रतियोगिता आयोजना गर्न लागिएको हो। अन्तर्राष्ट्रिय ओलम्पिक दिवसको अवसर पारेर असार ७ गते प्रतियोगिता सञ्चालन हुनेछ। कर्णाली प्रदेश खेलकुद विकास परिषद्को समन्वयमा मिड वेस्टर्न फिटनेस सेन्टर सुर्खेतले प्रतियोगिता आयोजना गर्न लागेको हो। आयोजक संस्थाका अनुसार प्रतियोगितामा एक हजार खेलाडीको सहभागिता रहनेछ। वीरेन्द्रनगरमा सञ्चालन हुने प्रतियोगितामा खुल्ला पुरुषतर्फको हाफ म्याराथनमा २१ किलोमिटर दौड हुनेछ। यस्तै विद्यालय स्तरको छात्रछात्रा तर्फको म्याराथनमा भने पाँच किलोमिटर दौड प्रतियोगिता हुने आयोजकले जानकारी दिएका छन्। स्थानीय वीरेन्द्रचोकबाट सुरु हुने दौड मंगलगढी चोकहुँदै सुब्बाकुना, बुलबुले, बाङ्गेसिमल, खोर्केखोला हुँदै पुनः वीरेन्द्रचौकमै पुगेर सम्पन्न हुनेछ। कर्णाली प्रदेश खेलकुद विकास परिषद्का उपाध्यक्ष प्रमोद हमालले प्रतियोगितामा उत्कृष्ट हुने खेलाडीलाई नगद पुरस्कार प्रदान गरिने बताए। उनकाअनुसार खुल्ला पुरुषतर्फको दौडमा पहिलो हुनेलाई ७१ हजार, दोस्रोलाई ४१ हजार, तेस्रोलाई ३१ हजार, चौंथोलाई २० हजार, पाचौंलाई १५ हजार र छैठौं स्थान हासिल गर्ने खेलाडीलाई १० हजार रुपैयाँ पुरस्कार प्रदान गरिने छ। यस्तै विद्यालय स्तरको म्याराथन प्रतियोगितामा पहिलोलाई १० हजार, दोस्रोलाई सात हजार र तेस्रो हुनेलाई पाँच हजार नगद पुरस्कार दिइने छ। प्रतियोगिताबारे जानकारी दिन शुक्रबार आयोजित पत्रकार सम्मेलनमा कर्णाली प्रदेश खेलकुद विकास परिषद्का सदस्य सचिव विश्वामित्र सञ्ज्यालले भने,हामी कर्णालीमा दशौं राष्ट्रिय खेलकुद प्रतियोगिता आयोजनाको पूर्वतयारीमा छौं, यसैका लागि अहिले विभिन्न अभ्यास र प्रतियोगिताहरु गर्न लागेका हौं। भौतिक पूर्वाधारको तयारीमा पनि जुटेका छौं, यो म्याराथन प्रतियोगिताले पनि कर्णाली खेलकुदको विकासमा दौडिरहेको सन्देश दिनेछ। उनले काँक्रेविहार म्याराथन प्रतियोगितालाई आगामी बर्षहरुमा पनि निरन्तरता दिइने र यसलाई अन्तर्राष्ट्रिय स्तरको प्रतियोगिता बनाइने बताए। कर्णालीमा खेलकुदको धेरै सम्भावना रहेको र यहाँको प्रतिभालाई प्रतिस्पर्धामा उतारेर कर्णालीलाई म्याराथनबाटै विश्वभर चिनाइने उनको दाबी छ। यो प्रतियोगिताबाट ऐतिहासिक महत्वको काँक्रेविहारको प्रचार हुने, कर्णालीमा खेल पर्यटनको प्रवर्दन हुने र लुकेर रहेको प्रतिभा प्रस्फुटन हुने आयोजकको भनाइ छ। प्रतियोगिता सञ्चालनका लागि ५० जना निर्णायक रहनेछन्। प्रतियोगिता सञ्चालनका लागि प्रदेश खेलकुद विकास परिषद्ले ६ लाख रुपैयाँ उपलब्ध गराएको छ। यो रकम प्रतियोगिताका लागि पर्याप्त नभएकाले दाताहरुको खोजी भइरहेको आयोजकको भनाइ छ। यद्यपि आगामी बर्षबाट प्रतियोगिताको पुरस्कारको राशी बृद्धि गर्ने र अन्तर्राष्ट्रिय स्तरका खेलाडीहरुलाई पनि सहभागि गराउने योजना रहेको प्रतियोगिताको आयोजक संस्था मिड वेस्टर्न फिटनेस सेन्टरले जानकारी दिएको छ।"
