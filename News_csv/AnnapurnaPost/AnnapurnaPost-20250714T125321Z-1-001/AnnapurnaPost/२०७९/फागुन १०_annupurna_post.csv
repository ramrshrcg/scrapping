शीर्षक,विवरण
एक्लिँदा आमाबुवा,"वैदेशिक रोजगारीमा युवायुवती बाहिरिएपछि देशमा रहेका वृद्धवृद्धाको स्याहारमा नेपालले झनै गम्भीर भएर सोच्नुपर्ने होइन ? अस्ट्रेलियामा नेपाली मूलकी नर्सिङ असिस्टेन्ट अस्मिता पाण्डेले वृद्धाहरूलाई थप्पड हानेको आरोप लाग्यो। वर्किङ भिसामा अस्ट्रेलियामा रहेकी पाण्डे एपिङस्थित एस्टिया हेल्थ नामको स्वास्थ्य संस्थामा कार्यरत थिइन्। करिब चार वर्षअघि अस्ट्रेलियामै भएको यस्तै एउटा घटनामा बुपा एजेड केयर (सिफोर्थ)मा काम गर्ने अर्का प्रकाश पौडेलमाथि ८२ वर्षीय वृद्धको सर्ट समातेर तानेको र जुत्ताले हिर्काएको आरोप लागेको थियो। यो घटना भएको थियो, सन् २०१८ सेप्टेम्बरमा। पाण्डे र पौडेल, हातपातका कारण समाचारमा आए। यसमा उनीहरू र उनीहरूले सेवा दिने मानिसको उमेर, व्यक्तिगत स्वभाव, शारीरिक तथा मानसिक अवस्था वा स्वास्थ्य, काम गर्ने ठाउँको वातावरण आदि कारण हुन सक्छन्। घटना केलाउनतर्फ नलागौं। विदेशमा नेपालीले गर्ने काममध्ये वृद्धवृद्धासेवाका यी दुई पात्र हुन् भन्ने आजको विषय हो। अनि उनीहरूको जस्तो काम के देशभित्र हुन सक्छ ? भन्ने अर्को पाटो। पहिला त देशकै वृद्धवृद्धाका कुरा। गत वर्षको तथ्यांकअनुसार नेपालको कुल जनसंख्यामा ६५ वर्ष र सोभन्दा बढी उमेरको संख्या ६ प्रतिशतभन्दा बढी छ। यो संख्या सन् १९७३ मा ३३ थियो। वृद्धवृद्धा कस्तो पारिवारिक अवस्थामा बस्छन् ? खान, लाउन आदिको बन्दोबस्त के छ ? स्वास्थ्यस्थिति के छ ? उपचारमा कस्तो पहुँच छ ? यसले सरदर आयुलाई तलमाथि पार्छ नै। एक परिवार, एक रोजगार अहिले आएर एक परिवार, एक वैदेशिक रोजगारमा संशोधन भइसकेको छ। सरदर आयु धेरै भएका मुलुकको तुलनामा नेपालको ७१ वर्ष मात्रमा मुलुकले निभाउनुपर्ने दायित्व कम हुन सक्छ। किनभने जापान, नेदरल्यान्ड, अस्ट्रेलिया, जर्मनी, अमेरिका आदि देशमा सय वर्ष बाँच्नेको संख्या बढेका समाचार अब नयाँ लाग्दैनन्। संयुक्त परिवार, आफन्त आदिले मुलुकको यो बोझलाई केही बहन गरेकाले एकातर्फ चित्त बुझाउने बाटो त होला। तर बढ्दो सरसर आयु, टुक्रँदो परिवार (एक्लिँदा वृद्धवृद्धा) लाई केन्द्रमा राखेर सोच्ने हो भने वृद्धभत्तामात्र समाधान नहुन सक्छ। व्यक्तिबाट स्थापित, समुदाय वा धर्ममा आधारित आश्रमहरू पर्याप्त हुँदैनन्। विश्वसँगै गम्भीरताका साथ सोच्ने विषय हो। त्यसो भए अरू देशमा के गरिन्छ ? वृद्धवृद्धा, शारीरिक तथा मानसिक दुर्बल आदिको सेवाको कामलाई समाज कल्याण, मानव वा स्वास्थ्यसेवाअन्तर्गत राख्नु अन्तर्राष्ट्रिय परिभाषाजस्तो भएको छ। अस्ट्रेलियाको स्वास्थ्य तथा वृद्धवृद्धा स्याहार मन्त्रालय, जापानको स्वास्थ्य, श्रमिक, र कल्याण मन्त्रालय, इजरायलको सामाजिक समानता मन्त्रालय, अमेरिकाको स्वास्थ्य तथा मानव सेवा विभाग (मन्त्रालय) आदि वृद्धवृद्धाको काममा समर्पित छन्। अस्ट्रेलियाको १७ प्रतिशत, जापानको ३० प्रतिशत, इजरायलको १२ प्रतिशत, अमेरिकामाको १७ प्रतिशत जनसंख्या ६५ वर्ष वा सोभन्दा बढीको छ। यो बढ्दो छ। स्वास्थ्य मन्त्रालय वा त्यसको परिधिभित्र अब चिकित्सामात्र पक्कै हुँदैन, चिकित्सक र नर्स आदि हुँदैनन्। हामी ६५ वर्ष वा सोभन्दा बढी उमेरका मानिसको प्रसंगमा विश्व जनसंख्यालाई केलाउनै पर्छ। विश्वको जनसंख्या ८ अर्ब पुगेको छ। संयुक्त राष्ट्रसंघको प्रक्षेपणअनुसार जन्मदर सुस्त हुनुअघि नै विश्वको जनसंख्या आठ ८ अर्ब पुगेको तीन महिनामात्र भएको छ। स्वास्थ्य क्षेत्रमा भएको विकासले मानव आयु लम्बिएको छ। वृद्धवृद्धा बढेका छन्। संयुक्त राष्ट्रसंघले दुई साताअघि निकालेको १ सय ६१ पृष्ठको वल्र्ड सोसल रिपोर्ट २०२३ मा भनेको छ सन् २०२१ मा ६५ वर्ष वा त्योभन्दा बढी उमेरका मानिसको संख्या ७६ करोड १० लाख (१० जनामध्ये १ जना) थियो। जुन आउँदो तीन दशकपछि दोब्बर भएर करिब १ अर्ब ६० करोड (कुल जनसंख्याको १६ प्रतिशतभन्दा बढी, ६ जनामध्ये १ जना) पुग्नेछ। जुन सन् २०५० तिरलाई भनिएको हो। त्यसमा ८० वर्ष वा त्योभन्दा बढी उमेरका मानिसको संख्या द्रूत गतिले बढेको छ। विकसित देशहरूले उनीहरूको सेवाका लागि रोजगारी सिर्जना गर्ने गरेका छन्। बढ्दा वृद्धवृद्धासँगै उनीहरूको स्याहारकर्ता (केयरगिभर) को खाँचो पनि बढेको छ। वृद्धवृद्धाको स्याहारका लागि सुधारिएका स्वास्थ्यसेवास्थल वा आराम गर्ने स्थल बनाएर सेवा दिन खर्च हुने भएकाले घरमै हेरचाह गर्ने काममा ध्यान दिन संघले पनि जोड दिएको छ। यसमा घरघरबाट भेला पारेर वृद्धवृद्धा दिवासेवा केन्द्रमा लैजाने, दिनभर कुनै न कुनै सिकाइमा लगाउने, र बेलुका परिवारमा फर्काउने, एकभन्दा बढी संख्यामा एकाघरमा राखेर पालोपालो सेवकहरू खटाउने, एक वृद्ध वा वृद्धालाई एकजना स्याहारकर्तालाई खटाउने आदि ढाँचाहरू अमेरिका, अस्ट्रेलियाका हुन्। सरकारले बेहोर्ने वृद्धवृद्धाको बिमाखर्च यसतर्फ लगाइन्छ। यो एउटा व्यवसायका रूपमा विकास भएको छ। सन् २०२८ सम्ममा विश्वभर यसको व्यवसाय ४ खर्र्ब ५ अर्ब ६० करोड डलरको पुग्ने अनुमान गरिएको छ। अमेरिकामा वृद्धवृद्धाको स्याहार गर्ने कामलाई उदाउँदो व्यवसायका रूपमा सूचीकृत गरिएको छ। अझै १० लाख मानिसको खाँचो छ। अमेरिकामा नेपाली र नेपालीभाषी भुटानीले यस्तो कामका लागि संस्थालाई चलाएका छन् भने कयौं यस्तै संस्थाअन्तर्गत कार्यरत छन्। विश्वका केही देशले आफ्नै उपायहरू स्थापित गर्ने प्रयासमा छन्। जापान, नेदरल्यान्ड, जर्मनी, चीन आदिले देशभित्रै वा आफ्नाबाट यस्तो खाँचो टार्ने विधिहरू निकालेका छन्। जापानमा सन् २०४० मा कुल जनसंख्याको ३८ प्रतिशत ६५ वर्ष वा सोभन्दा बढीका हुनेछन्। यी देशमा गरिएका केही प्रयास सामान्य छन्, तर प्रभावकारी। जापानमा फुरेआई किप्पु (स्याहार नाता टिकट) नामक विशेष मुद्रा ल्याइएको छ। जसले वृद्धवृद्धाको स्याहार गरेबापत पाइएको यो टिकट आफ्नै वा आफ्नाको सुविधाका लागि प्रयोग गर्न सकिन्छ। नेदरल्यान्डले वृद्धवृद्धाको सेवामा ३० घण्टामात्र दिने विद्यार्थीलाई महिनाभरको घरभाडा निःशुल्क गरेको छ। जर्मनी समूहमा वृद्धवृद्धा राखेर आपसमा काम गर्ने गर्छन् भने अर्को शिशु विद्यालय र २४घण्टा सेवा दिइने वृद्धवृद्धाको बासस्थानसँगै छ। यसरी अन्तरपुस्ता संयोजनबाट वृद्धवृद्धा र शिशुहरू दुवैलाई फाइदा पुगेको छ। चीनमा अझै पनि वृद्धवृद्धाको स्याहार परिवारकै काँधमा छ। यति हुँदाहुँदै पनि वृद्धवृद्धा कुनैनकुनै सिकाइमा लगाउने प्रयास गरेको पाइन्छ। ८० वर्ष वा त्योभन्दा बढी उमेरका मानिसको संख्या द्रूत गतिले बढेको छ। विकसित देशहरूले उनीहरूको सेवाका लागि रोजगारी सिर्जना गर्ने गरेका छन्। बढ्दा वृद्धवृद्धासँगै उनीहरूको स्याहारकर्ता (केयरगिभर) को खाँचो पनि बढेको छ। यदि देशभित्रै वा आफ्नालाई अनिवार्य गरिएन वा उनीहरूको रुचि रहेन भने काम गर्ने मान्छे उनीहरूलाई पक्कै चाहिन्छ। जुन देशभित्रै वा आफ्नालाई यसमा लगाउन चाहँदैन भने वैदेशिक रोजगारीमा भर पर्ने नेपालले यसमा बुद्धि, कूटनीति, तालिम आदि जे पर्छ, त्यसमा लगानी गर्नैपर्छ। यसो गर्दै गर्दा वैदेशिक रोजगारीमा युवायुवती बाहिरिएपछि देशमा रहेका वृद्धवृद्धाको स्याहारमा मुलुकले झनै गम्भीर भएर सोच्नुपर्ने होइन ? वैदेशिक रोजगारीबाट भित्रिने आय बढ्दो छ। यस्तो आयको कुनै निश्चित प्रतिशत के वृद्धवृद्धाको स्याहारका लागि भनेर छुट्ट्याउन सकिँदैन ? ती युवायुवतीलाई जुन देशमा भए पनि बाबुआमाबारे केही सोच्नु नपर्ने वातावरण सिर्जना गर्न सकिँदैन ? यसका लागि एउटा प्रयास इजरायलका लागि भएको छ। वृद्धवृद्धाको स्याहारकै लागि भनेर नेपाली इजरायल जाने गरेका छन्। इजरायलमा यसको सकारात्मक परिणाम देखिएको छ। त्यसैले होला, इजरायल सरकारले नेपाल सरकारसँग यसका लागि डेढ वर्षअघि सम्झौता गरेको थियो। इजरायलले तोकेको मापदण्ड पूरा गर्ने २५ देखि ४५ वर्षका नेपाली नागरिकहरूले स्याहार गर्ने कामका लागि आवेदन दिन सक्ने, योग्य उम्मेदवारको तौल कम्तीमा ४५ किलोग्राम, अग्लो डेढ मिटरभन्दा कम हुनु नहुने र तोकिएको शैक्षिक योग्यताको साथ शारीरिक तथा मानसिक रूपमा उपयुक्त हुनुपर्ने बताइएको थियो। हेरचाह गर्ने तालिम पनि प्राप्त गरेको र अंग्रेजी भाषा तथा असल चरित्र भएको हुनुपर्छ भनिए पनि यसका लागि विद्यालयस्तरको पढाइ सकेर नर्सिङ नै पढेको भनिएको थिएन। इजरायलमा नेपालबाहेक फिलिपिन्स, श्रीलंका, भारत आदिका स्याहारकर्ता ठूलो संख्यामा तथा मल्डोभा, बुल्गेरिया, रोमानिया, हंगेरी आदिमा सानो संख्यामा छन्। अनौपचारिक तथ्यांक भन्छ, यस्ता स्याहारकर्ता तीनचार लाख छन्। इजरायलले तोकेको ३०७० प्रतिशतमा पुरुषमहिलाको अनुपात तोकेजस्तै स्याहारकर्ताको काममा नेपाली यी देशमा जान सक्नु वा सरकारको पहलमा पठाउन सक्नु हो भने ठाडो श्रमभन्दा राम्रो आम्दानी हुने र काममा जाने बढी सुरक्षित हुन सक्छन्। स्याहारकर्ता होस् वा नर्स, जनशक्तिको अभावलाई संघले इंगित गरेको छ। स्याहारकर्ताभन्दा अझ पढेकाको कुरा गर्दा नेपालले बेलायतसँग गरेको सम्झौता सम्झनै पर्छ। गत अगस्टमा नेपालबाट एक सयजना नर्स लैजान एउटा सम्झौता नै गरेको थियो। यो आरम्भिक थियो। यसै पनि बेलायतमा केही हजार नेपाली नर्स छँदैछन्। बेलायतमा एसियाली मुलुकबाट भारत, फिलिपिन्स, पाकिस्तान, नेपाल, बंगलादेश आदिका नर्स छन्। बेलायतले नर्स लैजाने चासो दियो, अब नेपालले उक्त सम्झौतालाई फलोअप गयो कि गरेन ? क्यानडा, जापान, इजरायल, अमेरिकालाई चिकित्सक, नर्स आदि खाँचो छ। अमेरिकालाई विमानचालक खाँचो छ। अनि दक्षिण कोरियालाई चिकित्सकको खाँचो छ। यस्तो खाँचो टार्न सरकारीस्तरमा फटाफट केही गर्न नसकिएला। सानोतिनो अध्ययन गर्न पक्कै सकिन्छ। ठूलो काममा भएन, सकिएन भैगो। स्याहारकर्ताका लागि संयुक्त परिवारमा हुर्केका एकअर्कालाई माया गर्ने नेपाली युवायुवतीलाई मागअनुसारको मुलुकमा पठाउन पक्कै सक्छ। वैदेशिक रोजगारीको क्षेत्रविस्तार गरेर स्वास्थ्य वा स्याहारकर्ताका लागि नयाँ बाटो खोल्न सक्छ ? एकातर्फ नेपालमै चिकित्सक, नर्स आदि सबैको खाँचो छ, यति र उति बेरोजगार छन्। अर्कातर्फ भनेर मात्र नहुने भएको छ। एक परिवार, एक रोजगार अहिले आएर एक परिवार, एक वैदेशिक रोजगारमा संशोधन भइसकेको छ। मुलुकको भलो एकातिरबाट भएन भने एउटा शिक्षित वा दीक्षित नागरिकको उद्धार विश्वको कुनै मुलुकमा हुन्छ भने हुन दिनुपर्छ। मुलुकको अवस्था सुध्रेला र चमत्कारजस्तो सबथोक आजको भोलि नै बन्ला भन्ने छनक देखिँदैन। रोजगारीका लागि सल्बलाइरहेकालाई निष्फ्रिक्री बग्ने वातावरण बनाइदिनै पर्छ। होला, एक परिवार, दुई वैदेशिक रोजगार, मुलुकको हितसँगै त्यो परिवारको पनि होला।"
कलैया टी२० मेयर कप क्रिकेटमा मकवानपुर र मोतिहारीको जित,"सिमरा: कलैयामा जारी टी२० मेयर कप क्रिकेट प्रतियोगिता अन्तर्गत बुधवार भएको खेलमा मकवानपुर र भारतको मोतिहारी विजयी भएका छन्। मकवानपुरले वीरगन्ज र मोतिहारीले चितवनमाथि जित हात पारेको हो। सिद्धेश्वर खेल मैदानमा भएको पहिलो खेलमा मोतिहारीले चितवनमाथी सात विकेटको फराकिलो जित हात पार्यो। टस जितेर ब्याटिङ रोजेको चितवनले निर्धारित २० ओभरको खेलमा ९ विकेट गुमाउदै एक सय ३३ रन जोडेको थियो। चितवनका लागि बिकल गुप्ताले ३०, कुमार परियारले २४, दीपेश श्रेष्ठले २२ र गौतम केसीले २१ रजन जोडे। मोतिहारीका सकिबुल गनी र दिनेश कुमारले समान दुईदुई विकेट लिए। चितवनले पस्केको एक सय ३४ रनको लक्ष्य पछ्याउन मैदानमा उत्रिएको मोतिहारीले १३५ ओभरमै जित निकाल्यो। उसका लागि सकिबुल गनीले ४० रन बनाउदा सोनु अंसारीले अविजित ४४ र अजल अंसारीले ३१ रन बनाए। चितवनका दीपेश श्रेष्ठ, क्रिजन गुरुङ र डेनिस इकबालले समान एकएक विकेट लिए। मोतिहारीका सकिबुल गनी खेलको म्यान अफ दि म्याच घोषित भए। यसैगरी दोस्रो खेलमा मकवानपुले वीरगन्जमाथी १६ रनको जित हात पारेको छ। टस जितेर ब्याटिङ रोजेको मकवानपुरले निर्धारित २० ओभरमा सात विकेट गुमाउदै एक सय ४२ रन बनाएको थियो। मकवानपुरका सक्षम बस्ताकोटीले २९ र रक्षक सिंखडाले २५ रन जोडे। बलिङतर्फ वीरगन्जका सैफुल्ला अंसारी र रंजित कुमारले समान दुईदुई विकेट लिए। एक सय ४३ रनको लक्ष्य पछ्याएको वीरगन्ज १९४ ओभरमा अलआउट भयो। वीरगन्जले एक सय २६ रन बनाउन सक्यो। वीरगन्जका हासिम अंसारीले ३५, सन्तोष कार्कीले २६ र अशब हुसेनले २२ रन बनाउनु बाहेक अन्य खेलाडी चल्न सकेनन्। बलिङतर्फ मकवानपुरका रामनरेश गिरीले तीन विकेट लिदा रिजन ढकाल र शुभ कंसकारले समान दुईदुई विकेट आफ्नो नाममा लेखाए। खेलको म्यान अफ दि म्याच मकवानपुरका रामनरेश गिरी घोषित भए। प्रतियोगिता अन्तर्गत बिहिवार पहिलो खेलमा आयोजक कलैया क्रिकेट क्लब र मोतिहारीबीच खेल हुनेछ भने दोस्रो खेलमा वीरगन्ज र भारतको बेतिया भिड्नेछन्।"
आईसीसी यू१९ खेल्न यूएई जाने खेलाडीको बिदाइ,"काठमाडौं : यूएईमा आयोजना हुने आईसीसी यू१९ पुरुष विश्वकपको एसिया छनोट प्रतियोगिता खेल्ने नेपाली टोलीलाई बिदाइ गरिएको छ । बुधबार काठमाडौंमा नेपाल क्रिकेट संघ (क्यान) ले यू१९ टोलीलाई बिदाइ गरेको हो । नेपाली टोलीलाई राष्ट्रिय खेलकुद परिषद (राखेप) का सदस्य सचिव टंक लाल घिसिङ, क्यानका अध्यक्ष चतुर बहादुर चन्द लगायत क्यानका पदाधिकारीले बिदाइ गरे । बिदाई कार्यक्रममा राखेपका सदस्य सचिव टंकलाल घिसिङले नेपालमा सिंगो देशको ध्यान क्रिकेटले तानिरहेको अवस्थामा खेलाडी लगाएत सबैले पनि उतिकै मेहनत गरिरहेको बताए। आईसीसी यू१९ पुरुष विश्वकपको एसिया छनोटमा नेपालले उत्कृष्ट प्रदर्शन गर्ने उनको विश्वास छ । त्यस्तै क्यानका अध्यक्ष चन्दले नेपाली राष्ट्रिय टीमले गरेको प्रदर्शनले यू१९को मनोवल बढेको बताए। उनले दवावरहित तरिकाले प्रदर्शन गर्न आग्रह गरे। प्रतियोगितामा नेपालले देव खनालको कप्तानीमा खेल्नेछ । प्रतियोगिता फागुन १२ देखि यूएईमा सुरु हुनेछ । प्रतियोगितामा नेपालसहित सिंगापुर,कतार,हङकङ,मलेसिया र आयोजक यूएईको सहभागिता रहेको छ । राउण्ड रोबिनका आधारमा हुने प्रतियोगिताको शीर्ष टोली २०२४ मा श्रीलंकामा हुने यू१९ विश्वकपका लागि छनोट हुनेछ ।"
मेन्छियाम हाइड्रोपावरको आइपिओ खुला,"काठमाडौं : मेन्छियाम हाइड्रोपावर लिमिटेडले साधारण सेयरको निष्कासन तथा बिक्री खुला गरेको छ। कम्पनीले बुधबारदेखि आयोजना प्रभावित क्षेत्रका स्थानीय बासिन्दा तथा वैदेशिक रोजगारीमा रहेका नेपालीका लागि प्राथमिक सार्वजनिक निष्कासन (आइपिओ)को बिक्री खुला गरेको हो। कम्पनीले आफ्नो जारी पुँजी रु ५४ करोड २५ लाख ८३ हजार तीन सयको १० प्रतिशत अर्थात् रु पाँच करोड ४२ लाख ५८ हजार तीन सय बराबरको प्रतिसेयर रु एक सय दरका पाँच लाख ४२ हजार पाँच सय ८३ कित्ता सेयर आयोजना प्रभावित क्षेत्र सङ्खुवासभाको स्थानीय बासिन्दाका लागि निष्कासन गरेको हो। यसमा अतिप्रभावित क्षेत्र सङ्खुवासभाको साविक सिद्धिकाली, सिद्धपोखरी र मावादीन गाविसका बासिन्दामा दुई लाख ७१ हजार दुई सय ९२ कित्ता र अतिप्रभावित क्षेत्रबाहेक सङ्खुवासभाका बासिन्दामा दुई लाख ७१ हजार दुई सय ९१ कित्ता छुट्याइएको छ। त्यस्तै सर्वसाधारण लगानीकर्ताका लागि छुट्याइएको सेयरको १० प्रतिशतले हुने एक लाख आठ हजार पाँच सय १७ कित्ता सेयर नेपाल सरकारको सम्बन्धित निकायबाट श्रम स्वीकृतिप्राप्त गरी विदेशमा रोजगारमा रहेका नेपालीका लागि निष्कासन गरिएको कम्पनीले जनाएको छ। स्थानीय लगानीकर्ताले सेयर खरिदका लागि न्यूनतम १० कित्तादेखि अधिकतम १० हजार कित्तासम्म आवेदन दिन सक्नेछन्। जसमा आयोजन प्रभावित क्षेत्रका स्थानीय बासिन्दाका लागि निष्कासन बन्द छिटोमा यही फागुन २५ गते हुनेछ भने ढिलोमा आगामी चैत ९ मा हुने कम्पनीले जनाएको छ। वैदेशिक रोजगारीमा रहेका नेपालीले अधिकतम १० हजार कित्ताका लागि यही फागुन २५ गतेभित्र आवेदन दिनुपर्ने छ। स्थानीय बासिन्दाले आयोजनास्थलमा रहेको कम्पनीको कार्यालय, मादी नगरपालिका७, चैनपुर नगरपालिका३ स्थित रेडक्रस भवन, एनआइसी एसिया बैंक, ग्लोबल आइएमई बैंक र नेपाल एसबिआई बैंकले तोकिएका शाखा कार्यालयबाट आवेदन दिन सक्नेछन्। त्यस्तै वैदेशिक रोजगारीमा रहेका नेपालीले आस्वा सदस्य बैंक तथा वित्तीय संस्था र तिनका तोकिएका शाखा कार्यालय र अनलाइनबाट मेरो सेयरमार्फत आवेदन दिन सक्ने कम्पनीले जनाएको छ। कम्पनीको सेयर निष्कासन तथा बिक्री प्रबन्धक एनआइसी एसिया क्यापिटल लिमिटेड रहेको छ। कम्पनीलाई केयर नेपालले केयर एनपी बिबी इस्युअर प्रमाणपत्र प्रदान गरेको छ। कम्पनीले सङ्खुवासभामा चार दशमलव ७२ मेगावाट क्षमताको माथिल्लो पिलुवाखोला२ जलविद्युत् आयोजना निर्माण गरिरहेको छ। रासस"
"सेयर बजारमा दोहोरो अंकको सुधार,१ अर्ब ८० करोडको कारोबार","काठमाडौं :सेयर बजारमा दोहोरो अंकले सुधार आएको छ। नेप्से परिसूचक ३३५७ अंकले बढेर २०८०३८ विन्दुमा पुगेको छ। सेन्सेटिभ इण्डेक्स ४८१ अंकले बढेर ३९६३४ विन्दुमा अडिएको छ। आज २६९ कम्पनीको ४७ लाख ७९ हजार ७९६ कित्ता सेयर १ अर्ब ८० करोड ३२ लाख ८२ हजार १८० रूपैयाँको सेयर कारोबार भयो। यसदिन कुनै पनि कम्पनीको मूल्यमा सकारात्मक सर्किट लेभलमा कारोबार नभए पनि दुई कम्पनीको मूल्य ९ प्रतिशत बढि र १ को ९ प्रतिशतले बढेको छ लिबर्टी इनर्जी र चन्द्रागिरी हाइड्रो पावरको सेयर मूल्य ९ प्रतिशत बढिले बढ्दा दोर्धी खोला जल विद्युतको सेयर मूल्य ९ प्रतिशतले बढेको हो। यसदिन कारोबार रकमका आधारमा हिमालयन डिस्टिलरी शीर्षस्थानमा रह्यो। सो कम्पनीको १३ करोड २७ लाख बढिको सेयर कारोबार भयो। यसैगरी जीवन विकास लघुवित्त वित्तीयको ४ करोड ९२ लाख र ग्लोबल आईएमई बैंकको ४ करोड ६१ लाख मूल्यको सेयर कारोबार भयो। यसदिन कारोबारमा आएका १३ उपसमूहमध्ये १० उपसमूहको मूल्य बढ्यो भने ३ को घट्यो। होटल्स एण्ड टुरिजम र हाइड्रो पावरको ३ प्रतिशत बढिले मूल्य बढ्दा डेभलपमेन्ट बैंक,फाइनान्स र नन लाइफ इन्स्योरेन्सको मूल्य २ प्रतिशत बढिले बढ्यो। माइक्रोफाइनान्स,म्युचुअल फन्ड ट्रेडिङ उपसमूहको सूचक १ प्रतिशतसम्म घट्यो।"
लघुवित्तका ऋणी आन्दोलित,"काठमाडौं : रौतहट चन्द्रनिगाहपुर६ की डिल्लीकुमारी कार्कीले लघुवित्त र विभिन्न व्यक्तिबाट लिएको ऋण भुक्तानी गर्न नसक्दा दिनहुँ घरपरिवारमा तनावको सामना गर्दै आएकी छन्। कार्की ऋणको ब्याज र किस्ता तिर्नका लागि भनेर घरसल्लाहमा काठमाडौं आइन्। ऋण दिनेहरूको घरमा धाउने, धम्क्याउने क्रम झनै बढ्यो। यसको सिकार उनकी ११ वर्षकी छोरी भइन् र उनले आत्महत्या नै गरिन्। लघुवित्त संस्थाहरूले तनाव दिएकाले तीन महिनाअघि काठमाडौं आएर सानोतिनो काम गर्न थालें, कार्कीले भावुक हुँदै भनिन्, यहाँ आएलगत्तै उता छोरीले आत्महत्या गरिन्। फेन्सी पसल गरेकी उनले सुरुमा एक महिलाबाट साढे ४ लाख रुपैयाँ ऋण लिएर सामान थपिन्। ती महिलाले कृषि विकास बैंकको खाली चेकमा हस्ताक्षर गर्न लगाएर लिएकी थिइन्। उनले मिटरब्याज ऋणको एक महिनामै सावाँ, ब्याज माग्न थालिन्। ती महिलाले केही समयपछि चेकमार्फत १५ लाख रुपैयाँको दाबी गरिन्। पैसा नदिए मुद्दा, जेल हाल्ने धम्की दिएपछि लघुवित्तबाट ऋण लिएर तिर्न लागें, उनले सुनाइन्। उनले ग्रामीण लघुवित्तबाट सुरुमा ६० हजार रुपैयाँ ऋण लिइन्। लघुवित्तसँग १४ प्रतिशत ब्याजदर र सेवा शुल्कबापत दुई हजार रुपैयाँ दिने सहमति भएको थियो। यसपछि उनले ग्रामीण, डिप्रोक्स, स्वस्तिक, इन्फिनिटी, मिथिलालगायतमा ऋणी सदस्य बनेर पैसा लिँदै व्यक्तिगत ऋण तिर्दै गइन्। लघुवित्तले जति पनि ऋण दिँदै गएपछि आफूले लिएको बताउँछिन्। लघुवित्तहरू एउटाले भन्दा अर्कोले बढी ऋण दिन थाले। हामीले पनि लियौं, उनले भनिन्, अहिले ३६ प्रतिशत ब्याजसम्म लगाएका छन्। हामी तिर्न नसक्ने अवस्था पुगिसक्यौं। ती महिलालाई ३० लाख रुपैयाँ तिरिसके पनि अझै नसकिएको उनले सुनाइन्। उनले अदालतमा मुद्दा खेपिरहेकी छन्। अहिलेसम्म लघुवित्त, अन्यबाट लिएको ऋण ५० लाख रुपैयाँ पुगेको उनले सुनाइन्। यसैगरी, पनौतीकी प्रिया खत्रीले १५ वर्षअघि स्वावलम्बन लघुवित्तबाट पाँच हजार ऋण लिएको अहिले पाँच लाख रुपैयाँ पुगेको बताइन्। लघुवित्तमा एक जनाले ऋण नतिर्दा र दिन नसक्दा पूरै समूहलाई असर पर्छ, बोझ थपिन्छ। समूहमा ऋण नै तिर्न नसक्नेलाई पनि लघुवित्तले एक लाख रुपैयाँ दिएपछि व्यक्ति र समूहमा समस्या थपिने गरेको पनि छ। यसैगरी, रौतहटकी रीना बस्नेत क्यान्सरपीडित हुन्। उनको निर्धन उत्थान लघुवित्त वित्तीय संस्थामा ऋणभन्दा बचत बढी छ तर त्यही बचतबाट ऋण चुक्ता गर्न लघुवित्तका कर्मचारीले नमानेको उनले गुनासो गरिन्। १० वर्षअघिदेखि लघुवित्तमा कारोबार गरिरहँदा हालसम्म ऋण ३० हजार तिर्न बाँकी छ तर सोही संस्थामा बचत ४५ हजार रुपैयाँ पुगेको छ, उनले भनिन्, त्यही बचतबाट तिर्छु भन्दा मान्दैनन्। नगदै चाहिन्छ भन्छन्। उनलाई क्यान्सरको उपचारका लागि पनि खर्चनु पर्दा तनावमा रहेको सुनाइन्। यी लघुवित्त संस्थाबाट ऋण लिएर तिर्न नसकेका केही ऋणीहरूको उदाहरण हो। यिनीहरू नेै लघुवित्त वित्तीय संस्थाविरुद्धको संघर्ष समितिमार्फत आन्दोलनमा उत्रेका छन्। समितिको नेतृत्व मनिराम ज्ञवालीले गरेका छन्। नेपाल आर्थिक पत्रकार समाज (सेजन)ले सोमबार आयोजना गरेको संकटमा लघुवित्तः कारण र समाधान विषयक लघुवित्तका ऋणी एवं विभिन्न सरोकारवालासँग अन्तरक्रिया गरेको थियो। यसै क्रममा त्रिभुवन विश्वविद्यालयका लघुवित्तका विज्ञ डा भरतसिंह थापा लघुवित्त कार्यक्रम गरिब, विपन्न र सीमान्तकृत समुदायप्रति लक्षित भएको बताउँछन्। उनका अनुसार लघुवित्त बैंकबाट ऋण नपाउनेका लागि हो। लघुवित्त गाउँका साहु, महाजनले समेत विश्वास नगर्नेहरूका लागि हो। तर, अधिकांशले बैंकको ब्याज तिर्न पनि लघुवित्तबाट ऋण लिने गरे। लघुवित्तको प्रणालीबाट यस्तो हुनु हुँदैन। ऋण उद्यमका लागि हो।, उनले भने । यस्तै, निर्धन उत्थान लघुवित्त वित्तीय संस्थाका प्रमुख कार्यकारी अधिकृत जनार्दनदेव पन्त ऋण लिएर उत्पादनमा नलगाउने, दुरुपयोग गरे गरिबीको दुष्चक्रमा पर्नेप्रति उनले सरोकारवालाको ध्यानाकर्षण गराए। नेपाल राष्ट्र बैंकका लघुवित्त वित्तीय संस्था सुपरिवेक्षण विभागका कार्यकारी निर्देशक रेवतीप्रसाद नेपालले ऋणीले पैसा फिर्ता नगर्दा निक्षेपकर्ता मारमा पर्नेबारे सरोकारवालाको ध्यानाकर्षण गराए। ऋणीले लिएको ऋण तिर्दिन भन्नु गैरजिम्मेवारीपूर्ण भएको भन्दै अब केन्द्रीय बैंकले भारतको अभ्यासलाई लिएर एक व्यक्तिले दुई वटाभन्दा बढी लघुवित्तबाट ऋण लिन नपाउने व्यवस्था लागू गर्ने जानकारी दिए। लघुवित्तले १५ प्रतिशत ब्याज लिने, सेवा शुल्क वार्षिक डेढ प्रतिशत र लामो अवधिको परियोजना छ भने दुई प्रतिशत हो, कार्यकारी निर्देशक नेपालले भने । मुलुकमा कुल ६४ वटा लघुवित्त वित्तीय संस्था छन्। गत असोज मसान्तसम्म यी संस्थामा करिब ३३ लाख ११ हजार ऋणी सदस्य छन्।"
बैंकबाट ऋण लिनेले लघुवित्तबाट नपाउने,"काठमाडौं: नेपाल राष्ट्र बैंकले लघुवित्त कम्पनीको कर्जा प्रवाहमा कडाइ गरेको छ। अब कुनै बैंकबाट कर्जा लिइसकेका ऋणीले लघुवित्त कम्पनीबाट ऋण पाउने छैनन्। साथै एकभन्दा बढी लघुवित्त कम्पनीबाट पनि ऋण लिन नपाउने व्यवस्था राष्ट्र बैंकले गरेको छ। नेपाल राष्ट्र बैंकबाट घ वर्गको इजाजतप्राप्त लघुवित्त वित्तीय संस्थालाई जारी गरिएको एकीकृत निर्देशन, २०७८ मा संशोधन गर्दै राष्ट्र बैंकले आजदेखि यस्तो व्यवस्था कार्यान्वयनमा ल्याएको हो। 'बिना धितो सामूहिक जमानीमा वा धितोको सुरक्षणमा लघुकर्जा प्रदान गर्दा एउटा ऋणीलाई एउटामात्र वित्तीय संस्थाले यस व्यवस्थाबमोजिमको कर्जा सीमा ननाघ्ने गरी प्रवाह गर्नुपर्नेछ। वाणिज्य बैंक, विकास बैंक र वित्त कम्पनीबाट कर्जा लिएका ऋणी लघुवित्त वित्तीय संस्थाबाट कर्जा लिन योग्य हुने छैनन्।' राष्ट्र बैंकको निर्देशनमा भनिएको छ। लघुवित्त कम्पनीबाट ऋण लिँदा अब ऋणीले अन्य बैंक तथा वित्तीय संस्थाबाट कर्जा नलिएको स्वघोषणा गर्नुपर्नेछ। साथै, कर्जा सूचनाका आधारमा समेत अन्य बैंक तथा वित्तीय संस्थाबाट कर्जा लिएनलिएको यकीन गर्नुपर्नेछ। तर यसअघि नै प्रवाह भइसकेको कर्जाको हकमा भने साविकबमोजिमको किस्ता भुक्तानी तालिकाअनुसार कर्जा चुक्ता गर्नुपर्ने राष्ट्र बैंकले जनाएको छ। लघुवित्त कम्पनीको निक्षेप र बचतको ब्याजदरसम्बन्धी नयाँ व्यवस्था लागू गरिएको छ। 'लघुवित्त वित्तीय संस्थाले प्रवाह गरेको कर्जाको अधिकतम ब्याजदरको कम्तीमा ५० प्रतिशत हुने गरी निक्षेपबचतको न्यूनतम ब्याजदर तय गर्नुपर्नेछ।' राष्ट्र बैंकको निर्देशनमा भनिएको छ। लघुवित्त कम्पनीका विभिन्न कोषसम्बन्धी व्यवस्थामा पनि निर्देशिकामार्फत परिमार्जन गरिएको छ। वार्षिक १५ प्रतिशतभन्दा बढी लाभांश वितरणको प्रस्ताव गर्ने लघुवित्त संस्थाले त्योभन्दा माथिको प्रस्तावित लाभांशको ५० प्रतिशतले हुने रकम साधारण जगेडा कोषमा जम्मा गर्नुपर्नेछ। यसअघि २० प्रतिशतभन्दा बढी लाभांश वितरणमा त्यस्तो लाभांशको ५० प्रतिशत बराबर जगेडा कोषमा राख्नुपर्ने व्यवस्था रहेको थियो। हेर्नुहोस् राष्ट्र बैंकले जारी गरेको निर्देशन त्यस्तै, ग्राहक संरक्षण कोषसम्बन्धी व्यवस्थामा पनि संशोधन गरिएको छ। यसअघि वार्षिक २० प्रतिशतभन्दा बढी लाभांश वितरणको प्रस्ताव गर्ने लघुवित्त कम्पनीले २० प्रतिशतभन्दा माथिको प्रस्तावित लाभांशको २५ प्रतिशत हुन आउने रकम ग्राहक संरक्षण कोषमा राख्नुपर्ने व्यवस्था थियो। त्यसलाई संशोधन गरेर वार्षिक १५ प्रतिशतभन्दा बढी लाभांश वितरण गर्ने संस्थाले त्योभन्दा माथिको प्रस्तावित लाभांशको ३५ प्रतिशत र बैंक ग्राहक संरक्षण कोषमा राख्नुपर्ने व्यवस्था ल्याइएको छ। लघुवित्त कम्पनीको संस्थागत सामाजिक उत्तरदायित्वसम्बन्धी व्यवस्थामा पनि परिमार्जन गरिएको छ। यसअघि लघुवित्त कम्पनीले आफ्नो खुद मुनाफाको कम्तीमा एक प्रतिशत रकम सामाजिक उत्तरदायित्व कोषमा जम्मा गर्नुपर्ने व्यवस्था थियो। त्यसलाई संशोधन गर्दै राष्ट्र बैंकले वार्षिक १५ प्रतिशतभन्दा बढी लाभांश वितरणको प्रस्ताव गर्ने कम्पनीले १५ प्रतिशतभन्दा माथिको प्रस्ताविक लाभांशको १० प्रतिशत बराबर हुने रकम संस्थागत सामाजिक उत्तरदायित्वका लागि छुट्याउनुपर्ने जनाएको छ।"
