शीर्षक,विवरण
"अर्थात्, राजनीतिक सिन्डिकेट","स्थानीय तहको चुनावको चर्चा चारैतिर छ। चुनावको मनोनयन दर्ता गर्दैगर्दा विभिन्न दलहरूले गठबन्धन गरेर उम्मेदवारी दिएका छन्। तर, स्थानीय तहमा भइरहेको चुनावी गठबन्धनको वैधानिकता माथि कसैले प्रश्न उठाएको देखिँदैन। जुन बिल्कुलै असान्दर्भिक छ। स्थानीय तहमा गठबन्धन गर्नुको अर्थ के ? जसले चुनाव जित्छ उसैको सरकार हुन्छ। जुन पार्टीबाट चुनाव जिते पनि ऊ सरकारमा हुन्छ। जहाँ प्रतिपक्ष नै हुँदैन, त्यहाँ पनि चुनाव जित्न गठबन्धन ? यो कस्तो प्रणाली हो ? संघ र प्रदेशको निर्वाचनमा गठबन्धन गरिन्थ्यो भने त्यसलाई जायज मान्न सकिन्थ्यो। किनकि अहिलेको व्यवस्थामा कुनै पनि दलले एकल बहुमत ल्याउन सहज छैन। त्यस्तो अवस्थामा चुनावी तालमेल गरेर गठबन्धनबाट बहुमत ल्याएर सरकार गठन गर्न सकिन्छ। त्यसले स्थायित्व कायम गर्न पनि टेवा पुर्याउन सक्छ। तर, जहाँ सरकार बनाउन बहुमत नै चाहिँदैन। जसले जित्यो उही सरकारमा रहन्छ। त्यस्तो ठाउँमा गठबन्धन गर्नु को अर्थ के ? कुरा सत्ता गठबन्धनको मात्र होइन। एमालेले राप्रपासँग गरेको गठबन्धन होस् वा राप्रपाले माओवादी र कांग्रेससँग गरेको गठबन्धन। जुन बिल्कुलै अलोकतान्त्रिक छन्। त्योभन्दा पनि डरलाग्दो कुरा त गठबन्धनले लोकतन्त्र र प्रजातन्त्रमाथि नै हमला गरेको छ। किनकि जित्ने मानिसलाई हराउन गठबन्धन बनाइएको छ। मानौं, कुनै तहबाट लोकतान्त्रिक रूपमा सबै पार्टीहरूले अलगअलग चुनाव लड्दा क भन्ने उम्मेदवारले चुनाव जित्थ्यो। अब, अहिले के भइरहेको छ भने क भन्ने उम्मेदवारले चुनाव जित्ने भयो भनेर विभिन्न पार्टीबीच गठबन्धन हुन्छ। अनि, लोकतान्त्रिक रूपमा जित्ने उम्मेदवारलाई हराउने कोसिस गरिन्छ। योभन्दा अलोकतान्त्रिक अरू कुनै विषय नै हुन सक्दैन। यो त राजनीतिक सिन्डिकेट हो। यस्तो सिन्डिकेटले प्रणालीलाई ध्वस्त पार्नेछ। अब यसरी चुनिएको जनप्रतिनिधिले कसरी जनअपेक्षा अनुरूप काम गर्न सक्ला ? उनीहरूले केवल राज्य स्रोतलाई लुट्ने काम गर्नेछन्। स्थानीय तहमा गठबन्धन गर्नु हाकाहाकी मिलिजुली देश लुटौं भन्नु नै हो। यस्तो अप्रजातान्त्रिक कदमको विरोध न सञ्चार जगत्ले गरेको छ, न त नागरिक समाजले नै। यसलाई विडम्बना नै मान्न सकिन्छ। त्यसमाथि दलहरूले नीति सिद्धान्त र विचारलाई नै भुलेर गठबन्धन गरिरहेका छन्। राष्ट्रिय जनमोर्चा, जसको मुल उद्देश्य नै संघीयताको खारेजी हो। उसले नेकपा माओवादी केन्द्रसँग तालमेल र गठबन्धन गरेको छ। जुन दल संघीयताको बलियो पक्षधर हो। उसले आफ्नो बलबुतामा संघीयता ल्याएको दाबी गर्छ। अर्कोतिर झापामा नेपाली कांग्रेस र माओवादीले राप्रपासँग तालमेल गरेका छन्। राप्रपाको चुनावी एजेन्डा नै हिन्दू राज्यसहितको राजतन्त्र हो। तर, आफूलाई लोकतन्त्र र प्रजातन्त्रको संस्थापक मान्ने दलहरू अर्को पार्टीको उम्मेदवारलाई हराउन राप्रपासँग तालमेल गरेका छन्। उता सत्ता गठबन्धनलाई हराउन नेकपा एमालेले भरतपुरमा राप्रपासँग तालमेल गरेको छ। माओवादी, कांग्रेस र नेकपा एसबीचको गठबन्धन पनि बिल्कुलै असान्दर्भिक छ। कांग्रेस मुलुककै ठूलो प्रजातान्त्रिक पार्टी हो भने माओवादी र नेकपा एस कोर कम्युनिस्ट पार्टी। उनीहरूबीचका नीतिहरू बिल्कुलै अलग छन्। तर, चुनाव जित्नका लागि, जित्ने उम्मेदवारलाई हराउनका लागि हुन्। उनीहरू जुन कुनै हदसम्म पनि गिर्न तयार छन्। स्थानीय तहमा गरिएको गठबन्धन लुटतन्त्रको उदाहरण मात्र हो। यसले भ्रष्टाचार र कुशासनलाई बढाउनेछ। यो विधिको शासनविरुद्ध छ। यसको विरोध नभएको पनि होइन। कांग्रेसका नेता कार्यकर्ताहरूले नै गठबन्धनको विरोध गरिरहेका छन्। विरोधस्वरूप भरतपुर तथा पोखरा महानगरपालिका जस्ता क्षेत्रमा बागी उम्मेदवारी पनि परेका छन्। देशका अन्य ठाउँमा पनि गठबन्धन चित्त नबुझेर त्यसविरुद्ध नाराबाजी भएका छन्। कांग्रेसजस्तो प्रजातान्त्रिक पार्टीले कम्युनिस्टहरूको बहकाउमा लागेर आफ्नै दलका कार्यकर्तालाई पार्टीबाट निस्कासन गरेको छ। स्वतन्त्र रूपमा उम्मेदवार दिएका नेताहरूलाई विभिन्न दबाब, प्रभाव र धम्की दिइएको छ। यसले अब मुलुक कता जान्छ भन्ने कुराको संकेत गर्छ। सत्ता साझेदार दलका नेताहरूको पछिल्लो अभिव्यक्ति सुन्ने हो भने प्रतिगामीहरूलाई परास्त गर्न गठबन्धन गरिएको भन्दै आएका छन्। तर, बहुदलीय व्यवस्थालाई कुल्चिएर, लोकतन्त्र र प्रजातन्त्रको धज्जी उडाउँदै स्थानीय तहको चुनावमा गठबन्धन गर्ने दलहरू नै प्रतिगमनका मतियारहरू हुन् भन्ने कुरा छर्लंग भएको छ। यस्ता अप्राकृतिक तालमेल पार्टीको नीति सिद्धान्त र एजेन्डाभन्दा बिल्कुलै फरक छन्। यसले कसरी लोकतन्त्रको संरक्षण गर्ला ? यसले त केवल प्रणालीलाई भत्काउने काम मात्र गर्छ। नेपालमा ठूलो त्याग र बलिदानपछि मात्र लोकतन्त्रको स्थापना भएको थियो। त्यसका लागि हजारौं योद्धाहरूले प्राणको बली दिएका थिए। तर, आज शासनसत्ता चलाउने दलहरू स्वार्थमा यति लिप्त भए कि उनीहरूको बलिदानलाई बिर्सिए। आफूले गरेका सबै काम अग्रगामी र अन्य दलले गरेको काम प्रतिगामी देख्ने दलहरूले लामो संघर्षपछि प्राप्त प्रणालीलाई नै ध्वस्त पार्ने नियतमा छन्। यसविरुद्ध कुनै पनि व्यक्ति बोलिरहेको छैन। आज किन समाचार माध्यमहरूले यो विषयलाई समाचारको हेडलाइन बनाउन सक्दैनन्। किन सम्पादकीयहरू लेख्न सक्दैनन्। के यो देशमा न्याय मरेको हो ? हाम्रो प्रणालीमाथि अन्याय भएको छ। लोकतन्त्र गणतन्त्रमाथि अन्याय भएको छ। यसलाई न्याय दिन नेपाली जनता पुनः सडकमा ओर्लिन नपरोस्। त्यसैले आफूले के गर्दैछु र त्यसको असर के हुन्छ भन्ने कुरा सबै दलले सोच्नु आवश्यक छ। गठबन्धन गरेर होइन, चुनाव जितेर मैदानमा ओर्लिऔं। काम गर्ने मानिसलाई जनताले दल हेर्दैनन्। दल हेर्ने कार्यकर्ताले मात्र हो। त्यसैले नेताहरूको यस्तो व्यवहारलाई अन्त्य गर्न पनि जनताले चुनावमा तह लगाउनु पर्छ। पार्टी हेरेर होइन, काम हेरेर भोट गरौं। लोकतन्त्र र गणतन्त्रको संरक्षण गरौं। राम्रो एजेन्डा छन्, त्यसलाई पालना गर्न सक्ने कार्यकौशल छ भने अवश्य पनि जनताले विश्वास गर्छन्। यदि यो वर्ष विश्वास गरेनन् भने पनि लोकतान्त्रिक प्रणाली हो, हार स्विकार्न सक्नुपर्छ। फेरि पाँचवर्र्षे मेहनत गर्ने हो। नतिजा सकारात्मक आउन सक्छ। तर, गुटबन्दी गरेर जनताले जुनेको मानिसलाई हराउनु कुनै पनि हालतमा मान्य हुने छैन। अहिलेको गठबन्धन साना दलका नेता र कार्यकर्ता खुसी होलान्। तर, अन्य ठूला दलका नेता कार्यकर्तासमेत खुसी देखिँदैनन्। पार्टीभित्र आन्तरिक कलह सुरु भएको छ। गठबन्धन जोगाउन कांग्रेसले कार्यकर्ताहरूलाई कारबाही गरिरहेको छ। अब के त्यो पार्टीमा आस्था राख्ने मानिस खुसी होलान् ? अवश्य पनि हुने छैनन्। यो त केवल आफ्नै पार्टी टुक्राउने खेल मात्र हो। आज जसरी सत्ताका दलबीच गठबन्धन भइरहेको छ, भोलि भरतपुरमा प्रचण्ड पुत्री रेणु दाहालले चुनाव हारिन् भने कायम रहन सक्ला ? अवश्य सक्दैन। प्रचण्डले भोलि वाम एकता गर्ने भन्दै हिँड्नेछन्। त्यसैले मुलुकका लागि अहिलेको आवश्यकता गठबन्धन होइन, असर प्रवृत्ति हो। त्यसमा पनि स्थानीय तहमा गरिएको गठबन्धन लुटतन्त्रको उदाहरण मात्र हो। यसले भ्रष्टाचार र कुशासनलाई बढाउनेछ। यो विधिको शासनविरुद्ध छ। स्थानीय चुनावमा जनताले यसको मूल्यांकन गर्नेछन्।"
स्वतन्त्र उम्मेदवार हाबी जनकपुरमा इतिहास दोहोरिएला ?,"स्थानीय तह निर्वाचन २०७९ को निर्वाचनको परीक्षामा सहभागी हुन राजनीतिक दल र स्वतन्त्र उम्मेदवारहरूलाई अब थोरैमात्र समय बाँकी छ। अबको तीन दिनपछि स्थानीय तहको पाँच वर्षे नेतृत्व चयन गर्न मतदान भइसकेको हुनेछ। मधेस प्रदेशको मुकाम जनकपुरधाम उपमहानगरपालिकाको नेतृत्व लिन सबै राजनीतिक दलका साथै स्वतन्त्र उम्मेदवारहरू लागिपरेका छन्। चुनावी सरगर्मीले जनकपुरको माहोल पुरा तातेको छ। पहिलेको निर्वाचनको समीक्षा गर्दै दलहरू स्थानीय तहको नेतृत्व लिने होडमा छन्। अर्कोतर्फ वैशाख ३० गते हुने स्थानीय तहको निर्वाचनमा स्वतन्त्र उम्मेदवारले जित्दै आएको इतिहास दोहोर्याउने प्रयासमा जनकपुर अघि बढेको देखिएको छ। जनकपुरको इतिहास हेर्दा बागी वा स्वतन्त्र उम्मेदवारहरू जहिले पनि दलगत उम्मेदवारसामु भारी साबित भएको देखिन्छ। सोही इतिहासलाई मध्यनजर गर्दै जनकपुरमा अहिले स्वतन्त्र उम्मेदवारी दिएकाहरु हौसिएका छन्। ०७४ को स्थानीय तह निर्वाचनमा तत्कालीन राजपाले जित हासिल गरेकोलाई अपवाद मान्ने हो भने जनकपुरधाम उपमहानगरपालिकाको नेतृत्वमा दलको उम्मेदवारभन्दा स्वतन्त्र उम्मेदवारहरुले जित्दै आएको देखिन्छ। यस स्थानीय तह निर्वाचनको लागि जनकपुरधाम उपमहानगरपालिकाको नयाँ नेतृत्वका लागि मेयर पदमा २१ र उपमेयर पदमा १० जनाले उम्मेदवारी दिएका छन्। जसमा राजनीतिक दलको तर्फबाट मेयर पदमा १० र ११ जनाले स्वतन्त्र उम्मेदवारी दर्ता गराएका छन्। त्यस्तै उपमेयरमा राजनीतिक दलको तर्फबाट ६ जनाले उम्मेदवारी दिएका छन् भने ४ जना स्वतन्त्र रुपमा उम्मेदवार छन्। यसमध्ये २ जना मेयरका उम्मेदवारले फिर्ता लिएका छन्। उपमहानगरपालिकामा सत्तारूढ गठबन्धनका तर्फबाट मेयर पदका लागि लालकिशोर साह र उपमेयरमा किशोरी साहले उम्मेदवारी दर्ता गराएका छन्। त्यस्तै लोकतान्त्रिक समाजवादी पार्टी नेपालबाट मेयरमा मनोजकुमार चौधरी र उपमेयरमा रीता कुमारी मिश्रले उम्मेदवारी दिएका छन् भने नेकपा एमालेको तर्फबाट मेयरमा शिवशंकर साह (हिरा) र उपमेयरमा कांग्रेस परित्याग गरी एमालेमा प्रवेश गरेकी रुना झाले उम्मेदवारी दर्ता गराएकी छन्। करिब एक साताअघि एमाले प्रवेश गरेका जानकीराम साहले मेयर पदमा स्वतन्त्र उम्मेदवारी दिएका छन् भने एमालेबाट बागी उम्मेदवार बनेर उपमेयरमा सरोज कुमार मिश्रले उम्मेदवारी दर्ता गराएका छन्। त्यसैगरी जनता पार्टी नेपालबाट मेयरमा मुरली मनोहर मिश्र र उपमेयरमा बन्दना पाण्डेयले उम्मेदवारी दिएकी छन् भने जनमत पार्टीबाट मेयरमा अनिता देवी साह र उपमेयरमा सन्तोष कुमार साहले उम्मेदवारी दर्ता गराएका छन्। त्यस्तै लोकतान्त्रिक समाजवादी पार्टी नेपालबाट विद्रोह गरी तराई मधेश लोकतान्त्रिक पार्टी प्रवेश गरेकी विभा ठाकुरले मेयर र ईश्वर पण्डितले उपमेयरमा उम्मेदवारी दर्ता गराएका छन्। जनकपुरधामको मेयर पदमै नेकपा मालेबाट गीता कुमारी मण्डलले उम्मेदवारी दिएकी छन्। यता मेयरमा स्वतन्त्ररुपमा कांग्रेसबाट राजीनामा दिएका मनोजकुमार साह, निर्माण व्यवसायी बलराम महतो, श्यामकिशोर मण्डल, लक्ष्मण साह, रामसेवक यादव, बिक्की यादव, अनिल पँजियार र सुधीर कुमार महतोले उम्मेदवारी दर्ता गराएका छन्। त्यसैगरी एमालेले मेयर पदको टिकट नदिँदा बागी बनेका उमेश चौधरी र कुमारी बनिता यादवले उपमेयरमा स्वतन्त्र उम्मेदवारी दर्ता गराएका छन् भने कांग्रेसले टिकट नदिँदा निर्मलकुमार चौधरीले पनि उपमेयरमा बागी बन्दै उम्मेदवारी दर्ता गराएका छन्। जनकपुरको स्थानीय तहको निर्वाचनको इतिहास हेर्दा स्वतन्त्रहरु हावि भएको देखिन्छ। तत्कालीन पञ्चात सरकारले नेपाल राज्य नगरपालिका ऐन, २००९ बमोजिम ०१७ जेठ १३ मा जनकपुर नगरपालिका गठन गरेको थियो। त्यसबेला श्यामसुन्दर शर्मालाई पञ्च सरकारले सिधै अध्यक्ष बनाएको थियो। त्यसपछि तत्कालीन राजा महेन्द्रले ०१७ साल कै पुस २२ गते नेपालमा पञ्चायती व्यवस्था लागु गरेपछि जनकपुर नगरपालिकाको नाम जनकपुर नगर पञ्चायत राखेका थिए। तर ०१७ सालदेखिको इतिहास हेर्दा जनकपुरमा ०७४ मा बाहेक कुनै दलले नेतृत्व गरेका स्थिती छैन। २०४६ मा प्रजातन्त्रको पुनर्स्थापनापश्चात २०४७ जेठ २८ मा नगरपालिका ऐनअनुसार नगरपालिका बनेको जनकपुरमा २०४९ मा सम्पन्न स्थानीय निर्वाचनमा मेयरका लागि कांग्रेस पार्टीका दुईजना आकांक्षी थिए। दिगम्बर राय र वृषेशचन्द्र लाल। पार्टीले दिगम्बर रायलाई टिकट दिएपछि वृषेशचन्द्र लाल असन्तुष्ट भएर स्वतन्त्ररुपमा उम्मेदवारी दिए। निवर्तमान मेयर लालकिशोर साहले पनि त्यतिबेला कांग्रेसबाट असन्तुष्ट हुँदै उपमेयरमा स्वतन्त्र उम्मेदवारी दिएका थिए। सो निर्वाचनमा दलका उम्मेदवारसामु स्वतन्त्र उम्मेदवार नै भारी साबित भए र मेयरमा बृषेशचन्द्र लाल र उपमेयरमा लालकिशोर साह निर्वाचित भए। पाँच वर्षपछि २०५४ सालमा भएको स्थानीय निर्वाचनमा नेपाली कांग्रेसबाट दामोदरप्रसाद उपाध्यायले मेयरमा टिकट पाए र टिकट नपाएपछि कांग्रेसबाट असन्तुष्ट भएका बजरंगप्रसाद साहले मेयरमा स्वतन्त्र उम्मेदवारी दिए। साहले पञ्चायतकालमा दुईपटक प्रधानपञ्च बनेका उपाध्यायलाई पराजित गर्दै स्वतन्त्रबाट मेयरमा निर्वाचित भए। त्यसपछि दुई दशक देशमा निर्वाचनमा हुन सकेन। ०५४ सालपछि लामो समय स्थानीय तहको निर्वाचन हुन नसक्दा ०७४ सालमा भएको स्थानीय निर्वाचनमा स्वतन्त्रले जितेको ट्रेण्ड भत्कियो। तत्कालीन राजपाका लालकिशोर साह नगर मेयरमा निर्वाचित भए। यो जनकपुरमा पहिलोपटक दलको उम्मेदवारले जित हात पारेको थियो। यसरी हेर्दा ०७४ को स्थानीय तह निर्वाचनमा तत्कालीन राजपाले निकालेको जितलाई अपवाद मान्ने हो भने यहाँ दलको उम्मेदवारभन्दा स्वतन्त्र उम्मेदवारलाई फापेको देखिन्छ। कांग्रेसभित्र रहेका विभिन्न गुट उपगुटले एकअर्कालाई पाखा लगाउने गरेका कारण विगतदेखि नै कांग्रेसबाट असन्तुष्ट रहेकाहरुले बागी उम्मेदवारी दिने गरेको र जनकपुरधाम उपमहानगरमा उनीहरु नै निर्वाचितसमेत हुँदै आएको इतिहासले हौसिएर कांग्रेसबाट असन्तुष्ट भएर बागी उम्मेदवारी दिएका मनोज साहले पनि आफ्नो जित हुने दाबी गरेका छन्। जसपालाई मेयर दिने निर्णयविरूद्ध विद्रोह गरेर उनले उम्मेदवारी दिएका छन्। कांग्रेसले पार्टीबाट बागी उम्मेदवारी फिर्ता लिन निर्देशन दिए पनि उनले मनोनयन फिर्ता लिएनन्। कारबाहीमा पर्न सकिने आंकलन गरेका उनले मनोनयन दर्ता गर्नुअघि नै पार्टी परित्याग गरिसकेका थिए। उनले गठबन्धन (कांग्रेस) भित्रै असन्तुष्ट रहेका कार्यकर्ताले आफूलाई मत हाल्ने आंकलन गर्दै चुनाव जित्ने दाबी गरेका छन्। यसरी विगतको चुनावी ट्रेण्ड, अन्य उम्मेदवारहरुको परीक्षण भइसकेको र गठबन्धनमा रहेका दलहरु भित्रै चर्को असन्तुष्टि भएका कारण मनोज साहको स्थिती बलियो देखिएको बताइन्छ। तसर्थ जनकपुरमा फेरि स्वतन्त्र(बागी) उम्मेदवारले जीत निकाल्दै इतिहास दोहार्याउने अवस्था आउला भन्न सकिन्न। २०७४ मा राजपाले जित्दाको सिनारियो अर्कै भएको र अहिलेको अर्कै रहेको छ। त्यतिबेला मधेस आन्दोलनको ह्युम र सेन्टिमेन्टले काम गरेको थियो। अनि जनताले पनि नयाँ पार्टीलाई एक पटक चान्स दिने भन्ने हिसाबले जनकपुरमामात्र हैन मधेस प्रदेशका अधिकांशमा जिल्लाका स्थानीय तहमा जिताएर पढाएका थिए। तर अहिलेको अवस्था फरक छ। मधेसवादी दलहरु पनि फुटेको छ। एमाले पनि फुटेको छ। जनकपुर गठबन्धनबाट चुनाव लडेपनि स्थानीय नेता कार्यकर्ताहरु असन्तुष्ट छन्। यस्तो अवस्थामा स्वतन्त्र(बागी) उम्मेदवारलाई फाइदा हुने आंकलन छ। तर यसपटक द्विपक्षीय, त्रिपक्षीय वा कस्तो प्रतिस्पर्धा हुन्छ किटान गरेर भन्नसकिने अवस्था छैन। यद्यपि, गठबन्धन वा पार्टीबाट टिकट पाएको भए कांग्रेसका उम्मेदवार जित्ने बढी सम्भावना रहेको थियो। तर, बागी भएर उम्मेदवारी दिँदा मत तितरबितर हुने सम्भावना छ। यद्यपि गठबन्धनबाट उम्मेदवार बनेका लालकिशोर र स्वतन्त्र उम्मेदवारी दिएका मनोजबीच नै मुख्य प्रतिस्पर्धा हुने अवस्था रहेको देखिन्छ। यता निवर्तमान मेयर लालकिशोरप्रति बहुसंख्यक स्थानीयको असन्तुष्टि छ। अघिल्लो चुनावको जस्तो उनको पक्षमा माहोल पनि देखिँदैन। तर, गठबन्धनको उम्मेदवार भएकोले केही न केही प्रभाव रहन्छ नै। यता कांग्रेसबाट बागी भएर उम्मेदवारी दिएका मनोज अघिल्लो चुनावमा पराजित भएको र अहिले पार्टीले टिकट नदिनु, गठबन्धनमा जसपालाई मेयर दिनुजस्ता कारणले सहानुभूति बढी देखिन्छ। यसरी हेर्दा अन्तिम समयसम्म लालकिशोर र मनोजबीच नै मुख्य प्रतिस्पर्धा हुने देखिन्छ। यसका साथै पछिल्लो राजनीतिक घटनाक्रमले पार्टी किता टुटफुट र जुटले कुन दल वा उम्मेदवार कति बलिया छन् भनेर अनुमान लगाउन पनि कठिन छ। यसपटक स्वतन्त्र उम्मेदवार पनि बलिया देखिन्छन्। यद्यपी अहिले नै निक्र्यौल निकाल्न सकिँदैन। राजनीतिक दलका साथै स्वतन्त्र उम्मेदवारहरूको संख्या बढी भएकाले अहिले नै को जित्ने भन्नसक्ने अवस्था पक्कै पनि छैन। लेखक नेपाल पत्रकार महासंघ मधेस प्रदेश समिति बोर्ड सदस्य तथा राजनीति शास्त्रका विद्यार्थी हुन्।"
निर्वाचनमा सरकारनागरिक सम्बन्ध,"विश्वास एक बहुआयमिक अवधारणा हो। जसले समाजका सदस्यबीच सामूहिक मूल्य, प्राथमिकता, भिन्नताहरूमा आधारभूत सहमति र आफू बस्ने समाजप्रतिको निहित स्वीकृतिलाई जनाउँछ। हितकारी अपेक्षा र जोखिम मोल्ने चाहना गरी विश्वासका दुई प्रमुख अवयव हुने गर्छन्। विश्वास अर्थपूर्ण हुनका लागि दुईवटा अवस्था विद्यमान हुनुपर्छ। पहिलो, यदि धोकाको कुनै पनि जोखिम छैन भने त्यहाँ विश्वासको आवश्यकता पर्दैन। दोस्रो, विश्वास गर्ने वर्गको इच्छा अर्को वर्गसँगको भरोसाबिना पूरा हँुदैन। अरूको तर्फ यो प्रत्येक मानवीय अन्तरक्रियामा महत्त्वपूर्ण कार्य गर्ने संयन्त्र हो। विद्वान् पेरिडे के ब्लाइन्डले विश्वासका दुई प्रमुख प्रकार भनेका छन्ः राजनीतिक विश्वास र सामाजिक विश्वास। राजनीतिक विश्वास त्यतिबेला प्राप्त हुन्छ जतिबेला जनताले राजनीतिक नेतालाई इमान्दार, निष्पक्ष, प्रभावकारी र वचन राख्ने खालको तथा सरकार र यसका संस्थाहरूलाई नीति निर्माणका लागि प्रशंसा गर्छन् । राजनीतिक विश्वास शून्यतामा सिर्जना र क्रियाशील हुँदैन। सामाजिक विश्वास समाजका एकअर्को सदस्यप्रति जनताको आत्मविश्वास हो। विश्वास आर्थिक, सामाजिक र राजनैतिक सम्बन्धहरूका कारोबार मूल्य कम गर्ने किफायती माध्यम हो। सद्भावना, क्षमतागत, प्रक्रियागत र कार्यसम्पादन विश्वासबाट सरकारप्रतिको विश्वासलाई मूल्यांकन गर्न सकिन्छ। यसलाई बृहत्, मध्यम र सूक्ष्म स्तरको गरी तीन तहमा वर्गीकरण गरिन्छ। बृहत् तहको विश्वास राजनीतिक संस्था र प्रजातन्त्रको सञ्चालनप्रतिको विश्वास हो। मध्यम तहको विश्वास नीतिनिर्माणसँग सम्बन्धित विषय हो। सूक्ष्म तहको विश्वास भने सार्वजनिक सेवा प्रवाहप्रतिको विश्वास हो। सरकारप्रतिको विश्वासलाई सम्बन्धात्मक र संस्थागत दुई प्रकारमा समेत बाँडिन्छ। सम्बन्धात्मक विश्वास सरकारको सक्षमता, हित र नैतिकता वा सदाचारप्रति नागरिकको आस्थाको योग हो। संस्थागत विश्वास व्यक्तिको संस्थागत वातावरणप्रतिको धारणा हो। सरकारप्रति जति वढी विश्वास रहन्छ, त्यति कम मात्रामा उसले सार्वजनिक सहयोग र सहकार्य प्राप्त गर्न आफ्ना महत्त्वपूर्ण स्रोतहरू लगानी गर्नुपर्ने हुन्छ। विश्वासले शासनका सहयात्रीका रूपमा नागरिक समाज, निजी क्षेत्र, सरकारबीच सहकार्य र तिनको मूल्यांकनका लागि महत्त्वपूर्ण आधार प्रदान गर्छ। विश्वासको अभावले कर छली र गैरकानुनी क्रियाकलापमा बढोत्तरी हुने गर्छ। यदि नागरिकहरूको वर्तमान शासकप्रति र सरकारका क्रियाकलापप्रति अविश्वास भए उनीहरूले निर्वाचनको माध्यमबाट फरक उम्मेदवारलाई चयन गरी विजय गराउन सक्छन्। अमेरिका, नेदरल्यान्डस र चीनमा गरिएका अध्ययनहरूले सार्वजनिक सेवाको कमजोर गुणस्तर नै सरकारप्रतिको जनताको विश्वास घट्नुको प्रमुख कारण भएको औंल्याएका छन्। सार्वजनिक अधिकारीहरूका गलत क्रियाकलाप र प्रतिस्पर्धी राजनीतिक दलबीचको तीव्र ध्रुवीकरणका कारण पनि सरकारप्रति नागरिकको विश्वास घट्ने गर्छ। केही सिद्धान्तकारले सरकारको कार्यचापका कारण पनि जनविश्वास घटेको धारणा व्यक्त गर्छन्। कार्यचापले विशेषतः जनताप्रतिको दायित्व सरकारले पूरा गर्न नसकेको अवस्थालाई इंगित गर्छ। सामान्य रूपमा स्वीकार गरिएका प्रजातान्त्रिक मूल्य र सिद्धान्त अनुरूप देशको राजनैतिक प्रक्रिया अगाडि बढेको छ छैन भन्ने जनताको बुझाइको आधारमा जनविश्वास निर्धारित हुन्छ। सरकार वा राजनीतिक दलले यथार्थ सूचनाको आधारमा निर्णय निर्माण प्रक्रियाको निश्चित दिशा जनतालाई बताइदिएको अवस्था छ। जसले जनविश्वास प्राप्त गर्छन्। मुलुकको प्रजातान्त्रिक विकासको अवस्था, शासन प्रणाली र जनताको जीवनप्रतिको सन्तुष्टिको अवस्थासमेतले सरकारप्रति उनीहरूको विश्वासलाई निर्धारण गर्छ। संस्थागत विचारधाराले विश्वासलाई राजनीतिक क्षेत्रबाट सिर्जित विचारधाराको रूपमा अंगीकार गरिन्छ। जसलाई नीति नतिजासँग प्रत्यक्ष सम्बन्ध भएको अवधारणाको रूपमा व्याख्या गर्छ। सांस्कृतिक विचारधाराले प्रारम्भिक जीवनदेखिको सामाजिकीकरण प्रक्रियालाई महत्त्व दिन्छ। जसले कार्यगत लोकतन्त्रका लागि आवश्यक पर्ने विश्वास निर्माण हुन पुस्तौं लाग्ने तर्क गर्छ। नेपालको सन्दर्भ नेपालमा आधारभूत रूपमा राजनीतिक परिवर्तनहरू सही दिशातर्फ गइरहेका छन् वा छैनन् ? देशको राजनीतिक अवस्था कस्तो छ ? सार्वजनिक संगठनहरूले लक्ष्य प्राप्त गरिरहेका छन् वा छैनन् ? भन्ने विश्लेषणको आधारमा मात्र जनताले सरकारलाई विश्वास गर्ने प्रवृत्ति देखिएको छ। नेपालमा व्यावसायिक संगठनहरू जस्तै विद्यालय, अस्पतालमा र स्थानीय सरकारी संगठनहरूमा जनताको विश्वास उच्च देखिन्छ। तर, व्यवस्थापिका संसद् र सरकारप्रति भने जनताको विश्वास कमजोर पाइएको छ। विकासशील मूलुक र आर्थिक सामाजिक परिसूचकहरू त्यति रोचक नहुँदा पनि नेपाल विकसित मुलुकभन्दा बढी नै सरकारप्रति जनताको विश्वास रहेको मुलुकको रूपमा चिनिन्छ। यसो हुनुमा केही प्रमुख कारणहरू जिम्मेवार छन्। पहिलो, सरकारी संस्थाहरू ग्रामीण क्षेत्रमा सेवा प्रवाह गर्ने एकमात्र प्रमुख संस्था हुन्। उनीहरूको सेवा प्रवाहको स्तर र गुणस्तरमा अनेक प्रश्न छन्। यद्यपि तिनले प्रवाह गर्ने सेवाको अन्य विकल्प नभएका कारण जनता विश्वास गर्न बाध्य छन्। दोस्रो, अधिनायकवादी अभिमुखीकरणका कारण पनि जनताले आफ्नो कमजोर कार्यसम्पादन भएको सरकारलाई अन्य सरकारभन्दा बढी विश्वास गर्छन्। तेस्रो, सामाजिक पुँजी विशेषगरी सामान्यीकृत विश्वास र संघवादले पनि सरकारको न्यून कार्यसम्पादनका बाबजुद नागरिकको विश्वास कायम राख्नमा महत्त्वपूर्ण भूमिका निर्वाह गर्छ। जनविश्वास बढाउन के गर्ने ? एकपटक जनविश्वास गुमेको अवस्थामा त्यसको पुनस्र्थापना प्रक्रिया सुस्त र कठिन हुने गर्छ। गुमेको जनविश्वास पुनस्र्थापना गर्न सार्वजनिक संस्था र नीतिनिर्माताहरूले प्राप्त गर्न सकिने खालका लक्ष्य निर्धारण गर्नुपर्छ। दिगो प्रक्रिया अवलम्बन गर्नुपर्छ। सार्वजनिक प्रशासनमा नियम र कार्यविधिको सरलीकरण गरी झन्झटिलो फारम भर्ने र हस्ताक्षर गर्ने प्रक्रियालाई निरुत्साहन गर्नुपर्छ। विद्युतीय सरकार र विद्युतीय सहभागिताजस्ता प्राविधिक नवप्रवर्तनमार्फत सरकारलाई बढी प्रभावकारी, मितव्ययी, समावेशी र जनताको पहुँचयोग्य बनाउनुपर्छ। यस्तै, भ्रष्टाचार नियन्त्रण गर्ने, विकेन्द्रीकरण र सार्वजनिक व्यवसायको नवीनताजस्ता राजनीतिक सुधार लागू गर्नुपर्छ। प्रभावकारी रूपमा जनताको चाहनाको प्रतिनिधित्व गर्नुपर्ने हुन्छ। वचन र कार्यसंगतिद्वारा सार्वजनिक हित पूरा गर्न कटिबद्ध रहनुपर्छ। अनि मात्र जनविश्वास विकास, कायम र पुनस्र्थापना गर्न सकिन्छ। नागरिक सहभागितालाई पनि सरकारप्रतिको जनविश्वास अभिवृद्धि गर्ने प्रमुख कारक मान्ने गरिन्छ। अस्लेइनरको बुझाइमा त झन् राजनीतिक प्रणालीमा भाग लिनु नै सरकारप्रति विश्वास गर्नु हो। तेस्रो क्षेत्रको रूपमा मान्यता प्राप्त नागरिक समाज राज्य र निजी क्षेत्रसँगै सुशासन र सरकार माथिको विश्वास अभिवृद्धि गर्न सहायक मानिन्छ। यसले निश्चित समुदाय विशेषगरी जोखिमयुक्त र सीमान्तकृत वर्गलाई सार्वजनिक नीति र राजनीतिमा पूर्ण सहभागिताका लागि परिचालन गर्छ। साथै निर्वाचनको निगरानी गर्ने, सार्वनजिक हितको मुद्दा चलाउने, नागरिकलाई अर्धन्यायिक सेवा प्रदान गर्ने कार्य नागरिक समाजले गर्छ। निर्वाचन र संसदीय प्रक्रियामा प्रभावकारी प्रतिनिधित्व नहुनु अधिकांश राष्ट्रमा सरकारप्रतिको जनविश्वास गुम्नुको प्राथमिक कारण हो। संसद् र जनताबीचको कमजोर अन्तरक्रिया, कमजोर स्रोत र आन्तरिक क्षमताजस्ता आरोप संसदीय प्रणालीले झेल्दै आएको पाइन्छ। अर्याल सन्धिखर्क नगरपालिकाका प्रमुख प्रशासकीय अधिकृत हुन्।"
धर्मराजनीतिमा युवा नेता,"२०६२०६३ को आन्दोलनपछि धर्म सामाजिक बहसको विषय बन्यो। बहसको विषय बन्दै जाँदा सबैको बुझाइ आआफ्नो भएको छ। विघटन भइसकेको प्रतिनिधिसभा पुनस्र्थापित भएको खुसीमा नेपाललाई धर्म निरपेक्ष राष्ट्र घोषणा गरेर नेपाली जनता धर्ममा आस्था राख्दैनन् भन्ने सन्देश दिन खोजियो। बीचका तानाबानाको व्याख्या नगरी सत्य भन्नुपर्दा त्यतिखेर माओवादीले जे भन्छन्, त्यही मानेर माओवादीकै बुइँ चढेर स्वार्थ पूरा गर्न सबै दल लागे। २०७२ असोज ३ गते धर्म निरपेक्ष शब्द राखेर संविधान जारी भएको थियो। नेपाली समाजमा धर्मसापेक्ष र निरपेक्षको शाब्दिक बुझाइमा ठूलो भ्रम छ। अझ नेपालको संविधानमा धर्म निरपेक्षको व्याख्या गलत छ भन्ने धेरैलाई थाहा छैन। जहाँ धर्म निरपेक्ष भनेको सनातनदेखि चलिआएको धर्मसंस्कृतिको रक्षा गर्ने भन्ने बुझ्नुपर्छ भनिएको छ जो सरासर गलत छ। धर्म निरपेक्ष भनेको धर्ममा अपेक्षा नराख्नु भन्ने बुझिन्छ। सापेक्ष र निरपेक्षको अर्थ शब्दकोषमा नेपाली समाज हेर्न चाहँदैन। किनकि आफैंले जिताएर पठाएको नेताको कुरा नपत्याएर विरुद्धमा सोच्नुभन्दा जे भन्छन् त्यही मानेर हिँड्दा कार्यकर्तालाई सजिलो हुन्छ। १ सय २५ थरी नेपालीको धर्ममा विश्वास नगर्नु हो। धर्मसापेक्ष भनेको धर्ममा अपेक्षा राख्नु हो। १ सय २५ थरी नेपालीको धर्म संस्कृति र पहिचानमा विश्वास छ भन्नु हो। त्यसैले संविधानमा धर्मसापेक्ष लेखाउनु भनेको १ सय २५ थरी नेपालीको अस्तित्व जोगाउनु हो। जसका लागि पुनः आन्दोलनको आवश्यकता भएको छ। २०६२०६३ पछि कांग्रेस र कम्युनिस्टको विकल्प बनेर २०७० सालसम्ममा देशको चौथौ शक्ति बनेको राप्रपा नेपाल २०७४ सालमा आउँदा पुरानै अवस्थामा पुग्यो। हामीले देखेबुझेअनुसार राप्रपाले धर्मको एजेन्डा हरेक बेला उठाएर नै अगाडि बढ्यो। संसद्बाट धार्मिक क्षेत्रको पक्षमा उभिएको घटनाहरू इतिहास बनेर बसेका छन्। बिर्सन त सकिन्न तर आन्तरिक पार्टी व्यवस्थापन, एकता र फुटको मारबाट सम्हालिन नपाउँदै आएका दुई चुनावमा पार्टीले राम्रो जनमत ल्याउन सकेन। यसरी पार्टी पुरानै अवस्थामा पुग्यो। सरकारमा गएको रिससँगै विरोधीसँगको तालमेल, सरकार गठन र निरपेक्ष पक्षसँगको गठबन्धन, नागरिकलाई धर्मका लागि नै हो भन्ने विश्वास गर्ने वातावरण बनेन। बेलैमा राप्रपा सार्थक वैकल्पिक राष्ट्रप्रेमी धार्मिक पार्टी हो भन्ने प्रमाणित नहुनु समस्या बन्यो। राप्रपालाई विश्वास गर्न नसकिरहेको अवस्थामा अर्कोतिर धार्मिक क्षेत्रलाई आफ्नो कुरा उठाउन बलियो राजनीतिक पार्टी र नेतृत्वको आवश्यकता थियो। यसबीच २०७८ सालमा भएको राप्रपाको अधिवेशनमा नयाँ नेतृत्व राजेन्द्र लिङ्देनको उदय भयो। यसपछि राप्रपाले फेरि राजनीतिक विश्वास प्राप्त गरेको छ। अब राप्रपाले १ सय २५ थरी नेपालीको मर्म बुझेर सबैको स्थानीय स्वधर्मको रक्षा गर्दै नेपालीको मूलधारको पार्टी बन्नेछ। नेपालको राजनीतिमा आज लिङ्देनले पाएको साथ र समर्थन विरलै कुनै नेपाली नेताले पाए होला। राजासहितको धर्मसापेक्ष प्रजातन्त्रको माग गर्ने पनि नेपालमा टुक्रिएको जमात ठूलै छ। कांग्रेस र कम्युनिस्ट पार्टीका स्थानीय नेता कार्यकर्ता पार्टी छोडेर राप्रपा प्रवेश गरिरहेका छन्। विचार कमजोर भएको बेला आएको लहरलाई देश र धर्मको लागि बिनासर्त समर्थनका साथ योगदान गर्दै सबैसँग सहकार्य गर्नुपर्ने बेला छ। तर, सहकार्यको सोच त परै जाओस्, पुरानै स्वार्थी शैली र आडम्बर देखाएर गैरधार्मिक मान्छे राजाको नामको आडमा अभियन्ता र नेता बनेका छन्। यसले देशभक्त धार्मिक आन्दोलन बदनाम गराउन सहयोग पुगेको छ। फुटेर होस् वा जुटेर, धर्मको पक्षमा कार्यक्रम बनाएर गुटको उपस्थिति देखाउनु धर्म र देशको पक्षमा राम्रो नै मान्नुपर्छ। सबैभन्दा ठूलो धर्मको सरोकारवाला समाज धार्मिक समाज हो। यो क्षेत्रलाई नै २०६२०६३ पछि बनेको संविधान र व्यवस्था मन परेको छैन। २०४६ सालपछि नेतृत्वमा रहेको कांग्रेस र एमालेले धर्मको एजेन्डा पनि माओवादीको बुइँ चढाइदिन्छ भन्ने विश्वास थिएन। एक्लाएक्लै भए पनि कोही रत्नपार्कमा धर्ना दिने त कोही खुलामञ्चमा अनशन बस्ने देखिन्छ। कोही विशाल धार्मिक सभा गर्ने त कोही पूर्व कोही पश्चिममा सकेको काम गर्ने चरित्र छ। आजको दिनसम्म यही विधि विधान र संगठनबाट यो देशलाई सनातन हिन्दु राष्ट्र कायम गर्छौं भन्ने हैसियत र दृष्टिकोण दिन सक्ने नेपाली साधुसन्त, गुरु वा धार्मिक व्यक्ति भेटिएको छैन। एकता र गठबन्धनको लागि नेपाल सन्त समाजको संरक्षणमा विश्व ओमकार एकता महाभियान बनेर कार्य सञ्चालन सुरु भएको छ। यो अभियानले देशमा फरकफरक धारमा कार्य गरिरहेका प्रायः सबै पन्थ र सम्प्रदायलाई सहकार्य गर्ने संस्कारको थालनी गराएको छ। नीतिमा राज गरे राजनीति हुन्छ नीति छोड्नेबित्तिकै राजनीति हुँदैन। कुनीति हुन्छ। कुनीतिलाई राजनीतिमा रूपान्तरण गर्नु ज्ञानी गुरुहरूको पहिलो राष्ट्रधर्म हो। जनताले सुख र समृद्धिका लागि कांग्रेस र कम्युनिस्टलाई स्वीकारेका हुन्। तसर्थ धार्मिक समाजले अब पुनः राष्ट्रिय बहस गरेर शक्ति केन्द्र खोज्नुपर्छ। धार्मिक समाज आफैं उभिने हिम्मत जुटाउनु पर्छ। गलत राजनीति सच्याउन निर्देशन दिन सक्ने चरित्र र सोच बनाएर धार्मिक क्षेत्र बस्नुपर्छ। सबै धार्मिक संघसंस्था सम्प्रदाय अट्ने विधिविधानको संयोजन गरी नीति र नेतृत्व हुनुपर्छ। देशैभरका धार्मिक मठमन्दिर, गुम्बा, गुरु, पुरोहित, ज्योतिष, संघसंस्था र संगठनहरूको राष्ट्रिय सम्मेलन गर्नुपर्छ। त्यसले स्वतन्त्र धार्मिक शक्ति केन्द्र वा महासभा बनाउनुपर्छ। धार्मिक आचरण र चरित्र भएका व्यक्तिहरूलाई प्रतिनिधि बनाएर धर्म राजनीति गर्ने पार्टीमा पठाउनुपर्छ। अर्थात्, धार्मिक राजनीतिक शक्ति केन्द्र बनाउनुपर्छ। अनि नीति र नेतृत्व बनाएर कार्ययोजना तयार पार्नुपर्छ। यसरी स्थानीय चुनावलाई प्रयोग गर्ने हो भने धार्मिक भोट बाँडिने छैन। हिन्दुको भोट एकै पार्टी र चिह्नमा हाल्न सुरु भएपछि धार्मिक राजनीतिक शक्ति केन्द्रीकृत हुनेछ। पछिल्लो पुस्ताले आफ्नो धर्म संस्कृति र पहिचान जोगाउन अर्को राजेन्द्र लिङ्देनहरू कुर्नु पर्दैन। लेखक नेपाल सनातन धर्म संस्कृति संगठनका प्रमुख हुन्।"
गठबन्धनमा तेलमट्टीतेल मिश्रण,"स्थानीय चुनाव नजिकै छ। राजनीतिक दलहरू चुनावी एजेन्डा लिएर जनताको घरआँगनमा छन्। आफ्ना योजना, सोच र कार्यक्रम सुनाएर भोट बटुलिरहेका छन्। चुनावमा साना ठूला दलहरू छाती खोलेर चुनावरूपी पोखरीमा हेलिएका छन्। तर, सत्तामा भएका दलहरू चाहिँ गठबन्धनको छाताभित्र ओत लागेका छन्। सरकारी सुविधा र आश्वासन बाँड्दै, सबै पद जित्ने धम्की दिइरहेका छन् तर यथार्थमा थरथरी कापिरहेका छन्। केन्द्रीय नेतृत्वले गठबन्धनको छाता अढ्याउन खोजे पनि निर्वाचनको दिनसम्म टिकाउन सक्ने सम्भावना छैन। गठबन्धनका उम्मेदवारविरुद्ध गठबन्धनकै दलका उम्मेदवार खडा भएका छन्। कसैले लालटिन बालिरहेका छन्, कोही भुइँकटहर र कलश बोकेर कुदिरहेका छन्। कोही त पार्टीकै चुनाव चिह्न लिएका उम्मेदवार बनेका छन्। यस निर्वाचनमा नेपाली कांग्रेसले सत्ताको ध्याउन्नमा लागेर संगठन कमजोर बनाएको देखिँदैछ। भुइँको टिप्दा गोजीको पोखिएजस्तै। कांग्रेसजस्तो देशव्यापी संगठन भएको दलले टुटेफुटेका र आग्रहबाट बनेका सिद्धान्तविहीन पार्टीलाई बोक्नु नै मुलुकको दुर्भाग्य हो। यसले अहिले कांग्रेसलाई विवादमा फसाएको छ। चुनावपछि यो गलपासो बन्ने खतरा छ। अचम्म कांग्रेसलाई शत्रु देख्ने दलहरू नै गठबन्धनको छाताभित्र अनुहार छिराएर हाँसिरहेका छन्। पार्टी सभापति शेरबहादुर देउवालाई उकासेर गठबन्धन गर्न र कांग्रेसलाई कमजोर बनाउन सक्नु उनीहरूको सफलता हो। सत्ता जोगाउने नाममा गरिएको गठबन्धनले कांग्रेस सांगठनिक रूपमा कमजोर बनेको छ। विवाद, तनाव र आरोप प्रत्यारोपको शृंखला थपिएको छ। भर्खरै भारी मतका साथ सभापतिमा विजयी देउवालाई एकाएक रक्षात्मक बनाइदिएको छ। निर्वाचनको परिणाम कस्तो आउला त्यो भविष्यको गर्भमा छ। तर, गठबन्धनको फन्दामा फसेको कांग्रेस उम्मेदवारीदेखि नै कमजोर बन्यो। परिणाममा बलियो हुने सम्भावना छैन। विगतको चुनावको परिणामले अहिलेको सबैभन्दा ठूलो दल नेकपा एमाले हो। यसले ४१५ प्रतिशत पद हात पारेको थियो। हुन त एमालेको २० प्रतिशत हिस्सा लिएर नेकपा (एकीकृत समाजवादी) नामको नयाँ दल बनेको छ। त्यस आधारमा २० प्रतिशत अंश घटाउने हो भने पनि ३३२ प्रतिशत पदहरू नेकपा एमालेमा हुन्छ। त्यति गर्दा पनि यो सबैभन्दा ठूलो पार्टी हो। तर, स्थानीय तहमा विभाजनको असर पाँच प्रतिशत जति मात्र छ। त्यही पद संख्याका आधारमा कांग्रेस दोस्रो, नेकपा (माके) तेस्रो, एकीकृत समाजवादी चौथो, जनता समाजवादी पाँचौं र लोकतान्त्रिक समाजवादी छैटौं दलका रूपमा थिए। सातौं र आठौं दल क्रमशः राष्ट्रिय प्रजातन्त्र पार्टी र राष्ट्रिय जनमोर्चा थिए। अब यसलाई वर्तमानको उम्मेदवारीसँग तुलना गरौं। उम्मेदवारीमा पनि एमाले पहिलो छ। त्यसको आधारमा आगामी स्थानीय चुनावपछि एमाले पहिलो र नेपाली कांग्रेस दोस्रो दल हुने सम्भावना छ। एमाले अझ सुदृढ र कांग्रेस अझ कमजोर हुने सम्भावना छ। अब उम्मेदवारीको अवस्था विश्लेषण गरौं। यस पटकको स्थानीय चुनावमा विभिन्न दलबीच तालमेल वा गठबन्धन बनेको छ। तसर्थ, प्रमुख दुई पदको विश्लेषण गरिएको छ। नेपालमा ७ सय ५३ स्थानीय तहमा पहिलो र दोस्रो गरी १ हजार ५ सय ६ पद छन्। एमालेले सबैभन्दा धेरै १ हजार ४ सय ६९ अर्थात् ९८ प्रतिशत पदमा उम्मेदवारी दिएको छ। नेपाली कांग्रेसले ८१ प्रतिशत पदमा उम्मेदवारी दिएको छ। एमालेभन्दा २ सय ५१ पद (१७ प्रतिशत) कममा। तेस्रोमा नेकपा (माके) र चौथोमा राष्ट्रिय प्रजातन्त्र पार्टीको उम्मेदवारी छ। उनीहरूले क्रमशः ६६ र ६५ प्रतिशत पदहरूमा दाबी गरेका छन्। एमाले फुटाएर बनाएको एकीकृत समाजवादीले ४६ र जनता समाजवादीले ४३ प्रतिशत पदमा दाबी प्रस्तुत गरेका छन्। राष्ट्रिय राजनीतिमा बेलाबेलाको देखिने लोकतान्त्रिक समाजवादी पार्टी अलि पछि छ। मानिसहरू व्यंग्य गर्दै भन्दैछन्, यो गठबन्धन तोरीतेल र मट्टीतेलको मिश्रण हो। यसबाट न तरकारी पकाउन भुटुन चल्छ, न अँध्यारो भगाउन दियो जल्छ। तराईमा आधारित जनमत पार्टी र पहाडमा सक्रिय मंगोल नेसनल अर्गनाइजेसनले उसलाई उछिनेको छ। जनमत पार्टीले २३, मंगोल नेसनल अर्गनाइजेसनले २२ र लोकतान्त्रिक समाजवादीले २१ प्रतिशत पदहरूमा उम्मेदवारी दिएका छन्। राष्ट्रिय प्रजातन्त्र पार्टी यसपटक निकै आशावादी देखिएको छ। जनमत पार्टी र मंगोल नेसनल अर्गनाइजेसनको पनि उत्साहजनक प्रस्तुति छ। राष्ट्रिय प्रजातन्त्र पार्टीको संगठन र प्रभाव देशभरि छ। उसले उम्मेदवारीमा चौथो हैसियत देखाएको छ। मौका हेरेर विभिन्न ठाउँमा विभिन्न दलसँग तालमेल गरेको छ। विगतभन्दा धेरै स्थानमा जित्ने रणनीतिमा देखिन्छ। विभाजित भएर शक्ति घटेजस्तो देखिएको छैन। अब गरौं, गठबन्धनको गाँठी कुरा। कसैले बोकेर जंघार तारेको बाछो अर्को खोलोमा एक्लै हेलिने हिक्मत गर्दैन। कांग्रेस यस्तै अवस्थामा छ। विगतमा माओवादी केन्द्रसँग हातेमालो गर्दै स्थानीय चुनावको जंघार तरेको कांग्रेसले यसपटक अरू तीनसहित पाँचदलीय गठबन्धन बनाएर चुनावमा उत्रिएको छ। तर, गठबन्धन गरेको पनि त्यो सीमित स्थानमा खासगरी नेताका आफन्त व्यवस्थापन गर्न गठबन्धनको शक्ति प्रयोग गरिएको छ। धेरै ठाउँमा गठबन्धनका दलहरू नै प्रतिस्पर्धामा उत्रिएका छन्। गठबन्धनका चार ठूला दलका ३ हजार ५ सय ५९ र राष्ट्रिय जनमोर्चाका १ सय ३२ उम्मेदवारहरू छन्। यसलाई जोड्दा ३ हजार ६ सय ९१ हुन्छ। यो संख्या निर्धारित पदभन्दा झन्डै अढाइ सय प्रतिशत बढी हो। गठबन्धनका सबैलाई भाग दिँदा उम्मेदवारी कम स्थानमा पाइन्छ। कम स्थानमा उम्मेदवार बनेपछि कम सिट संख्यामा जितिन्छ। महŒवपूर्ण कुरो गठबन्धनका कारण धेरै कार्यकर्ता अवसरबाट वञ्चित भए। अवसर नपाएपछि पलायन भए। तीमध्ये कतिपयले गठबन्धनविरुद्ध नै स्वतन्त्र उम्मेदवारी दिए। यो आफैंमा गठबन्धनको विरोधमा व्यक्त भएको असन्तुष्टि हो। गठबन्धनमा आबद्ध दलबीच गाली गरागरको अवस्था चर्किएको छ। एकअर्काविरुद्ध क्रियाशील छन्। केही दिनअघि विराटनगरमा गठबन्धनको तर्फबाट पत्रकारसँग भेटघाट थियो। हरेकले एकअर्काप्रति आशंका र आरोप प्रत्यारोप गरे। गठबन्धनले पाँच दललाई बलियो होइन, अझ कमजोर बनाएको रहेछ। यसको असर चुनावपछि अझ देखिएला। गठबन्धनविरुद्ध एमाले एक्लै चुनावी मैदानमा छ। कतिपय ठाउँमा विभिन्न दलसँग वा राजनीतिक समूहसँग स्थानीय रूपमा तालमेल गरेको छ। तर, आफ्नै घोषणापत्र लिएर हुंकारका साथ मैदानमा छ। त्यसैले त्यस पार्टीको पक्षमा जनलहर छ। विभिन्न दल त्यागेर कार्यकर्ता एमाले प्रवेश गरिरहेका छन्। संगठनभन्दा पद र कामभन्दा सम्मान खोज्ने माधव नेपालहरू कांग्रेसको गठबन्धनमा गएकाले एमालेलाई झन् खँदिलो बनाएको छ। जताततै उत्साह छ। चुनावपछि अझ सशक्त भएर आउने संकेत देखिँदैछ। अवस्था यस्तो देखिँदैछ, जनताले एमालेसँग मात्र आस गरेका छन्। अरू दल एमालेसँग प्रतिस्पर्धामा आउन सकेनन्। पाँच दल जुटेर बनेको गठबन्धन आफैंमा कमजोर छ। प्रतिस्पर्धामा कांग्रेस र एमाले आमनेसामने हुनुपर्ने हो। जनताले एउटाको विरुद्ध अर्कोलाई छान्न पाउनुपर्ने हो। तर कांग्रेस गठबन्धनको कुम्लो बोकेर सही नसकी चुनावमा घस्रिरहेको छ। छुट्टै अस्तित्व देखाउन सकेन। सत्ता साझेदार दलहरूको लहैलहैमा गठबन्धनको छाता बोक्न पुगेको छ। कार्यकर्ताको आलोचनाको घेरामा छ। आपसी कलहको भुँमरीमा क्रमशः फसेर कमजोर बनिरहेको छ। यो सत्ता गठबन्धन सैद्धान्तिक होइन। मानिसहरू व्यंग्य गर्दै भन्दैछन्, यो गठबन्धन मट्टीतेल र तोरीतेलको मिश्रण हो। यसबाट न तरकारी पकाउन भुटुन चल्छ, न अँध्यारो भगाउन दियो जल्छ। हुन पनि हिजो एक समयमा टाउकाको मोल तोक्ने र तोकिने यहीँ छन्। वर्तमान संविधान जारी गर्ने र जलाउने यहीँ छन्। संघीयता मान्ने र नमान्ने दुवै छन्। संसदीय राजनीतिलाई आदर्श ठान्ने र संसदीय राजनीतिको चरम विकृतिका वाहक यही छन्। संसद्मा फ्लोर क्रस गर्ने र अध्यादेशबाट दल बनाउनेहरू यही छन्। केन्द्रमा गठबन्धन गर्ने तर तलकाले नमान्ने सांगठनिक अराजता छ। गठबन्धन भनिएको छ, तर तिनै दलले पदभन्दा अढाइ सय प्रतिशत बढी उम्मेदवार उठाएका छन्। नेताहरू ती कार्यकर्ताप्रति औंलो ठड्याउनसम्म सक्दैनन्। चुनावमा साझा घोषणापत्र छैन। माओवादी केन्द्रको त पार्टीको घोषणापत्र पनि छैन। जनाधार खुस्किएकाहरूलाई बोक्न बनेको सत्तास्वार्थको यो गठबन्धन लोकतन्त्रको चरम उपहास हो। स्वच्छ निर्वाचन पद्धतिविरुद्ध हो। यसले ती दललाई फरक त्यति पर्दैन, जसको अभीष्ट चुनावमा केही स्थान जितेर अस्तित्व रक्षा गर्नुमा सीमित छ। तर, संसदीय व्यवस्थाको मसिहा र प्रजातान्त्रिक समाजवादको अनुयायी कांग्रेसजनका लागि भने इतिहासमा सबैभन्दा लज्जास्पद अवस्था हो। सबैभन्दा बढी घाटा उनीहरूलाई नै हुनेवाला छ। (शर्मा नेपाल बुद्धिजीवी परिषद्का सचिव हुन्।)"
हाम्रो अर्थतन्त्र संकटमा छ : पूर्वअर्थमन्त्री पाण्डे,"हाम्रो अर्थतन्त्र संकटमा छ। र, पनि भविष्य अँध्यारो छैन। उज्यालो नै छ। धेरै सम्भावना छन्। हालै राष्ट्रिय तथ्यांक विभागले प्रतिवेदन जारी गर्यो। धेरै सूचकहरूमा सुधार देखिएको छ। प्रतिव्यक्ति आय बढेको छ। माथिल्लो तामाकोसी जलविद्युत् आयोजना सञ्चालनका कारण सुधार देखिएको हो। यो आयोजना निर्माणका लागि म अर्थमन्त्री हुँदा पहल गरेको थिएँ। नेपाली लगानीबाटै बनाउन सकिन्छ भनेर आयोजनामा आँट गरिएको थियो। सञ्चय कोष, नेपाल टेलिकमलगायतको साझा लगानीबाट सुरुवात भएको थियो। अपुग पैसा नेपाल सरकारले लगानी गर्ने प्रबन्ध मिलाइएको थियो। तामाकोसी सञ्चालनमा आएपछि विद्युत् आयातमा कटौती भएको छ। उद्योगधन्दा, उत्पादनमा नेपालकै विद्युत् उपयोग भएको छ। तर यतिमै खुसी भइहाल्ने अवस्था छैन। अर्थतन्त्रमा अझै सुधारको आवश्यकता छ। व्यापार घाटा बढेको छ। आयात उस्तै छ। सरकारले केही वस्तुको आयात नियन्त्रण गर्ने प्रयास त गरेको छ। तर यतिले मात्रै पुग्ने अवस्था छैन। बजेट १६ खर्बको थियो। व्यापार घाटा नै १७१८ खर्ब हुने अवस्था छ। ४२ प्रतिशत वैदेशिक ऋण छ। यो धेरै त होइन। तर बढ्दै गयो भने ऋण तिर्न नसक्ने अवस्था सिर्जना हुन सक्छ। यो हाम्रो लागि गम्भीर प्रश्न हो। नेतृत्वको लागि चुनौती पनि हो। आन्तरिक उत्पादन भएन भने आयातले देशलाई उभो लगाउँदैन। स्वदेशी उद्योगको देन कम छ। रेमिट्यान्सकै पैसाबाट भए पनि हामी धेरै खर्चिलो भएका छौं। बजेटको बनाउने बेला भएको छ। त्यसकारण राष्ट्रिय नीति निर्माणमा ध्यान दिनुपर्छ। वितरणमुखी बजेट भएर मात्रै हुँदैन। उत्पादन नै नभए कसरी बाँड्ने ? आर्जन गर्नेतिर ध्यान जानुपर्छ। अबको युवा शक्ति स्वदेशमै बस्नुपर्छ। विदेशमा गएर देशलाई गाली गरेर मात्रै हुँदैन। अरूले हाम्रो देश बनाई दिँदैनन्। मेरो भूमिका के हो भन्नेतिर ध्यान दिनुपर्छ। देश बनाउने जिम्मेवारी युवाकै काँधमा छ। नयाँलाई नै जिम्मेवारी हस्तान्तरण हुनुपर्छ। अब देश निर्माणको जिम्मेवारी युवाले नै लिने हो। आर्थिक क्षेत्र होस् वा शिक्षा नै किन नहोस्, अब यिनीहरूको नेतृत्व युवाशक्तिले नै लिनुपर्छ। सामूहिक रूपमा देश निर्माणमा लाग्नुपर्छ। देशको भविष्य उज्यालो छ, प्रकृतिले साथ दिएको छ। जमिन, खोलानाला, हिमाल हामीसँग प्रशस्तै छन्। प्रकृतिलाई धनमा रूपान्तरण गर्न सकेमा देश समृद्ध हुन्छ। प्रकृति, स्रोतसाधनको प्रयोग गरेर देशलाई नयाँ र धनी बनाउन सकिन्छ। उच्च शिक्षामा देशको लगानी कम छ। उच्च शिक्षाकै लागि विदेश जाने र फर्किने क्रम बढेको छ। शैक्षिक जनशक्ति पलायनलाई रोक्न उच्च शिक्षामा लगानीसम्बन्धी स्पष्ट नीति ल्याउनुपर्छ। यहाँ बन्द गर्ने, हडताल गर्ने, उच्च शिक्षा क्षणिक प्रशंसाको लागि लगानी नै हुन नदिने प्रवृत्ति बढेको छ। यसले देशलाई ठूलो नोक्सान भएको छ। प्रकान्तरणमा यसले ठूलो क्षति गर्छ। लगानीको पनि यहाँ वातावरण छैन। प्रशासनिक झन्झटदेखि हडताल, चन्दा आतंकले लगानी भित्रिन सकेको छैन। विदेशी लगानीकर्ता पनि उत्साहित छैनन्। गरिखानेको आरिस गर्ने हाम्रो संस्कार नै भएको छ। सुरेन्द्र पाण्डे, पूर्वअर्थमन्त्री"
सुवासको अग्रता,"काठमाडौं : सूर्य नेपाल गल्फ टुरको सातौं स्पर्धा सूर्य नेपाल एनपीजीए टुर च्याम्पियनसिपको पहिलो राउन्डमा एमेच्योर सुवास तामाङले अग्रता बनाएका छन्। उनी दोस्रो स्थानका शुक्रबहादुर राईभन्दा एक स्ट्रोकले अगाडि छन्। १३औं दक्षिण एसियाली खेलकुद (साग)का दोहोरो स्वर्ण विजेता सुवासले शीर्ष स्थान कब्जा गर्ने क्रममा आठ अन्डर ६४ को बोगीफ्री कार्ड खेले। भर्खरै मात्र इन्डियन टुरमा ६ खेल खेलेर प्रतियोगितामा सहभागी भएका शुक्रबहादुर राईले सात अन्डर ६५ को स्कोर बनाए। एमेच्योर टासी छिरिङ र प्रो रवि खड्काले पाँच अन्डर ६७ बनाउँदै तेस्रो स्थानमा रहे। नेपालका नम्बर एक प्रोफेसनल खेलाडी भुवन नगरकोटी, दिनेश प्रजापति र एमेच्योर सद्भाव आचार्य चार अन्डर ६८ को स्कोरसहित पाँचौं स्थानमा रहे। यसैगरी कमल तामाङ, रमेश अधिकारी र तीर्थ पौडेल दुई अन्डर ७० को बराबरी स्कोर खेल्दै आठौं स्थानमा रहँदा एक अन्डर ७१ को स्कोर बनाएका धनबहादुर थापाले उनीहरूलाई पछ्याइरहेका छन्। प्रतियोगितामा ३२ व्यावसायिक र १४ एमेच्योर गल्फरको सहभागिता रहेको छ। चार दिने प्रतियोगिताका विजेता खेलाडीले एक लाख ३५ हजार नगद पुरस्कार पाउनेछन्। यस्तै उपविजेताले ८८ हजार र तेस्रो हुने खेलाडीले ६५ हजार पाउनेछन्। प्रतियोगितामा शीर्ष २१ मा पर्ने खेलाडीले पनि नगद पुरस्कार पाउने छन्।"
१३ औं सागको स्वर्ण पदक विजेता सञ्जु चौधरी मृत फेला,"काठमाडौं : १३ औं दक्षिण एसियाली खेलकुद (साग) मा स्वर्ण पदक विजेता भारोत्तोलन खेलाडी सञ्जु चौधरी मृत भेटिएकी छन् । नेपाल भारोत्तोलन संघका अध्यक्ष रामकृष्ण श्रेष्ठले ललितपुरको लुभुस्थित संजय महर्जनको घरमा खेलाडी सञ्जु मृत भेटिएको अन्नपूर्णलाई जानकारी गराए । प्रशिक्षक महर्जनको घरमा आयोजित रात्री भोजमा सामेल भएकी उनी बिहान मृत भेटिएकी हुन् । प्रहरीले घटनाको अनुसन्धान गरिरहेको जनाएको छ। एसियाली खेलकुदको तयारीका लागि केहि दिन अगाडि मात्र उनी आएकी थिइन् । १३ औं दक्षिण एशियाली खेलकुद (साग) अन्तर्गत भारोत्तोलन प्रतियोगितामा नेपालकी सञ्जु चौधरीले स्वर्ण पदक जित्दै इतिहास रचेकी हुन्। महिला ५९ केजी तौल समूहमा सञ्जुले श्रीलंकाका खेलाडीलाई पछि पार्दै स्वर्ण इतिस रचेकी थिइन्। पोखरा माटेपानीस्थित एसआर केसी बैंक्युटमा भएको प्रतियोगितामा सञ्जुले स्न्याचमा ७४ र क्लीन एण्ड जर्कमा ९७ सहित १७१ केजी भार बहन गर्दै राष्ट्रिय कीर्तिमान (स्न्याच, क्लीन एण्ड जर्क तथा टोललतर्फ) का साथ साग भारोत्तोलनमा महिलातर्फ पहिलो स्वर्ण जित्न सफल भएकी हुन्।"
