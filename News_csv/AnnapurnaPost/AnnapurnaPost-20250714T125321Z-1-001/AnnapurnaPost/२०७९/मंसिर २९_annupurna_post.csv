शीर्षक,विवरण
सम्भव छ कुशल सांसद,"नेताले बनाएको संविधानअन्तर्गत भएको दोस्रो आमनिर्वाचन समाप्त भएर नतिजा पनि सार्वजनिक भइसकेको छ। यो चुनावबाट राष्ट्रिय पार्टीको मान्यता पाएका राजनीतिक दलहरूले पनि समानुपातिकतर्फको उम्मेदवारको नामावलीलाई अन्तिम रूप दिइसकेका छन्। नयाँ सरकार बनाउने तर्खरमा दलहरूका बीचमा चर्चा, परिचर्चा सुरु भइसकेको छ। कुनै पनि दलले बहुमत प्राप्त नगरेको हुनाले दुई वा दुईभन्दा बढी दल मिलेर सरकार बनाउनुपर्ने स्थिति सिर्जना भएको छ। आश्चर्यको कुरा, तेस्रो ठूलो पार्टीले एकातिर आफूले प्रधानमन्त्री पाउनुपर्ने दाबी गरेको सुनिन्छ भने सबैभन्दा धेरै उम्मेदवारले जितेर बनेको ठूलो पार्टीले कुनै औपचारिक निर्णय नगरेता पनि यो पार्टीका केही सांसद अबको प्रधानमन्त्री मै हुने हुँ भन्न थालेका छन्। संसद्को दोस्रो ठूलो पार्टी (तर समानुपातिक मत पाउने सबैभन्दा ठूलो पार्टी) भने मौन अवस्थामा छ। यी सब कुराले के देखाउँछन् भने दलहरू सरकार गठन गर्न गणितको खेल जिते पुग्छ भन्ने कुरामा मात्र विश्वास गर्छन्। देशका जल्दाबल्दा समस्याहरू के के हुन् ? तिनीहरूको निराकरणको उपाय के हो ? र कुनकुन दल सरकारमा जाँदा जनमतसम्मत र जनप्रिय हुन्छ अनि, विकासका काम फत्ते गर्न सहज पनि हुन्छ भनेर काहीँ कतै पनि विश्लेषण गरेको सुनिँदैन, देखिँदैन। आखिर किन दलहरू तथ्यांक, धरातलीय यथार्थता, आवश्यकता, सर्वमान्य अवधारणा एवं विज्ञान र प्रविधिको उच्चतम प्रयोग गर्दै सरकार गठनमा जुट्छन् ? विकास निर्माण र सामाजिक रूपान्तरणको काम गर्न किन चाहँदैनन् ? यो प्रश्नको सेरोफेरोमा यो लेख केन्द्रित छ। दलीय व्यवस्थामा आवधिक चुनावको माध्यमबाट सांसदहरू चुनिन्छन्। तर मतदाताले मत जाहेर गर्दा उम्मेदवारको नाममा होइन पार्टीको चुनाव चिह्नमा मत जाहेर गर्नुपर्ने प्रावधान छ। अर्थात्, चुनावी प्रचारप्रसार गर्दा उम्मेदवारहरूले पार्टी र पार्टीले अवलम्बन गर्ने नीतिहरू एवं विकास निर्माणका योजनाहरूको बारेमा प्रकाश पार्नु पर्ने हो, मान्छे होइन आफूलाई विश्वास लागेको पार्टी छान्न मतदातालाई अभिप्रेरित गर्नुपर्ने हो। तर भर्खरै सम्पन्न चुनावमा त्यस्तो भएन, व्यक्तिकेन्द्रित भाषणले प्रमुखता पायो झन्नै निर्दलीय व्यवस्थाको जस्तै चुनावी माहोल खडा गरियो। त्यतिमात्र नभएर, संविधानमा लेखिएको बहुमत प्राप्त दलले सरकार बनाउने प्रावधानलाई नजरअन्दाज गर्दै, गठबन्धन नगरी बहुमत पुर्याउन नै सकिँदैन भनेर झुट्टो प्रचारप्रसार पनि गरियो। अर्को पार्टीभन्दा भिन्न राजनीतिक धार वा वादको प्रतिनिधित्व गर्न खोलिएका धेरैजसो पार्टीहरू चुनावका बखत गठबन्धन बनाएर चुनाव लड्नाले जनताले डाँडा कटाउन चाहेका पार्टीहरू पनि कतिपय ठाउँमा विजय भएर देखा परे। चुनावको नतिजाअनुसार प्रतिनिधिसभामा पुगेका १२ दलमध्ये सातवटाले मात्र राष्ट्रिय दलको मान्यता पाएका छन्। त्यस्तै, पाँचजना स्वतन्त्र सांसदहरू पनि प्रतिनिधिसभामा पुगेका छन्। यो चुनावी यथार्थतालाई गणितको खेलमा उतार्ने हो भने सरकार बनाउन सहयोग गर्ने साना दलको सांसदले पनि ठूलो राजनीतिक महत्त्व बोकेको पद सजिलै प्राप्त गर्ने स्थिति देखा पर्छ। यसले विकास र राजनीतिक स्थिरतालाई कति पनि सहयोग पुर्याउँदैन भनेर विगतका अनुभवले छर्लंग पारिसकेको कुरा हो। प्रधानमन्त्रीको पदभार नै दुई दलबीच आलोपालो गरेर चलाउने कुरा पनि भइरहेको छ। विगतमा पनि यस्तो भएको थियो तर यस्तो कर्मले विकासलाई प्रोत्साहन नगरेर निर्माणाधीन विकासका योजनाहरूलाई अलपत्र पारेको थियो। अतः दुई दलबीच प्रधानमन्त्री आलोपालो गर्दा सुशासन र विकासमा के कस्तो असर पर्छ भन्ने कुराको सत्यतथ्यमा टेक्नुपर्छ। अन्यथा यस्ता प्रयासले व्यक्तिविशेषलाई लाभ पुर्याउनुबाहेक समाजलाई अग्रगामी बनाउँदैनन्। खासमा भन्ने हो भने यस्तो विकासविरोधी परिस्थिति सिर्जना गर्न किन प्रमुख दलहरू लालायित भए भन्ने कुरा पनि अझै अनुत्तरित छ। यहाँ बुझ्नुपर्ने कुरा के हो भने चुनावी परिणामले १२ दलहरूलाई प्रतिनिधिसभामा पुर्याउनुको अर्थ जनमत १२ भागमा बाँडिएको होइन। न त १२ वटा राजनीतिक विचारहरू अस्तित्वमा छन् नै भनेको हो। यो त केवल चुनावी उम्मेदवार र मतदाताबीच भएको अन्तत्र्रियात्मक कार्य र सञ्चारमाध्यमको प्रभाव क्षेत्रको प्रतिबिम्ब मात्र हो। यसले जनमानसको सारको प्रतिनिधित्व गर्दैन बरु रूपलाई चै भने राम्रोसँग उजागार गरेको छ। त्यसैले, चुनावी नतिजा, संविधान, विकासको आवश्यकता र सरकार चलाउन सक्ने दलहरूको सामथ्र्यलाई मध्यनजर गर्ने हो भने आगामी सरकार प्रमुख दुई ठूला दलहरू मिलेर बनाउनुपर्ने हो। तर हाम्रा निर्वाचित सांसदहरू किन त्यतातिर पहल गरिरहेका छैनन् त भन्ने अहिलेको अहं सवाल हो, जसको जवाफका लागि हामी धोत्लिनु नै पर्छ, जानिफकारहरूले कलम चलाउनु नै पर्छ। हामीले चुनेका जनप्रतिनिधि मानवीय संवेदनाविहीन हुन सक्तैनन्। मान्छेको मन विविध परिस्थितिका कारण बहकिन्छ पनि। राष्ट्रिय राजनीतिमा राम्रोसँग खारिएका नेताहरूले पनि राजनीतिक गल्ती गरेको स्विकारेका थुप्रै उदाहरण छन्। पूर्वप्रधानमन्त्री स्व गिरिजाप्रसाद कोइरालाले अन्तरिम संविधान बनाउने क्रममा २०४७ सालको संविधानका केही प्रावधान हटाएर त्यसैलाई अन्तरिम संविधान बनाउनुपर्नेमा त्यसो नगरेर गल्ती भएको बताएका थिए। त्यस्तै, पूर्वप्रधानमन्त्री पुष्पकमल दाहाल प्रचण्डले गिरिजाप्रसाद कोइरालालाई नेपालका प्रथम राष्ट्रपति बनाउन सहयोग नगरेर आफूले गल्ती गरेको बताएका थिए। ख्यातिप्राप्त यस्ता नेताहरूले त गल्ती गर्छन् भने हामीले भर्खरै चुनेका सांसदहरूले आफ्नो कार्य सम्पादनको सिलसिलामा गल्ती गर्दैनन्। अनि हामीले सोचेजस्तै यो देशलाई सुशासनको मार्गमा लैजालान् भनेर ढुक्क पर्ने स्थिति देखिँदैन। अहिले प्रधानमन्त्री को बन्ने वा कुनकुन दल मिलेर सरकार बनाउने भन्ने विषयमा चलिरहेको संवादले पनि यस्तै कुराको इंगित गर्दैन र ? यो प्रश्नको जवाफ खोज्न योभन्दा अगाडिको संसद्ले नगरेका कामहरू मात्र सम्झिए पनि काफी हुन्छ। केही वर्षदेखि नै हामीले भोगिरहेका गम्भीर समस्यामध्ये शिक्षा क्षेत्रमा फैलिएको बेथिति, निर्यातभन्दा झन्डै दस गुणा बढी आयातमा आधारित अर्थतन्त्र, खाद्यान्नमा प्रत्येक वर्ष बढ्दै गएको परनिर्भरता र युवाविहीन (विदेश पलायन) हुँदै गएका हाम्रा गाउँघर नै हुन्। यी समस्यालाई निराकरण गर्न अघिल्लो संसद्मा सार्थक बहस गरेर परिस्थितिलाई काबुमा राख्ने नीति निर्माण गर्नतिर कसैको पनि ध्यान गएन। त्यस्तै, देश भनेको भूगोल र जनसंख्या मात्र होइन देशको परिचयसँग गाँसिएका र नागरिकको हृदयमा सदियौंदेखि बसेका रीतिरिवाज, कला, सांस्कृतिक र आध्यात्मिक सम्पदाहरू पनि देशका अभिन्न अंग हुन्। यिनीहरूको संरक्षण गर्ने र निरन्तरताका लागि नयाँ पिँढीलाई प्रोत्साहन गर्ने नीति बनाउन अघिल्लो संसद्मा पटक्कै पहल गरिएन। बरु दिनानुदिन सांस्कृतिकविहीन हुँदै गएका हाम्रा परिवेशहरूलाई बेरोकतोक छाडा छोडियो। आखिर किन यस्तो भइरहेको छ त ? के हामीले चुनेका सांसद सदस्यहरूले यी कुराहरू बुझेका थिएनन् ? यी सवालको जवाफ खोज्न अब ढिलो गर्नु हुँदैन। अहिले प्रतिनिधिसभामा निर्वाचित सदस्यहरूको शैक्षिक योग्यता हेर्ने हो भने विद्यावारिधिदेखि साधारण लेखपढ गर्न सक्नेसम्मको विविधता छ। अध्ययन गरेको विषय, उमेर, अनुभव र हुर्किएको परिवेशको विविधता पनि त्यत्तिकै छ। यस्तो विविधतापूर्ण समूहले कुनै विषयवस्तुमा आफ्नो राय व्यक्त गर्दा त्यो विचार पनि एकनासको नभएर विविधतापूर्ण नै हुने प्रबल सम्भावना रहन्छ। त्यसैले कुनै पनि महत्त्वपूर्ण राष्ट्रिय सवालमा सर्वमान्य अवधारणा बनाउन र आफूले अहिले गरेको निर्णयले तुरुन्तै र कालान्तरमा समाजलाई के कस्तो असर पार्छ भन्ने बुझेर अर्थात् नतिजाप्रति सुसूचित भएर मात्र निर्णयमा पुग्नुपर्ने हुन्छ। मतदातासँग निरन्तर संवादमा रहेर धरातलीय यथार्थताअनुरूप आफ्नो राय सांसदहरूले बनाउनुपर्ने हो। यो कुरा किन पनि महत्त्वपूर्ण छ भने कतिपय ठाउँमा खसेको मतको आधाभन्दा थोरै मत प्राप्त गरेर (आधाभन्दा धेरै मतदाताले नरुचाएको) पनि चुनाव जितेको स्थिति छ। यस्तो अल्पमतीय विजयलाई सार्थक पार्ने उपाय भनेको आफूलाई मत नदिने मतदाताको विकासप्रतिको धारणालाई पनि आफ्नो विकास संरचनाको मार्गचित्रमा समेट्नु र उनीहरूसँग निरन्तर सकारात्मक संवादमा रहनु नै हो। किनभने विजयी भएका सांसद सबैका (उनलाई मत नदिनेहरूका लागि पनि) प्रतिनिधि हुन्। तर यस्तो प्रक्रिया हाम्रा निर्वाचित प्रतिनिधिले सुरुआत गरेको प्रतीत भएको छैन। बरू मौका पाए म यो वा त्यो मन्त्रालयको मन्त्री हुन चाहन्छु भन्दै पदलोलुपता झल्कने राय सञ्चारमाध्यममा व्यक्त भइरहेका देखिन्छन्। राष्ट्रिय सांसद पाठशालाको स्थापना आवश्यक छ। जसमा आवश्यकता अनुरूपको पाठ्यक्रममा आधारित तालिम एवं कार्यशाला गोष्ठीको सञ्चालन गर्नुपर्छ। यहाँ एउटा कुरा मनन्योग्य छ। एउटा चिकित्सक वा इन्जिनियर उत्पादन गर्न व्यक्ति विशेषले बाहेक राज्यले पनि निकै ठूलो लगानी गरेको हुन्छ। तर विश्वविद्यालयबाट डाक्टर वा इन्जिनियरको उपाधि प्राप्त गर्दैमा पेसागत काममा संलग्न हुन नपाइने कुरा कानुनमा उल्लेख छ। इन्जिनियरले नेपाल इन्जिनियरिङ परिषद्ले लिने परीक्षा उत्तीर्ण गरी लाइसेन्स प्राप्त गरेपछि र चिकित्सकले नेपाल मेडिकल काउन्सिलले लिने परीक्षा उत्तीर्ण गरेको प्रमाणपत्र प्राप्त गरेपछि मात्र आआफ्नो विधामा विशेषज्ञ भएर काम गर्न पाइन्छ। यता लोकसेवा उत्तीर्ण गरिसकेपछि पनि स्टाफ कलेजले प्रशासनिक र प्राविधिक कर्मचारीहरूलाई गहन तालिम दिएर मात्र काममा खटाइने प्रचलन छ। तर यसरी अत्यन्त मेहनत र राज्यको ठूलो लगानी खर्चिएर तयार पारिएका कर्मचारीलाई सञ्चालन गर्ने जिम्मावारीमा रहेका सांसद (मन्त्री)ले भने चुनाव मात्र जिते पुग्यो त ? चुनाव जितेकै भरमा देशको कानुन एवं नीति कुशलतापूर्वक निर्माण गर्लान् त ? अवश्य पनि गर्दैनन्। जसरी चिकित्साशास्त्रको डिग्री प्राप्त हुँदैमा चर्मरोग विशेषज्ञले मुटुको शल्यक्रिया गर्न सक्तैन, त्यसैगरी चुनाव जित्तैमा वा पार्टीले समानुपातिकमा सिफारिस गर्दैमा राजनीतिसँग गासिएका सबै सवालको जवाफ खोज्ने बौद्धिक औकात कसैको पनि पुग्दैन। स्वअध्ययनको भरमा पूर्ण ज्ञान हासिल नहुन पनि सक्छ। त्यसैले, राज्यले प्रतिनिधिसभाका सदस्यको काम, कर्तव्य र अधिकारको बारेमा उनीहरूलाई अभिमुखीकरण गर्नुपर्छ। जबसम्म उनीहरूलाई सुशासन, मानवअधिकार, भूराजनीति, शक्तिराष्ट्रहरूको रणनीतिक दाउपेच, छिमेकी राष्ट्रसँगको सामीप्यता, हाम्रो देशको इतिहास, भूगोल, अर्थशास्त्र र राजनीतिक परिवेशको बारेमा गहन तालिम अनिवार्य रूपमा दिइँदैन तबसम्म मतदाताको अपेक्षा पूरा हुन सक्तैन। राजनीतिक पार्टीहरूले आआफ्ना स्कुल वा विभागमार्फत यस्ता क्षमता अभिवृद्धिका कार्यक्रमहरू सञ्चालन गर्छन् तर ती नितान्त आफ्ना पार्टीका सदस्यहरूका लागि मात्र हुन्छन्। राष्ट्रिय र अन्तर्राष्ट्रिय गैरसरकारी संस्थाहरूले पनि यस्ता कार्यक्रम गर्छन् तर त्यसले हाम्रो राष्ट्रिय आवश्यकतालाई पूर्णरूपले सम्बोधन गर्दैन। त्यसैले, प्रतिनिधिसभाका सबै सदस्यलाई सँगै राखेर उनीहरूको क्षमता उनीहरू आफैंले पनि बुझ्ने गरी (सर्वज्ञ कोही पनि हुन सक्तैन र म पनि यो विषयमा अनभिज्ञ छु, मैले गर्न नसक्ने काम पनि छन् भन्ने कुरा बुझ्ने गरी) र उनीहरूका बीचमा भएको बौद्धिक क्षमताको विविधतालाई सम्मानपूर्वक स्विकार्ने र प्रयोग गर्न सक्ने गरी उनीहरूको क्षमता अभिवृद्धि गर्नुपर्छ। देशका जल्दाबल्दा समस्या र आगामी पाँच वर्षभित्र समाधान नगरी नहुने सवालहरूको बारेमा प्रतिनिधिसभामा उनीहरूले निभाउने भूमिकाबारे सबै सदस्यले एकरूपले बुझ्न पाउनुपर्छ। त्यस्तै सर्वदलीय सहमतिमा गरिनुपर्ने निर्णयहरू, जस्तो कि परराष्ट्र नीति र विपद् व्यवस्थापन नीतिका बारेमा पनि उनीहरूबीच विस्तृत छलफल गराउनु मनासिव देखिन्छ। तर यस्तो तालिम वा अन्तरक्रिया अरू कुनै संघसंस्थाले होइन, राज्य स्वयंले नै आयोजना गर्नुपर्छ। एकचोटी मात्र होइन प्रत्येक वर्ष यस्तो तालिम आयोजना गरेर राष्ट्रिय र अन्तर्राष्ट्रिय राजनीतिमा आएको उतारचढावबारे सांसदहरूलाई सुसूचित गराउनु राज्यको कर्तव्य पनि हो। त्यसैले एउटा राष्ट्रिय सांसद पाठशालाको स्थापना आवश्यक छ। जसमा आवश्यकता अनुरूपको पाठ्यक्रममा आधारित तालिम एवं कार्यशाला गोष्ठीको सञ्चालन गर्नुपर्छ। अनिमात्र चाहेजस्ता कुशल सांसदहरू देशले पाउने छ। माथि उल्लिखित अनुत्तरित प्रश्नहरूको जवाफ पनि क्रमशः प्राप्त हुँदै जान्छ। यस्ता कार्यक्रममा स्रोत व्यक्तिको रूपमा कुनै पनि राजनीतिक दलको सदस्यता नलिएको राष्ट्रिय व्यक्तित्वलाई छनोट गर्नुपर्छ, विदेशमा रहेर विज्ञता हासिल गरेका नेपालीले पनि योगदान गर्न सक्छन्। यो कार्यका लागि वैदेशिक सहयोग भने स्वीकार्नु हुँदैन।"
मोरक्कोका जिएचले विश्वकपमा पाएको सबै पारिश्रमिक च्यारिटीमा दिने,"राबाट : मोरक्कोका स्टार फुटबलर हाकिम जिएचले विश्वकपमा कमाएको सबै पैसा च्यारिटी र टिमका सदस्यहरूलाई दिने भएका छन्। मोरक्कोको राष्ट्रिय टिममा डेब्यु गरेका जिएचले मोरक्कोलाई सेमिफाइनलमा पुग्ने पहिलो अफ्रिकी मुलुक बनाउन महत्त्वपूर्ण भूमिका खेलेका थिए। मोरक्को सेमिफाइनलसम्म पुग्दा जिएचले जारी विश्वकपमा करिब दुई लाख ६२ हजार पाउन्ड कमाएका थिए। अरबिक पोस्टका अनुसार उदार जिएच जहिले पनि राष्ट्रिय टिमले मोरक्को बोलाउँदा विमान चार्टर गर्छन्, र आफूसँगै नजिक भएका सहकर्मीलाई पनि लिएर जान्छन्। जिएचले यसअघि मोरक्कोका फुटबल टिम, अस्पताल र गरिबलाई सहयोग गर्ने संस्थाहरूलाई पैसा दिने गरेको दाबी गरेका छन्। पूर्व प्रशिक्षकसँगको विवादका कारण जिएचले गत फेब्रुअरीमा राष्ट्रिय टिमबाट सन्यासको घोषणा गरेका थिए। तर, वालिद रेग्राग्वीले राष्ट्रिय टिमको नेतृत्व सम्हालेपछि सन्यास फिर्ता लिएका जिएच १० महिनापछि विश्वकपको सेमिफाइनलमा पुगेका हुन्।"
"एक खेल नखेली बेन्जिमा बन्न सक्छन् विश्वकप विजेता, कसरी ?","दोहा: बालन डीअर विजेता करिम बेन्जिमाले हालसम्म विश्वकपमा पाँच खेल खेलका छन्। ती सबै सन् २०१४ मा ब्राजिलमा भएको २०औं विश्वकपमा थिए। ती सबै खेलमा बेन्जिमा पहिलो रोजाईमा थिए। त्यसपछि म्याथ्यु भालबुएनासँग ब्ल्याकमेलको मुद्दाका कारण बेन्जिमाले चार वर्षअघि रूसमा भएको विश्वकप गुमाएका थिए। विश्वकप सुरु हुन करिब एक महिना अगाडि बालन डीअर जितेका बेन्जिमा जारी विश्वकपमा प्रभावशाली प्रदर्शनको आसमा थिए। यद्यपि, विश्वकपको तयारीकै क्रममा घाइते भएपछि बन्जिमाले हालसम्म विश्वकपका सबै खेल गुमाएका छन्। बेन्जिमा र हर्नान्डेज अझै टिममा एक खेलमा पनि नदेखिएका बेन्जिमा र विश्वकप कै दौरान घाइते भएका लुकास हर्नान्डेज अझै फ्रान्सेली टिममा छन्। घाइते भए पनि टिममा प्रतिस्थापन नगरिएका बेन्जिमा प्रक्रियागत रूपमा फ्रान्सेली विश्वकप टिमका सदस्य हुन्। यदि, सन् २०१८ को सफलता दोहोर्याउन सके बेन्जिमाले पनि मेडल लगाउन पाउनेछन्।"
अर्जेन्टिनाबाट फाइनल हेर्न जाने दर्शकलाई थप दुई उडान,"ब्युनस आयर्सः फिफा विश्वकपको फाइनल प्रत्यक्ष हेर्न चाहने दर्शकलाई ध्यानमा राखेर अर्जेन्टिना एयरलाइन्स दुई उडान थप्ने भएको छ। सेमिफाइनलमा साविक उपविजेता क्रोएसियालाई पराजित गर्दै अर्जेन्टिना फाइनलमा पुगेको छ। बुधबार राति भएको दोस्रो सेमिफाइनलमा फ्रान्सले मोरक्कोलाई पराजित गरेसँगै आइतबार हुने फाइनलमा अर्जेन्टिनाले साविक विजेताको सामना गर्नेछ। बुधबार दुई उडान थप्ने घोषणा हुने बित्तिकै टिकट सोल्ड आउट भइसकेको एपीले जानकारी दिएको छ। शुक्रबार बिहान अर्जेन्टिनाबाट कतार प्रस्थान गर्ने पहिलो उडानको टिकट क्रोएसियाविरुद्धको खेल सकिएको आधा घण्टामै पूरा बिक्री भइसकेको थियो। शुक्रबार दिउँसो हुने दोस्रो उडानका लागि बुधबार टिकट बिक्री खुलाइएको थियो। र, बुधबार नै सबै टिकट बिक्री भइसकेको एयरलाइन्सलाई उदृत गर्दै एपीले बताएको छ। एयरलाइन्सले प्रतिटिकट करिब ११ हजार डलरभन्दा बढी मुल्यमा राउन्ड ट्रिप टिकट बिक्री गरेको छ।"
राष्ट्रिय क्रिकेट टिमका प्रशिक्षक प्रभाकरले दिए राजीनामा,काठमाडौं : नेपाली राष्ट्रिय क्रिकेट टिमका मुख्य प्रशिक्षक मनोज प्रभाकरले पदबाट राजीनामा दिएका छन्। भारतीय प्रशिक्षक प्रभाकरले डिसेम्बर १५ (आजै)देखि लागू हुनेगरी राजीनामा दिएको नेपाल क्रिकेट संघ (क्यान)ले सामाजिक सञ्जालमार्फत् जानकारी दिएको छ। गत साउन राष्ट्रिय टिमको प्रशिक्षक नियुक्त भएका प्रभाकरको नेतृत्वमा अपेक्षित नतिजा ल्याउन नेपाल असफल रह्यो। दुई साताअघि मात्रै नामिबिया शृंखलामा नेपाल जितविहीन भएको थियो। सोही निराशाजनक नतिजाको परिणाम स्वरुप प्रशिक्षक प्रभाकरले राजीनामा दिएको करिब निश्चित छ। नेपाली क्रिकेटको नियामक निकाय क्यानले उनको राजीनामा स्वीकृत गरेकोसमेत जानकारी दिएको छ।
हामीलाई मेसीको डर छैन,"दोहा: विश्व फुटबलको सबैभन्दा लोकप्रिय उपाधिका लागि आइतबार अर्जेन्टिना र फ्रान्स भिड्दै छन्। लुसेल रंगशालामा नेपाली समयअनुसार राति ८:४५ बजे साविक विजेता फ्रान्सविरुद्ध मैदानमा उत्रिँदा सात पटकका बालन डीअर विजेता लियोनेल मेसी आकर्षणको केन्द्रमा हुनेछन्। जारी विश्वकपमा उत्कृष्ट लयमा रहेका अर्जेन्टाइन कप्तानको उत्कृष्ट प्रदर्शनमा दक्षिण अमेरिकी टिमले क्रोएसियाविरुद्ध शानदार जित निकालेको थियो। र, फाइनलमा अर्जेन्टिनाको सफलता मेसीको प्रदर्शनमा निर्भर रहन्छ भन्दा फरक पर्दैन। यद्यपि, सन् १९६२ पछि पहिलो पटक विश्वकपको उपाधि रक्षा गर्ने मुलुक बन्ने होडमा रहेको फ्रान्स मेसीबाट भयभीत नहुने ओलिभर जिरुड बताउँछन्। मेसी अविश्वसनीय खेलाडी हुन्। तर, उनलाई हामी सहजै त्यो रात खुशी मनाउन दिने योजनामा छैनौं। हामी यो खेलसँगै विश्वकप जित्न चाहन्छौं, त्यसैले उनलाई रोक्ने हरसम्भव प्रयास हामी गर्नेछौं। त्यो टिममा मेसी मात्रै छैनन्, अरू पनि उत्कृष्ट खेलाडीले गर्दा बलियो टिम छ, जिरुडले भनेका छन्।"
विश्वकपको फाइनलमा बेन्जिमा खेल्ने चर्चा !,"दोहा : शृंखलावद्ध चोटले पिरोलिए पनि फ्रान्स लगातार विश्वकपको फाइनलमा पुगेको छ। कतारमा जारी २२औं संस्करणको सेमिफाइनलमा मोरक्कोविरुद्ध २० को जित निकाल्दै डिडियर देस्च्याम्पको टिम उपाधि रक्षा गर्न एक जित मात्र टाढा छ। चार वर्षअघि फाइनलमा क्रोएसियालाई हराएको फ्रान्सले आइतबार उपाधिका लागि लियोनेल मेसीको अर्जेन्टिनासँग खेल्ने छ। चार वर्षअघि रुसमा विश्वकप विजेता बनेको फ्रेन्च टिमका प्रमुख सदस्यहरू पौल पोग्बा, एनगोलो कान्टेसहित क्रिस्टोफर एन्कुन्कु, माइक मेग्नान, प्रेस्नेल किम्पेम्बे, लुकास हर्नान्डेज र बालन डीअर विजेता करिम बेन्जिमाको चोटले देस्च्याम्पको टिम पिरोलिएको छ। फ्लुका कारण बुधबार राति मोरक्कोविरुद्धको खेलमा एड्रियन राबियो र डायोट उपामेकानो पनि मैदानमा उत्रिएनन्। सन् १९६२ पछि पहिलो पटक विश्वकप उपाधि रक्षा गर्ने तयारीमा रहेको फ्रान्स एक खेलमात्रै टाढा छ। र, त्यो फाइनलमा सम्भवः फ्रेन्च टिमका सबैभन्दा महत्त्वपूर्ण स्टार बेन्जिमाले पुनरागमन गर्ने चर्चाले सामाजिक सञ्जाल तातिएको छ। विश्वकप सुरु हुनुअघि नै घाइते भए पनि बेन्जिमाको नाम फ्रान्सले हटाएको छैन। यसको अर्थ उनी अझै पनि फ्रान्सको विश्वकप टिमका सदस्य कायम छन्। हाल उनी व्यावसायिक क्लब रियाल मड्रिडमा अभ्यास गरिरहेका छन्। पछिल्लो समय उनले फाइनल खेल्ने चर्चा चलिरहँदा प्रशिक्षक देस्च्याम्पले भने उत्तर दिन चाहेनन्। करिब दुई साताअघि बेन्जिमा नफर्किने बताएका देस्च्याम्पले अन्तिम अवस्थामा आएर त्यसबारे बोल्न नचाहँदा पुनरागमनको संकेत देखिन्छ। उनले गत नोभेम्बर २९ मा बेन्जिमा नफर्किने बताएका थिए। अर्कातिर मड्रिडले बेन्जिमालाई लुसेल आइकोनिक रंगशालामा उपस्थितिका लागि बेन्जिमालाई अनुमति दिएको समाचार पनि बाहिरिएका छन्। त्यसबाहेक कतारमै भएको फ्रेन्च टिममा फ्लु देखिएपछि उपलब्ध खेलाडीको संख्या अझै कम भएको छ। त्यसैले बेन्जिमाले अर्जेन्टिनाविरुद्धको खेलमा पुनरागमन गर्ने चर्चा आधारहीन देखिँदैन। यद्यपि फ्रेन्च टिममा फर्किने कि नफर्किने निर्णय बेन्जिमामै निहीत हुनेछ।"
नेपाल टी२०: पटवाल जनकपुर रोयल्सको मुख्य प्रशिक्षक नियुक्त,"काठमाडौं: नेपाल क्रिकेट संघ (क्यान)को आयोजनामा हुन लागेको नेपाल टी२० लिगको पहिलो संस्करणका लागि जनकपुर रोयल्सले उमेश पटवाललाई प्रमुख प्रशिक्षक नियुक्त गरेको छ। डिसेम्बर २३ देखि त्रिवि क्रिकेट मैदानमा सुरु हुने नेपालको एक मात्र आधिकारिक भनिएको फ्रेन्चाइज लिगका लागि जनकपुरका मार्की खेलाडी सोमपाल कामी छन्। नेपाली राष्ट्रिय टिमका पूर्वप्रशिक्षकसेत रहेका पटवाल नेपाली क्रिकेटमा परिचित नाम हुन्। रोयल्सले बिहीबार एक विज्ञप्ति जारी गर्दै पटवाललाई प्रमुख प्रशिक्षक नियुक्त गरेको जानकारी दिएको छ। नियुक्तीसँगै पटवालले खुशी व्यक्त गरेको र परिचित सँगसँगै नयाँ ट्यालेन्टसँग काम गर्न उत्साह देखाएको पनि विज्ञप्तिमा उल्लेख छ। रोयल्सले डिसेम्बर २४ मा पोखरा एभेन्जर्ससँग खेल्दै प्रतियोगिताको सुरुआत गर्नेछ। जनकरपुरको टिम : सोमपाल, सन्दीप जोरा, आदिल आलम, दीलिप नाथ, ललित राजवंशी, सुशन भारी, सागर पुन, पवन सर्राफ, जितेन्द्र मुखिया, खडक बोहरा, राजेस पुलामी।"
चार महिनामा भित्रियो तीन खर्ब ७८ अर्ब विप्रेषण,काठमाडौं : चालु आर्थिक वर्षको चार महिनामा विप्रेषण आप्रवाह २० दशमलव चार प्रतिशतले वृद्धि भई रु तीन खर्ब ७८ अर्ब चार करोड पुगेको छ। अघिल्लो वर्षको सोही अवधिमा विप्रेषण आप्रवाह सात प्रतिशतले घटेको थियो। नेपाल राष्ट्र बैंकले आज सार्वजनिक गरेको चालु आवको चार महिनाको विवरणानुसार अमेरिकी डलरमा विप्रेषण आप्रवाह १० दशमलव आठ प्रतिशतले वृद्धि भई दुई अर्ब ९३ करोड पुगेको छ। अघिल्लो वर्ष यस्तो आप्रवाह सात दशमलव तीन प्रतिशतले घटेको थियो। समीक्षा अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको सङ्ख्या एक सय दुई दशमलव पाँच प्रतिशतले वृद्धि भई एक लाख ९५ हजार एक सय ९६ पुगेको छ। त्यसैगरी वैदेशिक रोजगारीका लागि पुनः श्रम स्वीकृति लिने नेपालीको सङ्ख्या समीक्षा अवधिमा ४६ दशमलव चार प्रतिशतले वृद्धि भई ८७ हजार चार सय २८ पुगेको छ। अघिल्लो वर्षको सोही अवधिमा यस्तो सङ्ख्या दुई सय ४९ दशमलव एक प्रतिशतले बढेको थियो। समीक्षा अवधिमा खुद ट्रान्सफर २० दशमलव दुई प्रतिशतले वृद्धि भई रु चार खर्ब १७ अर्ब ३८ करोड पुगेको छ। अघिल्लो वर्षको सोही अवधिमा यस्तो ट्रान्सफर छ दशमलव नौ प्रतिशतले घटेको थियो।
विदेशी सञ्चिति बढेर १२ खर्ब ४६ अर्ब पुग्यो,काठमाडौं : देशभित्र कूल विदेशी विनिमय सञ्चिति रु १२ खर्ब ४६ अर्ब २७ करोड बराबर रहेको छ। नेपाल राष्ट्र बैंकका अनुसार गत असार मसान्तमा रु १२ खर्ब १५ अर्ब ८० करोड बराबर रहेको कूल विदेशी विनिमय सञ्चिति चालु आवको चार महिनामा दुई दशमलव पाँच प्रतिशतले वृद्धि भएको हो। अमेरिकी डलरमा यस्तो सञ्चिति गत असार मसान्तमा नौ अर्ब ५४ करोड रहेकोमा गत कात्तिक मसान्तमा एक प्रतिशतले वृद्धि भई नौ अर्ब ६३ करोड कायम भएको छ। कूल विदेशी विनिमय सञ्चितिमध्ये नेपाल राष्ट्र बैंकमा रहेको सञ्चिति २०७९ असार मसान्तमा रु १० खर्ब ५६ अर्ब ३९ करोड रहेकोमा गत कात्तिक मसान्तमा तीन दशमलव तीन प्रतिशतले वृद्धि भई रु १० खर्ब ९१ अर्ब २२ करोड पुगेको छ। बैंक तथा वित्तीय संस्था (नेपाल राष्ट्र बैंकबाहेक) सँग रहेको विदेशी विनिमय सञ्चिति गत असार मसान्तमा रु एक खर्ब ५९ अर्ब ४१ करोड रहेकोमा गत कात्तिक मसान्तमा दुई दशमलव सात प्रतिशतले कमी आई रु एक खर्ब ५५ अर्ब पाँच करोड कायम भएको छ। गत कात्तिक मसान्तको कूल विदेशी विनिमय सञ्चितिमा भारतीय मुद्राको अंश २३ दशमलव पाँच प्रतिशत रहेको छ। समीक्षा अवधिमा चालु खाता रु ३५ अर्ब ४० करोडले घाटामा रहेको छ। अघिल्लो वर्षको सोही अवधिमा चालु खाता रु दुई खर्ब २० अर्ब ९१ करोडले घाटामा रहेको थियो। अमेरिकी डलरमा अघिल्लो वर्षको सोही अवधिमा एक अर्ब ८६ करोडले घाटामा रहेको चालु खाता समीक्षा अवधिमा २८ करोडले घाटामा रहेको छ। समीक्षा अवधिमा पूँजीगत ट्रान्सफर १८ दशमलव एक प्रतिशतले वृद्धि भई रु दुई अर्ब ९७ करोड कायम भएको छ भने खुद प्रत्यक्ष वैदेशिक लगानी रु ४३ करोड आएको छ। अघिल्लो वर्षको सोही अवधिमा पूँजीगत ट्रान्सफर रु दुई अर्ब ५२ करोड र खुद प्रत्यक्ष वैदेशिक लगानी रु छ अर्ब ६३ करोड प्राप्त भएको थियो। समीक्षा अवधिमा शोधनान्तर स्थिति रु २० अर्ब तीन करोडले बचतमा रहेको छ। अघिल्लो वर्षको सोही अवधिमा शोधनान्तर स्थिति रु एक खर्ब ५० अर्ब ३८ करोडले घाटामा रहेको थियो। अमेरिकी डलरमा अघिल्लो वर्षको सोही अवधिमा एक अर्ब २७ करोडले घाटामा रहेको शोधनान्तर स्थिति समीक्षा अवधिमा १४ करोड ९६ लाखले बचतमा रहेको छ।
"साताको अन्तिम कारोबार दिन दोहोरो अंकले घट्यो नेप्से, १३ समूहको सूचक नकारात्मक","काठमाडौं : साताको अन्तिम कारोबार दिन बिहीबार नेप्से परिसूचक दोहोरो अंकले घटेर बन्द भएको छ। आज नेप्से १४४८ अंकले ओरालो लागेर १८८२६० विन्दुमा पुगेको हो। बैंकको उच्च ब्याजदर र तरलता अभाव भएपछि सेयर बजारले उचाइ लिन नसकेको जानकारहरु बताउँछन्। ब्याजदर नघट्ने भएपछि लगानीकर्ताहरु अन्योलमा देखिएका छन्। बैंकहरुले ब्याजदर नघटाउने बताएपछि लगानीकर्ताहरु हेर र पर्खको अवस्थामा छन्।यसको प्रभाव सेयर बजारमा देखिएको छ। आज नेप्से दोहोरो अंकले घटेपनि १ अर्बमाथिको सेयर कारोबार भएको छ। अघिल्लो कारोबार दिन बुधबार ७२ करोड रुपैयाँको सेयर कारोबार भएको थियो। यसदिन २५४ कम्पनीको ४८ लाख ४ हजार २७९ कित्ता सेयर १ अर्ब १९ करोड २६ लाख १६ हजार १८७ रुपैयाँमा खरिदबिक्री भयो। कारोबार रकमका आधारमा नेपाल क्रेडिड एन्ड कमर्सियल बैंक शीर्षस्थानमा रह्यो। सो बैंकको २२ करोड ८९ लाख ४२ लाख ३५७ रुपैयाँको सेयर खरिदबिक्री भयो। यस्तै शिवम् सिमेन्ट ९ करोड ३१ लाख बढिको कारोबार गरी दोस्रो स्थानमा रहेको छ। कारोबारमा आएका १३ वटै समूहको सूचक नकारात्मक देखिएका छन्। फाइनान्स इन्डेक्सको सूचक सर्वाधिक १४९ प्रतिशतले ओरालो लाग्दा हाइड्रोपावर, लाइफ इन्स्योरेन्स, मनु एन्ड प्रो,म्युचुअल फन्ड,अदर्श समूहको सूचक १ प्रतिशत बढिले घटेको हो। आज दुई कम्पनीको सेयर मूल्य १० प्रतिशत हाराहारीमा बढेको छ। रुरु जलविद्युत परियोजनाको ९९९ प्रतिशत र इस्टर्न हाइड्रोपावरको ९९७ प्रतिशतले मूल्य बढेको हो।"
६ महिनापछि डुडुवाको गाउँसभा,"नेपालगन्ज : बाँकेको डुडुवा गाउँपालिकाको ६ महिनापछि गाउँसभा हुँदैछ । डुडुवा गाउँपालिकाको कार्यपालिकाको मंगलबार बसेको बैठकले हरेक वडालाई ५० लाखका दरले तीन करोडको बजेट सिलिङ विनियोजन गरेपछि अवरुद्ध गाउँसभा आगामी ४ पुसमा गर्ने सहमति भएको छ । गाउँपालिकाको स्थानीय स्रोत ५ करोडमध्ये २ करोड रुपैयाँ त गाउँपालिका स्तरीय योजनाका लागि विनियोजन गरिएको छ । गाउँपालिकाका प्रमुख प्रशासकीय अधिकृत कृष्णप्रसाद पौडेलले मंगलबार बसेको कार्यपालिका बैठकपछि पाँच महिनादेखि अवरुद्ध गाउँपलिकाको सेवासुविधा अब खुल्ने बताए । वडा समितिले पुस १ गतेसम्म वडागत योजनाहरू कार्यपालिकाको बैठकमा पेस गर्नेछन् । त्यसैको आधारमा योजना तर्जुमा गरिने प्रमुख प्रशासकीय अधिकृत पौडेलले बताए । गाउँसभामा नयाँ आर्थिक वर्षको नीति तथा कार्यक्रम र बजेट ल्याइनेछ । त्यसका लागि स्रोतअनुमान तथा बजेट अनुमान समिति, राजश्व परामर्श समिति र विषयगत समितिको बैठक बसिसकेको छ । अब बजेटको तयारी गरिने भएको छ ।"
धान बेच्न रातभर बस्नुपर्ने बाध्यता,"भजनी: कैलालीको जानकी गाउँपालिका३ सुवर्णपुरका गर्भु चौधरी मङ्गलबार बिहानै खाद्य व्यवस्था तथा व्यापार कम्पनीको टीकापुर गोदाममा धान बिक्री गर्न पुगेका थिए। सरकारले धानको समर्थन मूल्य तोकेको लामो समयपछि धान खरिद सुरु गरेपछि १६ बिघामा लगाएको धान बिक्रीका लागि गर्भु टीकापुर गोदाम पुगेका हुन्। धान बिच्न पुगेका उनी रातभर त्यहीँ बस्नु पर्यो। लाइनमा बसेका गर्भुको बुधबार पनि पालो आएन। 'दुईवटा गोरु गाडामा धान ल्याएर आएको थिए । लाइन धेरै लामो रहेछ,' उनले भने, 'असोजमा भित्र्याएको धान बिक्री गर्न निकै सास्ती छ।' जानकी गाउँपालिका७ का हिक्मतबहादुर चौधरी पनि धान बिक्री गर्नका लागि दुई रात बिक्री केन्द्रमै बस्नुपरेको बताउँछन्। १२ बिघा १० कट्टा क्षेत्रफलमा धान खेती गरेका उनले १० क्विन्टल धान अन्यत्र लगेर बिक्री गरे। घर खर्च टार्न र हिउँदे खेती गर्न मल खरिदका लागि सस्तोमा धान बिक्री गरेको उनले बताए। 'बजारमा प्रती क्विन्टल दुई हजार चार सय रुपैयाँका दरले धान बेचेर घरको खर्च जोहो गर्नुपर्यो । बाँकी धान बिक्रीका लागि खाद्यको बिक्री केन्द्रमा ल्याएर आएको छु', चौधरीले भने, 'घरबाटै खाना ल्याएर यतै खाँदै बसेको छु । खुला आकाशमुनि चिसोमा पालो कुरेर बस्नुपरेको छ ।' टीकापुर नगरपालिका१ का रामचरण चौधरी बुधबार मात्रै ट्र्याक्टरमा धान ल्याएर टीकापुर गोदाम पुगेका थिए। उनको पालो एक सय ७९औँ स्थानमा छ। उनलाई धान बिक्री गर्न तीन दिन यहीँ बस्नुपर्ने बाध्यता छ। 'धान बिक्री गर्न पालो कुर्नुपर्ने अवस्था छ । चिसो मौसममा खुला आकाशमुनि रात बिताउनुपर्ने बाध्यता छ,' उनले भने, 'ठाँउठाउँमा काँटा लगाएर धान खरिद गर्ने व्यवस्था गरेको भए यस्तो समस्या पर्ने थिएन।' भजनी नगरपालिका८ का सुरेन्द्र चौधरी पनि टीकापुर नगरपालिका७ स्थित धान खरिद केन्द्र पुगेको दुई दिनपछि मात्र धान बिक्री गर्न सके। कम्पनीले धान खरिद गर्न थालेपछि खरिद केन्द्रमा किसानको अत्यधिक भीड छ । 'दुई महिनासम्म खाद्यलाई पर्खेर बस्नुपर्यो। अहिले पनि धान बिक्री गर्न सकस छ', चौधरीले भने। दुईचार रुपैयाँ बढी पाइने आशाले बसेका किसानको धान बिक्री गर्नका लागि अहिले तछाडमछाड भएको छ । भजनी नगरपालिका८ का हरिकुमार चौधरी धान बिक्री गर्न खाद्यको खरिद केन्द्रमा गोरु गाडामा धान भरेर पुगे पनि बेच्न पाएनन् । बर्सातको समयमा आएको बाढीले क्षति पुर्याएको र धान सफा नभएको भन्दै उनको धान खरिद गर्न खाद्यले मानेन। 'राम्रो नभएको भन्दै मेरो धान खरिद गर्न खाद्यले मानेन । फिर्ता लिएर जाँदैछु', उनले भने, 'आजसम्म खाद्यको आशामा धान बजारमा बिक्री नगरेर बसे, अब बजारमा लिएर बिक्री गरेर घर जान्छु ।' धान बिक्रीका लागि खाद्यको खरिद केन्द्र पुगेका हरिकुमारजस्तै धेरै किसान खाद्यले धान खरिद गर्न नमानेपछि निरास भएर फर्किएका छन् । खाद्यले गुणस्तर हेरेर मात्रै धान खरिद गर्ने गरेको छ । पानीले नभिजेको, परालको टुक्रा, पोकटा नमिसिएको ताजा मोटा धान मात्र खरिद गर्न थालिएको छ। कम्पनीले जिल्लामा पाँच क्षेत्रबाट धान खरिद सुरु गरेको छ । टीकापुर नगरपालिकामा खाद्यको नगरपालिकाको वडा नं १ टीकापुर शाखा, वडा नं ७ सत्ती, धनगढी उपमहानगरपालिकाको मोहनपुर गोदाम, भजनी नगरपालिका र जोशीपुर गाउँपालिकाबाट धान खरिद थालिएको छ। खाद्य व्यवस्था तथा व्यापार कम्पनीले मोटा धानको न्यूनतम मूल्य प्रती क्विन्टल रु दुई हजार नौ सय ६७ र मध्यम धानको मूल्य रु तीन हजार एक सय २८ कायम गरेको छ । कात्तिकमै धानको समर्थन मूल्य निर्धारण गरिएको भए पनि धान खरिदको अधिकार नदिँदा खरिद प्रक्रिया सुरु हुन सकेको थिएन। कैलालीमा यस वर्षका लागि ४० हजार क्विन्टल धान खरिद गर्न केन्द्रबाट अनुमति प्राप्त भएको खाद्य व्यवस्था तथा व्यापार कम्पनी लिमिटेडकी सुदूरपश्चिम कार्यालय प्रमुख इन्जिला बस्नेतले जानकारी दिए। रासस"
एमआरआई खरिदमा सेटिङ र कार्टेलिङ,"काठमाडौं : राष्ट्रिय ट्रमा सेन्टरले म्याग्नेटिक रेजोनेन्स इमेजिङ (एमआरआई) मेसिनका लागि बोलपत्र आह्वान गरेको छ। २०७९ कात्तिक २८ मा गरिएको बोलपत्रमा मेसिनका लागि झन्डै ३० करोडको खर्च हुँदैछ। वीरगन्जस्थित नारायणी अस्पतालले पनि यसलाई ३० करोड नै खर्चिएको छ। जेठ २५ गते सिभिल (निजामती) अस्पतालले ईबिडिङमार्फत एमआरआई मेसिनका लागि सूचना जारी गर्यो। अस्पतालले १७ लाख २२ हजार ९ सय युरो अर्थात् २२ करोड ७८ लाख १ हजार ८ सय ३८ रुपैयाँमा खरिद गर्ने निर्णय गरेर प्रक्रिया अगाडि बढाएको छ। प्रदेश अस्पताल सुर्खेतले पनि थ्री टेस्ला मेसिन किन्न बोलपत्र आह्वान गरेको छ। प्रदेश अस्पतालले २२ लाख ४९ हजार ९ सय युरो अर्थात् २९ करोड ७१ लाख ६६ हजार ७ सय ९२ नेपाली रुपैयाँमा खरिद गर्ने बोलपत्र स्वीकृत गरेको छ। निजामती अस्पतालले जर्मन कम्पनी सिमेन्सबाट करिब २२ करोड रुपैयाँमा एमआरआई मेसिन खरिद गर्दैछ। तर, त्यही मेसिन किन्न राष्ट्रिय ट्रमा सेन्टर र नारायणी उपक्षेत्रीय अस्पताल वीरगन्जले ३० करोड रुपैयाँ खर्च गर्दैछन्। त्यो पनि, कुनै स्थापित (ब्रान्ड) कम्पनीको नभई चिनियाँ कम्पनीको। यसका लागि दुवै अस्पतालले समान स्पेसिफिकेसन बनाएर टेन्डर गरेका छन्। चिनियाँ कम्पनी युनाइटेड इमेजिङको आपूर्तिकर्ता एउटै नेपाली कम्पनी लुम्बिनी हेल्थ केयर प्रालि हो। मन्त्रालयका उच्च अधिकारी सहितको मिलोमतोमा विश्वविख्यात कम्पनीहरूलाई प्रतिस्पर्धामा छेकेर चिनियाँ नयाँ ब्रान्ड युनाइटेड इमेजिङलाई ल्याउने चलखेल भएको हो। त्यही क्रममा राज्यकोषबाट प्रतिमेसिन ८ करोड रुपैयाँभन्दा बढी चुहावट हुँदैछ। युनाइटेड इमेजिङ गतिलो ब्रान्डका रूपमा स्थापित भइसकेको होइन। सानातिना केही कुरा फरक बनाएर, त्यसकै मात्र ठ्याक्कै चाहिने प्रावधान राखी सरकारी अधिकारीलेहरूले टेन्डरमा भ्रष्टाचार गरेका छन्। यसमा भयंकर सेटिङ देखिएको छ, मन्त्रालयका एक उच्च अधिकारी भन्छन्, एउटालाई मात्र पर्ने गरी टेन्डर आह्वान भएको छ। जसबाट युनाइटेड इमेजिङको आयातकर्ता लुम्बिनी हेल्थ केयर प्रालि सोझै लाभान्वित हुनेछ। मांसपेशी, मस्तिष्क, ढाड, घुँडा, जोर्नीहरूको रोग पहिचान गर्न अस्पतालहरूले एमआरआई मेसिन जडान गर्छन्। शरीरका मसिना संरचना प्रष्ट रूपमा देखाउने भएकाले अस्पतालका लागि एमआरआई मेसिन अत्यावश्यक नै हो। तर, राम्रो कमिसनको लोभमा सरकारी अस्पतालहरूमा चिनियाँ कम्पनीका मेसिनहरू मात्रै किन्ने चलखेल भइरहेको स्रोतहरू बताउँछन्। किन त यस्तो ? अस्पतालहरू खरिद प्रक्रिया स्वास्थ्य मन्त्रालयले अघि बढाएकाले आफूहरूको संलग्नता नभएको बताउँछन्। मन्त्रालय भने अस्पताललाई देखाएर पन्छिने गरेको छ। चिनियाँ मेसिन उप्पादक कम्पनीले आपूर्तिकर्ता (एजेन्ट) हरूलाई राम्रै कमिसन दिने गरेको स्रोतले बतायो। त्यसैकारण नेपाली एजेन्टहरूले अस्पतालका मेडिकल सुपरिटेन्डेन्टदेखि स्वास्थ्य सेवा विभागका कर्मचारीसँग मिलेमतो गरेर चिनियाँ उत्पादन मेसिन किन्न लगाउने गरेका छन्। चिनियाँ कम्पनीको मेसिन खरिद गर्ने गरी स्पेसिफिकेसन बनाउने र बढी मूल्यमा किन्न लगाएर ठूलै कमिसन को चलखेल भइरहेको स्रोतहरू बताउँछन्। शून्य दशमलव २ देखि ३ टेस्लासम्मका एमआरआई मेसिन मुलुकका विभिन्न स्वास्थ्य संस्थामा छन्। सिमेन्स, फिलिप्स, जीई, हिटाची, तोसिबा जस्ता ब्रान्डेड कम्पनीका मेसिनहरू बढी प्रचलनमा छन्। तर, पछिल्लो समय चिनियाँ कम्पनी युनाइटेड इमेजिङको एमआरआई खरिद गर्न अस्पतालबीच प्रतिस्पर्धा छ। चिनियाँ कम्पनी नयाँ भएकाले राम्रै कमिसन आउने गरेको स्रोतले बतायो। एक रेडियोलोजिस्टका अनुसार, करोडौंको मेसिन खरिदमा चर्को कमिसन पाइने भएकाले सरकारी अस्पतालहरूको आकर्षण एमआरआई मेसिनमा देखिएको हो। स्पेसिफिकेसनमै चलखेल एमआईआई मेसिन खरिद गर्दा स्पेसिफिकेसन (विस्तृत विवरण) तयार गरिन्छ। अस्पतालका मेडिकल सुपरिटेन्डेन्ट, विक्रेता र प्राविधिक लगायतको मिलेमतोमा स्पेसिफिकेसनमै चलखेल हुने गरेको जानकारहरू बताउँछन्। सम्बन्धित आपूर्तिकर्तालाई मात्रै मिल्ने गरी स्पेसिफिकेसन्स बनाएपछि अन्य आपूर्तिकर्ता प्रतिस्पर्धाबाट बाहिरिन्छन्। कर्णाली प्रदेशसभाको सार्वजनिक लेखा समितिले गरेको अध्ययनमा प्रदेश अस्पताल सुर्खेतले थ्री टेस्ला मेसिन खरिद गर्दा स्पेसिफिकेसनको बेला मिलेमतो भएको निष्कर्ष निकालेको थियो। स्पेसिफिकेसनमै मिलेमतो गरी एउटालाई मात्र दिने गरिँदो रहेछ, समितिका तत्कालीन सभापति करवीर शाही भन्छन्, मेसिन खरिदमा प्रदेश अस्पतालले पनि निश्चित कम्पनीलाई मात्र पर्ने गरी बोलपत्र आह्वान गरेको पाइयो। सार्वजनिक खरिद ऐनअनुसार नै एमआरआई मेसिन खरिदका लागि निजामती अस्पताल काठमाडौं र प्रदेश अस्पतालले ईबिडिङ आह्वान गरेका थिए। सिभिल अस्पतालले ईबिडिङमार्फत इस्टवेस्ट कन्सर्न प्रालि लाई छनोट गरिएको सूचना जारी गरेको छ। गत जेठ २५ गते निजामती अस्पतालले खरिदको जिम्मा इस्टवेस्ट कन्सर्न प्रालिलाई दिने निर्णय गरेको थियो । इस्टवेस्ट कन्सर्न जर्मन कम्पनी सिमेन्सको एमआरआई मेसिनको विक्रेता हो। निजामती अस्पतालले निर्णय गरेको १६ दिनपछि प्रदेश अस्पतालले पनि सूचना जारी गर्यो। १० असारमा प्रदेश अस्पतालले इस्टवेस्ट कन्सर्न प्रालिलाई नै छनोट गरेको सूचना सार्वजनिक गरेको थियो। दुई सातामा एमआरआई मेसिनको खरिदमा ७ करोड फरक पाइएको लेखासमितिले जनाएको छ। स्रोतका अनुसार एउटै एमआरआई मेसिनको मूल्यमा झन्डै सात करोडको फरक छ। राष्ट्रिय ट्रमा सेन्टरले खरिद गर्न लागेको एमआरआई मेसिनका लागि बोलपत्र आह्वानमा पनि पर्याप्त चलखेल भएको पाइएको छ। चिनियाँ कम्पनीको युनाइटेड इमेजिङलाई पर्ने गरी सम्पूर्ण स्पेसिफिकेसन मिलाइएको छ। राष्ट्रिय ट्रमा सेन्टर र नारायणी उपक्षेत्रीय अस्पताल वीरगन्जमा बोलपत्र आह्वान गरिएको मेसिनमा चलखेल रहेको अस्पतालका कर्मचारीहरूले बताएका छन्। ट्रमा र नारायणी उपक्षेत्रीय अस्पताल वीरगन्जले झन्डै ३०३० करोडमा थ्री टेस्ला एमआरआई मेसिनका लागि बोलपत्र आह्वान गरेका छन्। ट्रमा सेन्टरका प्रमुख मेडिकल सुपरिटेन्डेन्ट डा रुद्र मरासिनिका अनुसार, कतिजनाले टेन्डरमा निवेदन दिएका छन् भन्ने संख्या यकिन छैन। टेन्डर खुलेको छैन, मरासिनीले भने, १५२० दिन बाँकी छ। खुलेपछि थाहा होला। कमिसनको बोलकबोल थ्री टेस्ला मेसिनका आपूर्तिकर्ता एजेन्टहरूलाई उत्पादक कम्पनीले करोडौं कमिसन दिने गरेको छ। त्यसैले एजेन्टहरूले अस्पतालका मेडिकल सुपरिटेन्डेन्टदेखि स्वास्थ्य सेवा विभागका कर्मचारीसम्मलाई रिझाउन प्रयास गर्ने जानकारहरू बताउँछन्। सरकारी अस्पतालका मेडिकल सुपरिटेन्डेन्टका अनुसार, खरिद गरेबापत विक्रेताहरूले करोडौं कमिसनको प्रलोभन दिने गरेका छन्। सार्वजनिक खरिद ऐनअनुसार, उत्पादक, विक्रेता, आपूर्तिकर्ता वा सेवा प्रदायकलाई बिना भेदभाव सार्वजनिक खरिद प्रक्रियामा सहभागी गराउनुपर्छ। तर, एमआरआई मेसिनका विक्रेता र सरकारी कर्मचारीबीचको मिलेमतोमा स्पेसिफिकेसनमै चलखेल हुने गरेको छ। खरिद कारबाहीमा भाग लिन बोलपत्र पेस गर्ने वा गर्न सक्ने कुनै व्यक्ति, फर्म, संस्था वा कम्पनी सँगको मिलेमतोमा स्पेसिफिकेसन तयार हुने कर्मचारीहरू बताउँछन्। कुन व्यक्ति वा फर्म तथा कम्पनीलाई खरिद गर्न दिने पहिल्यै मिलेमतो भइसकेको हुन्छ, स्रोतले भन्यो, मिलेमतोमा करोडौंको चलखेल हुन्छ। ट्रमा सेन्टरका प्रमुख मेडिकल सुपरिटेन्डेन्ट डा मरासिनिका अनुसार, बिरामीले दुःख पाएकाले गर्दा अत्याधुनिक एमआरआई मेसिन खरिद गर्नु परेको हो। हरेक दिन ५० देखि १ सय बिरामी एमआरआई गर्न अन्यत्र जाने गरेका छन्। निजी क्षेत्रको भन्दा झन्डै दोब्बर सस्तो मूल्यमा ट्रमा सेन्टरले सेवा दिने लक्ष्य राखेको छ। बोलपत्रमा सबै कुरा प्रष्ट छ। अत्याधुनिक थ्री टेस्ला एमआरआई ल्याउन खोजिएको हो। मन्त्रालयबाट बजेट आउँदा नै त्यसरी नै आएको छ, प्रमुख मेडिकल सुपरिटेन्डेन्ट डा मरासिनीले अन्नपूर्ण पोस्ट्सँग भने, धरौटी रकमका आधारमा पेस गर्ने हो। बजेट भन्न मिल्दैन। तर, ट्रमा सेन्टरले ३० करोडमा चीनमा निर्मित युनाइटेड इमेजिङलाई मात्र पर्ने गरी एमआरआई मेसिन खरिदको बोलपत्र आह्वान गरेको छ। ट्रमाले खरिद गर्न लागेको एमआरआई मेसिनको स्पेसिफिकेसन स्वास्थ्य सेवा विभागमा गरिएको स्रोतले जनाएको छ। लागत र इस्टिमेट स्वास्थ्य तथा जनसंख्या मन्त्रालयले स्वीकृत गरेको छ। ट्रमा सेन्टरले आह्वान गरेको बोलपत्र चिनियाँ कम्पनीलाई नै लक्षित गरेर आह्वान गरेको स्रोतको दाबी छ। मेसिनको विस्तृत विवरण र लागत रकमसहित ईबिडिङ आह्वान गरिन्छ। मिलेमतोमा सामेल कम्पनीबाहेक अन्यको आवेदन नपरोस् भन्ने उद्देश्य राखेको आशंका छ, स्रोतले भन्यो। गंगालाल हृदय रोग केन्द्र र निजामती अस्पतालले झन्डै २२ करोडमा एमआरआई मेसिन खरिद गर्न बोलपत्र स्वीकृत गरिसकेका छन्। ट्रमा सेन्टरका प्रमुख मेडिकल सुपरिटेन्डेन्ट डा मरासिनी सार्वजनिक खरिद ऐन, नियमावलीको अधिनमा रहेर बोलपत्र आह्वान गरिएको बताउँछन्। बोलपत्रमा आफ्नो मात्र परोस् भन्ने चाहना आपूर्तिकर्ताहरूबीच हुन्छ। आफू सुरक्षित नभएको महसुस भए आपूर्तिकर्ताले विभिन्न निकायमा उजुरी दिने गर्छन्। आफ्नो निवेदन शतप्रतिशत मिलोस भन्ने चाहना राख्छन्। चाहना पूरा नभएमा खरिद कार्य नै अबरुद्ध पार्ने प्रयास गर्छन्, डा मरासिनी भन्छन्, ट्रमामा एमआरआई चाहिएकै छ। प्रचलित कानुनअनुसार काम गरेका छौं। ऐन नियमको पालना र पारदर्शितामा कुनै द्विविधा छैन। ऐन नियमको अनुशरण नगरिए सामान पनि आउँदैन। आपूर्तिकर्ताको सिन्डिकेट सार्वजनिक खरिद ऐनअनुसार, ५ करोडभन्दा बढीको सामान खरिद गर्दा अन्तर्राष्ट्रियस्तरको बोलपत्र आह्वान गर्नुपर्छ। राष्ट्रियस्तरमा टेन्डर गर्दा ३० दिनको समय हुन्छ। अन्तर्राष्ट्रिय स्तरको बोलपत्रमा ४५ दिनको समय हुन्छ। एक सरकारी अस्पतालका मेडिकल सुपरिटेन्डेन्टका अनुसार, कतिपय प्रदेशअनुसार आपूर्तिकर्ताबीच सिन्डिकेट हुने गरेको छ। यो प्रदेश वा अस्पतालमा यति मूल्यमा एमआरआई मेसिन बिक्री गर्ने भन्दै कार्टेलिङ समेत हुने गरेको छ, उनले भने। कर्णाली प्रदेशसभा, सार्वजनिक लेखासमितिका तत्कालीन सभापति करवीर शाही आपूर्तिकर्ताबीच ठूलो सिन्डिकेट हुने गरेको बताउँछन्। कर्णाली प्रदेशमा मेरा उपकरण बेचौं। अर्को प्रदेशमा तपाईंका बेचौं भन्ने खालको सिन्डिकेट हुँदो रहेछ, उनले भने। स्वास्थ्य तथा जनसंख्या मन्त्रालयका सचिव डा रोशन पोखरेल अस्पतालले खरिद गर्ने थ्री टेस्ला एमआरआईमा मन्त्रालयको कुनै हात नहुने बताउँछन्। एमआरआई खरिदमा मन्त्रालयले रकम सुरक्षित मात्र गर्ने हो। मेडिकल सुपरिटेन्डेन्ट लगायतले खरिद गर्ने हो, सचिव पोखरेलले भने, खरिद प्रक्रियामा मन्त्रालयलाई मुछ्नु वाह्यात हो। खरिद प्रक्रियामा मन्त्रालयको हात हुँदैन। मिलेमतो र सिन्डिकेट हुँदोरहेछ सार्वजनिक लेखासमितिका पूर्वसभापति तथा कर्णाली प्रदेश संसद् करवीर शाही अनियमितता धेरै भेटिएको बताउँछन् । भन्छन्, काठमाडौंको सिभिल अस्पतालले २२ करोडमा खरिद गरेको थियो। सोही थ्री टेस्ला एमआरआई मेसिन सुर्खेतस्थित कर्णाली प्रदेश अस्पतालले ३० करोड खर्च गर्यो। बाहिरबाट नाङ्गो आँखाले हेर्दा झन्डै सात करोड फरक परेको देखिन्छ। तर, हामीले ५ देखि साढे ५ करोड अनियमितता भएको पाएका छौं। उनी अघि थप्छन्, यस सम्बन्धमा प्रदेशसभा सार्वजनिक लेखासमितिले अध्ययन गरेको थियो। दुवै एमआरआई मेसिन इस्टवेस्ट कम्पनि प्रालिले खरिद गरेको रहेछ। खरिद गर्नु अघिको स्पेसिफिकेसनमा धेरै बुँदाहरू राखिँदो रहेछ। स्पेसिफिकेसनमै बदमासी हुँदो रहेछ। आफूसँग मिलेमतो बाहेक अन्य आपूर्तिकर्तालाई बाहिरिने गरी बुँदाहरू बनाइँदो रहेछ। हामीले निजामती अस्पताल र प्रदेश अस्पतालको स्पेसिफिकेसन ट्याली गरेर अध्ययन गरेका थियौं। निजामती अस्पतालका निर्देशक डा विधान निधि पौडेलसँग भेटघाट गरेका थियौं। १८ करोडमा खरिद गर्न लागिएको जानकारी पायौं। चार करोड मर्मत सम्भारका लागि रहेछ। आफूले रोजेको एउटै कम्पनिलाई पर्ने गरी स्पेसिफिकेसन बनाउनु नै ठूलो बदमासी हो। यसमा मेडिकल सुपरिटेन्डेन्ट डा डम्बर खड्काको संलग्नता पाइएको छ। एउटा कम्पनिलाई मात्र पर्ने गरी स्पेसिफिकेसन हुँदो रहेछ। एमआरआई खरिदमा मन्त्रालयले रकम सुरक्षित मात्र गर्ने हो। मेडिकल सुपरिटेन्डेन्ट लगायतले खरिद गर्ने हो। खरिद प्रक्रियामा मन्त्रालयलाई मुछ्नु वाह्यात हो। खरिद प्रक्रियामा मन्त्रालयको हात हुँदैन।  डा रोशन पोखरेल सचिव, स्वास्थ्य तथा जनसंख्या मन्त्रालय ट्रमा सेन्टरमा एमआरआई चाहिएकै छ। प्रचलित कानुनअनुसार काम गरेका छौं। बोलपत्रमा आफ्नो मात्र परोस् भन्ने चाहना आपूर्तिकर्ताको हुन्छ। आफू सुरक्षित नभएको महसुस भए विभिन्न निकायमा उजुरी दिने गर्छन्।  डा रुद्रप्रसाद मरासिनी, प्रमुख मेडिकल सुपरिटेन्डेन्ट, राष्ट्रिय ट्रमा सेन्टर मेसिन खरिदको सबै काम मन्त्रालयबाट : नारायणी क्रान्ति शाह वीरगन्ज : वीरगन्जस्थित नारायणी अस्पतालले झन्डै ३० करोडमा चिनियाँ कम्पनीको एमआरआई मेसिन खरिद गरेको छ। टेन्डरमा एउटा मात्र कम्पनीले निवेदन दिए पनि त्यसलाई स्वीकार गरिएको थियो। तर, मेसिन खरिद प्रक्रियाको सबै काम स्वास्थ्य मन्त्रालयले नै गरेको अस्पताल प्रशासनको भनाइ छ। मेसिन खरिदमा आफ्नो कुनै भूमिका नरहेको र स्पेसिफिकेसन लगायतका सबै काम स्वास्थ्य मन्त्रालयले गरेको अस्पताल प्रशासनले बताएको छ। नारायणी अस्पतालका लागि ३० करोड रुपैयाँमा चिनियाँ कम्पनी युनाइटेड इमेजिसन हेल्थकेयर प्रालिको मेसिन खरिद गरिएको थियो। अस्पतालका सूचना अधिकारी डा उदयनारायण सिंहले एमआरआई मेसिनको प्राविधिक स्पेसिफिकेसन बनाउनेदेखि टेन्डर स्वीकृत गर्ने सम्मको सम्पूर्ण काम मन्त्रालयले नै गरेको बताए। सिंहका अनुसार एमआरआई मेसिन खरिदका लागि आवश्यक अनुमानित लागत रकम मन्त्रालयले निकासा गरेपछि अस्पताल प्रशासनले एमआरआई मेसिनको प्राविधिक स्पेसिफिकेसन बनाउने जिम्मा मन्त्रालयलाई नै दिएको थियो। मन्त्रालय आफैंले विज्ञ राखेर प्राविधिक स्पेसिफिकेसन बनाएर पठाएपछि सोही आधारमा अस्पताल प्रशासनले एमआरआई मेसिन खरिदका लागि राष्ट्रिय पत्रिकामार्फत २०७८ माघमा ईटेन्डर आह्वान गरेको अस्पतालका जिन्सी शाखा प्रमुख सुशील यादवले बताए। मेसिन खरिदको टेन्डरमा काठमाडौंको लुम्बिनी हेल्थ केयर प्रालिको एक मात्रै आवेदन परेको यादवले बताए। त्यसपछि अस्पतालले टेन्डर स्वीकृति गर्ने जिम्मा पनि मन्त्रालयलाई नै दिएको र मन्त्रालयले नै ठेक्का स्वीकृत गरेको अस्पतालका सूचना अधिकारी सिंहले बताए। मन्त्रालयले तयार पारेर पठाएको प्राविधिक स्पेसिफिकेसनअनुसार अस्पतालले टेन्डर मात्रै आह्वान गरेको हो, सिंहले भने, अनुमानित लागत रकम उपलब्ध गराउने, प्राविधिक स्पेसिफिकेसन बनाउने, टेन्डर स्वीकृत गर्ने सबै जिम्मा मन्त्रालय आफैंले गरेको हो। त्यसैकारण एमआरआई मेसिन खरिद प्रक्रियामा अस्पताल प्रशासनको निर्णायक भूमिका केही पनि छैन। मन्त्रालयले नै सबै काम गरेकाले उक्त टेन्डरमा अस्पतालको कुनै भूमिका नरहेको सूचना अधिकारी सिंहले बताए। तर, मन्त्रालयका उच्च अधिकारीले भने खरिद कार्यमा आफ्नो कुनै संलग्नता नहुने भन्दै अस्पताल प्रशासन नै जिम्मेवार हुने बताउँछन। यसरी छेकियो अरूलाई, मिल्ने बनाइयो एउटालाई नेपालमा उच्च गुणस्तरीय एमआरआई मेसिन आपूर्ति गर्दै आएका अन्तर्राष्ट्रिय ख्याति कमाएका कम्पनीमा सिमेन्स, फिलिप्स, जीई, हिटाची, तोसिबा आदि हुन्। चिनियाँ कम्पनी युनाइटेड इमेजिङ पछिल्लो समय आएको हो। अधिक कमिसन र उच्च सेटिङ का आधारमा यसले नेपाली अस्पतालमा तीव्र बजार बनाउँदै लगेको छ। केही फरक विशेषता बनाउने, सरकारी अधिकारीले ठ्याक्कै त्यस्तै चाहिने स्पेसिफिकेसन बनाउने गर्दै यस्तै पहुँच बढाउने गरिएको छ। ट्रमा र नारायणीमा यसै गरिएको छ। यससम्बन्धी विज्ञका अनुसार पछिल्लो उत्पादन भएकाले यसले बोरको डाइमिटर ७५ सेमि बनाएको छ। प्रख्यात अरू कम्पनीको ७० सेमिमात्र हुन्छ। स्पेसिफिकेसनमा कम्तीमा ७५ सेमि मागियो। होमोजिनिटी अरूको ०५ पीपीएम छ, युनाइटेडको ०१६ पीपीएम। स्पेसिफिकेसनमा ०१६ पीपीएमभन्दा बढी हुन नहुने भनियो। यस्ता केही सानातिना पृथकता यसका लागि राखियो, जुन सेटिङ गर्न सजिलो होस्, ट्रमाकै एक उच्च अधिकारी भन्छन्, गुणस्तरमा यसको खास अर्थ छैन। मुख्य कुरा मूल्य हो। ८ करोड बढी मूल्य राखेर उसैलाई पार्न खोज्नु नीतिगत भ्रष्टाचारको चरम नमुना हो।"
मर्जरका लागि राष्ट्र बैंकमा निवेदन,काठमाडौं : ग्लोबल आईएमई बैंक र बैंक अफ काठमान्डूले मर्जर गर्ने सन्दर्भमा अन्तिम स्वीकृतिका लागि नेपाल राष्ट्र बैंक समक्ष बुधबार संयुक्त निवेदन पेस गरेका छन्। ग्लोबल आईएमईका अध्यक्ष चन्द्रप्रसाद ढकाल र बैंक अफ काठमान्डूका अध्यक्ष प्रकाश श्रेष्ठले राष्ट्र बैंकका गभर्नर महाप्रसाद अधिकारीलाई संयुक्त निवेदन पेस गरेका हुन्। उक्त कार्यक्रममा दुवै बैंकका सञ्चालक समिति तथा प्रमुख कार्यकारी अधिकृतहरूको उपस्थिति रहेको थियो। यसअघि ग्लोबल आईएमई बैंक र बैंक अफ काठमान्डू लिमिटेडबीच मर्जर प्रयोजनका लागि २०७९ असार २ गते प्रारम्भिक सहमतिमा तथा २०७९ कात्तिक २८ गते अन्तिम सहमतिमा हस्ताक्षर भएको थियो। मर्जरको निम्ति सेयर स्वापअनुपात १:१ कायम गर्ने दुवै बैंकका सञ्चालक समितिले अनुमोदन गरिसकेका छन्। उक्त अनुमोदनलाई दुवै बैंकले मसिंर २३ गते दुवै बैंकका साधारणसभाबाट समेत पारित गरिसकेको छ।
एमआरआई मेसिन खरिदको सबै काम मन्त्रालयबाट : नारायणी अस्पताल,"वीरगन्ज : वीरगन्जस्थित नारायणी अस्पतालले झन्डै ३० करोडमा चिनियाँ कम्पनीको एमआरआई मेसिन खरिद गरेको छ। टेन्डरमा एउटा मात्र कम्पनीले निवेदन दिए पनि त्यसलाई स्वीकार गरिएको थियो। तर, मेसिन खरिद प्रक्रियाको सबै काम स्वास्थ्य मन्त्रालयले नै गरेको अस्पताल प्रशासनको भनाइ छ। मेसिन खरिदमा आफ्नो कुनै भूमिका नरहेको र स्पेसिफिकेसन लगायतका सबै काम स्वास्थ्य मन्त्रालयले गरेको अस्पताल प्रशासनले बताएको छ। नारायणी अस्पतालका लागि ३० करोड रुपैयाँमा चिनियाँ कम्पनी युनाइटेड इमेजिसन हेल्थकेयर प्रालिको मेसिन खरिद गरिएको थियो। अस्पतालका सूचना अधिकारी डा उदयनारायण सिंहले एमआरआई मेसिनको प्राविधिक स्पेसिफिकेसन बनाउनेदेखि टेन्डर स्वीकृत गर्ने सम्मको सम्पूर्ण काम मन्त्रालयले नै गरेको बताए। सिंहका अनुसार एमआरआई मेसिन खरिदका लागि आवश्यक अनुमानित लागत रकम मन्त्रालयले निकासा गरेपछि अस्पताल प्रशासनले एमआरआई मेसिनको प्राविधिक स्पेसिफिकेसन बनाउने जिम्मा मन्त्रालयलाई नै दिएको थियो। मन्त्रालय आफैंले विज्ञ राखेर प्राविधिक स्पेसिफिकेसन बनाएर पठाएपछि सोही आधारमा अस्पताल प्रशासनले एमआरआई मेसिन खरिदका लागि राष्ट्रिय पत्रिकामार्फत २०७८ माघमा ईटेन्डर आह्वान गरेको अस्पतालका जिन्सी शाखा प्रमुख सुशील यादवले बताए। मेसिन खरिदको टेन्डरमा काठमाडौंको लुम्बिनी हेल्थ केयर प्रालिको एक मात्रै आवेदन परेको यादवले बताए। त्यसपछि अस्पतालले टेन्डर स्वीकृति गर्ने जिम्मा पनि मन्त्रालयलाई नै दिएको र मन्त्रालयले नै ठेक्का स्वीकृत गरेको अस्पतालका सूचना अधिकारी सिंहले बताए। मन्त्रालयले तयार पारेर पठाएको प्राविधिक स्पेसिफिकेसनअनुसार अस्पतालले टेन्डर मात्रै आह्वान गरेको हो, सिंहले भने, अनुमानित लागत रकम उपलब्ध गराउने, प्राविधिक स्पेसिफिकेसन बनाउने, टेन्डर स्वीकृत गर्ने सबै जिम्मा मन्त्रालय आफैंले गरेको हो। त्यसैकारण एमआरआई मेसिन खरिद प्रक्रियामा अस्पताल प्रशासनको निर्णायक भूमिका केही पनि छैन। मन्त्रालयले नै सबै काम गरेकाले उक्त टेन्डरमा अस्पतालको कुनै भूमिका नरहेको सूचना अधिकारी सिंहले बताए। तर, मन्त्रालयका उच्च अधिकारीले भने खरिद कार्यमा आफ्नो कुनै संलग्नता नहुने भन्दै अस्पताल प्रशासन नै जिम्मेवार हुने बताउँछन्। एमआरआई खरिदमा सेटिङ र कार्टेलिङ"
संकटमा सुप्रिम सहकारी,"बुटवल : मापदण्डविपरीत कारोबार र फितलो नियमनले सहकारी संस्था आर्थिक संकटमा पुगेका छन्। रूपन्देहीमा कार्यक्षेत्र बनाएका केही सहकारीमा आर्थिक संकट देखिएपछि बचतकर्ता समस्यामा परेका हुन्। ऋण प्रवाहमा भएको लापरबाहीले सहकारी संकटमा पुगेको जानकार बताउँछन्। सहकारीको नियमन प्रदेश र स्थानीय सरकारले गर्छन्। तर सहकारीको पछिल्लो अवस्थाका विषयमा यी दुबै निकाय बेखबर छन्। नियमनकारी निकायबाट भएको फितलो नियमनको फाइदा उठाउँदै सहकारीका ठूला लगानीकर्ताबाट साधारण सदस्यको बचत अपचलन भएको छ। सहकारीको बचत आफ्ना सदस्यबाहेक अन्यमा ऋण प्रवाह हुँदैन। तर सहकारीले पछिल्ला समय ग्रामीण क्षेत्रमा शाखा खोली रकम संकलन गर्ने र सहरी क्षेत्रका गैरसदस्यलाई लगानी गर्ने गरेका छन्। रूपन्देही, कपिलवस्तुमा ५० जनाभन्दा बढी संकलक लगाएर रकम संकलन गर्ने सुप्रिम सहकारी आर्थिक संकटमा पुगेको छ। यो सहकारीले बचतकर्ताको सानो रकमको चेक साट्न सकिरहेको छैन। बिनाधितो ऋण लगानी गर्दा समस्यामा परेको सहकारीका सञ्चालक स्वीकार गर्छन्। सुप्रिम बचत तथा ऋण सहकारी संस्थाका कार्यकारी अध्यक्ष ओम गुरुङले बचतकर्ताको रकम संकलन गरेर प्रवाह गरेको ऋण लगानी नउठेपछि बचतकर्तालाई रकम फिर्ता गर्न केही समस्या भएको बताउँछन्। विश्वासमा परेर लगानी गर्दा समस्या थपिएको छ, उनले भने। सोही सहकारीको राजमार्ग चौराह बुटवलमा रहेको शाखामा चेक साट्न पुगेकी पूजा श्रेष्ठले ३० हजारको चेक साट्न नपाएको गुनासो गरिन्। सहकारीले तीन दिनसम्म सिष्टम नचलेको भन्दै उनलाई फर्काउने गरेको थियो। यो सहकारीमा दसंैअघिदेखि नै आर्थिक समस्या देखिएको हो। यहाँ दैनिक बचत लिन जानेको संख्या बढ्दो छ। सहकारी टोकन बाँडेर मिति तोकी पैसा लिन बोलाउने गरेको छ। सहकारी आर्थिक संकटमा पुगेको सूचना बुटवल उपमहानगरको सहकारी शाखामा पनि पुर्याइएको थियो। तर शाखाका कर्मचारीले अधिकार क्षेत्र बाहिर भन्दै बेवास्ता गरिदिए। मूल कारोबार काठमाडौंमा लक्षित गरेर बुटवलमा कार्यालय सञ्चालन गरेको सुप्रिम सहकारीसहित अन्य सहकारीको गुनासो उपमहानगरपालिकामा आएको बुटवल उपमहानगरपालिकाका सहकारी शाखा प्रमुख गुणाखर खनालले बताए। सहकारीमा राखेका बचत संकटमा परेको सूचना प्राप्त भए पनि कार्यक्षेत्र बाहिरका सहकारी भएका कारण केही गर्न सक्ने अवस्था थिएन, उनले भने। बचतकर्ताले मिलेसम्म त्यहाँबाट रकम झिक्न लागेका छन्। तर सहकारीले बचतकर्तालाई पूरा रकम दिन सकेको छैन्। सर्वसाधारणको रकम जम्मा गरेर बिनाधितो ऋण प्रवाह गरेको सुप्रिम सहकारी चरम आर्थिक संकटमा परेको बचतकर्ताहरू बताउँछन्। सुप्रिम मात्रै नभई अन्य सहकारी संस्थामा पनि आर्थिक समस्या देखिएको छ। सहकारी आर्थिक संकटमा पुगेको सूचनापछि सबै सहकारीमा बचतकर्ताले रकम झिक्न थालेका छन्। सुप्रिम सहकारीले बुटवल बजारबाट मात्रै १ अर्व २० करोड रुपैयाँ संकलन गरी सहकारी ऐनविपरीत लगानी गरेको थियो। सो रकम लगानीकर्ताबाट फिर्ता नआएपछि समस्या परेको गुरुङले बताए। हाल सहकारीले बचतकर्ताको रकम तालिका बनाएर दिइरहेको छ। अध्यक्ष गुरुडका अनुसार दैनिक १० लाख रुपैयाका दरले बचतकर्ताहरूलाई फिर्ता गर्ने योजनाअनुसार दैनिक तालिका बनाएर ५० जनालाई रकम फिर्ता गरेको उनले बताए। सहकारीले अहिले सूचना जारी गरेर दैनिक १० लाख सम्म रकम फिर्ता गरिरहेको छ। सहकारीको यो तालिकाअनुसार सबै बचतकर्ताको रकम फिर्ता गर्न कम्तीमा पाँच वर्ष लाग्ने अवस्था देखिन्छ।"
