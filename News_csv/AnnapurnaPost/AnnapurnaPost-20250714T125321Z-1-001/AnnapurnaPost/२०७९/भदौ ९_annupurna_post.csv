शीर्षक,विवरण
आर्थिक संकटमा नागरिक दायित्व,"छिमेकी मुलुक श्रीलंका जस्तो आर्थिक संकटको अवस्था नआओस् भनेर नेपाली जनता सन्त्रासमा छौं। आफ्ना सामान्य आवश्यकताका लागि पनि विदेशको भर पर्नुपर्ने आयातमुखी देशका नागरिक हामी राष्ट्रिय ढुकुटीमा विदेशी मुद्राको सञ्चिति घट्दै गएको समाचार सुनेर झस्किनुपर्ने अवस्था छ। सम्भावित आर्थिक संकटबाट मुलुकलाई जोगाउने पहिलो दायित्व राज्यको हो। बेलैमा उपयुक्त नीति तय गरेर तिनको प्रभावकारी कार्यान्वयनद्वारा विदेशी मुद्रा जोगाउनुका साथै स्वदेशी उत्पादनलाई प्रोत्साहित गर्दै आत्मनिर्भरतातर्फ मुलुकलाई अग्रसर गराउने जिम्मा पनि सरकारको हो। हालै सरकारले विलासिताका वस्तु आयातमा रोक लगाउनेजस्ता केही सकारात्मक नीति त लिएको छ। तर, यो मात्र यथेष्ट प्रयास होइन। किनकि हामीकहाँ विलासिताका वस्तुमा मात्र होइन दैनिक उपभोग्य वस्तुमा पनि उत्तिकै रकम बिदेसिने गरेको छ। सम्भावित आर्थिक मन्दीबाट मुलुकलाई जोगाउन सरकारको मात्र नभई आम नागरिकको पनि उत्तिकै दायित्व हुन्छ। त्यसैले अब सरकारलाई सचेत गराउँदै प्रत्येक नेपाली नागरिकले आआफ्नो स्थानबाट अग्रसर हुनैपर्छ। दिगो आर्थिक विकासका लागि आत्मनिर्भरता नै पहिलो आधार हो। तर हामी कति परनिर्भर छौ भने हाम्रो भान्सामा उम्लने गुन्द्रुक र जनैपूर्णिमामा लगाउने जनैसम्म छिमेकी मुलुक चीनबाट आयात हुने गरेको छ। यी दुई प्रसंग हाम्रो दैनिकी तथा संस्कृतिसँग जोडिएका छन्। यसले पनि हाम्रो सौखिन र विलासी जीवनशैलीतर्फ नै संकेत गरेको छ। सिजनमा हामीकहाँ सागपात फालाफाल हुन्छ। चोकचोकमा ट्रकमा मुला राखेर अत्यन्त सस्तोमा बेच्ने गरिन्छ। त्यो बेला घरैमै गुन्द्रुक बनाउन सकिन्छ। साथै साना उद्योगअन्तर्गत गुन्द्रुकमस्यौराको उत्पादन पनि गर्न सकिँदैन र ? हाम्रा होटलरेस्टुरेन्टलगायत घरघरमा पनि अमिलोका लागि भेनेगर, म्याङ्गो पाउडर आदिको प्रयोग हुन्छ, जुन आयातित हुन्छन्। यसको सट्टा सिजनमा झरेर खेर जाने काँचा आप, लप्सी आदिलाई प्रशोधन गरी धुलो बनाउने उद्योग सञ्चालन गर्ने हो भने उपर्युक्त वस्तु आयातमा लाग्ने विदेशी मुद्रा जोगिँदैन र ? यी त केवल उदाहरण मात्र हुन् यस्ता असंख्य वस्तु हामी आयात गर्छौं तर तीमध्ये अधिकांश गुणस्तरहीन पनि हुन्छन्। यस्ता सामान्य उपभोग्य वस्तु आयात गर्नुभन्दा ती वस्तु उत्पादनका लागि उद्योग सञ्चालन उपयुक्त होइन र ? आम जनता तथा मुलुकको दीर्घकालीन समृद्धिभन्दा व्यापारीको फाइदा हेरी लिइने आर्थिक नीतिका अगागि यस्ता कुराले महत्त्व नपाउनु अनौठो नहोला। सरकार र सरकारको नीतिलाई छाडेर हामीले आफ्नो दायित्वबोध गर्ने हो भने पनि अहिलेको अवस्थामा केही हदसम्म आर्थिक अपव्यय नियन्त्रण गर्न सक्छौं। अहिले हामी हाम्रा मौलिक सांस्कृतिक पर्वहरूको माझमा छौं। एकातिर ती पर्वहरू विधिवत् मनाएर हामीले आफ्नो परम्परागत संस्कृतिको संरक्षण गर्नुछ भने अर्कातिर आसन्न आर्थिक संकटलाई मध्यनजर गर्दै सकेसम्म आयातित वस्तुको प्रयोग कम गर्नुछ। यो दुवै दायित्व हामी आम नागरिकको हो। यसै सन्दर्भमा म आफ्नी एक मित्रको दुखेसो सम्झन्छु। बजारबाट ल्याएको एक झोला सामान देखाउँदै उनले भनेकी थिइन् हेर न महँगी पनि के विधि बढेको ? केही सामान छोइसक्नु छैन ! यति सामानको पाँच हजार ! तीज लागिसक्यो, नातापाता धेरै छन्। सबैलाई एकएक जोर सौभाग्य त दिनै पर्यो। अझ दर खुवाउने खर्च त छँदै छ नसकिने भयो चाडवाड मनाउन पनि ! उनको झोलामा चुरापोते आदि सामान्य शृंगारका सामान थिए जुन आफन्तलाई तीजको दरमा दिन ल्याएकी थिइन्। यो प्रसंगले मलाई चुरापोते आयातमा करोडौंको रकम प्रत्येक वर्ष बिदेसिने कटु यथार्थको सम्झना गरायो। हामीले तीज या यस्तै अन्य पर्वमा उपहार स्वरूप आदानप्रदान गर्ने यस्ता वस्तुको उपादेयताबारे मेरो मनमा प्रश्न उब्जियो। आफ्नो कोठाको एउटा कुनामा वर्षौंदेखि जम्मा हुँदै आएका यस्ता वस्तुको पोको सम्झेपछि त्यसको प्रतिउत्तर पनि मिल्यो किनकि मैले उपहारमा पाएका ती वस्तुको प्रयोग नगन्य मात्र गरेकी हुन्छु। कतिपय आफूलाई नमिल्ने र मन नपर्ने हुन्छन् भने कतिपय दैनिक प्रयोग गर्न नसुहाउने हुन्छन्। त्यसैले ती प्रयोगहीन भएर थन्किने गरेका हुन्छन्। म चाहन्छु कसैले मलाई यस्ता वस्तु उपहार नदिउन् तर परम्परा एकैचोटि कहाँ तोडिन्छ र ? म आफूले यस्ता उपहार दिन छाडे पनि अरूबाट पाउन भने छाडेकी छैन। अन्य विलासिताको तुलनामा नगण्यजस्तै लाग्ने महिलाका शृंगारमा आलोचना किन भन्ने प्रश्न पनि उठ्न सक्छ जुन स्वाभाविक पनि हो तर फुटेर जाने काँचका चुरा र पोतेमा मात्र त्यत्रो रकम विदेश जानु सामान्य कुरा होइन। मौलिक सांस्कृतिक मूल्यभित्रको सौभाग्यको सूचकलाई फेसन र प्रतिस्पर्धा बनाइनु एक्काइसौं शताब्दीका महिलाका लागि शोभनीय पनि पक्कै छैन ! त्यसैले अब सचेत महिलाहरूले यस्ता अनुत्पादक वस्तु आदानप्रदानको प्रतिस्पर्धा त्याग्नुपर्दछ। यसैगरी दर खाने सन्दर्भमा पनि मितव्ययिता अपनाउँदै परम्परागत परिकारतर्फ आकर्षित हुनु उपयुक्त देखिन्छ। तीज मात्र होइन, दसैं तथा तिहारजस्ता पर्वमा पनि मसला (ड्राई फ्रुट), मिठाई, फलफूल आदि खाद्यवस्तु तथा फूलको आयातमा मोटो रकम विदेश जाने तथ्य सार्वजनिक भइरहेका हुन्छन्। लुगाफाटो, मोबाइल, घडी आदि वस्तुको पाटो छुट्टै छ। अहिले देशको अर्थतन्त्रमा खतराको घण्टी बजिरहेको सन्दर्भमा पर्वहरूलाई साबिकभन्दा भिन्दै किसिमले मनाउन सकियो भने पनि यसले राष्ट्रलाई केही मात्रामा टेवा अवश्य दिनेछ। हाम्रा चाडपर्वहरू नजिकिदैछन। परम्परागत संस्कृतिको संरक्षण गर्नु त छँदैछ, आर्थिक संकटलाई मध्यनजर गर्दै सकेसम्म आयातित वस्तुको प्रयोग कम गरौ। नागरिकको दायित्व यो हो। हाम्रो देश गरिब भए पनि केही व्यक्तिसँग अथाह सम्पत्ति छ। विशेषगरी नवधनाढ्य वर्गले परम्परा र संस्कृतिलाई विलासी र खर्चिलो बनाउँदै लगेको पाइन्छ। त्यसको देखासिकी गर्दै अन्य वर्ग पनि प्रतिस्पर्धामा लाग्ने हुँदा अहिले हामी एकातिर आफ्ना पर्व तथा संस्कृतिको मौलिकता गुमाउँदै गइरहेका छौं भने अर्कातिर आयातमुखी अर्थतन्त्रलाई झनै आयातमुखी बनाइरहेका छौं। एक समुदायले अर्को समुदायको संस्कृतिप्रति सहिष्णुता राख्नु आवश्यक हुन्छ तर त्यसलाई भिœयाउनु भने उपयुक्त देखिँदैन। यसले सांस्कृतिक विविधतामा नकारात्मक असर पुर्याउनुका साथै विभिन्न समुदायको सांस्कृतिक पहिचानमा समेत बाधा पुर्याएको हुन्छ। उदाहरणका लागि राखी बाँध्ने चलन तराईवासीको हो, पहाडमा रक्षाधागो बाँधिन्छ तर अहिले सबै ठाउँमा राखी बाध्ने चलन आयो। साँच्चिकै क्रिसमस मनाउनेहरूले दसैंतिहार मनाउँदैनन् तर हामी अचेल दसैंतिहार मनाउनेहरू त्योभन्दा धूमधामका साथ क्रिसमस मनाउछौं। यसैगरी पूर्वको परम्परा पश्चिममा चलाउने, पश्चिमको संस्कृति पूर्वमा पनि मान्ने, धान नाच, साकेला आदिमा खसआर्य सहभागी हुने अनि खसआर्यका पर्वहरू किरातीमंगोलियनले मनाउने हो भने यिनको मौलिक पहिचान कसरी कायम होला र ? त्यसैले मौलिक संस्कृतिलाई मनोरञ्जनका रूपमा अनुसरण गरिनु उपयुक्त देखिँदैन। अरुको संस्कृतिप्रति सद्भाव राख्दै आआफ्नै संस्कृतिको निरन्तरता नै हाम्रो बहुसांस्कृतिक मुलुकको पहिचान हो। हाल बढिरहेको सांस्कृतिक अनुकूलनले भिœयाएको पहिचानविहीनताको उदाहरण हो विवाह। हरेक जातजाति, समुदायका विवाहसम्बन्धी आआफ्नै रीतिरिवाज भए तापनि अहिले ती सबैलाई मिसाएर खिचडी बनाइएको देखिन्छ। जस्तै साइपाटा लाने चलन नेवार समुदायको हो भने स्वंयम्बरको प्रचलन क्षेत्रीहरूको तर अहिले सबै जातिसमुदायको विवाहमा यी दुवै चलन गरिन्छ। अझ डरलाग्दो कुरा त छिमेकी मुलुकबाट तराई क्षेत्रमा प्रवेश गरेको वैवाहिक रीति क्रमशः देशैभरि पैलिँदै छ। यसै सन्दर्भमा एक परिचितले गरेको गुनासो सम्झन्छु ओहो ! यो बिहेले पनि धुरुक्क पार्यो। आफन्तकोमा नगई भएन। एक दिन हो र ? तीनचार दिन अनि लुगा पनि कम्तीमा तीन जोर बनाउनुपर्ने ! मध्यमवर्गीय उनको दुःखेसो यसर्थ थियो कि अचेल विवाहमा हाम्रो परम्परामा नभएको हल्दी, मेहेन्दी, संगीत आदिजस्ता रीति गरिन्छ। यसका लागि पहेँलो, हरियो, रातो आदि लुगामा सहभागी हुनुपर्छ। सम्पन्न वर्गका लागि यो आफ्नो आर्थिक हैसियत देखाउने अवसर हो भने निम्नमध्यवर्गका लागि आर्थिक मार। समग्र राष्ट्रका लागि भने विदेशी मुद्रा खर्चिने माध्यम ! बाँझा गराहरूमा सयपत्री, मखमलीगोदावरी आदि फूल खेती गरी देशको आवश्यकता पूरा गर्ने नीति लिनुभन्दा विदेशबाट ट्रकका ट्रक फूल भिœयाएर पर्व मनाउने नीति लिने सरकारसँग धेरै आशा गर्ने ठाउँ देखिँदैन। त्यसैले आम नागरिक स्वयम् सचेत भएर भावी आर्थिक संकटबाट जोगिनका लागि आपैंले केही त्याग गर्नुपर्ने बेला आएको छ। अनावश्यक तडकभडक तथा फजुल खर्च नगरी आफ्ना पर्वहरूलाई मौलिक रूपमा मनाउनु तथा आयातित संस्कृतिको अनुकूलनलाई दुरुत्साही गर्दै जानु पनि अहिले सचेत नागरिकको कर्तव्य बनेको छ।"
संक्रमणकालीन न्यायमा उठेका प्रश्न,"चुनाव नजिकिँदै गर्दा संक्रमणकालीन न्यायलाई जबर्जस्त टुंगो लगाउने प्रयत्नमा सरकार देखिन्छ। त्यसैकारण, सरकारले बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐनमा संशोधन विधेयक संसद्मा दर्ता गरेको छ। सरकारको कार्यशैली र व्यवहारले जति सक्दो चाँडो यो विधेयक पारित गरेर संक्रमणकालीन न्यायलाई टुंगोमा पुर्याउन खोजेको सन्देश आमजनतामा दिन खोजेको देखिन्छ। तर, सरकारको बलजफ्ती वा हतारोले मात्रै संक्रमणकालीन न्याय टुंगोमा पुग्ने अवस्था छैन। यसका केही मूलभूत पक्षको पालना गर्नु अनिवार्य छ। पहिलो, पीडितले साँचो अर्थमा न्याय पाउनुपर्छ। दोस्रो, गम्भीर मानवअधिकार उल्लंघनका घटनामा संलग्न दोषीलाई कारबाहीको दायरामा ल्याउनैपर्छ। तेस्रो, द्वन्द्वका घटनाहरूको फैसला गर्दा न्यायको प्राकृतिक सिद्धान्त र मूूल्यमान्यताको पालना गरेको हुनैपर्छ। चौथो, अन्तर्राष्ट्रिय समुदायबाट मान्यता पाउने गरी मानवअधिकार उल्लंघनकर्तालाई कानुनी दायरामा ल्याउने र मानवअधिकार पालनाको पूर्ण प्रत्याभूति गराउनैपर्छ। पाँचौं भनेको सर्वोच्च अदालतले पनि संक्रमणकालीन न्याय टुंगाउने सन्दर्भमा केही नजिर र आदेश जारी गरेको छ। तिनीहरूको पनि सम्मान गर्दै व्यवहारमा लागू गर्नुपर्छ। यसैकारण, सत्तापक्षको बलजफ्ती वा हतारोले मात्रै यसलाई सार्थक टुंगोमा पुर्याउन कठिन छ। तत्कालीन विद्रोही माओवादी पार्टी २०६३ सालमा शान्ति प्रक्रियामा आएदेखि नै संक्रमणकालीन न्यायलाई टुंगोमा पुर्याउने प्रयास भए। तर १६ वर्षसम्म पनि यो समस्या ज्यूँका त्यूँ छ। कारण, दोषीलाई कारबाही गर्ने भन्दा पनि आममाफी दिने प्रपञ्च। कुनै पनि अर्थमा, द्वन्द्वको समयमा निशस्त्र वा निहत्था व्यक्तिसमूहमाथि योजनाबद्ध रूपमा गरिएका हत्या, यौनहिंसा, यातना, अपहरण, कुटपिट, आगजनीजस्ता गम्भीर मानवअधिकार उल्लंघनका घटनामा संलग्न जो कोहीलाई पनि कारबाहीको दायरामा ल्याउन नचाहेसम्म संक्रमकणकालीन न्यायले पूर्णता पाउन सक्दैन। अर्कोतिर, सरकारले संक्रमणकालीन न्यायलाई टुंगोमा पुर्याउन विधेयक दर्ता गरेदेखि नै विश्वका शक्ति राष्ट्र र अन्तर्राष्ट्रिय समुदायले गम्भीर चासो र चिन्ता व्यक्त गरिसकेका छन्। प्रधानमन्त्री शेरबहादुर देउवादेखि विपक्षी एमाले अध्यक्ष केपी ओलीसँग भेटेर उनीहरूले यो विषयमा आफूहरूको गम्भीर सरोकार रहेको सन्देश दिइसकेका छन्। त्यसैले अन्तर्राष्ट्रिय समुदायको चासो र चिन्तालाई पनि नजर अन्दाज गर्न मिल्दैन। अन्तर्राष्ट्रिय रूपमा नेपालले गरेका प्रतिबद्धता, विभिन्न सन्धि सम्झौताको पक्षधर राष्ट्र भएकाले नेपालले गरेका प्रतिबद्धताअनुसार संक्रमणकालीन न्याय टुंगिन्छ कि, टुंगिँदैन भन्नेमा उनीहरूको गम्भीर चासो छ। मुख्यगरी, पीडितले सही अर्थमा न्याय पाउँछन् कि पाउँदैनन् र अन्तर्राष्ट्रिय मान्यताअनुसार हुन्छ कि हुँदैन भन्नेमा उनीहरूले सुरुदेखि नै चासो राख्दै आएका छन्। औपचारिकअनौपचारिक छलफल, भेटघाट र संवादमा अन्तर्राष्ट्रिय समुदायले यी विषयलाई प्राथमिकतासाथ उठाउने गरेका छन्। जसको सशस्त्र द्वन्द्वमा कुनै साइनो नै थिएन, उसको हत्यालाई गम्भीर मानव अधिकार उल्लंघन किन नमान्ने ? व्यत्तिा हत्याजस्तो विषयलाई सामान्य अपराधमा राखेर पीडितलाई थप पीडा दिने काम कुनै पनि अर्थमा मान्य हुन सक्दैन। प्रमुख विपक्षी एमाले कुनै पनि हालतमा द्वन्द्व सधैं लम्बियोस् भन्ने पक्षमा छैन। एमालेको मुख्य सरोकार भनेको पीडितलाई न्यायको सुनिश्चितता होस् भन्ने नै हो। पीडितले थप पीडित हुने र पीडकहरूलाई सुनपानी छर्केर चोख्याउने प्रयत्न भएमा न त एमालेलाई मान्य हुन्छ, न त अन्तर्राष्ट्रिय समुदायले नै त्यसलाई मान्यता दिन्छ। त्यसले थप द्वन्द्वको बीजारोपण गर्छ। त्यसो भयो भने समाजमा दिगो शान्ति कायम हुन सक्दैन। पीडित पक्षले न्यायको अनुभूति नहुने गरी द्वन्द्व समाधानको बिगुल फुकियो भने पीडित पक्ष अर्को कुनै द्वन्द्वको सहारा लिन बाध्य हुन सक्छ। समयमै यो कुराको ख्याल गर्नैपर्छ। मेलमिलाप गर्नुहुन्न भन्ने हाम्रो मान्यता होइन। मेलमिलापको आधार के त ? पीडितले गाउँमा चौतारो बनाउने र पीडकले त्यसको उद्घाटन गर्ने मेलमिलाप हामीले खोजेको हो त ? होइन नि। पीडकले सजाय पाउने र पीडितले न्याय पाउने न्याय पो न्याय हुन्छ त। नत्र त, न्यायकै अपमान हुने न्यायलाई समाजले कसरी स्वीकार गर्छ ? विधेयकले मानवअधिकार उल्लंघनका पीडित र पीडकले निवेदन दिएमा एकापसमा मेलमिलाप गर्न सक्ने व्यवस्था गरेको छ। दबाब, त्रास वा कुनै पनि खाले हस्तक्षेप गरेर पीडितलाई मेलमिलाप गर्न बाध्य नपारियोस् भन्नेमा राज्य सचेत हुनैपर्छ। मेलमिलापका लागि दिइने निवेदन स्वतन्त्र रूपमा आएका हुन् वा कुनै दबाबका भरमा भन्नेमा सत्य निरूपण तथा बेपत्तासम्बन्धी आयोगले केलाएर हेर्नैपर्छ। सरकारले संसद्मा दर्ता गरेको विधेयकमा तीन वटा पक्षमाथि प्रश्न र आशंका उब्जेका छन्। पहिलो द्वन्द्व पीडितले सही अर्थमा न्याय पाउँछन् कि पाउँदैनन् भन्ने नै हो। राज्यको ध्यान पीडितलाई आर्थिक प्रलोभन मा पारेर मेलमिलापको बिन्दुमा ल्याउने ध्येय देखिन्छ। यसबाट मात्रै द्वन्द्वको दीर्घकालीन समाधान निस्कन सक्दैन। पीडितले मन भित्रैबाट न्यायको महसुस गर्न पाउनुपर्छ। पीडक कानुनी दायरामा आउनैपर्छ। अर्को भनेको ज्यान मुद्दालाई विधेयकले गम्भीर मानव अधिकार उल्लंघनको परिभाषामा समेटेको छैन। जबकि, यातनालाई गम्भीर मानवीय उल्लंघनका रूपमा परिभाषित छ। ज्यानै लिने घटना गम्भीर मानव अधिकार उल्लंघनको घटना नमान्नुको पछाडिको कारण के हो ? जसको सशस्त्र द्वन्द्वमा कुनै साइनो नै थिएन, उसको हत्यालाई गम्भीर मानव अधिकार उल्लंघन किन नभन्ने ? त्यसैले व्यक्ति हत्याजस्तो विषयलाई सामान्य अपराधमा राखेर पीडितलाई थप पीडा दिने काम कुनै पनि अर्थमा मान्य हुन सक्दैन। त्यसैले विधेयकमा भएको यो व्यवस्था परिमार्जन गर्नैपर्छ। अर्को भनेको, द्वन्द्वका घटनासम्बन्धी फैसला गर्न बनाइने विशेष अदालतका फैसलामा पुनरावेदन नलाग्ने भन्ने जुन प्रस्तावित व्यवस्था छ, त्यो अमान्य छ। कुनै पनि अदालतले गरेको फैसलामाथि एक तहको पुनरावेदन नलाग्ने भन्ने व्यवस्था न्यायप्रणालीकै सिद्धान्तविपरीत हुन जान्छ। सरकारले गठन गर्ने विशेष अदालतले गर्ने फैसलामाथि पुनरावेदन नलाग्ने हो भने न्याय मर्ने आशंका उब्जन्छ। जुन अदालतमा मुद्दा दर्ता भयो, त्यसको फैसला अन्तिम हुने र त्यसमाथि पुनरावेदन नलाग्ने भन्ने प्रस्ताव नै न्याय सिद्धान्तको विपरीत हो। त्यसैले विशेष अदालतका फैसला उपर सर्वोच्च अदालतमा पुनरावेदन लाग्ने व्यवस्था विधेयकमा गर्न जरुरी छ। अर्कोतर्फ पीडकले आर्थिक रूपमा पीडितलाई क्षतिपूर्ति दिन नसके त्यस्तो क्षतिपूर्ति सरकारले दिने प्रस्ताव विधेयकमा छ। राज्यले क्षतिपूर्ति दिने बहानामा पीडकहरू सर्लक्कै उम्किने अवस्था नहोस्। अर्थात्, यो प्रावधानको दुरुपयोग हुने स्थिति नहोस्। सरकारले ल्याएको विधेयकविरुद्ध द्वन्द्व पीडितहरू सडक आन्दोलनमा उत्रेका छन्। उनीहरूले विधेयकमा प्रस्तावित न्यूनतम सजायको प्रस्तावप्रति गम्भीर असहमति जनाएका छन्। कसुरअनुसार सजाय हुनुपर्नेमा विधेयकमै न्यूनतम सजायको व्यवस्था गर्दा पीडकहरू उम्किने हुन् कि भन्ने पीडितहरूको आशंका छ। संक्रमणकालीन न्यायको कुरा गर्दा पीडितहरू महत्त्वपूर्ण पक्ष हुन्। उनीहरूका माग र सरोकारलाई लत्याएर शान्ति प्रक्रियालाई पूर्णता दिन्छु भन्नु सुहाउँदैन। त्यसैले सत्यको निरूपण गर्दा सर्वमान्य सिद्धान्त, अन्तर्राष्ट्रिय मूल्य मान्यता र मानवअधिकारका पक्षलाई ख्याल गर्नैपर्छ। यी विषयलाई ध्यानै नदिई बलजफ्ती वा एकतर्फी रूपमा संक्रमणकालीन न्याय टुंग्याइएको कर्मकाण्ड पूरा गर्न खोजे त्यसले निकास दिन सक्दैन। त्यसैले संक्रमणकालीन न्यायको विषय सत्तापक्ष वा कुनै गठबन्धनको विषय मात्रै होइन। अर्थात्, अल्पमतबहुमतका आधारमा विधेयक पारित गर्ने र त्यसका आधारमा संक्रमणकालीन न्याय टुंग्याउँछु भन्नु मुर्खता मात्रै हुन जान्छ। यो विषयमा त के सत्तापक्ष, के प्रतिपक्ष। के संसद्, के सरकार। सिंगो देश एक ठाउँ उभिनुपर्छ। त्यसो भयो भने मात्रै अन्तर्राष्ट्रिय समुदायलाई पनि विश्वास दिलाउन सकिन्छ। संक्रमणकालीन न्यायलाई टुंगोमा पुर्याउन सकिन्छ। १० वर्षे माओवादी सशस्त्र आन्दोलनका क्रममा मानव अधिकारको गम्भीर उल्लंघन तथा मानवताविरुद्धको अपराधमा संलग्न व्यक्तिहरूको सत्य अन्वेषण गर्ने, वास्तविक तथ्य जनतामा ल्याउने, पीडित र पीडकबीच पारस्परिक सद्भाव र सहिष्णुताको भावना जगाउने र मुलुकमा दिगो शान्ति र मेलमिलापको वातावरण तय गर्न सक्यौ भने मात्रै शान्ति प्रक्रियाले पूर्णता पाउँछ। यसका साथै गम्भीर मानव अधिकार उल्लंघनकर्ता अर्थात् दोषीलाई कारबाहीको दायरामा ल्याउने र समाजमा मेलमिलापको वातावरण बनाउन सिंगो मुलुक एक ठाउँमा उभिनै पर्छ।  पोखरेल, प्रतिनिधिसभाको कानुन, न्याय तथा मानव अधिकार समितिका सभापति हुन्।"
परीक्षामा पुराना दल,"सरकारले संघीय संसद् (प्रतिनिधिसभा) र प्रदेशसभाको निर्वाचन मंसिर ४ गते एकै चरणमा गर्ने घोषणा गरेको छ। चुनाव राष्ट्रिय मुद्दा हो। आवधिक निर्वाचन लोकतन्त्रको मुख्य आधार हो। लोकतन्त्र बलियो बनाउन आवधिक निर्वाचन स्वच्छ, भयरहित र स्वतन्त्र हुनुपर्छ। मुलुकमा ६ दशकदेखि संसदीय व्यवस्था छ। नयाँ संविधानले परम्परागत संसदीय व्यवस्थामा केही परिमार्जन गरेको छ। प्रतिनिधिसभा र प्रदेशसभामा मिश्रित चुनावी प्रणाली अंगीकार गरिएको छ। जसले बढी मत ल्याउछ उही विजयी हुने विगतको व्यवस्थामा संशोधन गरेर मिश्रित प्रणाली अपनाइएको छ। जसमा प्रत्यक्षसंगै समानुपातिक प्रणाली (प्रतिनिधिसभा र प्रदेशसभा दुवैमा) रहने नयाँ व्यवस्था संविधानले गरेको छ। केही नयाँ प्रावधान थप भए पनि पुराना दल र पुरानै पात्रहरूको निरन्तरता नै हाम्रो वर्तमान यथार्थता हो। पुराना दलहरू नेपाली कांग्रेस, नेकपा (एमाले) आदि र नयाँ थपिन आएको तत्कालीन नेकपा (माओवादी) सहितको राजनीतिक शक्तिद्वारा निर्माण गरिएको वर्तमान संविधानबमोजिम संघीय लोकतान्त्रिक गणतन्त्र, (अर्ध) धर्म निरपेक्षता, (आंशिक) समानुपातिक व्यवस्था आदि मूल उपलब्धि प्राप्त भए। संविधान निर्माण प्रक्रियामा घोर असन्तुष्टिबीच सहभागी नरहेका मधेसवादी दल तथा आदिवासी जनजातिका प्रतिनिधित्व गर्ने दलहरू पनि चुनावी प्रक्रियामा सहभागी भइसकेका छन। संविधान निर्माण प्रक्रियादेखि र कतिपय संवैधानिक व्यवस्थाप्रति असन्तुष्टि जनाउँदै आए पनि चुनावी प्रक्रियामार्फत राज्यका सबै संरचनामा सहभागी भइसकेका छन्। संविधान बाहिर रहेका भनिएका केही कम्युनिस्ट दलहरू पनि विस्तारै संवैधानिक संरचनाभित्र प्रवेश गरिरहेका छन। वर्तमान शासन व्यवस्था र संविधानप्रति नकारात्मक एवं बहिष्कारमा उत्रेका शक्तिहरू समेत प्रत्यक्षअप्रत्यक्ष रूपमा कुनै न कुनै समयमा संवैधानिक प्रक्रिया र चुनावमा समेत सहभागी बन्नु संविधानप्रतिको सर्वस्वीकार्यता हो। फेरि लोकतन्त्र एक मात्रै यस्तो व्यवस्था हो, जसले लोकतन्त्र या संविधान स्वीकार नगर्ने शक्तिहरूको हकसमेत सुनिश्चित गर्दछ। त्यस्तो सुविधा अन्य कुनै व्यवस्थामा पाइँदैन। त्यसैले त लोकतन्त्र विश्वकै उत्तम व्यवस्था हो। चुनावको माध्यमद्वारा जनअपेक्षा र दलहरूका कतिपय असन्तुष्टि एवं फरक मतको सम्बोधन गर्न सकिन्छ, भन्ने चेत सबै मान्यता बोकेका दल या शक्तिहरूले बुझ्न ढिला गर्नु हुँदैन। यसले एक प्रकारको राजनीतिक विद्रोहलाई शान्तिपूर्ण र वैधानिक समाधानको बाटोमा ल्याउन मद्दत गर्दछ। दलको विकल्प खोज्ने कि व्यक्तिको ? भर्खरै सम्पन्न स्थानीय तह निर्वाचन परिणामले नागरिकमा व्यापक असन्तुष्टि, निराशा र विकल्पको खोजी भइरहेको देखाउँछ। वर्तमान शक्तिमा रहेका प्रमुख दलहरू र तिनका मुख्य नेतृत्वप्रति नागरिकमा आक्रोश छ। यसलाई कसरी व्यवस्थापन गर्ने, मुख्य सवाल हो। दलको विकल्प दल नै हुन्। लोकतन्त्रको विकल्प लोकतन्त्र नै हो। आसन्न आम निर्वाचनमा विशेषतः कांग्रेस नेतृत्वको वर्तमान सत्ता गठबन्धन र एमाले नेतृत्वको (केही मधेसवादी र राप्रपासहितको) विपक्षी गठबन्धनबीच चुनावी प्रतिस्पर्धा हुने देखिन्छ। केही स्वतन्त्र व्यक्तिले चुनाव जित्न सक्ने आंकलन गरिए पनि तात्विक अर्थ राख्ने गरी संसद्मा उपस्थिति नरहने स्पष्टै छ। जातीय, क्षेत्रीय दलहरूको अर्थपूर्ण उपस्थिति हुने सम्भावना पनि देखिँदैन। अर्थात् सत्ता परिवर्तनमा दक्खल पुर्याउने गरी कुनै नया दल या व्यक्ति संसद्मा दरिलो उपस्थिति हुने दिशामा राजनीति मोडिएको अवस्था छैन। संघीयतालाई दीर्घकालीन एवं बलियो बनाउन यो पटकको निर्वाचन महत्त्वपूर्ण हुनै पर्ने अवस्था रहेको छ। अर्थात् संघीयता पक्षधर क्षेत्रीय र पहिचानवादी दलहरू प्रदेशसभामा निर्णायक शक्ति बन्नै पर्ने अवस्था रहेको भए तापनि त्यो सम्भावना छैन। प्रतिनिधिसभा र प्रदेशसभाको एकै पटक निर्वाचन गरेर क्षेत्रीय, जातीय राजनीतिक शक्तिको उदय रोक्ने षड्यन्त्र गरियो। संघीयता पक्षधरहरूको उदय हुन नसक्दा संघीय प्रणाली नै बदनाम र असफल उन्मुख बन्दै गएको छ। ज्ञातव्य रहोस्, दलका बेरोजगार कार्यकर्ताको राजनीतिक रोजगारी ग्यारेन्टी गर्नु र केन्द्रमा अवसर दिन नसकिएकालाई प्रदेशमा थन्काउनु मात्रै संघीयताको लक्ष्य होइन। सार्थक संघीयता जरुरी मात्रै होइन, त्यसको औचित्य पुष्टि गर्न नसकिए संघीयताको भविष्य नै समाप्त हुने खतरा जीवितै छ। नेकपा (एमाले) अध्यक्ष केपी शर्मा ओलीले मुख्यतः तीन वटा गल्ती गरे। पहिलो ः दुई पटक असंवैधानिक संसद् (प्रतिनिधिसभा) को विघटन गरे। दोस्रो ः सुविधाजनक एकल बहुमतको आफ्नै नेतृत्वको सरकार र नेकपाको एकता एवं एमालेको एकता समेत जोगाउन सकेनन्। र तेस्रो ः सर्वाेच्च अदालतको संसद् पुनस्र्थापनासम्बन्धी आदेशको लामो समयसम्म अवज्ञा गर्दै संसद् अवरोध गरे। कुनै स्पष्ट कारणबिना ७ महिना लामो संसद् अवरोध गरी संसदीय मर्यादा, अदालतको आदेश र जनताको सार्वभौम अधिकारको खिल्ली उडाए, त्यसको आत्मालोचना नगरेरै हठात् संसद्को अवरोध खोलिदिए। आज अस्तित्व रक्षाका निम्ति राप्रपासँग चुनावी तालमेल गर्ने बाध्यतामा पुगेको छ, एमाले। यो कम्युनिस्ट पार्टीका लागि लज्जास्पद अवस्था हो। देशी, विदेशी शक्तिको आडमा विशाल महत्त्वाकांक्षासहित तत्कालीन नेकपा (एमाले) र माओवादी केन्द्रबीच एकता गरिएको थियो। दुई दिशातर्फ स्वार्थको मुख फर्केका कम्युनिस्ट पार्टीबीचको एकताको कुनै सैद्धान्तिक र वैचारिक एकता थिएन। एकताको मूल आधार सत्तास्वार्थ थियो। त्यो सत्तास्वार्थ नमिलेपछि मोर्चासम्म बन्न खोजेको कम्युनिस्ट पार्टीको एकता तहसनहस बन्यो। अन्ततः पार्टी फुट्यो। जुन एकताका कारण र आधार थिए, फुटको कारण र आधारसमेत उही सत्तास्वार्थ र सत्ताद्वन्द्व नै रहे। संघीय सरकारमात्रै होइन ७ मध्ये ६ प्रदेशको कम्युनिस्ट पार्टीको एकमना सरकार ढले। कमजोर प्रतिपक्षी पहिचान बनाएको नेपाली कांग्रेसका सभापति शेरबहादुर देउवा संघीय सरकारको प्रधानमन्त्री बन्न पुगे। प्रदेशहरूमा कांग्रेससहितको साझेदार सरकार बने। अर्थात् संघीय सरकारदेखि प्रदेशसम्म अस्थिरताले राज गर्यो। यसका मुख्य कारण एमाले अध्यक्ष ओली र माओवादी केन्द्र अध्यक्ष पुष्पकमल दाहालबीचको सत्ताद्वन्द्व र सत्तास्वार्थबाहेक अन्य कुनै कारण थिएन। यद्यपि आफ्नै दलको सरकार ढलाएर कांग्रेसलाई सत्ताको नेतृत्व बुझाएका दाहालनेपालले सरकारको नेतृत्व गर्न त परै जाओस्, सरकारमा समेत कमजोर हैसियतमा उपस्थित रहन बाध्य पारिए। आफ्नै नेतृत्वको सरकार ढलाएर कांग्रेसलाई नेतृत्व सुम्पिनु र विशाल पार्टी तोडेर सानासाना झुन्ड बनाउनुको कारण एवं स्वार्थ के थियो ? यस सवालको स्पष्ट जवाफ नदिदासम्म फेरि माओवादी, माधव नेपालको दललाई नागरिकले किन भोट हाल्ने ? यी प्रश्नहरू नेपाली कांग्रेसमाथि नउठ्नु स्वाभाविक हो। किनभने कांग्रेसको इच्छा र रहरले यो सरकार बनेकै होइन। तथापि वर्तमान सरकारका विकृति, गतिहीनता, अलोकतान्त्रिक गतिविधि एवं कमजोरीको भने देउवा र कांग्रेसले जवाफ दिनै पर्दछ। गठबन्धन राजनीतिका फाइदाबेफाइदा कांग्रेस सशक्त भूमिका खेलेर, जनअपेक्षा पूरा गरेर वा लोकप्रिय कामका आधारमा बहुमत प्राप्त गरेको या ठूलो पार्टी बनेको इतिहास छैन। बरु विपक्षी दलको अकर्मण्यता, फुट र असफलताको फाइदा उठाउँदै सत्ताको नेतृत्व गर्ने अवसर प्राप्त गर्दै आइरहेको छ। कहिले एमालेको फुट त कहिले माओवादीको स्खलनको फाइदा कांग्रेसले उठाउने गरेको छ। कुनै विशेष योजना, जनप्रिय काम, विचार र दृष्टिकोण बिना विपक्षीको अक्षमताका कारण सधैं फाइदा आइलाग्ने कांग्रेसलाई मेहनत गर्नै नपर्ने बनाइदिएको छ। कांग्रेसका लागि अर्काे लोकतान्त्रिक छविको प्रतिस्पर्धी दलको समेत अभाव छ। सत्ता गठबन्धन र एमालेले बनाउँदै गरेको विपक्षी गठबन्धनले कम्युनिस्ट पार्टी र लोकतन्त्रवादी शक्तिको रूपमा विभाजित गर्न खोजिएको भए तापनि त्यो भ्रम मात्रै हो। उनीहरूको वास्तविक चरित्र एकल जातिवादी रहेको प्रष्ट हुन्छ। लोकतन्त्रवादी र कम्युनिस्ट पार्टीको रूपमा यी दलहरूलाई विभाजित गर्नु जरुरी छैन।"
इन्टरनेटको लतमा बालबालिका,"ठूलो छोरा सानो छँदा म एकदमै गीतहरू सुन्थें। पुराना हिन्दी र पुराना नेपाली आधुनिक गीतहरू एफएम रेडियोमा बजिरहेका हुन्थे। यस्ता गीतका टेपहरू मसँग टन्नै हुन्थे। एकदिन म छोरासँगै ढल्किएर रेडियोमा गीत सुनिरहेकी थिएँ। ससुराबुवाले भन्नुभयो, यमुना तिमीले छोरालाई गीत सुन्ने लत लगाउँदै छौ है ! यस्तै हो भने तिमीले खाना खुवाउँदा, सुताउँदादेखि लिएर जे गर्न पनि गीतकैे सहारा लिनु पर्ला नि। त्यो बेला बाबु त्यस्तै तीन, चार महिना जतिको हुँदो हो। मलाई लाग्यो यति सानो बच्चाले के सुन्ला र ? बुवाले त्यसो भनेदेखि मैले सुत्ने बेलामा सानो स्वरमा रेडियो सुन्ने गरेकी थिएँ। अनि गीत सुनेपछि तुरुन्तै निद्रा लागिहाल्ने। बुवाले त्यसो भनेको एक, दुई महिना पछि हुनुपर्छ सायद। त्यो दिन म गीत नबजाई सुतेछु। झपक्क निदाएकी मात्र के थिएँ बाबु जोरजोरले रुन थाल्यो। जुरुक्क उठेँ सबै चेक गरे,रुनुपर्ने कारण केही देखिनँ। थुमथुमाएर सुताएँ। तर उस्को ठासठुस रोकिएन। के नपुगे जस्तो गरेर च्यारच्यार गरी नै रह्यो। यत्तिकैमा रेडियोमा आँखा पर्र्याे। रेडियो अन गरें। गीत बज्न थालेको केही समयमैे बाबु लुटुक्क निदायो। अनि पो मलाई बुवाको त्यो कुराले झस्कायो। बाबुलाई त संगीतको लत लागिसकेछ। कति सजिलै, कति अञ्जानवश कतिपय कुराहरूको लत लाग्दो रहेछ। त्यो बेला सबैको पहुँचमा इन्टरनेट थिएन। स्मार्ट फोनहरू हाम्रा पहुँचमा आइसकेको थिएन। अनि हामीले सुन्ने भनेको टेप रेकर्डरहरू थिए। फिल्म हेर्नुपर्यो भने सीडी प्लेयरमा फिल्मका सीडीहरू ल्यायो, हेर्यो। अहिले म १८ वर्ष अगाडिको त्यो बच्चा सम्झिन्छु, जो संगीत सुनेको भरमा त्यसरी निदाउँथ्यो। उस्मा एक प्रकारको गीत सुन्ने लत बसिसकेको हुन्थ्यो। १८ वर्ष पछि अर्थात् आजभोलिका बालबालिकाहरूका जन्मिँदै उनीहरूको हातमा इन्टरनेटजडित स्मार्ट फोनहरू परिसकेका हुन्छन्। हामीले जिस्कँदाजिस्कँदै आपैंले यस्तो प्रकारको लत लगाउने रहेछौ। अनि केही समय पछाडि मोबाइल नदिई त खानै खाँदैनन् भनेर आफ्नो सजिलोको लागि सहजै मोबाइल दिएर लत लगाइदिइरहेका हुँदा रहेछौ। हुँदाहुँदा बालबालिकामा यस्तो समेत लत लागेको देखियो कि अगाडि मोबाइलमा कार्टुन या गीत बजाइदिएर मात्र होमवर्क गर्ने। मोबाइल बजाइदिए पछि मात्र खाना खाने। अब यस्मा गल्ती कस्को त ? बालबालिकाको त पक्कै हैन। यस्को दोष त हामी ठुलैलाई जान्छ। सुरुमा रहरले दिन्छौ, पछि सजिलोको लागि दिन्छौ। पछि बाध्यताले दिन थाल्यौ। तर यो सबै अञ्जानवश भइरहेको हुन्छ। जसरी मैले अञ्जानमै मेरो छोरालाई लत लगाएकी थिएँ। पछिल्लो समयमा कोभिडका कारण अनलाइन क्लास लिनुपर्ने भएपछि त झनै बालबालिका र ग्याजेट एकअर्कासँग नजिक हुन पुगेका छन्। बिहान बेलुका ग्याजेटमै र दिउँसो क्लास पनि त्यसैमा। हामी सोच्छौ घण्टौंसम्म कम्प्युटर, ल्यापटप, मोबाइलमा समय बिताउँदा आँखा त कमजोर यसै भइहाल्छ। तर बेलायती बालरोग विशेषज्ञहरूले सन् २००८ मा निकालेको एउटा तथ्यले भन्छ आँखा त कमजोर हुन्छ नै आँखा मात्र कमजोर हुने होइन बालबालिकाको मानसिक मात्र नभएर शारीरिक विकासमा पनि असर पर्ने गरेको छ। त्यस्तै बेलायती अनुसन्धान संस्था अफकमले गरेको सर्वेक्षण अनुसार ३, ४ वर्षका बालबालिकाले हप्ताको ६ घण्टा। ५ ६ वर्षका ६६ प्रतिशत बालबालिकाले हप्ताको ७ घण्टा। ८११ वर्षका ८८ प्रतिशत बालबालिकाले १० घण्टा। र १२१५ वर्षका ७७ प्रतिशत बालबालिकाले १२ घण्टा इन्टरनेटमा समय बिताउँछन्। अफकमले भनेको छ स्कृन टचको आदतले गर्दा बालबालिकाहरूमा पेन समात्न नै नसक्ने र धेरैको ह्यान्डराइटिङ विकासमा सुस्तता आएको छ। यो तथ्य अफकमले सन् २०१७ मा निकालेको हो। २०२२ सम्म आइपुग्दा यो प्रतिशत निक्कै बढेको हामी आफंै अनुमान गर्न सक्छौं। धेरैजसो बालबालिकाको लत भिडियो गेममा लागेको हुन्छ। भिडियो गेमका बेफाइदा मात्र छैनन् फाइदा पनि छन्। भिडियो गेमले मस्तिष्कको कसरत गराउँछ। कल्पनाशीलता बढाउँछ। खेलको एक पात्र आफैं भएर खेल्ने भएकोले प्रतिस्पर्धाको भावना विकास हुन्छ। तर सबै उमेरका बालबालिकाले यो फाइदा लिन सक्तैनन्। कुन उमेरका बालबालिकालाई यो गेम उपयुक्त हुन्छ यो जान्न जरुरी छ र कति समयसम्म उनीहरूलाई यो गेम खेल्न दिने यस्को हेक्का राख्न जरुरी छ। केवल रमाइलोको लागि मात्र जुनसुकै उमेरका बालबालिकाहरूले यो गेम खेल्दैछन् भने यो उनीहरूमा लागेको एउटा नराम्रो लत हो। यस कारण उनीहरूका दैेनिक जीवनका अरू कार्यहरूमा असर पर्छ नै भिडियो गेमको नक्कल गर्ने हुँदा साथीहरूसँग भै झगडा गर्ने। चाँडो रिसाउने, भिडियो गेममा हत्या हिंसाका दृश्य पनि हुने भएकोले आपराधिक मनोवृत्ति बढ्ने जोखिम पनि हुन सक्छ। अहिलेका पुस्ताका बालबालिकाका लागि इन्टरनेट वरदान हो। तर यसैलाई सही सदुपयोग गर्न नसक्दा भने यो अभिशापमा परिणत पनि हुन सक्छ। चाहेको कुरा एकैछिन्मा पाउने, यसैमा विश्वभरिका हर कुरा पढ्न र बुभ्न सक्छन् बालबालिकाले। तर यसमा धेरै लत लागेर कति विपत्तिहरू आएका, बालबालिकाहरू फसेका घटनाहरू पनि हामीले धेरै देखे सुनेका छौ। स्कुलबाट आउनासाथ होस् या निद्राबाट ब्य्ँुझिनासाथ धेरै बालबालिकालाई ग्याजेटहरू चलाउने लत बसेको छ। पाएनन् भने रुने, कराउने भैझगडा गर्ने, खानै नखाइदिने गर्न थाल्दछन्। यो लतलाई कसरी हटाउने अहिलेका अभिभावकको मुख्य चिन्ताको विषय हो यो। यस्तो प्रविधिको लतले तत्कालको पढाइ, भविष्यको सामाजिक जीवन कतिको प्रभावित होला त ? गम्भीर विमर्श गर्न जरुरी छ।"
नवौँ राष्ट्रिय खेलको लागि ६० करोड,"काठमाडौं : सरकारले गण्डकी प्रदेशमा आयोजना हुने नवौं राष्ट्रिय खेलकुद प्रतियोगिता तयारी र सम्पन्न गर्नका लागि ६० करोड रुपैयाँ बजेट छुट्याएको छ। आगामी असोज २८ देखि कात्तिक ३ गतेसम्म आयोजना हुने उक्त प्रतियोगिताका लागि ६० करोड रुपैयाँ छुट्याएको राष्ट्रिय खेलकुद परिषद् (राखेप) का सदस्य सचिव टङ्कलाल घिसिङले बताए। उनले उक्त रकम तीन पटक गरेर लिनेसमेत जानकारी दिए। पहिलो चरणमा १० करोड, दोस्रो चरणमा २३ करोड र तेस्रो चरणमा २७ करोड रुपैयाँ लिने बताए। सरकारले पहिलो चरणका लागि १० करोड रकम भने विनियोजन गरिसकेको छ। उक्त रकम विभिन्न प्रदेशमा प्रतियोगिताको तयारीका लागि पठाइसकेको सदस्य सचिव घिसिङले जानकारी दिए। राखेपले उक्त प्रतियोगिताको काउन्ट डाउनसमेत सुरु गरिसकेको छ। अब उक्त प्रतियोगिता सञ्चालन हुन ५० दिन बाँकी छ। प्रतियोगितामा विभिन्न ३६ खेल समावेश गरिएको छ भने ११ टोलीको सहभागिता रहनेछ। प्रतियोगितामा तीन सय ९३ स्वर्ण तीन सय ९३ रजत र छ सय कास्य पदकको लागि प्रतिस्पर्धा हुनेछ। उक्त प्रतियोगिताको खेलस्थल भने यही भदौ १५ गतेसम्म टुङ्गो लाग्ने राखेप सदस्य सचिव घिसिङले बताए।"
केन्याविरुद्ध नेपाल ५ विकेटले विजयी,काठमाडौं : पहिलो टी२० अन्तर्राष्ट्रिय क्रिकेटमा नेपालले केन्याविरुद्ध विजयी भएको छ। केन्याको नैरोवीस्थित जिमखाना क्रिकेट मैदानमा बिहीबार भएको खेलमा नेपालले केन्यालाई ५ विकेटले हराएको हो। टस हारेर ब्याटिङको निम्तो पाएको केन्याले निर्धारित ओभरको खेलमा ८ विकेट गुमाउँदै १३० रन बनाएको थियो। जवाफी ब्याटिङ गरेको नेपालले चार बल अगावै जित सुनिश्चित गर्यो। अन्तिम ओभरमा आरिफ शेखले लगातार दुई चौका प्रहार गरेपछि जित सुनिश्चित बनेको थियो। नेपालका लागि दिपेन्द्रसिंह ऐरीले सर्वाधिक ३३ रन बनाएका थिए भने आरिफ शेखले अविजित २४ रन बनाए। त्यस्तै ज्ञानेन्द्र मल्लले २३ रन बनाउँदा रोहित पौडेल १३ रन बनाएर पेभेलिएन पर्किएका थिए।
