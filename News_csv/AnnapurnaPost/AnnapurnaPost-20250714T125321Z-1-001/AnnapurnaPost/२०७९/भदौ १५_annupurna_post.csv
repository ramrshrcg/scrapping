शीर्षक,विवरण
संकटमा मानवीय सेवा,"नेपालमा विश्व रेडक्रसको उत्पत्ति भएको ठीक एक सय वर्षपछि २०२० भदौ १९ गते नेपाल रेडक्रस सोसाइटीको स्थापना गरिएको थियो। तत्कालीन स्वास्थ्यमन्त्री डा नागेश्वरप्रसाद सिंह र डा जयनारायण गिरीको पहलमा सोसाइटीको स्थापना भयो। मानवीय सेवामा उल्लेखनीय सेवा पुर्याउन थालेको रेडक्रस आजको मितिमा हेर्दा करिब ६ दशक पार गर्न लागिसक्यो। करिब १० लाख सदस्य र स्वयंसेवक रहेको रेडक्रसको स्थापना मूलतः प्रकोप पीडितलाई सहयोग गर्ने मूल उद्देश्यका साथ स्थापना भएता पनि रक्तसञ्चार, एम्बुलेन्स, ट्रेसिङ सेवा, शरणार्थी व्यवस्थापन, सामुदायिक विकास, खानेपानी र जुनियर युवालगायत दर्जनौं गतिविधिले समुदायमा रेडक्रसले राम्रो पहिचान बनाएको छ। रेडक्रस आफ्नै सात सिद्धान्तबाट चल्ने मानवीय संस्था हो। समर्पित रेडक्रसकर्मीको अथक प्रयास र लगनशीलताले ६ दशकमै यो पाको संस्थाको रूपमा स्थापित भएको छ। सोसाइटीको निश्चित उद्देश्य तथा कार्यप्राप्तिका लागि सोसाइटीको दूरदृष्टि र दूरगामी लक्ष्यहरू स्पष्ट छन् भने विशेष गरेर संकटाविमुख क्षेत्रमा कार्य गर्दै मानव सेवामा निरन्तर अगाडि बढिरहेको यो संस्था केही समयदेखि संकटाविमुख हुन पुगेको छ। कुनै समय विश्व रेडक्रसको मानचित्रमा परिचित र दक्षिण एसियामै अब्बल कार्यले नाम कमाएको संस्था आज चारैतिरको घेराबन्दीले निस्सासिन पुगेको छ। दर्जनौं मुद्दामामला र प्रशासनिक झमेलाबाट यो संस्थाले चाँडै पार पाउने छाँटकाँट पनि देखिँदैन। अदालती मुद्दामामिला र आपसी द्वन्द्वका कारण संस्था लामो समयसम्म उल्झनमा जाने खतरा छ। अर्कोतर्फ संस्थाको साख पनि दिनानुदिन घट्दै गइरहे छ। मानवीय सेवामा कार्यरत यस संस्थाको समुदायमा समेत नकारात्मक असर पर्न थालेको छ। दातृ निकायहरूले पनि विभिन्न बहानामा संस्थासँगको साझेदारी घटाउँदै लगेका छन्। अब सबैले आआफ्नो क्षेत्रबाट रेडक्रसको पुरानो साख जोगाउन र हिजोकै दिनमा रेडक्रसलाई पुर्याउन कार्ययोजना बनाएर लैजानुपर्ने जरुरी देखिन्छ। तपसिल कार्य गर्न सके रेडक्रसको छवि पुरानै अवस्थामा फर्काउन सक्नेछौं। संस्थामा विद्यमान उल्झनको निकासका लागि सहजीकरण गर्ने वातावरण तयार गर्न सरकार र फेडेरेसनको सहयोग लिनुपर्छ। संस्थाको कानुनी आधार तयार पार्न रेडक्रस कानुन ल्याउन सरकारसमक्ष अनुरोधका साथै दबाब सिर्जना गर्नुपर्छ। रेडक्रस कानून नहुन्जेलसम्म वर्तमान कार्यकारिणी र व्यवस्थापनको भूमिकालाई स्पष्ट पार्नुपर्ने हुन्छ। केन्द्र, प्रदेश र जिल्ला शाखाहरूको प्रशासनिक व्यवस्थापन एवं दक्षतामा अभिवृद्धि गराउनु पर्छ। अदालती मुद्दामामिला र प्रशासनिक झमेलाबाट जुन गलत अभ्यासको सुरुआत भएको छ, त्यसलाई सबैतर्फबाट सोचेर निकासतर्फ लैजान अग्रसर हुनुपर्छ। रेडक्रस परोपकारी संस्था भएकाले मानवीय सेवा कार्यका लागि सरकारबाट लिने कर छुटका लागि पहल गर्नुपर्छ। नेपाल रेडक्रस नेपालमा तत्कालीन मजिस्ट्रेट कार्यालय (हालको जिल्ला प्रशासन कार्यालय) मा एक नम्बरमा दर्ता भई पछि सामाजिक संघसंस्था ऐन २०३४ अन्तर्गत दर्ता भएता पनि जेनेभा महासन्धिका आधारमा स्थापित भएकाले अरू एनजीओसरह व्यवहार गर्नु हुँदैन भनेर सरकार र सम्बन्धित निकायहरूमा पहल गर्नुपर्छ। केन्द्र, प्रदेश र स्थानीय सरकारसँगको साझेदारीमा थप पहुँच आवश्यक छ। प्रस्तुत बुँदाहरू सामान्य सुझावमात्र हुन्। यसबाहेक पनि संस्थालाई आजको अवस्थाबाट निकास दिन थप अध्ययन र अनुसन्धान जरुरी छ। अब सबैले इमान्दारीका साथ सोच्ने बेला आएको छ। लामो इतिहास बोकेको र विशुद्ध मानवीय सेवामा केन्द्रित भई कार्य गर्ने संस्थामा आज पनि लाखौं रेडक्रसकर्मी र शुभेच्छुकको आस्था र विश्वास जोडिएकै छ। यो आस्था र विश्वासलाई जोगाउन समुदायले फेरि पनि सेवा पाउन आआफ्नो क्षेत्रबाट पहल र त्यागको आवश्यकता छ। समय छँदै यसबारे सोचेनौं, आपसी द्वन्द्व र खिचातानीमा लागिरह्यौं भने कुनै पनि दिन संस्था दुर्घटनामा पर्न सक्छ। यदि संस्था दुर्घटनामा गयो भने लाखौं रेडक्रसकर्मी, स्वयंसेवक र समुदायको मन नरोला भन्न सकिँदैन। साँच्चिकै दुर्घटना भयो भने भावी रेडक्रसकर्मी भन्नेहरूले माफ गर्लान् ? इतिहास के भनेर लेखिएला ? एकले अर्कोलाई दोष दिएर मात्रै उम्कने ठाउँ हुँदैन, छुट पनि छैन। तसर्थ मानवहित र परोपकारी संस्थाको हितमा हुनेगरी अबका बाटा तय हुन्। अन्यथा लाखौं मानिस मानवीय सेवाबाट वञ्चित हुन बाध्य हुनेछन्। यसको दोषी रेडक्रसकर्मी विशेषतः नेतृत्व तहमा बस्नेहरू नै हुनेछन्। सबैमा चेतना भया।"
सम्पन्नताको सिँढीमा कमजोर अर्थतन्त्र,"सर्सर्ती हेर्दा नेपालको आर्थिक अवस्था र विकासको गति कस्तो देखिएला ? खस्कँदो कृषि, औद्योगिक विकास, सम्पन्नताबाट विपन्नता, गरिबी, परनिर्भर नीति र आयातमा आधारित नेपाली अर्थतन्त्रले दिगो विकास र सम्पन्नताको बाटो कसरी समात्ला ? नेतृत्वको संकल्प, सक्षमता र दीर्घकालीन सपनाबिना परिपक्व नीति समयसापेक्ष गतिशील नीति र गन्तव्य एवं दृष्टिकोणको स्पष्टताबिना नयाँ नेपालको आर्थिक मार्ग चित्रण सम्भव छैन। देशको अधिकांश जनसंख्या, जल, जंगल, जमिन र जडीबुटीबारे प्रखर जानकार भएर पनि निरुत्साहित हुने अवस्था छ। श्रम र सीपको उचित सम्मान उत्पादनको व्यवस्थापन, लागतअनुसार प्रतिफल सुविधा र स्रोतको अभाव नै नेपालको कृषि क्रान्तिको बाधक र ठूलो चुनौती बनिरहेको छ। सामाजिक रूपान्तरणलाई मुख्य केन्द्रमा राखी विकास नीतिलाई शीर्ष स्थान दिई गुणात्मक वृद्धि गर्न कोषको उपलब्धता अर्को ठूलो चुनौती छ। नेपालमा परिवहन, प्रसारण, प्रविधि, प्रवद्र्धन, प्राज्ञिक प्रावधान पद्धतिको पूर्ण उठान नीतिको अभाव नै औद्योगिक विकासको अर्को चुनौती छ। औद्योगिक क्रान्तिका लागि छिमेकी राष्ट्रहरूको निर्यात नीति र अस्वस्थ प्रतिस्पर्धात्मक बजारनीतिका कारण बाह्य बजारमा मात्र निर्भर हुनुपर्ने अवस्था छ। खुल्ला सीमा बिचौलिया प्रवृत्तिले देशको ठूलो जनसंख्या करिब ४० प्रतिशत जनता सीमानजिक बस्ने र खुला सीमाको फाइदा उठाउने गर्छन्। बाँकी देशको जनसंख्या पनि सीधा भारतको बजारमा निर्भर छन्। जसले वस्तुको मूल्यको फरक र देशभित्र कर छली चल्ने व्यापार चलाउँछन्। त्यसमा पनि देशका ठूला सहर काठमाडौं, भैरहवा र पोखरासम्म प्रभाव भएको अवस्था छ। औद्योगिक क्रान्तिबिना रोजगारी उत्पादकत्व नीति ज्ञान र पुँजीको वृद्धि हुने र यसको अभावमा ठूलाठूला प्राकृतिक उत्खनन प्रशोधन हुन नसक्ने खालको ठूलो चुनौतीको रूपमा देखिएको छ। समग्र सम्भाव्यता स्रोत नेपाल एउटा कृषि अर्थतन्त्र हो, त्यसैले हरेक नीति यस क्षेत्रको प्रतिफल र लगानीमा निहित हुनुपर्छ। आर्थिक, प्रशासनिक, मानवीय उपभोग तथा आवश्यकताका सेवा मात्र दिइरहेको आयातमा निर्भर बिचौलिया नीतिबाट देश चलिरहेको छ। यस्तो अवस्थामा गन्तव्यविहीन हुनुले विद्यमान महँगार्इं, नाफामूलक विदेशी मुद्रा सञ्चिति पर्याप्त नहुनु र तरलता अभाव हुनुले स्पष्ट छ। राजस्वको बाँडफाँट तथा जनतालाई कर थुपार्ने नीतिबाहेक अन्य आयस्रोत र विकल्प खासै देखिँदैन। देशको आम्दानी लगभग ७० प्रतिशत राजस्व र ३० प्रतिशत अनुदानमा आधारित छ। राजस्वको दायरा नबढाउने र अन्य आम्दानीको स्रोतको खोजी समयमै नगर्ने हो भने आउँदा दिन अझ कठिन हुनेछन्। नेतृत्व पनि असफल हुने निश्चित छ। बजेट निर्माण र परिचालनमा परम्परागत सोच परिवर्तन गर्नुपर्ने देखिन्छ। सरकारले वित्तीय व्यवस्थाअन्तर्गतको खर्चसमेत गर्न नसकेको देखिन्छ। जबकि बढ्दो वित्तीय जोखिम र पूर्वाधारको विकास अति आवश्यक छ। या त विकासका लागि दीर्घकालीन नीति तर्जुमा गरी यस क्षेत्रमा लगानी गर्नुपर्ने हुन्छ या त बजेट कटौती गरी अन्य ठूला पूर्वाधारअन्तर्गत रोजगारी वृद्धि गर्नुपर्ने देखिन्छ। चालू खर्चको ८१ प्रतिशत र वित्तीय व्यवस्था ४८२४ प्रतिशत र पुँजीगत खर्चतर्फ ४० प्रतिशत हुने अवस्था देखिन्छ। महालेखा नियन्त्रकको कार्यालयको २०७९ साउनमा प्रकाशित विवरणअनुसार चालू खर्चतर्फ ९६१ अर्ब ४७ करोड खर्च भएको छ भने पुँजीगततर्फ २१६ अर्ब ३७ करोड मात्र छ। वित्तीय व्यवस्थातर्फ ११८ अर्ब ४० करोड खर्च भएको छ। राजस्व संकलनमार्फत १०६७ अर्ब आम्दानी गरेको छ भने २३१ अर्ब ३० करोड, आन्तरिक ऋण लिई वैदेशिक ऋण ४७ अर्ब घटाएको छ। १६३ अर्ब ९७ करोडको थप ऋणभार थप भई कुल आन्तरिक ऋण २२९ प्रतिशत वृद्धि गरी ९८४ अर्ब २८ करोड पुगेको छ। यस किसिमको महँगो अर्थनीतिले आर्थिक सम्पन्नता र समृद्धि आउला ? आर्थिक मन्दी तथा विषम परिस्थितिको अवस्थामा लम्पसार हुनुको विकल्प छ ? आयातबाट उत्पादन, जोखिमबाट समष्टिगत आर्थिक विकास भन्ने बजेटको मुख्य उद्देश्य हो। जसबाट सरकारले बदलिँदो परिस्थितिसँग आवश्यकता सम्बोधन गर्न सामथ्र्य राख्छ कि कामचलाउ नीतिको निरन्तरता वा आग्रहबाट देश चल्छ भन्ने कुरा आगामी दिनमा चाल्ने कदमबाट प्रष्ट हुनेछ। जे होस् देशले अवलम्बन गर्नुपर्ने नितान्त र आवश्यक प्राथमिकताको मार्गचित्रण गर्ने प्रयास भने भएको छ। जसले अन्वेषण, उद्यम र औद्योगिकरणको आधारशिला तयार हुनेछ। अब उत्पादन, बजारीकरण, यान्त्रीकरण व्यवस्थापन हुँदै निर्यात र आयातको विस्थापन गर्नुपर्ने हुन्छ। आर्थिक तथा वित्तीय परियोजना, पद्धतिको विकास र नियमननीति हुँदै सुदृढ अर्थतन्त्र बनाउनु पर्छ। यसैगरी आर्थिक उदारीकरण र खुला नीतिमार्फत निजी पहुँच, राष्ट्रिय तथा अन्तर्राष्ट्रिय संयन्त्रहरूको विकास गर्दै जोखिम व्यवस्थापन गर्नु आवश्यक देखिन्छ। धितोपत्र बजारको प्रोत्साहन र बजारको विकास नीति तथा सम्पत्ति करको परिमार्जन आन्तरिक पँुजी निर्माण हुनुपर्छ। निजी, सरकारी, राष्ट्रिय प्रवासी पुँजी, वैदेशिक लगानी प्रवद्र्धनअन्तर्गत पाँचखम्बे नीतिको अवलम्बन गर्नु श्रेयष्कर देखिएको छ। सुशासन र पारदर्शिताका लागि कम्पनी कर र अधिकतम करभन्दा अधिकतम सहभागिता कर नीति, नाफा, कारोबार र व्यवस्थापनका आधारमा राष्ट्रिय सहुलियत सुविधा र सरकारी सहभागिता नीति आवश्यक देखिन्छ। यस्तै कृषि उपज र वस्तुबजारको विकास, भण्डारण सुविधा र एकीकृत मूल्य निर्धारण नीति अपनाउनु पर्छ। अर्थतन्त्र चलयमान राख्न उत्प्रेरकको भूमिका देशको वित्तीय नीति अर्थात् मौद्रिक नीतिको हुन्छ। जसले जनप्रभाव र आगामी रणनीति तर्जुमा गर्न सहज बनाउँछ। नेपालमा विद्यमान बैंक वित्तीय संस्थाको कारोबार र तिनको अवस्था हेर्दा कारोबार प्रकृति उद्देश्यमा स्पष्टता देखिन्छ। जसका लागि वाणिज्य बैंक, विकास बैंक, लघुवित्त संस्था तथा सहकारी संस्थालाई लिन सक्छौं। लघुवित्त तथा सहकारी संस्थाको निहित स्वार्थमा आधारित अर्थतन्त्रभन्दा सदस्य सेवा सहभागिता र सहकार्यका लागि ब्याजरहित व्यवस्थाको परिकल्पना गर्न जरुरी छ। राज्य जनता आपसी सहकार्यतामा आन्तरिक पुँजी वृद्धि गर्दै सम्पन्नता र समृद्धिको बाटो तय गर्न पनि जरुरी छ। बैंक वित्तीय संस्थाहरू पनि ब्याज नीतिभन्दा लगानी नीतिमैत्री हुनुपर्छ। संयुक्त लगानी, प्रोजेक्ट इन्भेस्टमेन्ट, कोलाब्रेटिभ इन्भेस्टमेन्ट तथा इक्विटी इन्भेस्टमेन्टबाट सुरक्षित हुनुपर्छ। नाफा कमाउनु र देशको विकासमा केन्द्रित हुनुपर्छ। व्यक्ति र संस्थाको उधारो लिने सीमा निर्धारण गर्नुपर्छ। लगानीनिहित अवधारणा दिगो विकासमा कोशेढुंगा सावित हुनेछ। हुन त बैंक वित्तीय संस्था, कारोबार नियमन राख्ने, मुद्राको व्यवस्थापन गर्ने अर्थतन्त्रको अध्ययन र नीतिप्रति प्रष्ट विचार राज्यलाई दिनु राष्ट्र बैंकको प्रमुख कर्तव्य हो। यस कुरालाई ध्यानमा राखी राज्यको बृहत् योजनाहरूको निरन्तरता, नियमन र पुनः योजना गर्नुपर्छ। नेपालमा मौद्रिक नीति सन् २००२ देखि लागू भएको छ। हरेक चुनौतीको सामना गरेको सफल इतिहास छ। आधुनिक परिवर्तनसँग हाम्रो वित्तीय पूर्वाधारको विकासबिना बाह्य प्रभाव र असहज परिस्थितिबीच विकासको निरन्तरता र वर्तमान चुनौती कसरी पार लाग्छ। यसको ठोस आधार यस पटकको मौद्रिक नीतिमा आउन सकेन। दिगो विकासका लागि नीति तर्जुमा गर्न बाँकी छ। मुद्रा अपचलन, सीमापार मुद्रा व्यापार, बिचौलिया र कर नीतिका कारण प्रभावित छ, मौद्रिक कारोबार र अर्थतन्त्र। देशको मौद्रिक नीति हेर्दा देशमा स्थायी तरलता सुविधा ९१७० अर्ब ११ करोड छ। साथै ४७६३९ करोड ऋण बैंक तथा वित्तीय संस्थाबाट भएको छ। कुल ९७०२ अर्ब ४१ करोड तरलता छ। अन्तरबैंक अधिकतम सीमा ७ प्रतिशत छ भने ४ प्रतिशतदेखि ७ प्रतिशतभित्र राख्ने नीति अवलम्बन गरेको छ। देशमा वार्षिक मुद्राप्रदाय वृद्धिदर १८ प्रतिशतसम्म हुने अनुमान छ। जो हाल ९ प्रतिशत कायम भएको छ। राष्ट्र बैंकको नगद बढाउने नीति प्रष्ट छ। तर निक्षेप घट्नुले चुनौती थपिएको छ। निजी क्षेत्रतर्फ कर्जा वृद्धि दर १९ प्रतिशत हुने प्रक्षेपण रहेकोमा १६ प्रतिशत कायम रहेको छ। तर पनि बैंकले विगत ६ महिनादेखि कर्जा दिन सक्ने अवस्था नरहेको स्थिति हालसम्म पनि टरेको छैन। सीडी रेसियो ८५ प्रतिशतभन्दा माथि रहेकाले केही समय थप कष्टकर हुनेछ। आवमा २०७८७९ मा निजी क्षेत्रको कर्जा १३५ प्रतिशतले विस्तार भएको छ। निक्षेप ५ प्रतिशतले मात्र विस्तार हुन सकेको छ। यस आवमा २६६ अर्ब निक्षेप संकलन गरी ५५३ अर्ब कर्जा लगानी गरे। जब कि गत आवमा ५८८ अर्ब निक्षेप संकलन गरी ७९९ अर्ब कर्जा लगानी भएको थियो। अर्थात् ३२२ अर्ब निक्षेप बैंक वित्तीय संस्थामा नआए कर्जा लगानी थप जटिल बन्नेछ। नेपालको अन्तर्राष्ट्रिय व्यापार, आप्रवाहको स्थिति हेर्दा निर्यात १८४ अर्ब ८४ करोड छ। जबकि आयात १७६३ अर्ब ३३ करोड छ। आयातको निरन्तर वृद्धिदर २५ प्रतिशत छ। निर्यातको परिमाण र वृद्धिदरले यसलाई विस्थापित गर्न सक्दैन। सरकारी खर्च कटौती, जनचेतना, उत्पादन र दैनिक उपभोग्य एवं अत्यावश्यक वस्तुको औद्योगिकरण, स्वदेश नीतिबिना नेपालमा दिगो विकास नीति तर्जुमा गर्न सकिँदैन। नेपालको वस्तु व्यापार मात्र १५७७ अर्ब ३९ करोड छ। जसको वृद्धिदर २७ प्रतिशत छ। निर्यातको बढ्दो प्रतिशत वृद्धिदरले दीर्घकालसम्म पनि निर्यात विस्थापन अहिलेको नेतृत्वले गर्न सक्दैन। यसका लागि घातांक वृद्धि, रणनीतिक चातुर्यता र एकीकृत योजना चाहिन्छ। गत वर्षको १२६ प्रतिशतको तुलनामा ३८ प्रतिशत खस्कँदो विप्रेषणले यसको अर्थतन्त्रमा योगदान र महŒव बुझ्न सजिलो छ। ज्ञान सीप, प्रविधि, उत्पादन र सेवा बेच्ने अर्थतन्त्र बन्नुको साटो श्रम र रगत विदेशमा बेच्न बाध्य हुनु देशका लागि धब्बा हो। त्यसैले रोजगारी, श्रम, ज्ञान र सीपको व्यवस्थापनका लागि ठोस नीति आवश्यक छ। देशको गत वर्षको सोही अवधि र गत जेठसम्मको तथ्यांकलाई आधार मान्दा १५ अर्ब १५ करोड शोधनान्तर घाटा २६९८४ अर्बको छ। चालू खाता २६९ अर्ब ८१ करोडबाट ५९५ अर्ब ८१ करोडले घाटा हुनु, आन्तरिक ऋण ९८५ अर्ब पुग्नु तथा ८० प्रतिशत चालू सरकारी खर्च हुनु विद्यमान नीति र व्यवस्थाप्रति ठाडो प्रश्न खडा भएन ? के अब नयाँ गतिशील नीति आवश्यक छैन ? नयाँ शिराबाट विकासको अवधारणा बनाउन जमर्को गर्नु पर्दैन ? परिमार्जन र निरन्तरता हैन, परिवर्तनको परिपे्रक्षबाट सोचौं। बजेट, नीति तथा जनसरोकारका दीर्घकालीन असर पर्ने विषयमा बृहत् छलफल अधिकतम समझदारी, घोषित योजना, रणनीतिक योजना, मध्यकालीन योजना र अल्पकालीन योजनाहरू तर्जुमा गर्नुपर्छ। यसरी निरन्तरता, नियमन वा पुनर्योजनामा सरकारको रणनीति भन्ने संस्कारबिना विकासको गति र सम्पूर्ण संयन्त्र वैचारिक द्वन्द्व र अड्कलबाजीमा चलेको छ। यसभन्दा बाहिर रही काम कर्तव्य पूरा गर्दा तीव्र विकास र मुलुकले निकास पाउने थियो। तिवारीले मौद्रिक नीतिमा विद्यावारिधि गरेका छन्।"
पहिचान बन्दै पुलहरू,"जबसम्म तपाईं आफ्नो असुरक्षाको पुल पार गर्नुहुन्न, तबसम्म तपाईं आफ्ना सम्भावनाहरू अन्वेषण गर्न सक्नुहुन्न। टिम फार्गोले भनेजस्तै हामीले पुल पार गर्नुपर्छ, गरिरहनु पर्छ र हाम्रा लागि सम्भावना के छन् भनेर हेर्नुपर्छ, हेरिरहनु पर्छ। मानिसको जीवनसँग जोडिएको यो दर्शनले जगत्का आयामसँग पनि साक्षात्कार गराउँछ। अज्ञातले भनेका छन्, जीवन एउटा पुल हो। यसलाई पार गर्नुहोस् तर त्यसमा कुनै घर भने बन्दैन। अर्थात्, पुलले जोड्ने मात्र काम गर्छ। पुलले खाडल पुर्ने काम गर्छ। एउटा गन्तव्यलाई अर्को गन्तव्यसँग भेट्टाइदिन्छ, जोडिदिन्छ। तर, आजको सन्दर्भ भने वारि र पारिको भूगोल जोड्ने पक्की पुलहरूसँग सम्बन्धित छ। नेपालको सन्दर्भमा भौगोलिक बनोटका कारण पुल अत्यावश्यक छ। तराई होस् वा पहाड, पुलबिना सम्पूर्ण विकास अधुरा रहन्छन्। त्यसैले विकासको सूचकको रूपमा पुललाई लिइएको छ। समयक्रम बदलियो। गोरेटो, घोडेटो, चक्रेटो स्वरूपमा मार्गहरू बन्न थाले। यस्ता मार्गमा झोलुंगे पुल बनाउन थालियो। जसले तुइनलाई समेत विस्थापित गर्ने काम गर्यो। तर, यसले गाडीहरू नचल्ने स्थानका निमित्त महत्त्व राख्यो। सिधा भन्नुपर्दा चारपाङ्ग्रे सवारीसाधन गुड्ने सडक सुविधा नपुगेका ठाउँमा झोलुंगे पुलको अपरिहार्यता रह्यो। तर अब गाडी गुड्ने सडक सञ्जाल बाक्लिँदै गएको सन्दर्भमा यत्रतत्र सर्वत्रलाई दृष्टिगत गर्ने हो भने पक्की पुल नै अन्तिम विकल्प बन्दैछ। ६३ हजार नदीनाला, पुलको इतिहास र वर्तमान पक्की पुलको सन्दर्भमा नेपालमा २ सय १० वर्षको इतिहास छ। नेपालमा झोलुंगे पुलहरू नै सबैभन्दा बढी बनेको तथ्यांक छ। सडक सञ्जालसँगै पक्की पुल बढाउनु जरुरी देखिन्छ। भविष्य वर्तमानमा खोजिन्छ, त्यसको आधार हुन्छ विगत। नेपालले कछुवाको गतिमा विकास गरे पनि पुललाई पूर्वाधार विकासको एउटा आधारस्तम्भको रूपमा ग्रहण गरेको छ भन्न सकिन्छ। सडक आर्थिक विकासका लागि नभै नहुने पूर्वाधार हो। सडकको पहुँचले मात्र ठाउँलाई आर्थिक विकासका निमित्त योग्य बनाउँछ। हाम्रो देशमा ६३ हजार नदीनाला छन्। तसर्थ सडकका विभिन्न विन्दुमा पुलको आवश्यकता छ। पुल निर्माण भएपछिमात्र सडकलाई बाह्रैमहिना सुचारु राख्न सकिन्छ। विश्व सन्दर्भबाट पाठ सिक्ने हो भने नेपालका विभिन्न सहरमा सडकमाथि आकाशमा पुल अर्थात् फ्लाई ओभरको अवधारणा अनिवार्य भइसकेको छ। विकसित मुलुकमा पुलको उपयोगितालाई हेर्ने हो भने पुल वारिपारि तर्नेमा मात्र सीमित छैनन्। तिनमा अनेक आकर्षक डिजाइन प्रयोग गर्न थालिएको छ। एउटा पुलमा अनेक फाइदा लिने गरी अवधारणा अघि सारिँदैछन्। पुलहरूले परिचय नै बदल्छन् भन्ने पुष्टि गर्ने विभिन्न दृष्टान्त स्थापित भइसकेका छन्। देश चिनाउनेपरिचय बदल्ने पुल बेलायतको लन्डन ब्रिज, लन्डनकै टावर ब्रिज, अमेरिकास्थित क्यालिफोर्नियाको गोल्डेन गेट ब्रिज, अस्टेेलियाको सिड्नी हार्बोर ब्रिज, भारतको कलकत्तास्थित हाउडा ब्रिज आदिले देश चिनाएका छन्। बंगलादेशले विश्वलाई चकित पार्दै गंगाजमुना नदीमा रेल र गाडी कुद्ने पद्मा मल्टिपर्पोज ब्रिज उद्घाटन गर्यो। उसो त चीनले पुल निर्माणमा भिन्दै रेकर्ड राख्ने गरी छलाङ मारेको छ। नेपालको कोसी नदीमा भारतले बनाइदिएको तत्कालीन अवस्थाको ठूलो र विशेष पुल हो, कोसी ब्यारेज। सन् १९९३ मा बनाइएको पूर्वपश्चिम (महेन्द्र राजमार्ग) राजमार्गस्थित चिसापानीमा बनेको कर्णाली पुलले पनि लामै चर्चा पायो। हालसालै निर्मित राजधानीको बिजुलीबजारस्थित नेटवर्क आर्क ब्रिज नेपालकै नमुना पुल हो। विकासको परिभाषा समयअनुसार बदलिनु पर्छ। अब पुल पनि अनेक प्रयोजनमा आउन सक्ने गरी बनाइनु पर्छ। देश चिनाउने पुल बन्नुपर्छ। जनमानसमा पुलमा भ्रष्टाचार हुन्छ, बनाउनासाथ भत्किन्छन् भन्ने नकारात्मक छाप छ। तथापि केही नवनिर्मित पुलले विकासको परिभाषा नै बदल्दैछन् र देश चिनाउने सम्पदा बन्दै छन् भनेर बुझ्दा अत्युक्ति हुने छैन। काठमाडौंमा बनेको बिजुलीबजारको नेटवर्क आर्क ब्रिज ले काठमाडौंको परिचय बदलेको छ। पाल्पा, गुल्मी र स्याङ्जा जोड्न रुरु क्षेत्रमा तीनमुखे पुल निर्माणाधीन छ। कालीगण्डकी नदीमाथि बनिरहेको यो पुलको डिजाइन पनि नेपालमा पहिलो हो। पुलको बीचमा २५ मिटर अग्लो भ्यु टावर छ। यो पुल सम्पन्न हुनासाथ देश चिनाउने सामथ्र्य राख्नेछ। जीवन बदल्नेजगत् लोभ्याउने पुलहरू बागलुङको बागलुङ नगरपालिकाबाट पर्वतको कुस्मा नगरपालिकास्थित पाङ पुग्न ओरालोउकालो पैदल हिँड्दा डेढ घण्टा लाग्थ्यो। २०७७ सालमा झोलुंगे पुल बन्यो। दूरी घट्यो। पहुँच सहज भयो। यतिमात्र होइन, सिंगल स्पानमा बनेको ५ सय ६७ मिटरको यो पुल नेपालकै लामो झोलुंगे पुल हो। विश्व परिवेश हेर्दा स्विट्जरल्यान्डमा सिंगल स्पानमा ४ सय ९४ मिटरको मात्र छ। त्यसैले गिनिज बुक अफ वल्र्ड रेकर्डस्मा नाम लेखाउन सरकारी प्रक्रिया अघि बढाइएको छ। यसले पनि नेपालको एउटा पहिचान बनाउने देखिन्छ। सीमा पारिका दुई गाउँ भनेर चिनिने महाकालीका चाँदनी र दोधारालाई जोड्ने झोलुंगे पुल पर्यटकीय गन्तव्य बनेको छ। १ हजार ४ सय ५२ मिटर लामो महाकाली नदीमाथि बनाइएको यो पुल दक्षिण एसियाकै दोस्रो लामो पुलको पहिचान बनाउन सफल छ। पुलमा बनाइएका ३२७ मिटर अग्ला सात टावरले आकर्षण थपेका छन्। प्रचार गर्न सके उल्लेखित दुवै पुल गैरनेपाली समेतका लागि आकर्षक पर्यटकीय गन्तव्य बन्न सक्छन्। नारायणी नदीपारि सुस्तामा नेपालकै सबैभन्दा लामो १ हजार ५ सय ७१ मिटर लामो झोलुंगे पुल निर्माणाधीन अवस्थामा छ। यस्तै, गण्डकी प्रदेश सरकारले त्रिशूली र कालीगण्डकीको संगमस्थल देवघाटमा तीनमुखे पुल निर्माण गर्ने भएको छ। पुलले दुईवटा प्रदेश र तनहुँ, चितवन र नवलपरासी गरी तीन जिल्लासमेत जोड्नेछ। यो पुल सञ्चालनमा आएपछि देवघाटको धार्मिक पर्यटन अझ फस्टाउने छ। जीवन बदलिनेछ। यसरी दीर्घकालीन दृष्टिकोणका साथ अघि बढ्ने हो भने यस्ता पुलले पहिचान दिने, जीवन बदल्ने र जगत् लोभ्याउने निश्चित छ। स्काई वाक टावरको परिकल्पना केही समयअघिसम्म आकाशे पुल आकाशको फल आँखा तरी मर भन्ने उखानझैं लाग्थ्योे। २०७४ सालसम्ममा १० वटा यस्ता पुल बने। खासमा दुर्घटना कम गर्ने उद्देश्यले बनेका यी पुल सहरको आकर्षण पनि हुन्। राजधानीमा अझै दर्जनौं यस्ता पुलको आवश्यकता छ। नेपालमा पहिलो पटक स्काई वाक टावर (आकाश मार्गमा हिँड्ने टावर) निर्माण गरिने भएको छ। विकसित देशहरूमा बनेका सिसैसिसाका यस्ता टावर हेर्दै आङ सिरिङ हुने खालका हुन्छन्। समयमा नबन्ने रोगले यस परियोजनालाई पनि छाडेन। यदि बन्यो भने यो स्काइ वाक टावर नेपाल मात्र होइन, दक्षिण एसियामै पहिलो हुनेछ। चीन, क्यानडा र अमेरिकाजस्ता देशले यस्ता टावरबाट बर्सेनि करोडौं पर्यटक तान्छन्। नेपालमा पनि विभिन्न १० ठाउँमा यस्तै स्काई वाक टावरको निर्माणका लागि सम्भाव्यता अध्ययनअनुसन्धानको काम भइरहेछ। पुलमा जोडिएको राजनीति पुल आवश्यकता र उपयोगितालाई विचार गरेर बन्नु पर्नेमा इच्छाविपरित र दबाबमा परेर धेरै पुलहरू निर्माण भइरहेका छन् भन्दा नमिठो लाग्छ। सडक विभाग स्वीकार्छ, योजना छनोटमा परेका र आवश्यकता देखिएका स्थानमा थोरै र पूर्वसम्भाव्यत्ता अध्ययन नभएका स्थानमा धेरै पुल बनाउनु पर्ने बाध्यता छ। राजनीतिक लाभ लिने प्रवृत्तिले यसो भएको हो। वास्तवमा देश प्रणालीमा नचल्दा र दलीय स्वार्थमा लपेटिँदासम्म पुल र सडकमा हुने भ्रष्टाचार र त्यसका कारण हुने कमसल कामले अधोगतितिर नै धकेल्दैछ। अरू देशले अग्रगामी छलाङ मारिरहँदा नेपाल ती देशको पछिपछि दौडनेसम्म हैसियत बनाउन सकिरहेको छैन। अझ पुल र सडकमा दीर्घकालीन सोच र सोहीअनुसार लगानी गरी यिनमा परिचय खोज्ने कहिले ? सडक विभागको भनाइ छ २ देखि ५ करोड रुपैयाँसम्मका पुल योजनामा सूचीकृत छन्। तर, पुलमा बजेट १० लाखदेखि बढीमा ५० लाख रुपैयाँमात्र छुट्टिने गर्छ। पुल बनिसक्छ तर रकम तिर्न नसक्ने अवस्था छ। २०५० सालको जनशक्तिले आजसम्म काम गरिरहेको तीतो यथार्थ छ सडक र पुलमा। सडक विभागले बनाउने रणनीतिक पुलमा भौगोलिक, प्राविधिक, निर्माण सामग्री, ठेक्काप्रक्रिया, बजेट, भौगोलिक आदि सबै किसिमका समस्या देखिन्छन्। झन्डै १२ सय पुलमध्ये करिब ९ सय पुल स्थानीय सडकमा बनिरहेका छन्। रणनीतिक सडकमा पुल बनाउने जिम्मेवारी पाएको सडक विभाग ऐनकानुनले नतोकेका यस्तै ससाना पुलमा अल्झिरहेको छ। पुलको कथामा क्लाइमेक्स नेपालमा हालसम्म दुई हजारको हाराहारीमा पुल छन् भने १२ सय पुल बनिरहेको तथ्यांक पाइन्छ। पुल निर्माणका हरेक काममा सन्तुलन जरुरी छ तर कहिले ? प्रश्न र प्रश्नहरू अनुत्तरित छन्। पुलको आयु ५० वर्ष भनी बनाइएकोमा करिब आठ सय पुल पुनः नयाँ बनाउनुपर्ने देखिन्छ। पुनः बनाउँदा सरकारले अब पहिचान बन्ने पुल बनाउनु पर्छ। पथलैया, ढल्केबर र नारायणी नदीका जस्ता ६८ वटा पुलको आयु लगभग सकिएको छ। पुराना करिब १० प्रतिशत अर्थात् १ सय २६ पुल मर्मत गर्न प्रविधि र प्राविधिक जनशक्तिको समस्या छ। त्यसो त हाइड्रोलोजी, टोपोग्राफी र जियोलोजीजस्ता विशेष समस्याले नेपालको भूगोलमा पुल निर्माण सहज छैन। स्पष्ट कानुन र त्यसको सहज कार्यान्वयनको वातावरण बनाउन नसक्दा सरकार विकासमा बारम्बार चुकिरहेको छ, चुकिरहन्छ। पेचिलो कुरा पुलमा राजनीति हावी छ। यसले दर्जनौं समस्या निम्त्याइरहेको छ। तर पनि दलीय शीर्षनेता एक भएर अघि बढ्दैनन्। भविष्यप्रति आशा जगाउने कुरा विश्व बैंकले नेपालका रणनीतिक सडकमा पर्ने पुल निर्माण तथा मर्मतका लागि १ सय ३३ मिलियन अमेरिकी डलर (१५ अर्ब रुपैयाँ) ऋण दिने भएको छ। यातायात मेरुदण्डको रूपमा रहेको १३ हजार १ सय ४२ किलोमिटर सडकलाई जोड्ने १ हजार ७ सय ७३ पुलको दिगो निर्माण तथा सुधारका लागि यो ऋण प्रयोग गर्न सकिनेछ। कामना गरौं, नेपालले पुलका माध्यमबाट पनि परिचय बदल्नेछ। यस्तो पुल बनाउन सके तिनले लगानी मात्र खोज्ने छैन, प्रतिफल पनि प्रदान गर्नेछ।"
चौठचन्द्रमा गणेश पूजनोत्सव,"भाद्र शुक्लपक्ष चतुर्थीको तिथिको पावन अवसरमा चौठचन्द्र पर्व उमंगसाथ मनाइन्छ। जो चन्द्रमा शीतलता प्रदान गर्ने देवताको रूपमा वेद र उपनिषद्मा वर्णित छन्। भदौको अँध्यारो पक्षमा चन्द्रमा क्षितिजमा उदित भएर केही प्रहरका लागि शीतलता र प्रकाश प्रदान गर्छ। यो चाड सम्पूर्ण तराईमधेसमा मनाउने लामो परम्परा अद्यपि विद्यमान छ जब कि चन्द्रमाको सतहमा मानिसले पाइलो टेकेको पनि धेरै भइसकेको छ। मानिसको आस्था र विश्वासमा केही कमी अझै आएको छैन। चौठचन्द्र प्रसिद्ध एवं प्रिय लोकपर्वको रूपमा आज पनि मनाइन्छ। व्रतालु महिला एकाबिहानै नुहाइधुवाइ र यसको संकल्प गरेर दिनभरि उपवास बस्छन्। दिनभर प्रसादका अनेक परिकार बनाउन परिश्रम उत्तिकै गर्छन्। प्रसादका विभिन्न परिकार बनाउन चाहिने चामल र गहुँ चार दिनदेखि पिँधेर तयार पारिन्छ। यस पूजाका लागि प्रयुक्त हुने कलश तथा प्रसाद राख्ने भाँडो धोएर पूजा गर्ने ठाउँमा प्रसादसहित राखिन्छ। चन्द्रमा चौथीको मुहूर्तमा पश्चिमी क्षितिजमा देखा परेपछि प्रथम व्रतालु महिलाले चन्द्रमाको पूजा गर्छन्। ढोग्ने विधिविधानले सम्पन्न गर्छन्। धार्मिक मान्यताअनुसार साँझ क्षितिजमा चन्द्रमा उदाएपछि हातमा फलफूल र प्रसादका परिकार लिएर पवित्र श्लोक पढ्दै चन्द्रमाको पूजाआजा गर्ने चलन छ। गणेश चतुर्थीको रूपमा यसलाई सम्पूर्ण तराईमधेसमा बडो धूमधामसित मनाइन्छ। यहाँ बस्ने महिला भाकल पूरा गर्न र मनकामना पूरा गर्न यस पर्वको अनुष्ठान गर्छन्। परम्परागत रूपमा मनाइने यो पर्वले चन्द्रमा आराधनामा धर्मको निर्वाह र प्रकृतिप्रतिको सदाशयता दुवैलाई पुष्टि गर्छ। प्रकृति पूजाको परम्परा सृष्टिको उषाकालदेखि नै प्रचलित हुनाले आजको पवित्र तिथिमा यसको पूजाआजा गरिन्छ। व्रतालुहरू निराहार बसेर पुरी, पुवा, खीर र मिष्ठान्न तथा विभिन्न मौसमी फलफूल लिन्छन्। साँझपख आँगनमा निश्चित ठाउँलाई शुद्ध र स्वच्छ बनाउँछन्। त्यसमाथि पिठारबाट अरिपन लोकचित्रकला निर्माण गर्छन्। पूजाआजाको सबै परिकार केराको शुद्ध पातमा राखेर चन्द्रोदयको प्रतीक्षा गर्छन्। चन्द्रोदय भएपछि अरिपनमा अष्टदल कमलको साथै कुमुदिनी फूल, नैवेद्य आदि लिएर हात उठाएर चन्द्रमाको शुभदर्शन गरिन्छ। व्रतालुले सर्वप्रथम पूजा एवं प्रसादका परिकार चढाएपछि परिवारका सदस्यहरू पनि हातमा फलफूल र प्रसादका परिकार लिएर चन्द्रमातिर हात उठाएर उनलाई समर्पण गर्छन्। खाली हात यस तिथिमा चन्द्रमाको दर्शन सदियौंदेखि बर्जित गरिएको छ। चन्द्रमाको दर्शन सुखप्रद र शुभप्रद मानिन्छ। यससम्बन्धी कथा यस्तो छ। चन्द्रमा धेरै सुन्दर देवताको रूपमा रहेको यथार्थ सर्वविदितै छ। उनलाई आफ्नो सौन्दर्यमाथि धेरै घमण्ड थियो। गणेशको भुँडी देख्दा उनको हाँसो फुट्यो। गणेश धेरै कुपित र क्रोधित हुन पुगे र उनलाई श्राप पनि दिए। आजदेखि तिमीलाई तिमीलाई जसले हेर्छ, उसलाई कलंक लाग्नेछ। त्यसपछि चन्द्रमा कुमुदिनी फूलमा गएर लुकिन्। उनले ब्रह्माजीसँग यस अभिशापबाट मुक्ति पाउन उपाय सोधिन्। ब्रह्माजीले गणेशको आस्था र श्रद्धाका साथ पूजाआजा गर्न भने। चन्द्रमाले गणेशको पूजा त्यस्तै विधिले गरेपछि गणेश प्रसन्न भए। उनलाई श्रापमुक्त गरिदिए। गणेशले यो पनि भने जो मानिस यस तिथिमा श्रद्धापूर्वक मेरो पूजाआजा गर्नेछ। त्यसलाई यो कलंक लाग्दैन। मिथिलाञ्चलसमेत तराई मधेसमा श्रद्धा, भक्ति एवं नियमनिष्ठाका साथ चौरचन यानी चौठचन्द्र पर्व मनाइन्छ। भाद्रशुक्ल चतुर्थीको शुभतिथिमा व्रतालुले उदाउने चन्द्रमाको पूजाआजा गर्छन्। यो लामो प्रथा हो। सम्पूर्ण मिथिलाञ्चलमा यस पर्वमा गाईको गोबरले लिपिएको आँगनमा अरिपनको रंगोली बनाइन्छ। तराई मधेसमा विभिन्न मिष्ठान्न परिकार जस्तो दालपुरी, खीर, खजुरिया, गोदिया, फलफूल मिठाई आदि प्रसादस्वरूप अर्पण गरिन्छ। यसरी व्रत गर्नाले मिथ्या कलंकबाट मुक्ति र सुख, शान्ति, समृद्धि फलको प्राप्ति हुन्छ भन्ने लोकविश्वास छ। बिघ्नहर्ता गणेशको पूजाआजा अद्यापि पनि प्रचलित छ। संस्कृत भाषामा यस्तो श्लोकको पाठ नियमित रूपमा गर्ने गरिन्छ। जसबाट परिवारमा सुखसमृद्धिको साम्राज्य पनि स्थापित हुन्छ मंगलम् भगवान् विष्णु मंगलम् गरुढध्वज मंगलम् पुण्डरीकाक्ष मंगलायतनो हरि। काठमाडौं उपत्यकामा पनि नेवार समुदायले यस पर्वमा चन्द्रमाको पूजाआजा गर्ने परम्परा छ। पारिवारिक यो पर्वमा शिवपुत्र गणेशको श्रद्धापूर्वक आराधना गरिन्छ। संस्कृतिविद् जिम गुडम्यानले आफ्नो पुस्तक गाइड टु इन्ज्वोए नेप्लिज फेस्टिभल्समा चन्द्रमालाई मुन गडेस भनेका छन्। तर पनि यस रात नेवार समुदाय आफ्नो कोठामा बन्द हुन्छन्। चन्द्रमाको दर्शनबाट वञ्चित हुन्छन्। गणेश मन्दिरमा भक्तजन लामबद्ध भएर गणेशको पूजाआजा गर्छन्। बिहान पूजा गरेपछि आआफ्नो घरमा बस्छन्। चोरहरू चाहिँ चोरी गर्न बाहिर निस्किन्छन्। तसर्थ चोरहरूका लागि यो सुवर्ण अवसर हुन्छ। मैथिलीमा एउटा भनाइ छ चौरही चाँदनी रात न भावा अर्थात् चोरलाई जुनेली रात मन पर्दैन। तराईमधेसमा लोकभाषामा यस पर्वलाई ढेला चौथ भनिन्छ। यो व्रत गर्नाले झुटो कलंकको दोषको निवारण हुन्छ। यहाँ पनि माटोको डल्लो घरघरबाट फ्याँकिन्छ। अरू केही नभए पनि वारिबाट काँक्रो चोर्ने गरिन्छ। गणेश, विष्णु, शंकर, सूर्य र भगवती देवीलाई पञ्चदेवता भन्ने गरिन्छ।"
