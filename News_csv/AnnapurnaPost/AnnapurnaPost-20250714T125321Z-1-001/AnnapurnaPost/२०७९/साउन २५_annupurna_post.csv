शीर्षक,विवरण
निर्वाचनका समावेशी मुद्दा,"अमेरिकी समाचार संस्था फोब्सले २०७७ मा विश्वभरका सबैभन्दा शक्तिशाली महिलाहरूको सूची सार्वजनिक गर्यो। महिला छनोटका आधार भने कोभिड नियन्त्रणका लागि महिलाहरूले खेलेको भूमिका थियो। उक्त सूचीको पहिलो नम्बरमा थिइन् जर्मन चान्सलर एन्जेला मर्केल भने दोस्रो स्थानमा युरोपेली केन्द्रीय बैंककी अध्यक्ष कृष्टिना लागार्ड। कार्यसम्पादनका हिसाबले विश्वभर नै योग्य र दक्षलाई सम्मान गर्ने तथा अवसर दिने गरिन्छ। तर, दक्षिण एसियाली मुलुकमा भने महिलाले भूमिका पाउने सन्दर्भमा निकै संघर्षपछि मात्र स्पेस प्राप्त हुने गरेका दृष्टान्त छन्। नेपालभारतजस्ता देशले राजनीतिक रूपमा प्राप्त गरिने उपल्लो पद राष्ट्रपति नै महिलाले प्राप्त गरेका उदाहरण छन्। तर, दक्षिण एसियाली मुलुकको सामाजिक संरचनागत काम गराई नै पुरुषप्रधान देखिन्छ। जसको उदाहरणस्वरूप लिनुपर्दा राजनीतिक दलले महिला अधिकार तथा महिला आरक्षणका सन्दर्भमा संविधानमै तोकिएका बाध्यकारी व्यवस्थाको कार्यान्वयनमा समेत महिलाले आवाज उठाउनै पर्ने बाध्यता महिलामाथि छ। यो त केवल एउटा उदाहरण मात्र हो। नेपाल अहिले आमनिर्वाचनको पूर्वसन्ध्यामा छ। संघीयता, गणतन्त्र र पूर्वप्रधानमन्त्रीहरूका विरुद्धमा सामाजिक सञ्जालमा विषवमन गर्ने काम विभिन्न कोणबाट भइरहेको छ। राजनीति गर्नेले धैर्य गुमाए भने देश दुर्घटनामा पर्न सक्छ। पूर्वप्रधानमन्त्रीहरूलाई हराउने होइन, सच्याउने हो। उनीहरूले मुलुकका लागि पुर्याएको योगदानको कदरस्वरूप पनि राजनीतिबाट अस्वीकार गरिहाल्न मिल्दैन। एउटा नेता त्यो पनि राजनेता बन्ने भन्ने कुरा सामान्य कुरा होइन। सामाजिक सञ्जालमा हराउ अभियान संचालन गरेजस्तो सामान्य विषय पनि होइन नेता बन्ने कुरा। रुसी एउटा भनाइ छ हथौडाको चोटले काँच चकनाचुर हुन्छ। तर, स्पात भने अझै सुदृढ बन्छ। राजनीतिककर्मीका सन्दर्भमा पनि त्यही हो। सन्दर्भ निर्वाचनकै। संविधानले निर्दिष्ट गरेको व्यवस्थाअनुसार राजनीतिक दलहरूले निर्वाचनमा प्रतिनिधित्व गराउने उमेदवारको चयन प्रक्रिया केही समयपश्चात् गर्ने नै छन्। त्यो समय महिलालगायत आदिवासी, जनजातिलगायत समावेशी प्रतिनिधित्वको सवाल उठाउँला नै। अहिले भने नेपाली कांग्रेसबारे केही सन्दर्भ जोड्नु सान्दर्भिक हुनेछ। तत्कालीन नेकपाले जनताबाट भारी बहुमतका साथ सरकार निर्माण गर्ने अवसर प्राप्त गर्यो। तर, समयक्रमसँगै घटनाक्रमले त्यो सरकारले पाँचवर्षे कार्यकाल त पूरा गर्न सकेन नै। उक्त राजनीतिक दलसमेत विभाजित हुनबाट जोगिन सकेन। जसका कारण प्रतिपक्षको भूमिकामा रहेको नेपाली कांग्रेसमाथि सरकार निर्माण गरी ट्र्याक बाहिर गएको राजनीतिलाई लयमा ल्याउनैपर्ने बाध्यता आइलाग्यो। कांग्रेसले सत्ता खोजेको नभई सत्ताले कांग्रेस खोज्दै बूढानीलकण्ठ पुग्यो ! जसको फलस्वरूप कांग्रेस सभापति शेरबहादुर देउवा नेतृत्वमा सरकार निर्माण हुन पुगेको थियो। प्रधानमन्त्री देउवा यस्ता व्यक्ति हुन् जसमा असहज भएको समयलाई सहजतामा ल्याउने दायित्व लेखेरै आएझैं लाग्छ। राजाको शासनकालमा राज्यको नियन्त्रणमा नजरबन्दमा राखिएका उनले संघीयता र गणतन्त्रको कार्यान्वयनका लागि पटकपटक आवधिक निर्वाचनहरू गरेर मुलुकलाई निकास दिएको भुल्न मिल्दैन। देशभरका हजारौं कार्यकर्ताको मतबाट पार्टी सभापति र सांसदहरूको छनोटबाट संसदीय दलको नेता भएका हुन्। त्यसकै कारण उनीसामु पुनः संघीय तथा प्रदेश निर्वाचन सम्पन्न गरेर मुलुकको भाँडिएको राजनीतिलाई लयमा ल्याउने दायित्व थपिएको छ। देउवाको राजनीतिक यात्राबारे बेलाबखत पार्टीभित्र र इतर तहबाट प्रश्न उठाइने गरिन्छ। प्रजातन्त्रप्रतिको इमान्दारितामा देउवाबारे उठाइने प्रश्न नै असान्दर्भिक छ। प्रजातन्त्र प्राप्तिपश्चात् तत्कालीन राजा ज्ञानेन्द्रको शासनकालमा राज्यको नियन्त्रणमा त्यो पनि झुटा मुद्दा लगाइएको थियो। पार्टीभित्रबाट देउवाद्वारा अगाडि सारिएको गठबन्धनको प्रस्तावबारे पनि प्रश्न उठाइएको थियो। गत केन्द्रीय समिति बैठकले स्थिर सरकार दिएर मुलुकलाई समृद्धिमा लैजान गठबन्धन गर्ने निष्कर्ष निकालिएपछि उनीप्रतिको संशय मेटिएको छ। तसर्थ, मुलुकले पुनः एकपटक गठबन्धनका माध्यमबाट निर्वाचनमा लयभन्दा बाहिर गएको राजनीति र विकासको अवधारणालाई लयमै ल्याउने दायित्व इतिहासले कांग्रेसमै सुम्पिएको छ। प्रजातन्त्र प्राप्तियता पनि धेरै सरकार निर्माण भए। तर, राजनीतिक स्थायित्व र समृद्धिको सपना भने साकार हुन सकेन। नेकपा एमालेका अध्यक्ष केपी ओली नेतृत्वको सरकारले पनि २०१५ सालमा बीपी कोइराला सरकारले पाएजस्तै अवसर प्राप्त गरेको थियो। उबेला राजा महेन्द्र कांग्रेस र बीपीको काम देखेर झस्किए। फलस्वरूप निर्वाचित सरकारनै अपदस्थ गरियो। ओलीले पनि राजनीतिक स्थायित्व र समृद्धिको सपना साकार पार्ने दुर्लभ अवसर प्राप्त गरेका थिए। तर, उनकै कारण पटकपटक निर्वाचित संसद्समेत भंग गरेर राजनीतिक स्थायित्वको चाहनामा तुषारापात गरिदिए। जनताले यतिबेला राजनीतिक स्थायित्व र समृद्धि चाहेका छन्। त्यही बाटोमा देउवा सरकार पाइला चाल्दैछ। संक्रमणकालीन समयमा सरकारलाई सत्ता, प्रतिपक्ष र नागरिक समाजको तर्फबाट साथ दिने हो। पाइन हेरौंला भन्ने भाषाले देश बन्दैन। देउवाको दायित्व निर्वाचन सम्पन्न गराउने र गठबन्धनलाई जिताउनेछ। कार्यकर्ता तहबाट टिकट पाए ठिक नपाए विपक्षमा मतदान गर्नेजस्ता व्यवहारले पार्टीको अहित हुन्छ नै। गणतन्त्रको स्थायित्वमा समेत संशय पैदा हुन जान्छ। यतातिर पनि ध्यान पुर्याउन सक्दामात्र दलहरूप्रति जनभावना जाग्ने हो। अन्त्यमा, राज्य र जनताबीचको सम्बन्ध नियाल्दा समावेशीकरणको मुद्दा नै आन्तरिक कलहको चुरो देखिन्छ। खासगरी, प्रमुख राजनीतिक दलले जबसम्म संस्थागत रूपमा दलीय संगठनात्मक ढाँचामै समतामूलक प्रतिनिधित्वको अवसर बढाउँदैनन्, तवसम्म निर्वाचनले निषेधर विभेदको नियोजित स्थितिमा सकारात्मक प्रभाव पार्न सक्दैन। माथि उल्लेख गरेझैं हुन त, राजनीतिक दलले समावेशिताको अवधारणालाई अंगीकार गर्दै नगरेका भने होइनन्। तर, नेपालको राज्य व्यवस्था कति समावेशी भन्ने बहस आजपर्यन्त अधुरै छ। दलले भोलिको मितिमा पनि जनताका बीचमा पठाउने प्रतिनिधि समावेशी चरित्रको हुन पुगेन भने बालेन र हर्कहरूको उदय हुनेमा संशय नराखे हुन्छ। हुन त, समावेशी चरित्रको विधान बनाएर कार्यान्वयनमा लैजाने अघिल्लो पार्टी कांग्रेस हो। जसले कर्णाली, दलित, महिला, जनजाति र मधेसी कदमजमको एजेन्डालाई धेरै अगाडि नै अगाडि सारेको तथ्यबाट बेखबर हुन मिल्दैन। तथापि सिंगो मुलुकलाई नै समावेशी बनाएर समृद्धिको यात्रामा लैजाने दायित्व कांग्रेस र देउवाको काँधमा छ। भ्युटावर र हात्तीगैंडाका प्रतिमा बनाएर खेर लगिएको मुलुकको स्रोत जोगाएर समृद्ध नेपाल निर्माणको दायित्वसमेत देउवाकै काँधमा छ। जसका निम्ति आगामी निर्वाचनसम्म पर्खनै पर्ने हुन्छ।  भण्डारी नेपाली कांग्रेस बागमती प्रदेश सदस्य हुन्।"
बदलिँदो राजनीतिक कोर्स,"पञ्चायतदेखि गणतन्त्रसम्म आइपुग्दा देशमा दलीय तन्त्रप्रति मानिसको आकर्षण ओझेल पर्न खोजेको हो कि भन्ने आशंका जन्मिएको छ। दलहरूप्रति जनताको वितृष्णा बढिरहेको देखिन्छ। यसबीचको समयलाई विश्व इतिहाससँग दाँजेर हेर्दा द्रुत गतिमा परिवर्तन भएको आभास जो कसैले गर्न गाह्रो छैन। नेपाली समाजको एउटा भिन्न स्वभाव पनि छ। त्यो के हो भने परिवर्तन समयभन्दा छिटो भई यदाकदा दुर्घटनाको सिकार बन्न गएको छ। २००७ सालको परिवर्तन २०१७ मा मासिनु यसको उदाहरण हो। तर, समय व्यापक परिवर्तनशील छ। आजको २५ वर्षे नवजवानले माओवादी द्वन्द्व सुन्न मात्र पाएको छ, देख्न पाएको छैन। राजपरिवारको वंशनाश भएको घटना उसले सुनेको होला तर त्यो समय महसुस गर्न पाएको छैन। पुरानो पिँढीमाथि मनोवैज्ञानिक दबाब छ यतिबेला। जे भए पनि नेपालमा बालेनहरूको उदय हुने क्रम जारी छ। यसबाट लोकतान्त्रिक प्रक्रियामा हिँडिरहेका सम्पूर्ण दलहरूले केही पाठ सिक्नु जरुरी छ। अझै भनौं दल हाँक्ने नेताहरूले धेरै सिक्न जरुरी छ। यसरी स्वतन्त्र उम्मेदवार नेपालमा हावी हुँदै जाने हो भने देश र प्रणाली संवेदनशील अवस्थामा पुग्न सक्छ। यसलाई जनता जनार्दनले बुझ्नु जरुरी छ। वास्तविकता के हो भने कैयौं दशकदेखि एउटै नेतृत्व स्वीकार्दै हिँड्ने दलहरू आफू परिवर्तन हुन सक्छन् त ? यदि त्यो प्रणाली कायमै रहने हो भने व्यवस्था परिवर्तन भए पनि उही व्यक्तिहरूको समूहले दल हाँकिरहने र राज्यसत्ता चलाइरहने काम हुन्छ। त्यसो हुँदा नवजवानको आवाज यसरी नयाँ स्वरूप उदाउँदै जानेछ। अन्तत्वोगत्वा पार्टी कमजोर र व्यवस्था अस्थिर हुने पक्का छ। उमेरको हेक्का राख्दै अनुभवलाई संग्रहालयमा राख्नुपर्ने व्यक्तित्वहरू फेरि नेतृत्वमा आइरहँदा आजको पिँढीले सूचना प्रविधिको घेराभित्र खरो रूपमा उतारिरहेको युवा जमातमध्येबाटै नेतृत्वमा आउँदैनन् भन्नु गलत हुनेछ। नेपालमा अहिले जन्मिएको प्रवृत्तिले दुईवटा अर्थ राख्दछ। पहिलो, हामी युवा राजनीतिभन्दा टाढा छैनौं र हामी पनि राजनीतिमा आउन सक्छौं भन्ने सन्देश छ। दोस्रो, दलहरूले जहिले पनि पुरानो र असफल व्यक्तिहरूबाट दल र देश चलाइरहेको अवस्थामा जनतामा दल होइन, नेताप्रतिको वितृष्णाको रूपमा बुझ्न सकिन्छ। त्यसैले दल र सुस्त गतिमा चलिरहेको दल चलाउने नेतृत्वले आफूलाई उकास्न जरुरी छ। दलहरूले यसरी यो नयाँ प्रवृत्ति रोक्ने हो भने मूलजरो फाल्न जरुरी छ। त्यसको मतलव नयाँ स्वतन्त्र युवा नेतृत्व नजन्मियोस् भन्ने कदापि होइन। बरु सहवरण गर्न जरुरी छ। सहवरण प्रक्रिया पनि त्यति सजिलो छैन। कतै नेतृत्व पछि हट्नुपर्ला, कतै धमिलो पानीलाई सङ्लो बनाउनु पर्ला। कतै आफ्नो अस्तित्व विलिन गराउँदै नयाँ बालेनहरूको अस्तित्व स्वीकार्नुपर्ने हुन्छ। के यो सबै सम्भव छ त ? निर्वाचनको पछिल्लो फरक परिणाम दलहरूप्रतिको आक्रोश र वितृष्णाको सन्देश हो। खेलकुदको मैदानमा दर्शकले गरेको हुटिङजस्तै हो। मैदानमा खेल्न त खेलाडीले नै पर्छ र गोल पनि आफैं गर्नुपर्ने हुन्छ। गोल गर्दा दर्शकदीर्घामा खुसीयाली छाउँला नै, विपक्षीको अनुहारमा भने नैराश्यता अवश्य देखिन्छ। राम्रै खेलाडी रहेछ भने सन्तोष गर्ने ठाउँ चाहिँ हुन्छ नै। अर्को पक्षबाट हेर्ने हो भने काठमाडौंका जनताले तराईवासीको आगमनलाई सहज स्वीकारेको छ भन्ने सन्देश पनि बालेनबाट स्थापित भएको छ। पहाडमा जाडो बढे तराईले सेक्नुपर्छ, तराईमा आँधी आए पहाडले छेक्नुपर्छ भनेजस्तै भएको छ। अरूप्रति घृणा र वितृष्णा नजगाई कुनै व्यक्ति वा समूहप्रति पटक्कै लाञ्छनामा नलगाई शालीन र भद्र शैलीमा पेसागत पहिचानसहित प्रस्तुत हुँदाको अर्थलाई राजनीतिले बुझ्नुपर्छ। २०७४ सालको निर्वाचनमा भोट हाल्नुको सट्टा म देश बनाउन जान्छु र म मेरो भोट अर्को निर्वाचनमा आफैंलाई दिनेछु भनी घोषणा गर्दै गरेको लामो तयारीले पनि उनलाई सफल बनाउन सहयोग गरेको देखिन्छ। परम्परागत शैलीको प्रचारप्रसारको तरिकामा जसलाई गाली गर्नुपर्ने हो, त्यही विपक्षीहरूसँग पनि आशीर्वाद लिन जानुले समाजमा राम्रो छाप छोडेको स्पष्ट देखिन्छ। उनी सफल हुन सके अरू धेरै बालेन अगाडि सर्नेमा निर्विवाद छ। तर, बालेनवाद पनि व्यक्तिवाद, परिवारवाद, समूहवाद र पार्टीवाद हुँदै जाने हो र आर्थिक पारदर्शिता तथा चुस्त दुरुस्त विकास निर्माणतर्फ ध्यान नदिने हो भने फेरि पनि महानगरवासी नानीमैयाँ दाहालको जितपछि झुक्किएजस्तै हुनेछन्। सम्पूर्ण दल राजनीति गर्न तत्पर रहनु जरुरी छ। अरूको सामना गर्नुभन्दा पनि आफ्नो प्रवृत्तिलाई सुधार्नु जरुरी छ। बिनाराजनीतिक दल कुनै पनि देशले आर्थिक, सामाजिक, सांस्कृृतिक, विज्ञान तथा प्रविधि वा अन्य महत्त्वपूर्ण विषयमा विकास गर्नु असम्भव प्रायः छ। विश्वका धेरै देशमा यस्तै फरक नेतृत्व यदाकदा जन्मने गर्छन् र देश विकास भएका नमुना पनि नभएका होइनन्। केजरीवाल, नरेन्द्र मोदीजस्ता व्यक्तिले पार्टीमा रहेर पनि देशलाई विश्वसामु शक्तिशाली राष्ट्रको रूपमा परिणत गर्दैछन्। अमेरिकाको अश्वेत राष्ट्रपति बाराक ओबामाको कार्यकाल पनि सम्झन लायक छ। तर नेपालका राजनेताहरूले देशपछि दल राख्नुपर्नेमा दलपछि देश राख्ने प्रवृत्तिबाट पछि परिरहेका छन्। उनीहरूको सदाबहार ऐशआरामको जिन्दगीको व्यवस्था राज्यले गरिदिनु पर्नाले पनि जनतामा एक खालको उकुसमुकुस थियो। राजनीतिक दलहरूले आज पनि स्वतन्त्र व्यक्तिको जितप्रति परिपक्व व्यवहार गर्न सकिरहेका छैनन्। जितपछि बधाई दिन पनि कञ्जुस्याइँ गर्ने प्रतिद्वन्द्वीहरू कमजोर मानसिकताको सहायता लिइरहेका छन्। नयाँ यो प्रवृत्तिलाई निरन्तरता दिने हो भने आंशिक विकास त होला तर समग्रमा समानुपातिक, समयानुकूल विकास हुन भने दलको विकल्प छैन। दलहरूले के बुझ्नुपर्छ भने आफ्नो दल स्वच्छ छविका नवजवानहरूको थलो बन्न जरुरी छ। राजनैतिक दलहरूको साथ र सहयोगबिना केही गर्न सकिँदैन भन्ने जमात पनि मनग्गे भेटिन्छ। सुशासन, आर्थिक पारदर्शिता, समानुपातिक समयानुसार वैज्ञानिक ढंगबाट विकास गर्ने हो भने स्वतन्त्र विजेतालाई पनि सबै दलले साथ दिनै पर्छ। सञ्चारकर्मी रवि लामिछानेले कर्मथलोलाई नयाँ पुस्तामा हस्तान्तरण गरी राजनीतिमा होमिने घोषणा गरेर अघि बढेका छन्। चर्चित कलाकर्मी तथा वरिष्ठ विमान चालक विजय लामादेखि हाँस्य कलाकार सीताराम कट्टेल धुर्मुस पनि यही पथमा छन्। यदि यसरी नै देशभरबाट अधिकांश अर्थात् संसद्मा बहुमत हुने गरी उदय हुने हो भने स्थिति कस्तो रहला ? यथार्थमा चित्रण गर्ने हो भने माउबिनाको बथानजस्तो हुने हो कि ? चिन्ता लाग्नु पनि स्वाभाविक हो। यसतर्फ बेलैमा दलहरू सचेत भई पुस्तान्तरणमा जानु समयको माग देखिन्छ। देशको मूलधारमा स्पष्ट, स्वच्छ छवि भएका व्यक्तिहरूद्वारा सत्ता सञ्चालन गर्न अति जरुरी भएको संकेत स्थानीय निर्वाचनले सबैलाई सिकाएको पाठ हो। जीवनभर आफैंले मात्रै पार्टीलाई नेतृत्व दिइरहनुपर्छ भन्ने संकीर्ण विचारलाई आजकै दिनदेखि त्याग्नु जरुरी छ। टेलिग्राम, टेलिफोन, पेजर, मोबाइलदेखि सामाजिक सञ्जालमा पुगेजस्तै राजनीतिले पनि आफ्नो कोर्सलाई समयमैत्री बनाउनै पर्ने देखिएको छ।"
निर्वाचन प्रणालीमा विकृतिको विष,"नेपाल सरकारले संंघीय र प्रदेशसभाको निर्वाचन एकै चरणमा हुने गरी मंसिर ४ गतेको मिति घोषणा गरेको छ। चुनावको मिति घोषणासँगै सो निर्वाचनमा कुन पार्टीले कसकसलाई उम्मेदवार बनाउँलान् भन्ने बहस सुरु हुन्छ। निर्वाचन घोषणालगत्तै टिकटका लागि नेताहरूको दौडधुप सुरु हुन्छ। चुनावमा लडाउने नेताको छनोटका विभिन्न मापदण्ड पनि निर्धारण हुन थाल्छ। पार्टीप्रतिको निष्ठा, समर्पण, राजनीतिक क्षमता, पार्टी र आन्दोलनमा नेतृत्वदायी भूमिका आदि मापदण्ड हुने नै भए। पछिल्ला निर्वाचनहरूमा नेपालका प्रमुख राजनीतिक पार्टीहरूले पैसा खर्च गर्न सक्ने उम्मेद्ववारको खोजी गर्न थालेको आभास मिल्छ। हालै नेपाल कम्युनिस्ट पार्टी (माओवादी केन्द्र)का अध्यक्ष पुष्पकमल दाहाल प्रचण्डले नेपालको निर्वाचन प्रणालीमा दोष रहेको र त्यसले नेपालको गणतन्त्र खतरामा रहेको बताए। आफूले भनेजस्तो नहुँदा गणतन्त्रमा खतरा देख्ने स्वभावका प्रचण्डले दिवंगत नेता नरबहादुर कर्माचार्यको स्मृति दिवसको अवसरमा सो कुरा बताए। उनको कथन थियो गाउँपालिकाको अध्यक्षले १० करोड खर्च गरेपछि संघीय र प्रदेशसभा सदस्यलाई त अर्बाैं खर्च लाग्ने भयो। उनले कुन गाउँपालिकाको अध्यक्षको उम्मेद्ववारले १० करोड खर्च गरे, त्यो त खुलाएनन्। तर उनले यति आत्मविश्वासका साथ भनेको हिसाबले ती उम्मेद्ववार माओवादी केन्द्रकै थिए भन्ने चाहिँ सहज अनुमान गर्न गाह्रो परेन। उनले भनेको सही हो भने एउटा गाउँपालिकाको निर्वाचनमा कसरी खर्च हुन्छ त ? केके शीर्षकमा यो अकुत रकम खर्च हुन्छ ? यो आम कुरा हो कि अपवादको कुरा हो ? के अब पैसा नहुनेले चुनावै लड्न सक्दैनन् ? यो आम कुरा हुन सक्दैन किनभने प्रचण्डकै निर्वाचन क्षेत्रको माढी नगरपालिकाकी नगर प्रमुख ताराकुमारी काजी महतोले त्यत्रो पैसा खर्च गर्ने विलकुल हैसियत राख्दिनन्। जनतासँग निकटतम सम्बन्ध राखेकी उनी ह्वारह्वार्ती पैसा खर्च गर्ने आवश्यकता पनि ठान्दिनन् शायद। महतोजस्तै देशभरका निम्न र मध्यम वर्गीय परिवारका थुप्रै नेता कार्यकर्ताले पालिकाको प्रमुख र उपप्रमुख विजयी बनेका छन्। यदि यो आमकुरा होइन, केही अकुत पैसावाल (त्यो पनि आफ्नै उद्यम, परिश्रम र पसिनाले आर्जेको होइन) ले टिकट खरिद र मतदाता खरिद गर्न खर्चेको पैसा हो भने यो सबैबाट दुरुत्साहन गरिनुपर्ने विषय हो। प्रचण्डलगायत नेताले आमप्रवृत्तिजस्तो गरी उछाल्ने विषय होइन। निर्वाचनमा जनताले स्वतन्त्रतापूर्वक आफ्नो मत अभिव्यक्त गर्न सकुन् र जनअभिमतको खरिदबिक्री हुन नपाओस् भनेर निर्वाचन आयोगले विशेष व्यवस्था गरेको छ। निर्वाचनमा हुन सक्ने अति खर्चको नियन्त्रण गर्न निर्वाचन आयोगले निकै कडा आचारसंहिता जारी गरेको छ। मत प्रभावित पार्ने प्रयोजनले भोजभतेर गर्न नपाउँदा राजनीतिक दल वा उम्मेद्ववारको निर्वाचन चिह्न अंकित ज्याकेट, कमिज, भेस्ट, टिसर्ट, टोपी वा क्याप, गम्चा, मास्क, लकेट वा अन्य कुनै किसिमको पहिरन वा स्टिकर, लोगो, झोला, ब्याच, ट्याटुजस्ता सांकेतिक सामग्रीको प्रयोग गर्न नपाउँदा, कुनै क्लब, सामाजिक संस्था, धार्मिक संस्था, आमा समूह, गैरसरकारी संस्था, आश्रमजस्ता संस्थालाई नगद वा जिन्सी वितरण गर्न, अनुदान वा आर्थिक सहायता, नगद चन्दा पुरस्कार दिने घोषणा गर्न नपाउँदा एउटा गाउँपालिकाको चुनाचमा १० करोड कसरी र कहाँ खर्च हुन्छ ? निर्वाचन आचारसंहिताविपरीत त्यति धेरै खर्च गर्ने व्यक्तिको पहिचान गरी कानुनी कार्बाही गर्नुपर्ने होइन र ? निर्वाचन आयोगले स्थानीय तहका उम्मेद्ववारका लागि जस्तै संघीय र प्रदेशसभा निर्वाचनका उम्मेद्ववारलाई पनि खर्च सीमा निर्धारण गर्ला नै। निर्वाचन आयोगले मतदाता नामावली खरिद, सवारी साधन, सवारी इन्धन, प्रचार सामग्री, ढुवानी, कार्यकर्ता परिचालन, गोष्ठी, विद्युतीय माध्यमद्वारा प्रचार, कार्यालय सञ्चालन, प्रतिनिधि परिचालनलगायत विभिन्न विषयमा मात्र खर्च गर्न सकिने नीति तथा आचारसंहिता निर्माण गर्ने गरेको छ। नेपालका सबै प्रमुख पार्टी आन्दोलन वा जनयुद्धबाट संगठित हुँदै शक्तिशाली बनेका हुन्। नेकपा (एमाले), नेपाली कांग्रेस र माओवादी केन्द्रको आआफ्नै इतिहास र पृष्ठभूमि छ। सत्ताको साधन र स्रोतबाट बञ्चित, जातीय, वर्गीय, लिंगीय र क्षेत्रीय हिसाबले पीडित जनसमुदायको सबैभन्दा बढी संगठित गरेर यी पार्टी आजको आकारमा आइपुगेका हुन्। भूमिगत राजनीतिक आन्दोलन वा जनयुद्धमा लाग्ने व्यक्तिहरूले स्वभावैले घर परिवार, पेसा, परम्परागत व्यवसाय त्यागेर हिँड्नु पथ्र्याे। देशको मुक्ति भएमा आफ्नोसमेत मुक्ति हुने अभिप्रायले जनयुद्धमा होमिएको यो ठूलो युवा जमातमध्ये कतिले ज्यान गुमाए त कतिले जीवनभर निको नहुने अपांगता प्राप्त गरे। पारिवारिक बेमेल, नयाँ स्थानमा आफ्नो भविष्य निर्माण गर्नुपर्ने अवस्था, शिक्षाको अभावमा रोजगारी र अन्य अवसरको अप्राप्यता आदि समस्याबाट कतिपय जोदाहाहरू अहिलेसम्म मुक्त हुन सकेका छैनन्। त्यति मात्र होइन, आन्दोलनमा लाग्नु परेका कारणले उनीहरूले आफूसंग भएको श्रीसम्पत्ति गुमाउनुपर्ने अवस्था आयो, कमाउने कुरा परै जाओस्। पुँजीवादी चुनावको सामना गर्नुपर्ने परिस्थितिसँग आफ्नो सम्पूर्ण ऊर्जाशील जीवन आन्दोलन, जेल नेल र संघर्षमा मात्र बिताएका नेतालाई सहज थिएन र छैन। जनआन्दोलन, जनयुद्ध र हजारौं शोषित, पीडित जनताको रगत, पसिना र बलिदानबाट गणतन्त्र प्राप्त भयो। त्यही गणतन्त्रको माध्यमद्वारा पार्टीका कैयौं नेता राष्ट्रपति, उपराष्ट्रपति, प्रधानमन्त्री, मन्त्री र अन्य कैयौं पदमा पदासीन हुन पुगे। खोलो तर्यो, लौरो बिस्र्यो भनेझैं आज ती नेता निर्वाचनको लागि अयोग्य र भुइँफुट्टा पैसावालहरू योग्य भन्ने भाष्य आज स्थापित गर्न खोजिँदैछ। जनआन्दोलन र जनयुद्धको भुंग्रोबाट आएको नेता संसदीय निर्वाचन वा अरू निर्वाचनमा टिकट माग्न गयो भने हुन त तपाईं पुरानो, जनयुद्ध लडेको मान्छे हो तर तपाईंसँग पैसा छैन कसरी चुनाव लड्नु हुन्छ ? भन्ने जवाफ पाउँछ। यस्तो लाग्छ, अकुत पैसा खर्च नगरी अबको निर्वाचन लड्न सकिँदैन भन्ने सोचले टिकट खल्तीमा बोकेर बसेका नेताको मगज भरिन लागेको छ। परिवर्तनको फल आधारभूत वर्गमा पुर्याउन ठूल्ठूला नीतिगत, संरचनागत र संस्कारगत परिवर्तन नगरी यस किसिमको गलत सोच र प्रणालीलाई हटाउन सकिँदैन। संसदीय व्यवस्थासहितको संविधान बनेर कार्यान्वयन भइरहँदा देशका ठूला राजनीतिक पार्टीहरू आफैंले बनाएका ऐन, नीति, नियम तथा आचारसंहिता मान्न तयार छैनन्। देशका शीर्षनेतालाई ऐन, नियम, कानुन, निर्वाचन आचारसंहिताको मतलव छैन, आफू जसरी पनि जित्नु परेको छ, प्रधानमन्त्री मन्त्री बन्नु परेको छ। आफ्नो निर्वाचन क्षेत्रमा करोडौं रुपैयाँ ओछ्याएर पनि नजिती भएको छैन। देशको आमनिर्वाचनमा पार्टीको घोषणापत्र र उम्मेद्ववारको इमान्दारी, निष्ठा र योग्यताको प्रतिस्पर्धा हुनुपर्नेमा विस्तारै पैसाको प्रतिस्पर्धा हुने अवस्था टड्कारो रूपमा मुखरित हुँदैछ। नेताहरू स्रोत र साधनवाला केही मुठ्ठीभर मानिसको घेराबन्दीमा पर्दै गएको र राजनीतिक अवसरको वितरणमा अपारदर्शिता, अन्याय र अनियमितता भएको आरोप नेतृत्वमाथि लाग्न थालेको छ। अमेरिकी लेखक ज्याफ्री स्याकको पुस्तक द प्राइस अफ सिभिलाइजेसनमा उल्लेख भएझैं देशको शासन व्यवस्थालाई सामूहिक समूह कर्पोरेटोक्रेसीले सञ्चालन गरेको हुन्छ। नेपाल त्यसको अपवाद हुन सक्दैन। जुनसुकै पार्टी सत्तामा आए पनि त्यही समूह हाबी हुने र जनलक्षित कार्यक्रमको फाइदासमेत त्यही समूहले लिने विडम्बनापूर्ण स्थिति कायम छ। यसले पार्टी नेतृत्वलाई जनताबाट अलगथलग बनाइदिन्छ, अपसृत बनाइदिन्छ। कुनै आन्दोलन सफल पार्न जनताको घरदैलोमा पुग्ने पार्टी नेतृत्व सत्तामा पुगेपछि जनताको झुपडीतिर नफर्कने तीतो यथार्थको पुनरावृत्ति भइरहेको छ। जनआन्दोलन, जनयुद्ध र सामाजिक परिवर्तनका अन्य आन्दोलनमा लाग्ने जनताको डोकाको न डालाको स्थिति कायम छ। केही अपवादबाहेक स्थिर र शक्तिशाली कहलाइएका सरकारले पनि जनताको झुपडीको हेक्का नराख्दा समृद्धिको नारा पनि सिंहदरबार वरिपरि मात्र सीमित छन्। सर्वसाधारण जनताका लागि त्यो आकाशको फल आँखा तरी मर सिवाय केही भएको छैन। पार्टीका केही टाठाबाठा र सम्पत्तिवालले सत्तारूढ हुन सक्ने सबै पार्टीको सदस्यता सिरानीमा राखेका छन्। त्यसैलाई भजाएर रातारात मालामाल हुने नोकरशाहहरूबाट देशका मुख्य राजनीतिक पार्टीहरू बाहिर आउन निकै मेहनत गर्नुपर्ने आवश्यकता छ। राज्यका स्रोत र साधनको न्यायोचित वितरण नहुने र निमुखाको निवेदन सिंहदरबारमा छिर्नै नसक्ने परिपाटीको अन्त्य नभएसम्म समाजवाद, लोकतन्त्र जे भनिए पनि त्यसको खासै अर्थ रहँदैन। अहिलेको निर्वाचन प्रणालीले गरिबलाई चुनाव लड्न दिँदैन भन्नुको सट्टा उनीहरूलाई पनि सहज रूपमा चुनाव लड्न सक्ने तारतम्य मिलाउनु राज्यको बागडोर समाल्नेहरूको काम हो। २०६२६३ सालको जनआन्दोलनको सफलता पश्चात राज्यका विभिन्न अंगमा जातीय, क्षेत्रीय र लिंगीय समावेशीकरणको सुरुआत भएको छ। तर पनि विकराल वर्गीय विभेदीकरणको अन्त्य नगरी देशमा विद्यमान विकराल वर्गीय उत्पीडनलाई सम्बोधन गर्न सकिँदैन। देशभरका विपन्न जनताको सही तथ्यांक संकलन गरी राज्यको नीतिनिर्माण तहमा उनीहरूको यथोचित प्रतिनिधित्व गराउन सक्नुपर्छ। यसो हुन सके सामाजिक न्याय र समानतातर्फको यात्रा वास्तविक अर्थमा सुरु भएको ठहरिनेछ। प्रजातन्त्र र गणतन्त्रका योद्धाहरू घर न घाटको भएर सडकमा भौतारिनु पर्ने र समाजका नवधनाढ्य र सुविधाभोगी वर्गले सधैं शासन सत्तामा ढलिमली गरिरहने परिस्थिति कायम रहेमा अपेक्षित आर्थिक समृद्धि प्राप्त गर्न सकिँदैन। अहिले किसान, मजदुर, विद्यार्थी, सैनिक जवान, प्रहरी, वकिल, पत्रकार, शिक्षक, प्राध्यापकलगायत कोही पनि देशको अवस्थासँग सन्तुष्ट भेटिँदैनन्। हुँदाहुँदा सत्तारूढ दलका शीर्ष नेताहरू, मन्त्रीहरू, नेताहरू, सांसद, उद्योगीहरूसमेत देश विकासको रेखा पत्ता लगाउन नसकेको अवस्थामा देखिन्छन्। चुनाव लड्न नेतालाई अकुत पैसा चाहिएको कारण भ्रष्टाचारको जालो सबैतिर फैलिएको छ। तर त्यसको दोष हरेकले आफूबाहेक अरुमा थोपर्ने आम परिपाटी कायम छ। यस्तो अवस्थाको अन्त्य गर्न सबैभन्दा पहिले खेतबारीमा राँटैराँटा पारेर जोत्ने र ज्याला बढी माग्ने अल्छी हलीको जस्तो आमकार्यशैलीमा व्यापक सुधार गर्नु जरुरी छ। यसरी संघीय लोकतान्त्रिक गणतन्त्रको अपनत्व सम्पूर्ण जनतामा विस्तार गर्न आवश्यक छ। दिगो समृद्धिका लागि दीर्घकालीन नीति निर्माण, व्याप्त बेथितिको अन्त्य, भ्रष्टाचारमा शून्य सहनशीलता, चुस्त प्रशासन, प्रभावकारी अनुगमनको व्यवस्था, पद्धतिकेन्द्रित विकासको अविलम्ब थालनी हुनु अपरिहार्य छ। तर यी यावत् क्षेत्रमा नेता नमुना र अनुशरणीय हुनुपर्नेमा त्यो नेपालमा पटक्कै हुन नसकेको विषय हो। आफू संविधान, ऐनकानुन, राज्यका निकायले सबै पार्टीको सहमतिमा बनेका आचारसंहिताको निरन्तर उल्लंघन गर्दै जाने अनि दोष प्रणालीलाई थोपर्न कसरी मिल्छ ? आगामी निर्वाचनमा प्रचण्डलगायत सबै शीर्ष नेताले आफ्नो निर्वाचन क्षेत्रमा निर्वाचन आचारसंहिताको पूर्ण परिपालना गर्नुपर्छ। निर्वाचन आयोगले तोकेको खर्चको सीमाभित्र रहने अभ्यास सुरु गर्ने र आफ्ना पार्टीका सबै नेता कार्यकर्तालाई त्यही लक्ष्मणरेखाभित्र राख्ने हो भने यो निर्वाचन प्रणाली कसरी खर्चिलो हुन्छ ? आगामी निर्वाचनमा जति कम पैसामा सम्पन्न हुन सक्यो, जति चुनावी तडकभडक कम हुन सक्यो त्यति नै नेपाली जनताले स्थापित गरेको नयाँ राजनीतिक प्रणाली सफल हुने निश्चित छ। जसरी पनि चुनाव जित्ने हुटहुटीले पार्टी नेतृत्वले नै यो प्रणालीमा विकृतिको विष घोल्न थाल्यो भने समयान्तरमा जनताले पुर्पुरोमा हात लगाउनुबाहेक कुनै विकल्प बाँकी रहने छैन। भट्टराई नेकपा एमालेका केन्द्रीय सदस्य हुन्।"
स्वतन्त्रको बीजारोपण,"स्थानीय तह राज्य, लोकतन्त्र, विकास र समृद्धिका जग हुन्। पहिलो पाँच वर्षको कार्यकालमा कति स्थानीय सरकारले विगतका उपलब्धि सार्वजनिक गरे ? उनीहरूले कार्यालय छाड्नुअघि विगतका उपलब्धि, कार्यसम्पादन र खर्च जनतासमक्ष पेस गर्नुपर्ने थियो। धेरैजसो स्थानीय तहले जनतालाई राम्रो सेवा दिन नसक्दा विगतको अभिलेख राख्न सकेका छैनन्। तसर्थ उनीहरूको लोकतान्त्रिक संस्कृति र राजनीतिक सचेतना सुधार गर्न आवश्यक छ। तहको निर्वाचनको नतिजालाई लिएर विभिन्न विश्लेषण भइरहेका छन्। चुनावी नतिजासँगै दलहरूको शक्ति सन्तुलन फेरिएको छ। निर्वाचनको सबैभन्दा राम्रो विशेषता भनेको जनताले विश्वास नगर्ने, विकासका काम गर्न नसक्ने, सार्वजनिक सेवामा ढिलासुस्ती गर्ने, भ्रष्टाचारमा संलग्न र जनतालाई झूटा आश्वासन दिनेहरू चुनावमा हराए। दलहरू जहाँबाट आए पनि अधिकांश ठाउँमा जनताले धेरै सोचेर मतदान गरेको पाइयो। गठबन्धन बनेको ठाउँमा नेता कार्यकर्ताले गठबन्धनको पक्षमा मत हालेको पाइयो। धेरै जनप्रतिनिधिले ठूलाठूला आशा दिए र वाचा मात्र गरे तर जनताको हितमा केही योगदान गरेनन्। यसपटक स्थानीय तहको विकासका लागि इमान्दारिता नभएका नेतालाई जनताले पत्याएनन्। वरिष्ठ नेताहरूको स्वार्थमा उम्मेदवार बनेका धेरै नेतालाई जनताको विश्वास जित्न मुस्किल परेको थियो। कतिपय क्षेत्रमा जनताले गठबन्धनको नाममा भोट हाल्छन् तर यो निर्वाचनमा धेरै नयाँ र युवा अनुहार देखा परेका छन्। निर्वाचनमा प्रमुख दल एमालेले सबैभन्दा बढी हार बेहोरेको छ। पार्टी विभाजन र अन्य दलको गठबन्धनले एमालेलाई जसरी पनि हराउनुपर्छ भनेर लागेका कारण एमालेलाई केही घाटा व्यहोरेको छ। सबैभन्दा ठूलो समस्या एमालेको आफ्नै कारण हो। एमालेले नगरपालिका र गाविसका धेरै ठाउँमा पुराना नेतालाई टिकट दिएको छ। उसले के यसरी जनताको मन जित्न सक्यो ? फेरि टिकट दिनेहरू जनतामाझ लोकप्रिय भए कि भएनन् ? २०७४ सालमा २ सय ९७ नगरपालिका जितेर एमाले पहिलो दल बनेको थियो। त्यसयता एमालेबाट जितेका जनप्रतिनिधिको हैसियतबारे कहिल्यै अध्ययन र विश्लेषण गर्न सकेको छैन। पाँच वर्षको अवधिमा एमालेको यो गल्ती थियो। उसो त कांग्रेसले पनि उस्तै समस्या झेल्नुपर्यो। कांग्रेसले केही पुरानालाई गुमाए पनि गठबन्धन र अन्य दलबाट प्राप्त मतका कारण स्थानीय तहमा केही नयाँ अनुहार थप्न सफल भयो। अहिलेको स्थानीय निर्वाचनले दिएको अर्को सन्देश भनेको गाउँमा बसेर सार्वजनिक काम र समाजसेवामा लाग्ने व्यक्ति जुनसुकै दलमा आबद्ध भए पनि चुनाव जित्न सक्छ। तर, नेताको निहित स्वार्थबाट आएका तर समाजको सेवा गर्न नसक्ने, जति नै खर्च गरे पनि नैतिकता र इमान्दारिताको अभाव भएका व्यक्तिलाई अहिलेको स्थानीय निर्वाचनले सन्देश दिएको देखिन्छ। अर्कोतर्फ यो निर्वाचनले अर्को महŒवपूर्ण सन्देश पनि दिएको छ त्यो हो स्वतन्त्र र युवा उम्मेदवारप्रति जनताको आकर्षण। देशकै ठूलो र राजधानी काठमाडौं महानगरपालिकाको मेयरमा स्वतन्त्र उम्मेदवार युवा पुस्ताको नेतृत्व गर्दै विजयी भए। देशका अन्य केही ठूला सहरमा पनि स्वतन्त्र उम्मेदवारप्रतिको आकर्षण बढेको छ। अहिलेका राजनीतिक दल र नेताप्रति जनता असाध्यै निराश छन्। राज्य संयन्त्र केन्द्र, प्रदेश र स्थानीय तह केही भ्रष्टहरूको नियन्त्रणमा छ। अधिकांश सरकारी संयन्त्रहरू कुनै न कुनै रूपमा नेता र कर्मचारीतन्त्रको निहित स्वार्थ समूहको नियन्त्रणमा छन्। जनप्रतिनिधि, राज्य संयन्त्र र सरकारी प्रशासक पनि भ्रष्ट भएर राजनीतिक दलको हितमा काम गर्दा देशको पूर्वाधार विकास र प्रगतिको बाटो ठप्प भएको हो। जुन तीतो यथार्थ हो। त्यसैले यस्ता समस्या सिर्जना गर्न भूमिका खेल्ने राजनीतिक दल र नेताहरूप्रति जनताको ठूलो वितृष्णा छ। स्वतन्त्र उम्मेदवारले पाएका मतहरू राजनीतिक मोलतोल, पुरानो पार्टी नेतृत्व, नातावाद, कृपावाद आफन्तवाद र राजनीतिक दलहरूमा जमिन्दारी प्रणाली र आन्तरिक लोकतन्त्रको चरम अभावलगायत सबै प्रकारका आधिपत्यको विरुद्धमा छन्। सबैभन्दा महŒवपूर्ण कुरा यो छ कि सिन्डिकेटको चंगुलबाट चक्र तोड्ने स्वतन्त्र उम्मेदवारहरूको ऊर्जाले देखाएको बाटो सही हो। तिनको उम्मेदवारी अन्यका घटनाजस्तै पार्टीगत, पुरानो दोहोरिने, अविश्वासका उम्मेदवार, आन्तरिक लोकतन्त्रको चरम अभाव, भ्रष्टाचारको लोभ अवसर र ठूला दलमा उम्मेदवारको खरिदबिक्रीको परिणाम हो। तिनले प्रतिद्वन्द्वीभन्दा फराकिलो मत पाएका छन्। जेहोस्, यो निर्वाचन परिणामले तल्लो तहमा लोकतान्त्रिक मूल्यमान्यतालाई अझ फलदायी र नेपालको निर्वाचनमा दीर्घकालीन प्रभाव पारेको छ। स्वतन्त्रहरूले स्थानीय समस्याको पहिचान र तिनको समाधान, स्थानीय भाषा, संस्कृति, विविधताको संरक्षण, लोकतन्त्रको संरक्षण, कार्यप्रणालीमा पारदर्शिता र सार्वजनिक कोषको सम्मानजनक उपयोगमा ध्यान दिएका छन्। अन्य महत्त्वपूर्ण क्षेत्रहरू संघराज्यमहानगरपालिकाबीच समन्वय, उपभोक्ता हितको संरक्षण, न व्यापारका लागि अनुकूल वातावरणको सिर्जना, शिक्षा र स्वास्थ्य क्षेत्रमा नाफाभन्दा कम लागतमा गुणस्तरीय सेवा आदि हुन्। मतदाताको शुभकामना र समर्थनले ऊर्जा, प्रतिबद्धता र आत्मविश्वास बढोस्। उनीहरूलाई प्रधानमन्त्री, मन्त्रीहरू, सरकारी निकायहरू, सांसदहरू र आमजनताको बलियो समर्थन चाहिन्छ। सरकारी मन्त्रालय र कर्मचारीतन्त्रसँग उचित समन्वय र सन्तुलन हुनुपर्छ। अत्यावश्यक क्षेत्रहरू, स्वस्थ खानेपानीको उचित व्यवस्था, दुर्घटनाको न्यूनीकरण ट्राफिक, व्यवस्थापन, सडक मर्मत र सम्भार वायु प्रदूषण कम गर्ने आदि थुप्रै काम भइरहेका छन्। देशका विभिन्न क्षेत्रका भाषा, संस्कृति र जीवनशैलीका अन्य पक्ष सबैको साझा सम्पत्ति हुन्। यसको संरक्षण र दायित्व सबैको हो। स्थानीय सरकारको सफल सञ्चालनमा स्थानीय विशिष्टताको संरक्षण, स्थानीय आवश्यकता र समस्याहरूको पहिचान र समाधान र प्रदेश, संघ र अन्य राष्ट्रसँग समन्वयका आयामहरू समावेश हुन्छन्। प्रादेशिक स्वशासनको वास्तविक अर्थ प्रादेशिक विशिष्टताको संरक्षण, आवश्यकता र समस्याको पहिचान, समाधान र सबैसँग समन्वयको व्यावहारिक अभ्यास हो।"
ज्ञानेन्द्रको पुनरागमन,"काठमाडौं : पूर्वकप्तान ज्ञानेन्द्र मल्लले राष्ट्रिय क्रिकेट टोलीमा पुनरागमन गरेका छन्। अफ्रिकी मुलुक केन्यासँगको पाँच खेलको टीट्वेन्टी र तीन खेलको एकदिवसीय शृंखलाका लागि मंगलबार घोषित राष्ट्रिय टोलीमा ज्ञानेन्द्र मल्लले पुनरागमन गरेका हुन्। नेपाल क्रिकेट संघ (क्यान) ले सन्दीप लामिछानेको कप्तानीमा मंगलबार घोषणा गरेको १६ सदस्यीय टोलीमा ज्ञानेन्द्र मल्लले पनि स्थान बनाएका छन्। ज्ञानेन्द्र यसअघि आईसीसी विश्वकप क्रिकेट लिग२ अन्तर्गत अमेरिका, क्यानडा र स्कटल्यान्ड भ्रमणमा टोलीमा परेका थिएनन्। यसअघि टोलीमा नियमित स्थान बनाउँदै आएका विकेटकिपर ब्याट्सम्यान विनोद भण्डारी र प्रारम्भिक ब्याट्सम्यान कुशल भुर्तेल भने बाहिरिएका छन्। युवा विकेटकिपर अर्जुन साउद भने पहिलो पटक राष्ट्रिय टोलीमा परेका छन्। सन्दीप लामिछानेको कप्तानीमा रहेको नेपाली टोलीमा रोहित पौडेल, आसिफ शेख, आरिफ शेख, दीपेन्द्रसिंह ऐरी, देव खनाल, अदिल आलम, करण केसी, ज्ञानेन्द्र मल्ल, सोमपाल कामी, बसिर अहमद, अर्जुन साउद, पवन सर्राफ, साहब आलम, किशोर महतो र विवेक यादव छन्। वैकल्पिक खेलाडीका रुपमा जितेन्द्र मुखिया, भीम सार्की, प्रतिश जिसी र हरिशंकर साहलाई राखिएको छ। नेपाली टोलीको नेतृत्व नवनियुक्त मुख्य प्रशिक्षक मनोज प्रभाकरले गर्ने छन्। नेपालले अगस्ट २५ देखि सेप्टेम्बर ५ सम्म अफ्रिकी मुलुक केन्याको भ्रमण गर्दैछ। केन्या भ्रमणमा नेपालले पाँच टीट्वेन्टी र तीन एकदिवसीय खेल खेल्नेछ। पहिलो टीट्वेन्टी खेल अगस्ट २५ मा हुनेछ। यस्तै दोस्रो अगष्ट २६, तेस्रो अगष्ट २८, चौथो अगष्ट २९ र पाँचौं अन्तिम टीट्वेन्टी खेल अगस्ट ३० मा हुनेछ। यसैगरी पहिलो एकदिवसीय खेल सेप्टेम्बर २, दोस्रो सेप्टेम्बर ३ र अन्तिम एकदिवसीय खेल सेप्टेम्बर ५ मा हुनेछ।"
टेनिसबाट टाढिँदै सेरेना,"लन्डन : अमेरिकाकी दिग्गज खेलाडी सेरेना विलियम्सले टेनिसबाट टाढिँने संकेत गरेकी छन्। ४० वर्षीया सेरेनाले अमेरिकी (यूएस) ओपनपछि सक्रिय खेल जीवन टुङयाउने संकेत गरेकी हुन्। भोग म्यागजिनसँगको विशेष कुराकानीमा २३ पटककी ग्रान्डस्लाम विजेता सेरेनाले यूएस ओपनपछि आफ्नो जीवनले अर्कै मोड लिने संकेत गरेकी हुन्। म सन्न्यास भन्ने शब्द सुन्नै चाहन्न। यो शब्द मेरा लागि जहिले पनि अप्रिय लाग्ने गरेको छ। तर, मेरा लागि अब खेलभन्दा पनि अरु कुरा नै महत्वपूर्ण भएका छन्, सर्वाधिक सफल अमेरिकी खेलाडी सेरेनाले भनेकी छन्, मेरो खेल जीवनको उल्टो गन्ती सुरु भइसकेको छ। म अब केही साताको सक्रिय खेलाडी जीवनको आनन्द उठाउन चाहन्छु। सेरेनाले यूएस ओपनमा भने प्रतिस्पर्धा गर्ने बताएकी छन्। उनले ६ पटक यूएस ओपनको उपाधि जितेकी छन्। चोटका कारण लामो समय कोर्ट बाहिर रहेकी सेरेनाले गत जुनमा विम्बल्डनमार्फत पुनरागमन गरेकी थिइन्। उनी फ्रान्सकी युवा खेलाडी हार्मोनी टानसँग पहिलो चरणमै पराजित भएकी थिइन्। त्यसपछि उनको सन्न्यासलाई लिएर बहस सुरु भएको थियो। म यस वर्ष विम्बल्डन जित्नसक्ने अवस्थामा थिइनँ। त्यसका लागि तयारी पनि गरेको थिइनँ। न्युयोर्कमा हुने यूएस ओपनको उपाधि जित्न तयार हुन्छु वा हुन्न भनेर पनि भन्न सक्तिनँ, उनले भनेकी छन्, तर, म आफ्नोतर्फबाट सक्दो प्रयास भने गर्नेछु। सेरेना सर्वाधिक ग्रान्डस्लाम जित्ने खेलाडीको दोस्रो स्थानमा छिन्। अहिलेसम्म २३ ग्रान्डस्लामको उपाधि उचालिसकेकी उनी मार्गरेट कोर्टभन्दा पछि छिन्। मार्गरेटले २४ वटा ग्रान्डस्लामको उपाधि जितेकी छन्।"
