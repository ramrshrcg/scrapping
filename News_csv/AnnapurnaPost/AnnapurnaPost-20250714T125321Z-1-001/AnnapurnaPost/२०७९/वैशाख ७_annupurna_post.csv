शीर्षक,विवरण
फेरि फलामे ढोका !,"चैत महिनाको पहिलो हप्ता सञ्चालन हुने गरेको एसएलसी परीक्षा महामारीका कारण गत दुई वर्ष सञ्चालन हुन सकेन। विद्यालयले आन्तरिक मूल्यांकनका आधारमा दिएको नतिजालाई परीक्षा बोर्डले प्रमाणीकरण गरी नतिजा प्रकाशन गर्यो। महामारीको प्रभाव कम हुँदै गएका कारण यसपटक भने एक महिना ढिलो गरेर वैशाख ९ गतेबाट राष्ट्रिय स्तरमै एसईई परीक्षा सञ्चालन हुँदैछ। माध्यमिक शिक्षाको अन्तिम परीक्षा १२ कक्षामा सञ्चालन गरिने भएपछि धूमधामका साथ राष्ट्रियस्तरमै एसईई परीक्षा सञ्चालन गर्नुको कुनै औचित्य छैन। यद्यपि एसईई परीक्षाका लागि स्थापना गरिएका सरकारी निकायलाई काम पुर्याउन र परीक्षाका नाममा कर्मचारीको आम्दानी कायम राख्नकै लागि १० कक्षाको अन्त्यमा एसईई सञ्चालन गर्न लागिएको छ। एसईईलाई सामान्य औपचारिकताका रूपमा मात्र लिन थालिएको सन्दर्भमा पुनः यसको गरिमा बढाउने प्रयास गरिएको छ। विद्यार्थीको शैक्षिक भविष्यका लागि निर्णायक भूमिकामा राख्ने प्रयास भएको छ। अक्षरांकन विधिमै पनि विद्यार्थी अनुत्तीर्ण हुने प्रावधान राखेर सञ्चालन गरिँदैछ। विगतमा आन्तरिक परीक्षामा २५ मा २५ र लिखित परीक्षामा ७५ मा पाँच अंक प्राप्त गर्ने विद्यार्थी भेटिए। परीक्षा बोर्डले यसपटक भने आन्तरिकतर्फ ४० र बाह्यतर्फ ३५ प्रतिशत अंक नल्याउने विद्यार्थीलाई नन्ग्रेडेड अर्थात् अनुत्तीर्णको समूहमा राख्नेछ। नतिजा प्रकाशन प्रणालीमा यसपटक शैक्षिक सत्रकै अन्तरालमा परिवर्तन गरिएकाले विद्यार्थीको अनुत्तीर्ण दर बढ्न सक्ने आकलन पनि गरिएको छ। राष्ट्रिय आवश्यकता र औचित्य पुष्टि गर्न नसकिएको अवस्थामा परीक्षा प्रणालीमा गरिएका यी परिवर्तनलाई स्वाभाविक र सान्दर्भिक मान्न सकिँदैन। सरकारी निकाय विभिन्न तर्क दिएर एसईईको औचित्य पुष्टि गर्न तत्पर देखिएको छ तर वास्तविकता भने त्यस्तो छैन। अन्य बेलामा जसोतसो पाठ्यक्रममा निर्देश गरिएका विषयवस्तुको पठनपाठन हुने गरेको भए पनि यसपटक भने थोरै दिन मात्र विद्यालय खुलेकाले धेरैजसो विद्यालयमा ७० प्रतिशत पाठ्यवस्तु पनि पढाइ भएको छैन। ३४ महिनाअघिसम्म विद्यार्थी एसएलसी परीक्षा हुन्छ भन्ने कुरामा विश्वस्त थिएनन्। विगतका दुई वर्षजस्तै आन्तरिक मूल्यांकनबाट नम्बर पाइन्छ भनेर नपढी बसेका विद्यार्थीको संख्या पनि निकै धेरै छ। त्यसो त विश्वव्यापी रूपमै महामारीका कारण बालबालिकाको सिकाइमा पुगेको क्षतिले विश्व समुदाय नै चिन्तित बनेको छ। युनिसेफ, युनेस्कोलगायत अन्तर्राष्ट्रिय संस्थाले प्रकाशित गरेका रिपोर्टमा सिकाइ क्षतिका डरलाग्दा विवरण आएका छन्। त्यसैले सबैजसो विद्यार्थीमा मानसिक त्रास छ। पठनपाठनका कुरामा पटक्कै ध्यान नदिने तर परीक्षालाई कडाइ गर्ने अवैज्ञानिक नीति छ नेपालमा। जसका कारण नेपाली शिक्षा बेरोजगार उत्पादन गर्ने कारखानाका रूपमा परिचित छ। एसईईमा परिणत भएपछि गोल्डेनगेट बन्न खोजे पनि पुरानै ढर्रामा परीक्षा सञ्चालन गर्ने निर्णयले एसईई पुनः आइरनगेट वा फलामे ढोका बन्ने तरखरमा छ। नेपालको सन्दर्भमा राष्ट्रिय आवश्यकता र परिवेशले सिर्जना गरेको आवश्यकताअनुरूप शिक्षा हुने गरेको छैन। विदेशी दाताहरूको इच्छा र उद्देश्य पूर्ति गर्ने मनसायबाट राज्यका शैक्षिक नीतिहरू तय हुने गरेका छन्। दाताकै इच्छापूर्ति गर्न २०७२ सालदेखि पूर्वतयारीबिना हठात् अक्षरांकन पद्धति आत्मसात् गरिएको थियो। ५६ वर्षको अन्तरालमा नेपालको आन्तरिक परिस्थितिमा कुनै परिवर्तन आएको छैन। तर पनि दाताको अवस्थामा परिवर्तन आएका कारण यसै वर्षदेखि लागू हुने गरी कम्तीमा ३५ प्रतिशत अंक ल्याउन नसक्ने विद्यार्थीलाई नन्ग्रेडिङ (फेल) उपाधि दिने निर्णय गरिएको छ। राष्ट्रिय आवश्यकता र औचित्य पुष्टि गर्न नसकिएको अवस्थामा परीक्षा प्रणालीमा गरिएका यी परिवर्तनलाई स्वाभाविक र सान्दर्भिक मान्न सकिँदैन। नेपाली शिक्षा क्षेत्रमा पटकपटक यस्तै अपरिपक्व र अनौठा किसिमका परीक्षणहरू हुने गरेका छन्। कहिले विद्यालयलाई उत्पादनसँग जोड्ने नाममा कारखाना बनाउने नारा सुनिन्छन् भने कहिले नमुना विद्यालयका नाममा निजी क्षेत्रका विद्यालयसँग प्रतिस्पर्धा गर्न सक्ने केही विद्यालय स्थापना गरिन्छन्। अनि दूरदराजका विद्यालयहरूले पाउँदै आएका अनुदान कटौती हुन्छन्। भूकम्पले क्षतिग्रस्त संरचना बन्न नसकेका धेरै विद्यालय पूर्वाधारको अभावमा स्तरीय शिक्षा दिन वञ्चित छन्। वर्षा लागेपछि र हुरीबतास चल्दा बन्द हुने विद्यालय पनि धेरै छन्। ती विद्यालयको आधारभूत आवश्यकता पूर्तिमा सरकारले पटक्कै ध्यान दिएको छैन। औचित्यहीन परीक्षा सञ्चालन गर्न खर्च गरिने करोडौं रुपैयाँ त्यस्ता विद्यालयको भौतिक संरचना निर्माणमा प्रयोग गरे प्रभावकारी हुनेछ। त्यसो त राष्ट्रपति शिक्षा सुधार कार्यक्रम, मुख्यमन्त्री शिक्षा सुधार कार्यक्रमजस्ता अनेकौं कार्यक्रमका नाममा राष्ट्रिय ढुकुटी सीमित विद्यालयमा खन्याउने कामसमेत हुँदै आएको छ। शिक्षा क्षेत्रमा एकीकृत कार्यक्रम लागू गरी आर्थिक तथा शैक्षणिक चुस्तदुरुस्तता कायम गर्ने दिशामा सरकारले सिन्कोसमेत भाँच्न सकेको छैन। १७ थरी शिक्षकलाई व्यवस्थापन गर्न हम्मेहम्मे परेको सरकारले औचित्यहीन एसईईको वैकल्पिक व्यवस्था गर्न सकेको छैन। विद्यालय तहको अन्त्यमा १२ कक्षामा एसएलसी परीक्षा सञ्चालन हुने भएकै छ। त्यसैले अनावश्यक रूपमा विद्यार्थीलाई त्रास र राष्ट्रिय ढुकुटी सखाप पार्ने एसईईलाई १० कक्षाको वार्षिक परीक्षामा सीमित गर्नुपर्छ।"
विकासमा राष्ट्रिय मनोविज्ञान,"विकासले फड्को मार्दा आत्मनिर्भर त भइन्छ नै, गुणस्तरीय जीवनशैलीसँगै राष्ट्रिय स्वाभिमानसमेत उँचो हुन्छ। देश विकासका लागि मन दुख्नुपर्छ। पार्क चुङ हीको यो भनाइसँग आजसम्म नेपालका नेताको भनाइ मिल्न सकेको छैन। दक्षिण कोरियाका तत्कालीन राष्ट्रपति हीको मन दुखेरै नेपालभन्दा गरिब देश आज विकासमा फड्को मारेर विश्वलाई लोभ्याउँदैछ। देशमा होइन दलीय स्वार्थमा जोडिएको छ नेपालको विकास। नेपालमा पनि विकास सम्भव छ भन्ने पुष्टि गर्न नेपालका नेताको पनि हीको जस्तै मन दुख्नुपर्छ, देश विकासका लागि। सन् १९५० को सुरुआती दशकमा कोरियामा गृहयुद्ध भयो। प्रजातान्त्रिक शक्ति अमेरिका र कम्युनिस्ट शक्ति रुसको प्रभावका कारण टुक्रिएर उत्तर र दक्षिण कोरिया बने। यसरी युद्ध भइरहँदा चुङ हीले सैनिक विद्रोहबाट शासन सत्ता हातमा लिए। मेरै कार्यकालमा समृद्ध दक्षिण कोरिया बनाएर विकासले उत्तर दिन्छु, हतियारले होइन, हीले यसो भनिरहँदा विश्वले बुझेको हुनुपर्छ कि उनको मन देश विकासका लागि दुखेको रहेछ। देश बनाउने तीव्र इच्छाशक्तिकै कारण उनले दोस्रो हुँदै चार कार्यकाल राष्ट्रपति बने, काम देखाए। अर्थात्, २० वर्षमा मुलुकले विकासको नाममा कोल्टे फेर्यो। पहिलो चारवर्षे कार्यकालमै उनले विकासका लागि सम्पूर्ण आधार बनाए। दोस्रोमा लगभग विकास गरे। यसबीच युरोपियन देश जर्मनीका नागरिकलाई समेत काम गर्न आउने बनाइसकेका थिए। बाँकी दुई दशकमा विकासले पूर्णताको संघार टेकेको थियो। यसरी दक्षिण कोरियामा कायापलट भएको देखिन्छ। युद्धका समयमा दक्षिण कोरियाको अर्थतन्त्र क्षत्विक्षत बनेको थियो। जतिबेला नेपालबाटै खाद्यान्न आयात गथ्र्यो। ध्वस्त समयमै सपना बनेको समृद्धिबाटै विश्वलाई जवाफ दिएको छ। देश विकासका लागि नेताको मन दुख्नुपर्छ भनेको पुष्टि भएको छ। चुङ हीले गाउँघरमा साना उद्योगहरू खोले अनि मूल सहरहरूमा ठूला। ठूला र साना उद्योगहरूबीच साझेदारीको रणनीति अपनाए। जनशक्ति तयार (मानव विकास) पारे। अब आयात होइन, निर्यातलाई प्रोत्साहन गरे। अहिले आर्थिकसँगै राजनीतिक अनुशासन छ दक्षिण कोरियामा र सिस्टममा चलेको देश बनेको छ। दुई दशकमै दक्षिण कोरियाले विकासमा जर्मनीलाई जित्यो भने जापानसँग प्रतिस्पर्धा गर्न सफल भयो। इच्छाशक्ति भए शून्यबाट समृद्ध बन्न सकिन्छ भन्ने यथार्थ हो यो। अहिले विश्वलाई लोभ्याउने एसियन मुलुक सिंगापुर र जापानका विकासका कथा पनि यीभन्दा कम पीडादायी छैनन्। नेपाल त विकासको जग बलियो भएको देश हो। प्राकृतिक स्रोत विकासको पूर्वसर्त हो भनिन्छ। जबकि शून्यमा नपुगेको अनि प्राकृतिक स्रोतले भरिपूर्ण मुलुक हो नेपाल। दशक लामो जनयुद्धले भने नेपाल थलिएकै हो। शान्ति सम्झौतापछि भने नेताले विकासमा नयाँ आयाम देखाउन सक्नुपथ्र्यो। इथियोपिया, सुडान, घाना, कम्बोडिया, भियतनामजस्ता द्वन्द्वग्रस्त देशले तीव्र गतिमा आर्थिक विकास गरेका उदाहरणबाट नेपालले पाठ सिक्न सकेन। जुन नेपालीका लागि दुर्भाग्य हो। सिंगापुरले प्राकृतिक स्रोत विकासको पूर्वसर्त हो भन्ने भनाइलाई चुनौती दिएको छ। राज्य नियन्त्रित अर्थव्यवस्था भएको यो देशमा प्राकृतिक स्रोत नै छैन। न खानी छ न पानी। नेपालजस्तो जंगल पनि छैन। सिंगापुरले मानव संशाधन विकास गरेर विकासमा अब्बल बन्यो। टिच लेस, लर्न मोरमा आधारित भएर थोरै सिकेर धेरै जान्नुपर्छ मा आधारित रही २५० कर्मचारीलाई नेतृत्व दियो। ८६ प्रतिशत घर सहकारीमा आधारित बनायो भने रोजगारी व्यापक मात्रामा दिलायो। बहुराष्ट्रिय कम्पनीमार्फत औद्योगिक उत्पादन गर्यो। सन् १९५९ मा ली क्वान यूको पिपुल्स एक्सन पार्टी विजयी भएपछि सिंगापुर सम्पन्न भयो। अनिवार्य बचतलगायतका व्यावहारिक आर्थिक ढाँचाले विकासमा बहार ल्यायो। खासगरी भौतिक पूर्वाधार विकासमा तेस्रो विश्व विकासका लागि सिंगापुर रोल मोडेल बन्यो। विश्व प्रतिस्पर्धामा खरो उत्रिएको एसियाकै अर्को देश हो छिमेकी चीन। जसको हरेक ६७ वर्षमा अर्थतन्त्र दोब्बर हुन्छ। युरोपियन मुलुक होस् वा अमेरिकन, जबकि त्यहाँ पनि १२ देखि १५ वर्ष लाग्छ अर्थतन्त्र दोब्बर हुन। सन् २०२० मा आइपुग्दा चीन अर्थतन्त्रमा विश्वको दोस्रो बनेको छ। २०३० सम्ममा पहिलो बन्ने चीनको लक्ष्य छ। नेपालको विकास कछुवा गतिमा छ। यसमा नागरिक सहभागितालाई पहिलो प्राथमिकतामा राखेर काम गर्नुपर्छ। विकसित भनिएका अन्य देशका मोडेल ल्याउन आवश्यक छैन, ल्याउँदैमा विकास हुन्छ भन्ने भ्रम नपालौं भन्नेहरू पनि छन्। नेपाललाई चाहिएको पनि आफ्नै भूगोल र आवश्यकताको विकास ढाँचा हो। हो, हालसम्म अस्थिर राजनीतिले दिएका दर्जनौं सरकारले लिने सोच र गर्ने काम हेर्दा विकासमा विभिन्न देशको नक्कल भएको तर पूर्णता दिन नसकेको देखिन्छ। सम्भवतः त्यसैले नेपालको विकास घर न घाटको भएको छ। अरूको पुच्छर समातेर वैतर्नी तर्ने सपना देख्नु पनि सही होइन। मनन गर्ने कि ? नेपालको समग्र विकासका लागि कस्तो मोडेल चाहिन्छ भनेर व्यापक र गहन ढंगले अनुसन्धान गरेर निचोडमा पुग्ने कि ? नेपालका लागि विकासको वैज्ञानिक र व्यावहारिक मोडेलको खोजी गरांै, विकासका लागि गतिलो राष्ट्रिय मनोविज्ञान तयार पारौं। ताकि अबको २५ वर्षमा जसरी पनि नेपालले गुणात्मक फड्को मारोस्। अब सबैको एउटै सोच र सूत्र बन्नुपर्छ। जब विकासको मोडेल मौलिक बनाउन सक्छौं तब मात्र दिगो विकास सम्भव हुन्छ अनि सफल पनि। नेपालजस्ता विकासोन्मुख देशका लागि विभिन्न देशका नयाँ ढाँचा अनुकरणीय हुन सक्छन्। एसियाका यस्ता केही देशबाट मात्र सिक्ने अनि आफ्नो भूगोल र संस्कृतिअनुसार विकास ढाँचा बनाएर अघि बढ्ने हो भने समृद्धि सम्भव हुनेछ। नेपालका नेता र प्रशासकको मन विकासका लागि अझै दुखेको देखिँदैन। गृहिणीको कठिनाइ, भारी बोकिरहेका भरियाको पीडा र हलो जोतिरहेका किसानका पीडाजस्ता भुइँ तहका समस्या नेताले देखेका छैनन्। देखे पनि नीतिनिर्माता बन्दा परिणाममुखी बनाउन सकेका छैनन्। राष्ट्रिय योजना आयोग जति शक्तिशाली हुनुपर्ने हो, समग्र मूल्यांकनमा त्यति लाग्दैन। विकासका लागि योजना आयोग सरकारको मुटु हो, त्यसैले उसले प्रोएक्टिभ भूमिका निर्वाह गर्नुपर्छ। डेभलपमेन्ट ड्राइभरहरूले अनुसन्धानमा आधारित भएर विकासका अनेक आयाममा नयाँ र मौलिक ढंगले आयोजनाहरू डिजाइन गर्न सक्नुपर्छ। सात महादेश छन्। ६ महादेशबाट विकासको उच्च तहमा पुगेका प्रमुख तीनतीन देश छान्दा १८ देश हुन्छन्। तिनको डेभलपमेन्ट मोडालिटीबारे गहन अध्ययन गरेर नेपालको मौलिक मोडेल तय गरौं। सही कुरा सिक्दा वा ग्रहण गर्दा कतै केही समस्या हुँदैन। सबै देशले गर्ने र गरेको पनि यही हो। आदर्शले देश विकास हुँदैन। विकासका लागि राष्ट्रिय योजना आयोग सरकारको मुटु हो, त्यसैले उसले प्रोएक्टिभ भूमिका निर्वाह गर्नुपर्छ। सन् १९८० को दशकमा दिगो विकासको अवधारणा देखा परेको हो। नेपालले पछिल्ला केही दशकदेखि मात्र दिगो विकासलाई आत्मसात् गर्दैछ। यसले विशेष किसिमका विकास मार्गहरू र तिनको सामाजिक परिणाम आदिबारे विकासका मोडेलहरू प्रस्तुत गर्छ। सबैका लागि चासोको विषय हो र त प्रिय छ विकास। पछिल्ला वर्षहरू सहरी क्षेत्रले वर्चस्व कायम गर्न थालेको नेपाल वास्तवमा गाउँ हो। नेपालको विकास भनेकै गाउँको विकास हो भनेका थिए तत्कालीन प्रधानमन्त्री बिपी कोइरालाले पनि। संघीयता कार्यान्वयनसँगै नेपालमा ६ महानगर र ११ उपमहानगर छन्। अझै पनि ४ सय ६० गाउँपालिका हुनुले गाउँ भएको प्रमाण पेस गर्छ। यहाँ सहरलाई राष्ट्रिय समृद्धिमा जोड्न सकिएको छैन। २ सय ७६ नगर बनाइए पनि सबै सहरजस्ता छैनन्। न त ६ महानगर र ११ उपमहानगर नामअनुसारका गुणस्तरमा छन्। नेपालमा सिस्टम नहुँदा अधिकांश काम सतही ढंगबाट भएका छन्, जुन अव्यवस्थित पनि छन्। तीनै तहमा संस्थागत विकास चाहिएको छ। समग्रमा, समाज, राजनीति, प्रशासन र अर्थतन्त्र सोचे जति संस्थागत हुन सकेन। सरोकारवालामा निरन्तर प्रतिबद्धता देखिँदैन। अब आयात होइन, आत्मनिर्भर बनेर निर्यात गर्नेमात्रै राष्ट्रिय मनोविज्ञान तयार पारौं। निर्यात गर्नेको सूची बनाएर उत्पादन थालौं। विदेशीलाई नेपाल चिनाउने आधार के के हुन् ? सगरमाथा, गौतमबुद्ध, पशुपतिनाथ। चौथो, पाँचौं गर्दै सूची बनाऔं। विकासले फड्को मार्दा आत्मनिर्भर त भइन्छ नै, गुणस्तरीय जीवनशैलीसँगै राष्ट्रिय स्वाभिमानसमेत उँचो हुन्छ। बाँकी परिचय देशले दिन्छ। त्यसपछि विश्वमा जहाँ गए पनि नेपाल भने पुग्छ। हामीलाई सार्वजनिक सवारीसाधन चढ्नमा गौरव महसुस हुनुपर्छ, अस्ट्रियाको भियनामा जस्तो। सरकारी सेवा ग्रहणमा होस् वा सामुदायिक विद्यालय पढ्दा वा सरकारी अस्पताल पुग्दा, गौरवबोध हुनुपर्छ, सन्तुष्ट हुनुपर्छ। विकास गर्नेमा नेताका कुरा ठूलाठूला भए। तर, प्रजातन्त्र, लोकतन्त्र, गणतन्त्र जे आए पनि नागरिकले सम्मान पाएको अवस्था छैन। सरकारी खर्च र नीतिले सपोर्ट गर्ने खालको वित्त नीति, कार्यक्रम र बजेट ल्याउनुपर्छ। राष्ट्र बैंकले निजी लगानीकर्तालाई वित्तीय संस्थामार्फत मोनिटरिङ गर्दै सरकारका प्राथमिकता कार्यान्वयन गराउनुपर्छ। कर्मचारीतन्त्रीय शैलीबाट अहिले जसरी काम भएको छ, त्यसरी समृद्ध नेपाल सम्भव छैन। देश विकास गर्छु भनेर दूरदृष्टि राख्ने नेतासँगै इमानदार र मेहनती नागरिक पनि हुनुपर्छ। तब मात्र समृद्ध नेपाल : सुखी नेपाली बोकेर विकासको जहाजले उचाइको उडान गर्नेछ। यसै पनि नेपालको विकास कछुवा गतिमा छ। विकास गर्दा वातावरणमा विशेष ध्यान दिऔं। विकासमा नागरिक सहभागिता (पिपुल्स पार्टिसिपेसन)लाई पहिलो प्राथमिकतामा राखौं। विकासमा नागरिकको अपनत्वले अहं भूमिका खेल्छ। यी सबैका लागि विकाससम्बन्धी दृष्टिकोणबारे सर्वप्रथम स्पष्ट दृष्टिकोण हुनुपर्छ, त्यसलाई पूरा गर्ने दृढ इच्छाशक्ति सरकारको नेतृत्वमा पुग्ने जोकोहीमा हुनुपर्छ। विकास एकल प्रयास होइन, एकीकृत प्रयासको परिणाम हो। २०१३ सालदेखि सुरु भएको नेपालको योजनाबद्ध विकासले साढे ६ दशक पूरा गरे पनि विकास ढाँचामा स्पष्ट छैन। संयुक्त राष्ट्रसंघको एउटा अनुसन्धान प्रतिवेदनले भनेको छ, नेपालजस्ता अविकसित तथा विकासशील देशमा विकास नहुनुको प्रमुख कारण पूर्वाधारको कमी हो। सोच बदल्ने बेला भएको छ। विकासलाई मान्छेले डोहोर्याउने हो। हुनुपर्ने आर्थिक विकासका लागि जनशक्ति तयार हुन सकेन। विकासमा प्राथमिकता गुमाएको अवस्था छ। नेपालले जनशक्तिमा लगानी गरेन। नेपालमा विकास नभएको होइन, तर भएको छ भनेर जनताले चित्त बुझाउन सकेका छैनन्। अब नेपालले अरूको बुईं चढेर समृद्ध बन्न सकिन्न भन्ने बुझ्नैपर्छ। विकासको जहाज कसैले उडाएर हुन्न, आफैंले उडाए मात्र दिगो हुने हो। हो, नेपाल विकासका सन्दर्भमा विश्वको रोल मोडल बन्न सक्छ। विगतका शासन व्यवस्था छोडौं, २००७ सालमा प्रजातन्त्र आएयता झन्डै सात दशक बित्यो। तर, सरकारको नेतृत्व सम्हाल्नेहरूबाट नेपाललाई रोल मोडल बनाउन सक्ने भिजिनरी लिडर पाइएन। देश विकास गर्छु भनेर दूरदृष्टि राख्ने नेतासँगै इमानदार र मेहनती नागरिक पनि हुनुपर्छ। तब मात्र समृद्ध नेपाल : सुखी नेपाली बोकेर विकासको जहाजले उचाइको उडान गर्नेछ।"
महिला नेतृत्वमा आनाकानी,"२०५४ सालको स्थानीय निर्वाचनमा २० प्रतिशत महिलाको राजनीतिक सहभागिता सुनिश्चित भएको थियो। पाँच जनामा एक जना महिला वडासदस्य भएका थिए। यो व्यवस्थासँगै स्थानीय स्तरमा महिलाको सक्रिय सहभागिता छ। वैशाख ३० गते स्थानीय निर्वाचन हुँदैछ। दलहरू उम्मेदवारी छनोट प्रक्रियामा छन्। पालिकाको प्रमुख वा उपप्रमुखमध्ये एक जना महिला हुनुपर्ने संविधानमा व्यवस्था छ। यसमा पनि दुई जना महिला भए पनि हुने तर दुईवटै पुरुष हुन नपाउने व्यवस्था छ। स्थानीय निर्वाचन २०७४ मा यो अभ्यास ठीकविपरीत भयो। दुईमध्ये एक महिला त भए तर उपप्रमुखमा मात्र भए। त्यो पनि कतिपय ठाउँमा गठबन्धनका नाममा दुवैमा पुरुष आए। अपवादबाहेक संवैधानिक बाध्यात्मक सहभागिताबाट महिलाको सहभागिता माथि उठ्न सकेको छैन। महिलाको नेतृत्व सजिलै स्वीकार गर्न नसक्ने अवस्था जीवितै रहेको देखिन्छ। विगतको अभ्यासलाई मध्यनजर गरी महिला प्रमुख हुन पाउनुपर्छ भन्ने आवाज उठिरहेका छन्। प्रमुख पदमा महिलाले उम्मेदवारी दिँदा पनि उपप्रमुखमा पुरुषले नदिनु कमजोर मानसिकता मात्र हो। अवसर पाए महिलाले पनि गर्न सक्छन् भन्ने कुरा प्रमाणित भएको छ। माओवादी आन्दोलनमा काखमा सन्तान बोकेर बन्दुक उठाएका उदाहरण छन्। कतिपय ब्यारेक आक्रमण महिलाको कमान्डमा सफल भए। जनआन्दोलन २०६२०६३ लाई सफल पार्न नेपालगन्जकी सेतु विकसहित केही महिला सहिद भए। महिलाको अगुवाइमा विभिन्न आन्दोलन भएका छन्। शान्ति प्रक्रियाका लागि वार्ता टोली गठन भए तर महिलालाई सहभागी गराइएन। २०६३ को अन्तरिम संविधानमा महिलाका थप केही अधिकार सुनिश्चित भए। २० प्रतिशत महिलाको राजनीतिक सहभागिताबाट ३३ प्रतिशत सहभागिताको सुनिश्चित भएको छ। संविधानमा भएका व्यवस्थाअनुसार दुई पदमा एक महिला हुनुपर्नेमा स्थानीय तहबाहेक प्रमुखमा पुरुषको मात्र सहभागिता देखियो। अछामको हकमा १० स्थानीय तहमा कुनै पनि तहमा महिला प्रमुख भएनन्। ९१ वडामा पनि सबैमा पुरुष वडाध्यक्ष भए। केही स्थानबाहेक देशका सबै स्थानीय तहमा यस्तै समस्या देखियो। संविधानमा उपप्रमुख महिला मात्र हुनुपर्ने व्यवस्था छैन। कामको हिसाबले पनि उपको जिम्मेवारी महत्त्वपूर्ण छ। महिलाले उपप्रमुख र उपाध्यक्ष र महिला वडासदस्य हुने अवसर पाए। त्यसैले धेरै अनुभव हासिल गरी क्षमता विकास पनि गरे। राजनीतिप्रतिको उनीहरूको रुचि बढेको छ। पहिलेको जस्तो महिला खोज्नुपर्ने अवस्था छैन। हरेक वडामा वडाध्यक्ष हाँक्ने महिला पनि छन्। पालिकामा प्रमुख हाँक्ने महिला पनि छन्। यद्यपि महिलालाई हेर्ने दृष्टिकोण सकारात्मक पाइँदैन। महिलालाई नेतृत्व तहमा ल्याउन फेरि पनि दलहरू सकारात्मक भएको पाइँदैन। महिलाको स्थान उपप्रमुख मात्र हो ? किन महिलाले प्रमुखको दाबी नगर्ने ? जित्न सक्दैनन्, पैसा खर्च गर्न सक्दैनन्, जित्न सक्दैनन् आदि लाञ्छना लगाइन्छ। साफेबगर नगरपालिकामा नेकपा एमालेको तर्फबाट मेयर पदमा ६ पुरुष र एकजना मैले उम्मेदवारी दिएँ। पुरुषले उपमेयरमा उम्मेदवारी दिएनन्। सबै महिलाको मात्रै उम्मेदवारी भयो। सबै पार्टी र तहको अवस्था यस्तै छ। उपको उम्मेदवारीमा सबै महिला मात्रै ! साफेबगरमा उपमेयर पदमा ६ महिलाले उपप्रमुखमा दाबी गर्दा एक पुरुषको पनि दाबी आउन सकेन। यस्ता उदाहरण सयौं होलान्। कमलबजारलगायतका नगरपालिकामा उम्मेदवारी छनोट प्रक्रिया सुरु गर्दा महिलाले प्रमुख पदमा उम्मेदवारी दिए। तर पनि उपमेयर र उपाध्यक्षमा पुरुषले उम्मेदवारी दिने आँट गरेनन्। एक वडाध्यक्षलाई उपमेयरको उम्मेदवारी दिनुभन्दा साडीचोलो लगाउँ कि म अब ? भन्नुभयो। यो कस्तो मानसिकता ? उपप्रमुख हुने पुरुषले महिलाको पोसाक लगाउनु पर्ने अभिव्यक्ति दिनु आपत्तिजनक छ। यसबाट प्रष्ट हुन्छ कि लैंगिक विभेदप्रति पुरुषको कमजोर मानसिकता छ भनेर। संविधानमा उपप्रमुख महिला मात्र हुनुपर्ने व्यवस्था छैन। कामको हिसाबले पनि उपको जिम्मेवारी महत्त्वपूर्ण छ। गठबन्धन हुँदा पुरुष प्रमुख हुँदा उपप्रमुख हुन सहजै स्वीकार गर्ने पुरुष किन महिला प्रमुख हुँदा उपप्रमुख हुन चाहँदैनन् ? यसले पितृसत्ता चिन्तन हाबी रहेको देखाउँछ। महिलामा क्षमता र योग्यता सबै हँुदा पनि आफूभन्दा माथि देख्न नचाहने पुरुषत्त्वलाई अब बदल्न जरुरी छ। अवसर पाए महिलाले राज्य सत्ता सम्हाल्न सक्छन्। सबै दलले महिला दलितका अधिकारका कुरा गर्ने तर व्यवहारमा तिनलाई नेतृत्व स्वीकार गर्न नसक्ने प्रवृत्ति छ। महिला र दलितलाई उम्मेदवार दिँदा जित्न, पैसा खर्च गर्न र काम गर्न सक्दैनन् भनेर पन्छाइन्छ। सिफारिसका लागि मात्र महिलाको नाम पठाउने प्रचलन बनेको छ। तीनजना पठाउँदा एकजना महिला अनिवार्य भन्ने कुराले दुई पुरुष र एक महिला भन्ने अर्थ लगाइन्छ। सिफारिसका नाममा एकजना महिला हुनु व्यर्थको व्याख्या भएको छ। अघिल्लो स्थानीय निर्वाचनमा पनि सिफारिस गर्ने नाममा थुप्रै महिलाको नाम सिफारिस भए तर महिला प्रमुखमा पर्न सकेनन्। स्थानीयदेखि केन्द्रसम्म टिकट माग्ने पनि पुरुष र टिकट दिने ठाउँमा निर्णायक ठाउँमा पनि पुरुष। सबै दलमा टिकटको टुंगो लगाउने अन्तिम जिम्मेवारी पदाधिकारी स्तरमा हुन्छ तर त्यो ठाउँमा महिलाको प्रतिनिधित्व न्यून हुन्छ। भए पनि आवाज सुनिँदैन। त्यसैले महिला सहभागिता भाषण र कागजमा सीमित छन्। महिलालाई आरक्षण कोटामा सीमित राखिन्छ। योग्य र क्षमता भए पनि महिलालाई पाखा लगाइन्छ। यसैलेमहिलाका मुद्दाहरू स्थापित हुन सकेका छैनन्। जसको सवाल उसको नेतृत्व हुन आवश्यक छ। यी सबैको अर्थ महिला पुरुषविरोधी होइनन्। पुरुषसँग सहकार्य चाहन्छौं। चाहेको भनेको सत्तामा समानता हो। दिगो विकासका लागि असमानता र विभेदको खाडल पुर्नु जरुरी देखिन्छ।"
अप्राकृतिक गठबन्धन,"राजनीतिमा एउटा भनाइ प्रचलित छ, जोगी बन्न राजनीति गरेको होइन। यो भनाइ नेपाली राजनीतिज्ञको हकमा धेरै लागू हुन्छ। राणाशासन उत्कर्षमा रहेका बेला राणाशासनविरुद्ध विद्रोह गरिरहेका नेताहरू बीपी कोइराला, गणेशमान सिंह, कृष्णप्रसाद भट्टराई, पुष्पलाल श्रेष्ठ, मनमोहन अधिकारीहरूले धनाढ्य बन्न राजनीति गरेका थिएनन्। उनीहरूले कुनै निर्णय दिनुपयो भने नेपाली भूमिको माटोलाई साक्षी राखेर मुलुकको हितमा निर्णय गर्ने सामथ्र्य राख्थे। मुलुकमा आफूविरुद्ध ज्यान मुद्दा परेका बेलासमेत बीपीले मर्नु परे मातृभूमिमै गएर मर्ने भनेका थिए। त्यसपछि ज्यानको जोखिम लिएर स्वदेश फर्किएको इतिहास हामी सबैले पढेका छौं। इतिहास एउटा थियो तर अहिले त्यही इतिहासको जगमा टेकेर आएका दलका नेताहरूको वर्तमान भने पूरै भिन्न छ। अहिले मुलुकको शासन सत्ता चलाइरहेका नेताहरूले आफूलाई उनै बीपी, गणेशमान, पुष्पलाल, मनमोहनका अनुयायी हौं भन्छन्। उनीहरूले स्थापना गरेको दलबाटै अहिलेका नेताहरूले आफ्नो राजनीतिक करिअरलाई निरन्तरता दिइरहेका छन्। तर, अहिलेका नेताहरू बीपी, गणेशमान, पुष्पलाल, मनमोहनका अनुयायी नै हुन् भन्न पनि सोच्नुपर्ने भएको छ। यहाँ अहिलेका कुनै पनि नेताले जोगी बन्न राजनीति गरेका होइनन्। पद र सत्ता प्राप्तिका लागि नेताहरू जस्तोसुकै सम्झौता गर्न पनि तयार देखिएका छन्। पछिल्ला केही घटनाक्रमले नेपाली राजनीतिमा कालो बादल मडारिरहेको त छैन ? भन्ने आशंका उब्जाएको छ। सत्ता प्राप्तिका लागि आफ्नो विचार, सिद्धान्त पटक्कै नमिल्ने दलबीच चुनावी तालमेलको कुरा बाहिर आएको छ। बीपीले कहिल्यै पनि विचार र सिद्धान्त नमिल्ने शक्तिसँग सहकार्य गर्ने बारेमा सोचेनन्। तर आज उनका अनुयायीहरू पद र सत्ताका लागि अप्राकृतिक गठबन्धन गर्न तयार भएका छन्। कांग्रेस र माओवादी, एमाले र राप्रपाबीचको चुनावी तालमेलले त्यसैको संकेत गर्छ। नेपालको संविधानको मूल मर्म नै बहुदलीय प्रणाली हो। संविधानको धारामा पनि बहुदलीयताको अवधारणालाई नै व्याख्या गरिएको छ। दलीय प्रतिस्पर्धाको राजनीति र त्यसका आधारहरू हेर्दा हरेक दल चुनावमा एक्लाएक्लै जानुपर्ने हो। तर, अहिले विचार र सिद्धान्त नै फरक भएका दलहरू चुनावमा तालमेल गर्न कम्मर कसिरहेका छन्। तर, अहिले भइरहेको सत्ता गठबन्धन र चुनावी साँठगाँठ कुनै पनि हिसाबले कानुनी छैन। कानुनले दलिय प्रतिस्पर्धाबाहेक अन्य कुनै पनि विकल्पलाई अगाडि सारेको छैन। चुनावी गठबन्धनका आधारमा उम्मेदवार तय गर्ने भन्ने विषयलाई चिनेको छैन। हो, संघीय संसद्मा कुनै दलको बहुमत नआए एक वा एकभन्दा बढी दल मिलेर संयुक्त सरकार बनाउने व्यवस्था गरिएको छ। तर, जनता समक्ष आआफ्नो दलको चिह्न लिएर निर्वाचनमा जाँदा एक दलको विचार राख्ने व्यक्तिलाई जबर्जस्ती अर्को पार्टीमा भोट हाल्न लगाउनु गैरकानुनी काम हो। किन यी राजनीतिक दलका नेता यस्तो गैरसंवैधानिक काम गर्न लालायित भएका छन् ? कतै उनीहरूले निर्दलीय पञ्चायती व्यवस्था नै ठीक थियो भनेर जनतालाई विश्वास दिलाउन खोजेका त होइनन् ? होइन भने दलीय प्रतिस्पर्धालाई छोडेर एक दलको कार्यकर्तालाई अर्को दलको नाममा भोट हाल्न नलगाइयोस्। कार्यकर्तालाई बाध्यतामा पारेर चुनाव प्रचारमा हिँड््ने काम गैरकानुनी हो। जुन कुरा अहिले मुलुकमा हुन लागेको छ। कतै यो प्रतिगमन त होइन ? यस्तो राजनीतिक अभ्यासले विरोधीविहीन सरकार हुन सक्छ। यसले मनपरी तन्त्र हुन सक्छ। विरोधीहरू नै नभएपछि गल्ती कसरी सच्याउने ? त्यसले मुलुकलाई संकटमा पर्न सक्छ। त्यसैले बेलैमा राजनीतिक दलका नेताहरू सचेत हुन जरुरी छ। बहुदलीय व्यवस्थामा स्वच्छ र स्वस्थ प्रतिस्पर्धालाई सामान्य मान्नुपर्छ। अहिले हामीले अंगीकार गरेको राजनीतिक व्यवस्थामा कुनै एक दलले बहुमत ल्याउन नसक्ने भएका कारण गठबन्धन गर्नुलाई अनुचित मान्न भने सकिँदैन। तर त्यस्तो गठबन्धन विचार, सिद्धान्त र आदर्श मिल्ने दलबीच हुनुपर्छ। अहिले दलबीच भइरहेको गठबन्धनले नेपाली राजनीतिलाई गिजोलेर फोहोर बनाउने काम मात्रै गर्छ। किनकि अहिले बनाउने भनिएका राजनीतिक गठबन्धनमा सहभागी दलहरूको विचार, दृष्टिकोण मात्रै होइन राज्य सञ्चालनको प्रक्रिया नै मिल्दैन। कहाँ प्रजातान्त्रिक विचारधाराको कांग्रेस र कहाँ समाजवादी विचारधाराको माओवादी ? यी दुईको विचार पटक्कै मिल्दैन। कांग्रेस पुँजीवादी अर्थतन्त्रमा विश्वास गर्ने पार्टी हो भने माओवादी समाजवादी अर्थतन्त्रको पक्षधर हो। अब यी दुईको गठबन्धन भयो भने मतदाताले के गर्ने ? दलका नेताहरूको विचार मिल्यो भन्दैमा मतदाता, जनताको विचार पनि मिल्छ भन्ने हुन्छ र ? देशमा समाजवादी व्यवस्था चाहने मतदाताको क्षेत्रमा कांग्रेस उम्मेदवार उठाइदिएर माओवादीलाई त्यसैमा मतदान गर्न लगाउने र प्रजातन्त्रवादी मतदातालाई माओवादी उम्मेदवारलाई मतदान गर्न लगाउने कहाँको न्याय हो ? जनतालाई समेत जबर्जस्ती बाध्य पार्न पाइन्छ ? एमाले र राप्रपाको हकमा पनि दुरुस्तै यही कुरा लागू हुन्छ। कांग्रेस पुँजीवादी अर्थतन्त्रमा विश्वास गर्ने पार्टी हो भने माओवादी समाजवादी अर्थतन्त्रको पक्षधर हो। अब यी दुईको गठबन्धन भयो भने मतदाताले के गर्ने ? चुनाव आउन केही महिनामात्रै बाँकी रहँदा प्रधानमन्त्रीको भारत भ्रमणले पनि अर्को अनिष्टको संकेत गरेको छ। चुनावको मुखमा चिनियाँ विदेशमन्त्री नेपाल आउने र चीनका प्रतिनिधि फर्किनासाथ प्रधानमन्त्रीको भारत भ्रमण घोषणा हुनुले नेपाली राजनीतिमा एक किसिमको तरंग ल्याएको छ। राजनीतिका प्रतिस्पर्धी शक्तिहरूले प्रधानमन्त्रीले के गर्नुपथ्र्यो र के गर्नु पर्दैनथ्यो भन्ने कुरा औंल्याउन र प्रधानमन्त्रीलाई भारतपरस्तको आरोप लगाउन यो भ्रमणले सहज पारिदियो। राष्ट्रिय मामिलामा कांग्रेसलाई आक्षेप लगाएर जनतामा भ्रम सिर्जना गर्ने र कांग्रेस कमजोर बनाउने कामका लागि यो भ्रमणले थप मलजल गरिदियो। अहिले प्रधानमन्त्रीको भारत भ्रमणको समय उपयुक्त थिएन तर के गर्नु ? चीन यसैबेला आइदियो। चीन आउनु र प्रधानमन्त्री भारत जानु नेपाली राजनीतिमा राम्रा संकेत होइन। किनकि चुनावको मुखमा यी दुई छिमेकीको सक्रियताले आसन्न निर्वाचनमा गणितीय हिसाबले तलमाथि पार्छ। तलमाथि पार्छ भन्नुभन्दा पनि यी दुवै छिमेकीको यो सक्रियता चुनावी परिणाम तलमाथि पार्नकै लागि भएको छ। हाम्रा शक्तिशाली दुई छिमेकीबीच शक्ति संघर्ष चलिरहेको छ। यी दुईको शक्ति संघर्षमा बीचमा रहेको हाम्रो देश रणनीतिक हिसाबले महŒवपूर्ण छ। त्यसमा पनि प्रधानमन्त्रीको भारत भ्रमण विभिन्न विषयले विवादित बन्न पनि पुग्यो। कुनै पनि प्रधानमन्त्रीको औपचारिक भ्रमणमा दुवै देशको साझा प्रेस वक्तव्य जारी हुने गर्छ। तर, यसपटक भने कुनै प्रेस वक्तव्य नै आएन। त्यसैले पनि प्रधानमन्त्रीको भारत भ्रमणलाई सफल मान्न सकिँदैन। त्यसमाथि प्रधानमन्त्रीले भारत भ्रमणको क्रममा कुनै एक दल विशेषको कार्यालयमा जानुलाई पनि आम नागरिकले सकारात्मक रूपमा लिएका छैनन्। नेपालको प्रतिनिधित्व गरेर गएका प्रधानमन्त्रीले कुनै दलको कार्यालयमा कदम राख्नु कति स्वाभाविक र अस्वाभाविक थियो ? जनता वा समयले देखाउँदै जाला। तर, नेपाललाई आफ्नो पक्षमा पार्न विदेशी मुलुकहरूले गरेको कसरत भने देखिन्छ। त्यसैले नेपालमा आफू अनुकूल सरकार बनाउने चाहनाकै कारण हाम्रा छिमेकीहरू सल्बलाइरहेका छन्। त्यस्तै सात दशकदेखि तटस्थ बस्दै आएको नेपालले अहिले आएर रुसले युक्रेनमा आक्रमण गरेको विषयमा युक्रेनको पक्षमा खुलेर समर्थन मात्रै गरेन मतदानसमेत गयो। नेपालको यो भूमिकाले नेपाल नेटो र अमेरिकाको पक्षमा उभिएको भन्ने बुझिन्छ। यसरी नेपाल अमेरिका र नेटोको पक्षमा जानुले भोलिका दिनमा दूरगामी प्रभाव पार्न सक्छ। हाम्रा दुई बलिया छिमेकी चीन र भारतबीचमा आपसी शक्ति संघर्ष छ। तैपनि युक्रेनको मामिलामा उनीहरू तटस्थ छन्। बरु उनीहरूले अप्रत्यक्ष रूपमा आफ्नो व्यापार, व्यवसाय र आवश्यकतामा रुससँग हात मिलाइरहेका छन्। यसबाट हामीले पाठ सिक्न जरुरी छ। संसारको नाकाबन्दी व्यहोरिरहेको रुसले जसरी चीन, भारत र उत्तर कोरियाबाट राहत पाइरहेको छ, त्यसैगरी नेपालले पनि विश्वमा चरम शक्ति संघर्षको अवस्थामा पनि आफ्नो हित हुने गरी निर्णय गर्न सक्नुपथ्र्यो। यी सबै घटनाक्रममा नेपालले आफूलाई कहाँ राख्नुपथ्र्यो ? कहाँ उभिनुपथ्र्यो, आफ्नो हैसियत के हो ? कहाँ उभिँदा आफ्नो र नेपाली जनताको हित हुन सक्थ्यो ? त्यो नेपालले विचार गर्न सकेन कि ? आफ्नो हित हेर्नुपर्नेमा पश्चिमा राष्ट्रको लहैलहैमा नेपालले गलत निर्णय गरेको हो कि ? यस्ता गम्भीर प्रश्नहरू हाम्रा अगाडि छन्। अहिले नेपाली राजनीतिमा कालो बादल मडारिएको छ। त्यति मात्रै होइन, नेपाल र नेपाली जनताको नियति र भविष्यसमेत दुष्चक्रमा फस्दै जान लागेको अनुमान गर्न सकिन्छ। नेपालका आगामी निर्वाचनहरू सबैमा नजिकको छिमेकीदेखि टाढाका शक्ति राष्ट्रहरूको समेत प्रभाव पर्न सक्ने देखिएको छ। आफ्नो व्यक्तिगत र आफ्नो परिवारको स्वार्थका लागि विचारलाई तिलाञ्जली दिने, सिद्धान्तलाई तिलाञ्जली दिने, मूल्य मान्यतालाई तिलाञ्जली दिनेजस्ता काम भएका छन्। शक्ति राष्ट्रको समर्थनका लागि नेपालको हित र नेपाली जनताको हित नहेर्ने यो प्रवृत्ति गठबन्धनका नेतामा देखिएको छ। यो नेपाली राजनीतिमाथिको कालो बादल हो। नेपाल र नेपाली जनताका लागि सुख, शान्ति र उज्यालो दिन यसले दिँदैन। यसले नेपाली राजनीति, नेपाली जनता र सिंगो नेपाललाई अँध्यारो, अशान्ति र पीडातर्फ धकेल्छ। यो गठबन्धन कायम रहँदासम्म देशमाथि जोखिम रहिरहनेछ। यो गठबन्धनले दिन लागेको वैदेशिक नीति, स्वभाव, चरित्र र चिन्तनले मुलुक र मुलुकवासीलाई दुर्भाग्य निम्त्याउने निश्चित छ।"
