शीर्षक,विवरण
राजनीतिक विचारधाराको भ्रष्टीकरण,"राजनीतिको सीधा सम्बन्ध राज्यसत्ता र सरकारका अंगनिकायहरूको कार्य सञ्चालन गर्नुसँग रहन्छ। सामान्यतः राजनीतिलाई राज्यको मूलनीतिको रूपमा चित्रण गरिन्छ। प्रसिद्ध ग्रिक दार्शनिक प्लेटो (ईशापूर्व ४२७३४७) ले उनको पुस्तक रिपब्लिकामा राजनीतिलाई आदर्श राज्यसँग जोडेर व्याख्या गरेका छन्। उनको काल्पनिकीको आदर्श राज्यमा कानुनी शासन, शासकको आदर्शात्मक भूमिका, उपयुक्त शिक्षा र साम्यवाद विशेषलाई उच्च महत्त्व दिइएको छ। दलीय व्यवस्थामा सबैजसो राजनीतिक दलले अलगअलग विचारधारा, सिद्धान्त र दर्शनप्रति विश्वास गर्छन्। उनीहरूले आफ्ना राजनीतिक दृष्टिकोण र आदर्शात्मक विचारधारालाई कार्यान्वयनमा बल पुग्ने किसिमका कार्यनीति, रणनीति तथा कार्यक्रमहरू तय गर्छन्। नेपालका राजनीतिक दलहरूले पनि फरकफरक राजनीतिक विचारधारालाई अँगालेको र सोहीअनुसारका कार्यक्रमहरू तय गरेको बताउँदै आएका छन्। नेपालमा बीसौं शताब्दीको मध्यदेखि राणा शासनलाई उन्मूलन गर्ने र प्रजातन्त्र स्थापना गर्ने मुख्य लक्ष्यलाई केन्द्रमा राखेर राजनीतिक दलहरू खुल्ने क्रम सुरु भए। त्यसताका मुलुक जहानियाँ निरंकुश व्यवस्था, परम्परागत सामाजिकसांस्कृतिक परिवेश, अविकास तथा अशिक्षाको दुष्चक्रभित्र कैद थियो। यद्यपि बाह्य विश्वसँगको सम्पर्कबाट टाढै रहनु परे पनि अधिकांश राजनीतिक नेतृत्वपंक्ति पार्टीगत विचारधारात्मक दृष्टिकोणप्रति भने स्पष्ट र पूर्णतः दृढ थियो। चालीसको दशकको अन्त्यसम्मै राजनीतिक दलहरू राजनीतिक आदर्श र विचारधाराप्रति निष्ठापूर्वक चट्टान झैं उभिरहे। प्रजातन्त्रको पुनस्र्थापनापश्चात् सत्तारोहणको उपक्रमसँगै दलहरूमा राजनीतिक सिद्धान्त, विचारधारा र दृष्टिकोणप्रति तीव्र गतिमा स्खलन सुरु हुन थाल्यो। प्रजातान्त्रिक समाजवादको भजन गाउँदै सबैभन्दा बढी सत्तागमन गरेको नेपाली कांग्रेसमा सत्ताशक्ति हडप्नकै खातिर पचासको दशकको सुरुआतमा पार्टीभित्रै गुटगत दरार पैदा भयो। पार्टीमा सन्त नेता मानिने कृष्णप्रसाद भट्टराई र सभापति गिरिजाप्रसाद कोइरालाबीचको अन्तरद्वन्द्वबाट विकसित भएको मनभेद संस्थागत रूपमै भुईं तहसम्म पुग्यो। कांग्रेसभित्र विकसित भएको उक्त आन्तरिक मतान्तर केवल सत्ता हत्याउनसँग सम्बन्धित अवैध गुटबन्दी मात्रै थियो। छत्तिसे र बहत्तरेका नाममा गरिएको कित्ताकाट सैद्धान्तिक, वैचारिक र कार्यक्रमप्रतिको असहमतिको विषय थिएन। अहिले पनि नेपाली कांग्रेसभित्र नयाँ संस्करण र नयाँ स्वरूपमा विचारहीन चरम् गुटबन्दी झन्झन् फस्टाउँदो क्रममै रहेको छ। कांग्रेसले राजनीतिक विचारधाराको रूपमा प्रजातान्त्रिक समाजवादलाई स्वीकार्दै आए पनि त्यो के हो ? कसरी प्राप्त गर्ने ? त्यस्तो राज्यको चरित्र कस्तो हुनेछ ? भन्ने सम्बन्धमा सतही कुरा गर्दै आएको छ। त्यसबारे पार्टीका घोषणापत्र र दस्तावेजहरूमा विस्तृत सैद्धान्तिक व्याख्या गरिएको छैन। कांग्रेसको आधिकारिक वेबपेजमा देशको आर्थिकसामाजिक रूपान्तरणका निम्ति प्रजातान्त्रिक समाजवाद नै पार्टीको विचारधारा हुने सन्दर्भ बाहेक थप खुलाइएको छैन। सायद कांग्रेसले भन्दै आएको प्रजातान्त्रिक समाजवाद पुँजीवादमार्फत प्राप्त हुने लोककल्याणकारी राज्यसत्ता नै होला। जहाँ निजी सम्पत्तिको अस्तित्वलाई राज्यले स्वीकार गरेको होस्। यसरी हामीकहाँ कांग्रेसजस्तो मुलुककै पुरानो राजनीतिक शक्तिको विचारधाराबारे अनुमान लगाउनुपर्ने विडम्बनापूर्ण स्थिति छ। नेपाली कांग्रेसका संस्थापक नेता बीपी कोइरालाद्वारा बीसौं शताब्दीको मध्यमा उल्लिखित प्रजातान्त्रिक समाजवादबारे उनका शिष्यहरू के कत्ति प्रष्ट होलान्, उनीहरू नै जानून्। कांग्रेसभित्र बौद्धिक व्यक्तित्वका रूपमा चिनिने मनमोहन भट्टराई, प्रदीप गिरी र नरहरि आचार्यहरूले समेत कम्युनिस्टहरूले भन्ने गरेको वैज्ञानिक समाजवाद र उनीहरूले जप्दै आएको प्रजातान्त्रिक समाजवादका बारेमा स्पष्ट भेद छुट्ट्याएको पाइँदैन। मानांै, लोककल्याणकारी राज्यसत्ताको स्थापना नै कांग्रेसको गन्तव्य रहेछ। यदि त्यसो हो भने लामो समयसम्म राज्यको नेतृत्व गरिरहँदा उसले लोककल्याणकारी राज्यको स्थापनामा बल पुग्ने कार्यक्रमहरू किन ल्याएन ? कांग्रेसले उदारवादी आर्थिक नीतिलाई ग्रहण गर्नेभन्दा बाहेक पुँजीवादी अर्थतन्त्रको विकास र विस्तारका लागि दीर्घकालीन महत्त्व राख्ने प्रभावकारी कदम चालेको देखिँदैन। देशमा सत्ताको नेतृत्वमा रहेर होस् वा संयुक्त सरकारमा सहभागी भएर नै किन नहोस्, तीन दशकभन्दा बढी कांग्रेस सरकारमा रह्यो। तर उसले आत्मनिर्भर अर्थतन्त्रको विकासका निम्ति आन्तरिक पुँजीको परिचालन र बाह्य पुँजी भित्र्याएर अधिकतम रोजगारीको सिर्जना गर्नेतर्फ ध्यान नै दिएन। स्थानीय, राष्ट्रिय र बहुराष्ट्रिय उद्योगहरूको स्थापना, विकास र विस्तार तथा कृषिको उत्पादकत्व वृद्धिका लागि यान्त्रिकीकरण एवं व्यवसायीकरण गर्नुपर्ने दायित्वबाट पनि उसैगरी बिमुख भयो। चालीसको दशकको अन्त्यसम्मै राजनीतिक दलहरू राजनीतिक आदर्श र विचारधाराप्रति निष्ठापूर्वक चट्टानझैं उभिरहे। प्रजातन्त्रको पुनस्र्थापनापछि सत्ताारोहणको उपक्रमसँगै तिनमा राजनीतिक सिद्धान्त, विचारधारा र दृष्टिकोणप्रति तीव्र गतिमा स्खलन सुरु हुन थाल्यो। गुणस्तरीय शिक्षा तथा स्वास्थ्य सेवा, आवासविहीनका लागि आवास, कमजोर वर्गका निम्ति खाद्यान्नको प्रबन्धलगायत सबालमा कांग्रेस नेतृत्वको शासनकालमा राज्यको न्यूनतम उपस्थितिसमेत कहीँ कतै देखिएन। बरू त्यसविपरीत उसले पञ्चायतकालमा राजाको प्रत्यक्षअप्रत्यक्ष पहलमा खोलिएका कयौं राष्ट्रिय उद्योगहरूको क्षमता वृद्धि गर्नुको सट्टा कौडीको मूल्यमा निजीकरण गर्ने कार्य गर्यो। फगत सत्ता प्राप्ति र निरन्तरताका निम्ति जस्तोसुकै सम्झौता गर्न तयार हुनु उसको मूल चरित्र नै बन्यो। कांग्रेसले प्रजातान्त्रिक समाजवादको जति दुहाइ दिए पनि सामन्तवादलाई प्रश्रय दिन र दलाल अर्थतन्त्रको विकास गर्नमै आफ्नो सम्पूर्ण शक्ति खर्चेको बारे दुनियाँ स्पष्ट छ। रोचक पक्ष त के छ भने नेकपा (माओवादी) संसद््को पहिलो दल हुँदै गर्दा नेकपा (एमाले)सँग सत्ता सहकार्य गर्ने र नेकपा (एमाले) पहिलो ठूलो दल बन्दै गर्दा माओवादीसँगै सत्ता सयर गर्दै आयो। बीपीको विचारद्वारा दीक्षित कांग्रेसले सत्ताका निम्ति राजनीतिक विचारधाराको त्याग गर्ने कार्य पक्कै सुहाउँदो विषय होइन। सत्ताका निम्ति राजनीतिक विचारधारालाई दाउमा राख्ने कार्य सिद्धान्तहीनताको पराकाष्ठा मात्रै नभई सैद्धान्तिक अराजकता नै हो। हुन त सामन्तवादको जगमा खडा भएको र राजतन्त्रको छत्रछायामा हुर्किएको कांग्रेसले सत्ताभोगका निम्ति राजनीतिक विचारधारा र निष्ठाको अवमूल्यन गर्नु आश्चर्यलाग्दो विषय नै भएन। संसद् विघटनपश्चात् सर्वोच्चको फैसलासँगै गठन भएको वामलोकतान्त्रिक गठबन्धन सरकारले बजेट निर्माण, नागरिकता विधेयक र एमसीसीजस्ता महŒवपूर्ण सवालमा निम्त्याएको अवाञ्छित कार्यले कांग्रेसभित्र रहेको राजनीतिक विचारधाराको अवसानलाई दर्शाउँछ। नेपालका मुख्य कम्युनिस्ट पार्टीहरूको चरित्र पनि रूपमा कांग्रेसभन्दा फरक रहे पनि सारमा खास भिन्न देखिँदैन। नेकपा (एमाले) र नेकपा (माओवादी केन्द्र) मुख्य दुई कम्युनिस्ट पार्टीले वैज्ञानिक समाजवादी राज्यसत्तालाई आफ्नो मूल गन्तव्य मान्दै आएका छन्। राजनीतिक विचारधाराका दृष्टिकोणले नेकपा (एमाले) ले माक्र्सवादलेनिनवादको जगमा टेकेर नेपाली समाजको विशिष्टतामा मदन भण्डारीद्वारा विकसित जनताको बहुदलीय जनवादलाई आफ्नो राजनीतिक सिद्धान्तको रूपमा अँगाल्दै आएको छ। नेकपा (एमाले)ले दलीय राजनीतिलाई पचासको दशकदेखि नै यही सैद्धान्तिक वैचारिक मार्गबाट अघि बढाउँदै आएको छ। यद्यपि २०५१ सालमा मनमोहन अधिकारी नेतृत्वकोे नेपालको पहिलो कम्युनिस्ट सरकारले आफ्नो गाउँ, आफैं बनाऔं र सामाजिक सुरक्षाजस्ता महŒवपूर्ण कार्यक्रमहरू लागू गरेभन्दा बाहेक एमालेले अन्य त्यस्ता प्रभावकारी ठोस कार्यक्रम सञ्चालन गरेको छैन। जसले समाजवादी व्यवस्थाका आधारहरू तय गर्न मद्दत गरून्। सत्ताकै खातिर नेपाली कांग्रेसजस्तो सामन्तवादीयथास्थितिवादी पार्टी नेतृत्वको सरकारमा एमाले सहभागी हुँदै आएको छ। रक्तपातपूर्ण क्रान्तिमा विश्वास गर्दै आएको दक्षिणपन्थी अवसरवादी माओवादी केन्द्रसँग पार्टी एकता नै गर्यो। यदाकदा राप्रपाजस्तो पुनरुत्थानवादी पश्चगमनकारी शक्तिसँग सहकार्यको हात बढाउँदै आएको छ। यस प्रवृत्तिले एमालेमा रहेको वैचारिकसैद्धान्तिक विचलनलाई मात्रै उजागर गर्दैन कि उसको सत्ता लोलुपतालाई पनि दर्शाउँछ। मुलुकमा समाजवादी व्यवस्थाको स्थापना नहुँदासम्म उदार अर्थतन्त्रलाई स्वीकार गर्न बाध्य रहेको बताउने नेकपा (एमाले)ले राष्ट्रिय पुँजीको विकास गरेको छ। साथै आत्मनिर्भर राष्ट्रिय अर्थतन्त्र निर्माणमा जोड दिने पार्टी नीति लिएको छ। तर पनि त्यसअनुरूपका खास कार्यक्रम सञ्चालन गरेको छैन। त्यसो हुँदा एमाले पनि सैद्धान्तिक वैचारिक विचलनको दिशामा रहेको बुझ्न कठिन छैन। अर्कोतर्फ, दसवर्षे सशस्त्र विद्रोहपश्चात् शान्तिपूर्ण संसदीय राजनीतिलाई स्वीकारेको माओवादी केन्द्र पनि माओ विचारधारालाई राजनीतिक दर्शनको रूपमा स्वीकार्दै आएको दावा गर्छ। संसद्वादलाई अस्वीकार गर्दागर्दै उसले १५ वर्षभन्दा बढीको समय बुर्जुवा सत्ताकै तर मारेर व्यतित गरिसकेको छ। त्यसका बाबजुद संसद्वाद संसदीय राजनीतिलाई उपयोग गर्ने रणनीति मात्रै हो भन्ने नैतिक साहस प्रचण्ड माओवादीलाई कसरी पलाएको होला, त्यो उनीहरूले नै जान्ने कुरा रह्यो। सत्ता, शक्ति र सम्पत्तिको मोहजालमा परेको माओवादी संसद्वादबाट सम्भवतः पछि हट्न सक्ने अवस्था देखिँदैन। माओवादीले पटकपटक सत्ताको बागडोर सम्हाल्दा पनि उत्पीडित, गरिब, किसान र मजदुर वर्गको मुक्ति हुने जनवादी कार्यक्रमहरू ल्याउन किन रुचि देखाएन ? उल्टै सत्ता मोहनीमा भुलेर राजनीतिक विचारधाराका दृष्टिले नजिकको वर्ग मित्रलाई दुश्मन करार गर्न पुग्यो। कुनै समय संसद्मा बहुमत प्राप्त माओवादी उत्पीडित तथा गरिब जनताका मुद्दाहरूबाट समयक्रमसँगै कोसौं टाढा मात्रै पुगेको छैन कि माक्र्सवादी दर्शनसँगै पूर्णतः सम्बन्धविच्छेद गरिसकेको छ। वर्ग शत्रुलाई मित्र स्वीकारेर सत्ताप्रति लिप्त हुँदै आएको नेकपा (माओवादी केन्द्र) दलीय आदर्श र विचारधाराबाट पूर्णतः च्यूत भइसकेकोमा सायदै कसैको विमति होला। यसरी पचासको दशकको सुरुआतीदेखि दलहरूमा सवार भएको सत्ताभोक असीको दशकसम्म आइपुग्दा झन्झन् बढ्दै गयो। तर उनीहरूमा राजनीतिक विचारधाराप्रतिको संकल्प र प्रतिबद्धतामा चाहिँ ह्वात्तै ह्रास आयो। दलहरूमा विकास भएका यस्ता विकृत व्यवहारले वैचारिक सैद्धान्तिक र निष्ठाको राजनीति चाहनेहरूका हकमा भयंकर पीडा थोपरिदियो। नेपालका दलहरूले राजनीतिक विचारधारालाई सत्ताभोग, राज्यको ढुकुटी एवं स्रोतको चरम् दोहन, अपराधको राजनीतकिरण र जनतामाथि दमन तथा लुटको अस्त्रको रूपमा निरन्तर प्रयोग गर्दै आएका छन्। प्लेटोका आदर्श राज्यमा हुनुपर्ने भनिएका विशेषताहरूको विल्कुल विपरीत अभ्यास नेपालमा हुँदै आएको छ। जहाँ न्याय प्रणाली यत्ति धेरै विकृत बनाइएको छ कि जसको खुलेआम किनबेच हुन्छ। शासकहरू देश र जनताप्रति रत्तिभर उत्तरदायी छैनन्। विश्वविद्यालयहरूलाई बेरोजगार उत्पादनका कारखाना बनाइएको छ। धनीगरिबबीच बढ्दै गएको व्यापक असमानताको खाडल पुर्नै नसक्ने अवस्थामा पुगेको छ। राजनीतिक दलहरूबाटै विचारधारा र दर्शनको दुहाइ दिँदै लोकतान्त्रिक गणतन्त्रमा कुकृत्य, भ्रष्टाचार र अपराधहरूको ग्राफ बढ््दै जानु चिन्ताको विषय हो। नेपाली जनता यिनै सैद्धान्तिक रूपमा विचलित र व्यावहारिक रूपमा गैरजिम्मेवार राजनीतिक दलहरूलाई पचासको दशकदेखि निरन्तर झेल्न अभिशप्त छन्। अन्त्यमा, राजनीतिक विचारधारात्मक दृष्टिकोण बेगरको सत्ता स्वार्थकेन्द्रित कार्यले मुलुकलाई सही दिशा प्रदान गर्ने सामथ्र्य राख्दैन। ढोंगी राजनीतिले दलहरूलाई सत्ताभोगको अवसर प्रदान गरे पनि दीर्घकालमा जनतामा राजनीति प्रणाली, पार्टी र विचारधाराप्रति नै घृणाभाव पैदा गराउने खतरा हुन्छ। हालैको स्थानीय निर्वाचनमा दलहरूको विरुद्ध र विकल्पमा देखिएको स्वतन्त्र राजनीतिको उदय पार्टीहरूले देखावटी रूपमा अवलम्बन गरेका विचारधारा एवं सत्तामोहप्रतिको कटाक्ष र व्यंग्यको मिश्रित प्रतिफल हो। सत्ता र शक्ति हत्याउन गरिने पाखण्ड राजनीतिले देश र जनताको हित गर्न सक्तैन। खासमा दलहरूमा देखिएको सैद्धान्तिक वैचारिक भ्रष्टीकरण समुन्नत, समतामूलक र न्यायमा आधारित आदर्शात्मक राज्यको परिकल्पना गर्नेहरूका निम्ति चरम लज्जाको विषय बन्न गएको छ। उनीहरू राजनीतिक सिद्धान्त, प्रतिबद्धता र व्यवहारका बीचमा देखिएको आकाश पातालको फरकले जनताको नजरमा नांगिँदै गए। यसरी दलहरूमा आएको आदर्श र मूल्यमान्यताप्रतिको विचलनले राजनीतिक मूल्य, हजारौं सहिदहरूको रगत तथा लोकतन्त्रको चरित्रमाथि मात्रै प्रश्न उठाइदिएको छैन। यसले प्लेटोको आदर्श राज्य र माक्र्स, माओ तथा बीपीहरूले परिकल्पना गरेका विचारधारात्मक दृष्टिकोणहरूको चीरहरण हुन पुगेको छ।"
रग्बी टोली जाकार्ता जाने,"काठमाडौं : एसिया रग्बी सेभेन्स ट्रफीमा सहभागी हुन १२ खेलाडीसहित १८ सदस्यीय नेपाली टोली बिहीबार इन्डोनेसियाको जाकार्ता प्रस्थान गर्दैछ। एलिसा थापाको कप्तानीमा रहेको नेपाली टोलीमा सिर्जना राई (उपकप्तान), पञ्चमाया श्रेष्ठ, सावित्री पुर्जा, सविना महर्जन, नानी तामाङ, सुजिना गुरुङ, मनीषा थापामगर, अप्सरा कार्की, विशाका राई, सर्मिला राई र अपना पौडेल छन्। जेजीबीके रग्बी पिच जाकार्तामा साउन २१ र २२ गते हुने प्रतियोगितामा नेपालसहित भारत, इन्डोनेसिया, सिंगापुर, यूएई, मंगोलिया र गुवाम गरी सात राष्ट्रको सहभागिता रहने छ। राउन्ड रोविन लिगका आधारमा प्रतिस्पर्धा हुने प्रतियोगिताका लागि नेपाली खेलाडीलाई जापानी प्रशिक्षक कात्सुहिसा फुरुचीले पनि दुई साता प्रशिक्षण गराएका थिए। एसिया रग्बीमा नेपालले चौथोपटक सहभागिता जनाउन लागेको हो। यसअघि नेपाली महिला टोलीले भारत, लाओस र ब्रुनाईमा सहभागिता जनाएको थियो। भारतको चेन्नईमा भएको प्रतियोगितामा नेपालले बंगलादेशलाई पराजित गरेको थियो। ब्रुनाईमा नेपालले काजाकिस्तानमाथि जित निकालेको थियो। नेपाली टोलीको टिम व्यवस्थापकमा बिनु खड्का, अफिसियलमा कपिलदेव न्यौपाने, ताइसुके मियाओ, कामना गिरी, प्रशिक्षकमा विनोद तामाङ र फिजियोमा लक्ष्मण अधिकारी छन्। टोलीलाई राष्ट्रिय खेलकुद परिषद्का सदस्यसचिव टंकलाल घिसिङ, नेपाल ओलम्पिक कमिटीका महासचिव नीलेन्द्रराज श्रेष्ठ, नेपाल रग्बी संघका कार्यवाहक अध्यक्ष दीपक देवकोटालगायतले बुधबार बिदाइ गरे।"
कर्मयोगी वीर,"काठमाडौं : एउटा संयोग नै मान्नु पर्छ, जब देशमा माओवादीको सशस्त्र संघर्ष सुरु भयो, वीरबहादुर तामाङले पनि काठमाडौं छाडे। काठमाडौंको गोकर्णेश्वर१ सुन्दरीजल नयाँपाटीका स्थायी बासिन्दा वीरबहादुर त्यतिबेला उसुका स्वयंमसेवक प्रशिक्षक थिए। आफ्नै गाउँमा प्रशिक्षण गराउँदै आएका उनले पोखरा र लमजुङमा पनि उसुको प्रशिक्षण गराउनु पर्ने भयो। उनी प्रशिक्षणका लागि पोखरा र लमजुङतर्फ हिँडेसँगै देशमा माओवादीको सशस्त्र संघर्ष सुरु भयो। जसले घर बाहिर हिँड्दा पनि डराइडराइ हिँड्नु पर्ने अवस्था आयो। दुर्गम गाउँहरूमा माओवादीको दबदबा निकै बढ्यो। तर, वीरबहादुर माओवादी द्वन्द्वको परवाह नगरी पोखरा र लमजुङको अग्सवर्ग एकेडेमीमा उसुको प्रशिक्षण गराउँथे। उनको एकेडेमीमा डेढ सयभन्दा बढी खेलाडी थिए। एकेडेमीमा लाठी, तरबार र किक बक्सिङको नियमित प्रशिक्षण हुन्थ्यो। खेलाडी र प्रशिक्षकले कालो पोसाक उफाङ लगाउँथे। स्कुलका विद्यार्थीलाई कालो पोसाकमा खेलाउने गरेको कुरा माओवादीहरूले पनि थाहा पाए। त्यसपछि उनीहरू हरेक दिन खेल खेलाउने मान्छे खोज्दै आउन थाले। माओवादीले खोज्न थालेपछि डरैडरमा प्रशिक्षण गराउनुपर्ने अवस्था आयो। पटक पटक उनलाई खोज्न माओवादीहरू स्कुलमा आउँथे। कालो लुगा लगाएर खेलाउने को हो हँ ? भन्दै खोज्दै आउन थाले। त्यसपछि लुकीलुकी सिकाउनुको विकल्प नै भएन, वीरबहादुर भन्छन्, माओवादीले धेरै दुःख दिन थालेपछि परिवारबाट पनि काम छाडेर घर फर्किन दबाब आयो। माओवादी र परिवारको दबाब झेलेरै केही समय निरन्तर रुपमा काममा खटिरहें। तर, भार्लेटार चौकीमा आक्रमण भएपछि भने त्यहाँ बस्न सकिँदैन भनेर घर फर्किएँ। त्यसपछि उनले आफ्नै घरछेउमा प्रशिक्षण सुरु गरे। आफैले खेल्ने ठाउँ बनाए। आफै खटिएर खेलाडीहरूलाई प्रशिक्षण गराउन थाले। उनले त्यतिबेला सुरु गरेको ठाउँमा अहिले पनि खेलाडीले प्रशिक्षण गरिरहेका छन्। २०४६ पछि खेलकुदमा सक्रिय वीरबहादुर तामाङ २०४६ सालदेखि खेलकुदमा सक्रिय भएका हुन्। उनी ब्रुसुलीको फिल्म खुबै हेर्थे। ब्रुसुलीको कलाकौशल देखेर नै उनलाई पनि खेलकुदप्रति रुची बढ्यो। उनी ब्रुसुलीले जस्तै कला देखाउन चाहन्थे। मार्सल आर्ट्स उनलाई निकै मन पर्ने खेल थियो। उनको घरनजिकै केही समय अघिदेखि शैलेन्द्र श्रेष्ठले उसु खेलाउँथे। उनले पनि केही समय त्यहीं सिके। त्यसपछि उनी दशरथ रंगशाला पुगे। त्यहाँ प्रणिलध्वज कार्की, कर्मा लामा, चिरन सापकोटा, रामगोपाल महर्जन, चन्द्र लामा, गोपाल श्रेष्ठलगायतले उसु सिकाउँथे। उनलाई ताइचीमा विशेष रुची थियो। सान्सौ पनि कहिलेकाहिँ खेल्थे। तर, ताइची गर्दा निकै खुसी हुन्थे। म सानैदेखि ब्रुसुलीको फ्यान थिएँ। त्यही कारण ताइची गर्दा उनले गरेका कलाकौशललाई सम्झन्थें, उनी भन्छन्। वीरबहादुरले उसुको प्रशिक्षण मात्रै लिएनन्, थुप्रै जिल्ला तथा क्षेत्रीय स्तरका प्रतियोगितामा प्रतिस्पर्धा पनि गरे। केही प्रतियोगितामा उत्कृष्ट प्रदर्शन गर्दै पदक पनि जित्न सफल भए। आफूले खेल्दाखेल्दै उनले प्रशिक्षण पनि सुरु गरेका थिए। २०५० सालदेखि विभिन्न विद्यालयमा उसुको प्रशिक्षण दिन्थे। त्यही क्रममा २०५२ सालमा स्वयंमसेवक प्रशिक्षकका रुपमा पोखरा र लमजुङमा प्रशिक्षण गराउन पुगेका थिए। उनले लमजुङ र पोखरामा प्रशिक्षण मात्रै गराएनन्, २०५४ सालदेखि तीन संस्करणसम्म उसु च्याम्पियनसिपको आयोजना पनि गरे। उक्त प्रतियोगितामा पश्चिमाञ्चल विकास क्षेत्रका खेलाडीहरूको उल्लेख्य सहभागिता रहन्थ्यो। त्यही प्रतियोगिताले खेलकुदमा लाग्न त्यहाँका खेलाडीहरूलाई हौसला प्रदान गरेको थियो। २०६० सालपछि वीरबहादुरले सुन्दरीजलमै क्वान स्थापना गरेर प्रशिक्षण सुरु गरेर खेलाडी उत्पादनमा सक्रिय भए। करिब १९ वर्षअघि सुरु गरेको त्यो क्वान अहिले पनि सञ्चालन भइरहेको छ। क्वानबाट खेलाडी उत्पादन पनि भइरहेको छ। मैले सुरु गरेको क्वान अहिले पनि चलिरहेको छ। खेलाडीहरूले नियमित प्रशिक्षण गरिरहेका छन्। यो देख्दा खुसी लाग्छ, वीरबहादुर भन्छन्। वीरबहादुरले प्रशिक्षकसँगै राष्ट्रिय रेफ्रीको भूमिका पनि निर्वाह गरे। अन्तर्राष्ट्रिय रेफ्री प्रशिक्षणका लागि आफ्नै खर्चमा चीन जान खोजेका थिए। तर, त्यतिबेला उसु संघले उनलाई जान दिएन। स्वयंमसेवक प्रशिक्षकले अन्तर्राष्ट्रिय रेफ्रीको प्रशिक्षण गर्न नमिल्ने भन्दै उनलाई संघले रोकेको वीरबहादुर बताउँछन्। संघको जिम्मेवार तहमा नपुगेसम्म खेलाडी, प्रशिक्षक र निर्णायकको क्षमता अभिवृद्धि गर्न नसकिने देखेपछि उनले संघमा सक्रिय हुने योजना बनाए। त्यही योजना अनुरुप २०६३ सालमा उनी नेपाल उसु संघको उपाध्यक्षमा मनोनीत भए। आङडेन्डी शेर्पाको अध्यक्षतामा बनेको तदर्थ समितिमा उनले उपाध्यक्षको भूमिका निर्वाह गरेका थिए। उनी संघको नेतृत्व तहमा पुगेसँगै सुर्खेतमा राष्ट्रिय रेफ्री तथा राष्ट्रिय निर्णायक सेमिनार सञ्चालन गर्न महत्वपूर्ण भूमिका निर्वाह गरेका थिए। अहिले पनि हरेक दुईदुई वर्षको अन्तरालमा राष्ट्रिय तथा अन्तर्राष्ट्रिय निर्णायक सेमिनार सञ्चालन हुँदै आएको छ। उनकै पहलमा रेफ्रीहरूलाई अन्तर्राष्ट्रिय सेमिनारमा सहभागी गराउने प्रचलन पनि सुरु भएको थियो। तदर्थ समितिमा उपाध्यक्षको भूमिका निर्वाह गरेका वीरबहादुर अधिवेशनमार्फत चुनिएको कार्यसमितिमा सहअध्यक्ष भए। सहअध्यक्षको भूमिकामा पनि उनले उसुको विकास र विस्तारमा महत्वपूर्ण योगदान पुर्याए। चीनबाट खेल सामग्री ल्याउन र अन्तर्राष्ट्रिय सम्बन्ध विस्तारमा उनले पुर्याएको योगदान महत्वपूर्ण मानिन्छ। वल्र्ड उसु महासंघलगायतका निकायसँगको सम्बन्ध विस्तारमा पनि उनी सक्रिय रुपमा लागेका थिए। उसुको विकास र विस्तारमा सक्रिय रहेकै कारण चार वर्ष अघि भएको अधिवेशनबाट उनले उसु महासंघको नेतृत्व सम्हाल्ने अवसर पाएका थिए। उनकै नेतृत्वमा १३औं दक्षिण एसियाली खेलकुद (साग) मा नेपालले उसुमा ऐतिहासिक सफलता हासिल गरेको थियो। घरेलु भूमिमा भएको १३औं सागमा उसुले पाँच स्वर्ण जितेको थियो। यस बाहेक पनि नेपाली उसु खेलाडीले विभिन्न अन्तर्राष्ट्रिय प्रतियोगिताहरूमा उत्कृष्ट प्रदर्शन गर्दै आइरहेका छन्। वीरबहादुरको नेतृत्व घरेलु उसु महासंघले मात्र पाएको छैन। उनले दक्षिण एसियाली उसु महासंघको उपाध्यक्षको भूमिका पनि निर्वाह गर्दै आएका छन्। खेलाडी, प्रशिक्षक हुँदै संघको नेतृत्वसमेत गरिरहेका वीरबहादुरले उसुसँगै नेटबलको नेतृत्व पनि गर्ने अवसर पाएका थिए। नेपालमा नेटबललाई स्थापित बनाउन उनले विशेष भूमिका निर्वाह गरेका थिए। उनकै कार्यकालमा हङकङमा एसियन स्तरको रेफ्री तथा प्रशिक्षक सेमिनारमा नेपालले सहभागिता जनाएको थियो। यस्तै श्रीलंकामा आयोजना भएको एसियन नेटबल च्याम्पियनसिपमा नेपालले पहिलो पटक सहभागिता जनाएको थियो। यसैगरी ब्रुनाईमा आयोजना भएको एसियन जुनियर नेटबल च्याम्पियनसिपमा पनि नेपाली टोलीले सहभागिता जनाएको थियो भने नेपालमा दुई पटक नेटबल वर्कसप आयोजना पनि गरिएको थियो। कलाकारिता क्षेत्रमा पनि सक्रिय वीरबहादुर पछिल्लो समय कलाकारिता क्षेत्रमा पनि आफ्नो परिचय बनाउँदै छन्। उनले अभिनय थालेको करिब ६७ वर्ष भइसकेको छ। सुरुमा म्युजिक भिडियोमार्फत अभिनय जीवन सुरु गरेका उनले सन् २०१८ मा चलचित्र नै निर्माण गरेका थिए। तामाङ भाषाको चलचित्र तिल्दा निर्माणसँगै उनले अभिनय पनि गरेका थिए। आफ्नो कला, संस्कृति जोगाउन र जनतालाई सुसुचित गराउन चलचित्र निर्माण गरेको वीरबहादुर बताउँछन्। तामाङ समुदायको कला संस्कृति, भाषा, भेषभुषा संरक्षणसँगै जनतालाई सुसुचित गराउन चलचित्र निर्माण गरेको हुँ,वीरबहादुर भन्छन्। वीरबहादुरले चलचित्रमा अभिनय गर्नुअघि म्युजिक भिडियोहरूमा काम गरेका थिए। उनले सात वटा म्युजिक भिडियोमा काम गरिसकेका छन्। वीरबहादुर गायक पनि हुन्। उनले आफ्नै शब्द र संगीतमा केही लिएर आको गीत गाएका छन्। उनी अरु तीन वटा गीत रेकर्डिङको तयारीमा छन्। दुई वटा एकल गीत हो भने एउटा गीतमा पछिल्लो पुस्ताकी चर्चित गायिका प्रिति आलेसँग रेकर्ड गर्न लागेका छन्। यी सबै गीतमा शब्द तथा संगीत वीरबहादुरकै छ। वीरबहादुर सामाजिक सेवामा पनि उक्तिकै सक्रिय छन्। रोटरी क्लबमा विगत १२ वर्षदेखि आवद्ध भएर सामाजिक काममा सक्रिय रहँदै आएका उनी लायन्स क्लबमार्फत पनि सामाजिक कामलाई अगाडि बढाइरहेका छन्।"
दोस्रो चरणमा पुगिन् राडुकानु,"वासिङ्टन : बेलायतकी नम्बर एक टेनिस स्टार इम्मा राडुकानु वासिङ्टन ओपनको दोस्रो चरणमा पुगेकी छन्। वासिङ्टनमा बुधबार भएको पहिलो चरणको खेलमा अमेरिकी खेलाडी लुइसा चिरिकोलाई ६४, ६२ को सोझो सेटमा पराजित गर्दै राडुकानु दोस्रो चरणमा पुगेकी हुन्। अमेरिकी (यूएस) ओपन टेनिसको तयारीका रुपमा हेरिएको नर्थ अमेरिकाको यस प्रतियोगितामा राडुकानुले ८७ मिनेटमै जित निकालेकी थिइन्। गत वर्ष यूएस ओपनको उपाधि जितेकी राडुकानुले त्यसपछिका खेलमा प्रभावशाली प्रदर्शन गर्न सकेकी छैनन्। थुप्रै प्रतियोगितामा मध्यम प्रदर्शन गरेकी उनी यूएस ओपनको उपाधि रक्षा गर्न निकै मेहनत गरिरहेकी छन्। अगस्ट २९ बाट सुरु हुने वर्षको अन्तिम ग्रान्डस्लाम यूएस ओपनमा उत्कृष्ट प्रदर्शन गर्ने अभियानमा उनी छिन्। वासिङ्टन डिसीमा खेल्दा र जित आत्मसाथ गर्दा निकै खुसी महसुस हुन्छ, उनले जितपछि भनिन्, विम्बल्डनलगायत केही प्रतियोगिता खेल्न पाइनँ । यसले गर्दा यूएस ओपनको उपाधि रक्षा गर्न ममाथि दबाब बढेको छ । यो जितले त्यो दबाबलाई कम गर्न महत्वपूर्ण भूमिका खेल्नेछ । विश्व वरीयतामा १०औं स्थानमा रहेकी राडुकानुले वासिङ्टन ओपनको दोस्रो चरणमा कोलम्बियाकी क्यामिला ओसोरियोको सामना गर्नेछिन्। महिला एकल टेनिसको ग्रान्डस्लाम जित्ने बेलायतको ४४ वर्ष लामो प्रतिक्षा समाप्त गर्दै राडुकानुले गत वर्ष यूएस ओपनको उपाधि जितेकी थिइन्। सन् १९७७ मा भर्जिनिया वेडले विम्बल्डन जितेपछि बेलायतका कुनेै पनि महिला खेलाडीले ग्रान्डस्लामको उपाधि जित्न नसकेको अवस्थामा उनले त्यो खडेरी तोडेकी थिइन्। छनोट खेलाडीका रुपमा यूएस ओपनमा प्रवेश पाएकी राडुकानु ग्रान्डस्लाम जित्ने पहिलो खेलाडी समेत बनेकी थिइन्। सन् २००४ पछि ग्रान्डस्लाम जित्ने राडुकानु सबैभन्दा कान्छी खेलाडी पनि हुन्। सन् २००४ मा रुसी टेनिस सुन्दरी मारिया सारापोभाले विम्बल्डन जित्दै ग्रान्डस्लाम जित्ने सबैभन्दा कान्छी खेलाडीको कीर्तिमान बनाएकी थिइन्। राडुकानुले १८ वर्षको उमेरमा पहिलो ग्रान्डस्लाम जितेकी हुन्।"
