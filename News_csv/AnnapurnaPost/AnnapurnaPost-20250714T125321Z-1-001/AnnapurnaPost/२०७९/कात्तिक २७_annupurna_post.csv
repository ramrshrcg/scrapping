शीर्षक,विवरण
कोपमा नेपालको संवेदनशीलता,"इजिप्टमा जारी कोप २७ सम्मेलनमा दुई सयभन्दा बढी मुलुकका राष्ट्रप्रमुख तथा नेतृत्व तहका सदस्यले सहभागिता जनाए। तर नेपालले भने झारो टार्ने शैलीमा महिला तथा बालबालिकामन्त्रीलाई पठायो। गतवर्ष बेलायतको ग्लास्गोमा भएको कोप २६ सम्मेलनमा प्रधानमन्त्री शेरबहादुर देउवा पुगे। जहाँ अमेरिकी राष्ट्रपति जो बाइडेनदेखि बेलायतका तत्कालीन प्रधानमन्त्री बोरिस जोनसन सहभागी थिए। जलवायु क्षेत्रमा काम गर्दै आएकाहरूले प्रधानमन्त्रीको उपस्थिति अर्थपूर्ण हुने बताएका थिए।नेपालले जलवायुलाई संवेदनशील विषयको रूपमा लिएको छ भन्ने सन्देश जाने जलवायुविज्ञ डा विमल रेग्मीको बुझाइ थियो। तर यस वर्षको उपस्थितिलाई केवल सरकारको प्रतिनिधिको उपस्थितिको रूपमा मात्र लिन सकिने जलवायुअध्येता मधुकर उपाध्याय बताउँछन्।मन्त्रीलाई केवल उपस्थितिका लागि मात्रै सरकारले पठायो।सम्बन्धित क्षेत्रमा विज्ञता भएकाहरू जानुपथ्र्यो। अन्यथा यस्ता सम्मेलन केवल मेला जस्तो हुने र मेला भरेर आउने काम मात्र हुने असन्तुष्टी उनमा देखिन्छ। कोपमा नेतृत्व गरेर इजिप्ट पुगेकी महिला तथा बालबालिका मन्त्री उमा रेग्मीले सम्मेलनमा नेपालले हानिनोक्सानीका विषयमा जोखिममा रहेका समुदायका लागि समर्पित वित्तीय संयन्त्र चाहेको बताइन्। त्यसैगरी नेपालले साझा जलवायुकार्यमा जान क्षेत्रीय सहकार्यका लागि सधंै तत्परता देखाउँदै आएको पनि बताइन्। वनतथा वातावरण मन्त्रालयका सचिव डा पे्रमनारायण कँडेल तथा जलवायु परिवर्तन महाशाखाका प्रमुख डाबुद्धिसागर पौडेल सरकारको तर्फबाट विभिन्न फोरमहरूमा नेपालका एजेन्डाहरू प्रस्तुत गरिरहेकाछन्।हालसम्म नेपालले हानिनोक्सानी, हिमालका मुद्दा, जलवायु वित्तका लागि प्रत्यक्ष सम्पर्क हुन पाउनुपर्ने माग, नेपालले स्थानीय तहमा जलवायु न्युनीकरण तथा अनुकूलनका लागि गरेका प्रयासहरू प्रस्तुत गरिसकेको छ। बार्बडोसकी प्रधानमन्त्री मिया मोट्लीलाई यतिबेला अन्तर्राष्ट्रिय मिडियाले क्यारेबियन क्वीनको उपाधि दिएकाछन्। उनको बोल्ड प्रस्तुतिले उनलाई संसारको प्रभावशाली महिलाको सूचीमा समेत राखेको छ। उनलाई टाइम म्याग्जिनले संसारका सय प्रभावशाली महिलाको सूचीमा नामकरण गरेको छ। यस्ता सम्मेलनमा बोल्ड प्रस्तुति र सम्बन्धित विषयमा विज्ञताको अर्थ निकै रहेको जानकारबताउँछन्।संसारभरका दुई सयभन्दा धेरै मुलुकको राष्ट्रप्रमुख अगाडि उनले निर्धक्क भएर जलवायु परिवर्तनको मारले भोग्नु परेका समस्याको खुलेरै विरोध जनाएकी हुन्। ५७ वर्षीया मोट्लीले धनी मुलुकहरू आफूले गरेका विनासकारी काममा उत्तरदायी बन्नुपर्ने दाबी गरेकीछन्। साना टापु महादेशहरूका जनता जीवनमरणको संघर्षमा रहेको उनको भनाइ छ। कुनै नाटकीय परिवर्तन नभएसम्म संसारका धनी देशहरूले सन् २०३० सम्ममा हरितगृह ग्याँसको कटौती गर्ने लक्ष्य पूरा नहुने उनको गुनासो छ। जसका कारण विकासोन्मुख तथा समुन्द्र तटीय क्षेत्र र साना टापु महादेशहरू सधैं जोखिममा रहेको बताएकीछन्। उनी भन्छिन् तपाईंहरू उत्तरदायी बन्नुहोस्। आफूले गरेका प्रतिवद्धताहरू पूरा गर्नुहोस्। दमदार प्रस्तुति दिँदै संसारभरको ध्यान खिच्न सफल भएकी छन्, २० वर्षीया युवती सोफी कियानी। इरानीयन अमेरिकन नागरिक कियानी जलवायु अभियन्ता हुन्। उनले यसपटक मध्यपूर्वी राष्ट्रहरूको प्रतिनिधित्व गर्दै सम्मेलनमा सहभागिता जनाइन्। आफूलाई उनले संयुक्त राष्ट्रसंघको युथ एडभाजरी ग्रुपको कान्छो सल्लाहकारको रूपमा चिनाएकीछन्।संसारका कार्बन उत्सर्जकहरूलाई दबाबमूलक तरिकाले गाली गरेकीछन्। कार्बन न्युनीकरण गर्ने प्रतिवद्धता देखाएर काम नगरी चुपचाप बसेको भन्दै उनले गाली दिएकी हुन्।ए उत्सर्जकहरू ढाँट्न छोडिदेऊ। कुन भाषामा भनेको बुझ्छौ तिमीहरू? अरेबिया, रसियन, अंग्रेजी या कुन भाषामा ? सोफीले संयुक्त राष्ट्रसंघको छवटा औपचारिक भाषामा ढाँट्न छोडअथवा स्टप लाइङ भनेकीछन्। उनले स्टप लाइङहयासट्यागको प्रयोग गरेकीछन्। उत्सर्जनका कारण संसारका सात मिलियन मानिसको मृत्यु हुँदै आएको भन्दै उनीहरूलाई उत्तरदायी बन्न दबाब दिएकी हुन्। वाइडेन प्रशासनले अमेरिकी इतिहासमा नै धेरै तेल तथा इन्धनको बिक्री गरेको दाबी समेत गरेकीछन्। सम्मेलनमा पुगेर उनीहरूले जस्तै नेपालले पनि आफ्ना कुरा मजाले राख्न सक्नुले पनि धेरै प्रभाव पार्ने जानकारहरूको सुझाव छ। कोपको एजेन्डा बन्यो जलवायुजन्य हानिनोक्सानी कोप२७ मा नेपालमा जलवायुबाट भएको असर सम्बन्धी वृतचित्र प्रदर्शन कोपमा २० वर्षीया सोफियाको गर्जनढाँट्न छोड"
म नरहे मुलुक डुब्न्या छ!,"तरकारीको थोक बजारमा काउली खोज्दै थिएँ। बेसिजनको भएर होला सायद कतै राम्रो काउली भेटाउन सकिनँ। पूरै बजार घुमें तर जहाँ पनि उही बिग्रेका अनि बिग्रन तयार भएका काउली थिए। कुहिएको भाग काटेर वा पातले छोपेर वा थुप्रोभरिबाट छानेर निस्केका एक दुई राम्रा भन्न मिल्ने काउली निकालेर बजारभरिकै अब्बल बताउँदै थिए। बाध्यता थियो काउली नै लिनुपर्ने अन्यथा छोरीको घाँटीबाट जाउली नछिर्ने ! विकल्पविहीन म तिनै सडेगलेकामध्येबाट छानेर काउली पोको पारें। त्यतिबेला मलाई आफू आसन्न निर्वाचनमा जनप्रतिनिधिको छनोटका लागि उभिएको अनुभूति भयो। सबै खराब विकल्पमध्ये एउटा विकल्प रोज्नैपर्ने बाध्यताको नजिक पुग्दै छौं नि त हामी ! अहिले राजनीतिको थोक बजारमा पनि हरेक दलले आफ्ना दुर्गन्धित नेताहरूलाई पनि त्यागी र विकासप्रेमीको गंगाजलले चोख्याएर तिनलाई सर्वश्रेष्ठ र सर्वसक्षम उम्मेदवारका रूपमा प्रचारप्रसार गरिरहेका छन्। विगतमा उनीहरूले गरेका नतावादकृपावाद, भ्रष्टाचारराष्ट्रघात या अपराधै भए पनि तिनलाई छोप्न आश्वासन र भावी योजनाका रंगीचंगी रफु भरेर उम्मेदवारलाई चुनावी मैदानमा उतार्दैछन्। तिनलाई जिताउन दलहरू साम, दाम, दण्ड, भेदको नीतिले लागिरहेका छन्। ती उम्मेदवार राजनीतिभन्दा बढी अभिनय कलामा निपुर्ण हुँदा रहेछन् ! आफूलाई मतदातासामु यसरी प्रस्तुत गरिरहेका छन्, मानौं उनीहरू नै तिनका सुखदुःखका साथी हुन्। अनि विकासनिर्माणका असली सारथि पनि। अहिले नेपाली जनताको घरदैलोमा उनीहरूका असली हितैषी बन्दै पुगेका सबैजसो अनुहार उनै हुन्। जो उस्तै छन् मात्र चुनावसम्मका लागि दानवीर र समाजसेवी बनेको अभिनय गरिरहेका छन्। यिनैमध्येबाट कुनै एकलाई भाग्यनिर्माता छान्नुपर्ने हाम्रो दुर्नियति ! प्रत्येक चुनावी अनुष्ठानमा सात्विक प्रवृत्ति लिएर उनीहरू विगतका कमी कमजोरीका लागि क्षमा याचना गर्दै हामीसामु घुँडा टेक्छन्। क्षमातुल्य तपोनास्ति को आदर्शले पोषित हामी पनि उनीहरूलाई सहजै क्षमा गर्छौं। अनि अमूल्य मत दिएर विजयी बनाउँछौं। त्यसपछि खोलो तर्यो लौरो बिस्र्यो भन्ने उखानको चरितार्थमा भाग्यसँग गुनासो गर्छौं। तीन दशकभन्दा बढी भइसकेको छ, यही क्रम दोहोरिइरहेको छ। आखिर कतिञ्जेल? इतिहासका पाना पल्टाउँदा, भीमसेन थापा जसले शाहवंशका तीनपुस्ते राजाको मुख्तियारी सम्हालेका थिए। उनको वीरता, इमानदारी एवं देशभक्ति देखेर नै रणबहादुर शाहले म नरहे देश डुब्न्या छैन तर भीमसेन नरहे देश डुब्न्या छ भनेको इतिहासमा पढ्न पाइन्छ। यथार्थमा यस्तै वीर पुर्खाहरूको त्याग र बलिदानले निर्मित अनि स्वाधीन यो राष्ट्रको झन्डामा अझैं पनि उनीहरूले बगाएको रगतको रङ चम्किरहेको छ। यहाँको माटोमा अझै पनि उनीहरूको पसिनाको सुगन्धफैलिइरहेको छ। आफ्ना लागि नभएर देश र जनताका लागि बाँच्नुपर्छ भन्ने हाम्रा ती वीर पुर्खाको आदर्शलाई पछिल्लो समय राजनीतिले भुसुक्कै बिर्सिएको छ। हाम्रा वीर पुर्खाहरूले आफ्नो त्याग र बलिदानको बदला कहिल्यै केही मागेनन्। अहिले हाम्रा नेताले प्रजातन्त्रको पुनस्र्थापनालगायत पटकपटक भएका राजनीतिक परिवर्तनमा आफूले गरेको त्यागको एकएक मूल्य असुल गरिरहेका छन् ! गरिरहेछन् मात्र होइन गरिसकेका छन्। तीन दशकदेखि यो देशमा स्वार्थको खेल कसले मच्चाइरहेछ ? किन यो देशको राजनीति सधैं धमिलोको धमिलै रहन्छ ? चारपाँच पटक जनप्रतिनिधि बन्दा सिन्को भाँच्न नसक्नेले अब कति विकास गर्लान् ? पटकपटक, कैयौं पटक उनीहरू नै सत्तासीन भइरहे। दलका शीर्ष नेतालगायत अन्य माथिल्लो तहका नेताहरूले आफ्नो निर्वाचन क्षेत्रलाई पुख्र्यौली बिर्ताजस्तै आफ्नो नाममा दर्ता गरिसकेका छन्। ताकि उनीहरू आजीवन त्यहाँबाट विजयी भएर सत्ता उपभोग गर्न सकुन् ! एक पटक, दुई पटक, तीन पटक अझैं कति पटक ? यदि निश्चित निर्वाचन क्षेत्रबाट सधैंभरि एउटै व्यक्तिको उम्मेदवारी हुने हो। निर्वाचनको सान्दर्भिकता के भन्ने प्रश्न उठिरहेको बेला हाल यिनै तयारी नेताहरूलाई जिताउन र उनीहरूलाई आलोपालो सत्तामा राखिराख्न गरिएको चुनावी गठबन्धनले त जनमतको औचित्यमाथि नै प्रश्न चिह्न खडा गरेको छ। यस्तो अवस्थामा आर्थिक संकट झेल्दै गरेको मुलुकलाई थप व्ययबाट जोगाउन बरु गठबन्धनको टीकाटालो गरी नजिताई नहुने यस्ता महान् नेताहरूलाई विजयी घोषित गरिदिए भइहाल्यो नि ! किनकि आज हरेक दलका शीर्ष नेताको चुनावी भाषणको मूल आशय यही देखिन्छ कि म नरहे मुलुक डुब्न्या छ! त्यसैले सायद हाम्रो भाग्यनिर्माता यी महान् नेताहरू उभिँदा थर्थराउन थालेका भए पनि, बोल्दा लर्बराउन लागेका भए पनि, आँखा तिर्मिराउने र कान झिलमिलाउन थालेका भए पनि आफूमा युवा जोस भएको बेमौसमी राग अलाप्दै चुनावी मैदानमा उत्रेका देखिन्छन्। हरेक पेसाव्यवसाय तथा क्षेत्रमा निश्चित अवधिपछि मानिस निवृत्त हुन्छ। यतिसम्म कि घरपरिवारमा पनि निश्चित उमेरअवस्थामा मानिस घरव्यवहारबाट निवृत्त भएर पछिल्लो पुस्तालाई सो व्यवहार हस्तान्तरण गर्छ। राजनीतिमा मात्र किन कोही निवृत्त हुन चाहँदैन। बरु परम्परागत हिन्दू नारीले सौभाग्यसहित चितामा चढ्ने चाहना गरेजस्तै सत्तासँगै घाट जान चाहन्छन् ? छिमेकी मुलुकलगायत विश्वका अन्य मुलुकलाई हेर्दा त्यहाँ एक व्यक्ति निश्चित अवधिका लागि मात्र सत्ताराजनीतिमा सक्रिय रहन्छ। त्यसपछि ऊ पुरानै जीवनशैलीमा फर्कन्छ। हामीकहाँ सत्ताबाट बाहिरिए पनि आजीवन सेवासुविधाको व्यवस्थाका विधेयकहरू सबैभन्दा पहिले पास गरिएका हुन्छन्। राजनीतिक परिवर्तनका लागि आफूले गरेको योगदानको महिमागान गर्छन् नेता। आफूबाहेक अरूले देश र जनताको हित गर्नै नसक्ने भन्छन्। यसरी निरन्तर सत्तासीन हुन खोज्ने प्रवृत्तिका कारण पारिवारिक राजनीति स्थापित हुँदैछ। यसको ज्वलन्त उदाहरण हो, शीर्ष नेताहरूले श्रीमती, छोराछोरी, बुहारी, भाइभतिजा आदिलाई उत्तराधिकारीका रूपमा चुनावी मैदानमा उभ्याउनु। दलहरूभित्रका नयाँ पुस्ता ओझेलमा परिरहेका छन्। शीर्ष नेताहरूको जहानियाँ राजनीतिमा उनीहरूले पालो पाउने सम्भावना देखिँदैन। आफू (बाँचुन्जेल), त्यसपछि श्रीमती अनि छोराछोरी र पछि नातिनातिनी यो शृंखलाको कुनै अन्त्य छैन द्रौपदीको साडीजस्तै ! यसको पछाडिको आशय उही हो म नरहे मुलुक डुब्न्या छ! अब यो मुलुक कसको कारणबाट डुब्दैछ, त्यसको लेखाजोखा गर्ने बेला आएको छ ! र यो दायित्व हो, आम नेपालीको ! यसका लागि सबैले विवेकको ढोका खोलेर प्रश्न गर्न सक्नुपर्छ आफ्नै मनसँग ! तीन दशकदेखि यो देशमा स्वार्थको खेल कसले मच्चाइरहेछ ? किन यो देशको राजनीति सधैं धमिलोको धमिलै रहन्छ ? त्यो धमिलो पानीमा बडाबडा माछा ककसले समातिरहेछन् ? पाँचछ पटक देशको प्रधानमन्त्री बनिसक्दा पनि केही गर्न नसक्नेले अब के गर्लान् ? चारपाँच पटक जनप्रतिनिधि बन्दा सिन्को भाँच्न नसक्नेले अब कति विकास गर्लान् ? चुनाव जित्न र सत्तामा पुग्न जुनसुकै परिस्थितिमा पनि चुच्चो जोड्ने अनि सत्ताबाट बाहिरिँदा मात्र ङ्यार्रङुर्र गर्नेलाई अब कसरी विश्वास गर्ने ? देश र जनताको हितका सबालमा ब्रह्माको चतुर्मुख बन्ने अनि स्वार्थका लागि गठबन्धन कस्ने राजनीतिबाट यो मुलुकले काँचुली फेर्न कसरी सक्ला ? प्रश्नहरू तमाम छन्। अब बेला आएको छ, तिनको सही जवाफ खोज्ने। भनिन्छ, चोरलाई दोष दिनुभन्दा आफ्नो थैलीको मुख बन्द गर्नु उत्तम हुन्छ। त्यसैले अब देशको भविष्यको निर्णय गर्ने बेला आएको छ र अधिकार हाम्रै हातमा छ। राजनीतिक दल र तिनका नेतालाई गन्हाए भन्दै गाली गर्ने तर मतदानमा उनैलाई जिताउने हाम्रै कमजोरीले बिग्रिएको हो हाम्रो राजनीति। त्यसैले सर्वप्रथम मतदाता नै यस कमजोरीबाट मुक्त हुनुपर्छ। सायद, नो भोट को प्रावधानलाई पनि जनताको अधिकारका रूपमा संविधानले सुनिश्चित गरिदिएको भए उनै बिग्रेका अनुहारहरू मुखौटो फेरिफेरि भोट माग्न आउने प्रवृत्तिको अन्त्य हुने थियो। तर त्यसैले त हामी सबै खराब विकल्पमध्ये एउटा विकल्प रोज्न बाध्य छौं। आशा गरौं, कतै अन्य विकल्प पनि छ कि ? जसले आफू सत्तामा नरहे मुलुकै डुब्ने भ्रम कहिल्यै पाल्दैन। प्रजातन्त्रको सुदृढीकरण पालो पद्धतिले होइन, जनचाहनाको परिपूर्तिले मात्र हुने विश्वास राख्छ !"
अब देश कहिल्यै नहारोस्,"निर्वाचनको दिन नजिकिँदै जाँदा सबै प्रत्यासी आममतदातालाई विश्वास दिलाउने अन्तिम अभ्यासमा सक्रिय छन्। विभिन्न खालका प्रतिवद्धता पत्रहरूदेखि व्यक्तिगत भेटघाट अनि घरदैलोजस्ता कार्यक्रमहरूको सघनता उच्च छ। सार्वजनिक कार्यक्रम र सञ्चारमाध्यमबाट समेत आफ्नो उम्मेदवारीको औचित्य प्रस्ट्याउनेमा सबैले उच्च अभिरूची देखाएका छन्। अधिकांश प्रतिस्पर्धीहरूले सफल राष्ट्र निर्माणमा आफूसँग भएको नवीनतम सोच, योगदान गर्ने संकल्प र शक्तिले आफ्नो प्रतिस्पर्धालाई दर्बिलो बनाएको दाबा गर्छन्। शक्तिशाली भनिएकादेखि सामान्य गनिएका सबै उम्मेदवारको प्राथमिकता नै राष्ट्र निर्माण भएको देखिन्छ। निर्वाचन महोत्सवको परिवेशले सफल राष्ट्र निर्माणलाई एउटै साझा लक्ष्यका रूपमा प्रस्ट्याउँदैछ। अहिले मैदानमा लगभग छ हजार प्रतिस्पर्धी छन्। प्रतिनिधि सभामा एक सय ६५ र प्रदेश सभामा तीन सय ३० गरी चार सय ९५ जना मात्र निर्वाचित हुन्छन्। जम्मा प्रत्यासीमध्ये एक प्रतिशतभन्दा कमले विजयी र ९९ प्रतिशतभन्दा बढीले पराजित हुनुपर्ने अवस्था छ। मतगणनाका आधारमा जोसुकैले जितेहारे पनि देशले भने किञ्चित हार्नुहुँदैन। निर्वाचन माहोल र प्रतिवद्धता हेर्दै गर्दा सबैको जोड राष्ट्र निर्माणमा रहेकाले सकरात्मक बन्न सकिन्छ। पहिले पनि सफल राष्ट्र निर्माणार्थ ७ दशक विभिन्न राजनीतिक परीक्षणहरू भए। संविधानसभाबाट संविधान निर्माण भई लागू गरियो। गणतन्त्रले कार्यन्वयनको प्रथम चक्र सम्पन्न गर्यो। केन्द्रीय र एकीकृत प्रशासनका कारण नागरिकलाई राज्यको सहज पहँुचमा पुग्न कठिन हुने अवस्था समाप्त भयो। सरकार नै नागरिकका सम्बन्धित स्थान र ठाउँमा उपलब्ध हुँदैछ। हरेक नागरिकको समीपमा निकै शक्तिशाली स्थानीय सरकार उपलब्ध छ। विगतमा जेजसले विकासलाई रोकेको भनिन्थ्यो, ती सबै असहजता फुक्दैछन्। कुनै व्यवस्था वा कसैको नेतृत्वलाई दोष लगाएर आफ्नो कमजोर अथवा गलत कार्यसम्पादनलाई प्रमाणीकरण र माफीको याचना गर्ने छुट कसैलाई छैन। अबको एउटै दायित्व समृद्ध राष्ट्र निर्माणमा स्वर्णिम सुरुआत हुनुपर्छ। गणतन्त्र सबैभन्दा सुन्दर तथा युगान्तकारी शासन व्यवस्थाको मानकको रूपमा स्थापित बन्नुपर्छ। देशमा परिवर्तन भएको प्रमाणित गराउन नागरिकका जीवन चर्यामा तात्विक र सकारात्मक वृद्धि ल्याउनुपर्छ। नागरिकहरू देश र आफ्नो भविष्यप्रति नकारात्मक कम र सकारात्मक बढी हुनसक्ने वातावरण बन्नुपर्छ। सफल राष्ट्र निर्माण नै आम नागरिकले निरन्तर प्रतीक्षा गरेको विकासको सभ्य र भव्य स्वरूप हो। यसको आधार बनेमात्र देशले जित्ने विश्वास बढ्छ। सामान्य हिसाबमा केवल आर्थिक प्रगति र बढोत्तरीलाई मात्र विकास बुझिन्छ। यद्यपि आर्थिक विकासले मात्र सफल राष्ट्र निर्माण हँुदैन। राष्ट्र निर्माणमा निरन्तर कलम चलाउने लेखक जे डोबिन्सका अनुसार सुशासनको सफल व्यवस्थापन, आत्मनिर्भर आर्थिक विकास, शान्ति र अमनचयनको वृद्धि अनि सांस्कृतिक तथा सामाजिक एकता विकासका मुख्य सूचांकहरू हुन्। विश्वकै दोस्रो विद्धान् मानिने अफगानिस्तानका पूर्वराष्ट्रपति असरफ घानीको पुस्तक फिक्सिङ फेल्ड स्टटेसको समेत तर्क समान छ। हामीले विश्व अभ्यासमा आएका सबै राजनीतिक व्यवस्थाको परीक्षण गरिसक्यौं। अब पनि सफल राष्ट्र निर्माणमा अपेक्षित उपलव्धि हाँसिल गर्न सकेनौं भने चुनाव जोसुकैले जिते पनि देशले चाहिँ हार्ने छ। विगतका निर्वाचनहरूले पनि केही दीर्घकालिन परिवर्तनहरू गरायो। राजतन्त्रको सामुल उन्मुलन, गणतन्त्र स्थापना, धर्म निरपेक्षता, संघीयता यसका अन्य अध्याय हुन्। पहिलोपटक प्रतिनिधित्वको वैज्ञानिक र सामूहिक पद्धति अवलम्वन भयो। सिमान्तकृत, असंख्य वर्गलाई पहिचानको मूल प्रवाहीकरण मिल्यो। तर यत्तिले मात्र नागरिकका दैनिक जीवनलाई प्रत्यक्ष र प्रगतिउन्मुख सहयोग गर्दैन। सफल राष्ट्र निर्माणमा कलम चलाउने लेखकहरू फ्रान्सिस फुकुयामा, स्यामुएल पी हन्टिङटन लगायतका अनुसार सफल राष्ट्र निर्माणका दुई चरणहरू हुन्छन् : एउटा सामान्यनियमित कार्यसम्पादन र दोस्रो अपेक्षित कार्यसम्पादन। विगत लामो समय हामी चाहिँ केवल नियमित कार्यमा मात्र अल्मलियौं। सामान्यनियमित कार्य देशको प्रशासन चलेको आभास गराउनु, कार्यकारी संस्थाको रूपमा हुनुपर्ने औपचारिक कार्यहरू सञ्चालन गर्नु नियमित कार्यका चरण हुन्। चुनाव हुनु, सरकार गठनविघठन हुनु अनि राजनीतिक सघनता देखिने धर्ना, जुलुस, आन्दोलन, नाराबाजी तथा भाषणहरू हुनु यसका पक्ष हुन्। हामीमा यस्ता सामान्य कार्यको सघनता उच्च भयो। २००७, १७, ३६, ४६ र ६३ गरेर पाँचपटक राजनीतिक परिवर्तन र सातपटक संविधान लेखिए। औसतमा वर्षको एउटा सरकार परिवर्तन भए। राजनीतिक दलको निर्माण र विनिर्माण उच्च रह्यो। निर्वाचन आयोगमा झन्डै दुई सय दल दर्ता छन्। लगभग ८० दलले निर्वाचनमा भाग लिन्छन्। २५ वटासम्म दलले त कुनै बेला संसद्मा प्रतिनिधित्व नै गरेका थिए। राजनीतिक भेला, सभासम्मेलन, प्रशिक्षण लगायतका कार्यक्रमको बाक्लो निरन्तरता छ। यसरी हेर्दा हाम्रो राष्ट्र निर्माणको अभ्यास सामान्य कार्यसम्पादन चरणमा निकै अग्र स्थानमा छ। सबल राष्ट्र निर्माण गर्ने हो भने अब नियमित कार्यसम्पादनको चरणबाट माथि उठी अपेक्षित कार्यसम्पादन गर्नुपर्छ। यसो गर्न सके निर्वाचनको नतिजामा जोसुकैले जितेहारे पनि देशले चाहिँ हार्नुपर्ने छैन। यद्यपि सामान्य कार्यले मात्र नागरिकलाई अपेक्षित परिणाम दिँदैन। सक्रिय राजनीति गर्ने चाहना नभएका नागरिकलाई सामान्य कार्यमाथि कुनै चासो र लगाव हुँदैन। द ग्रेट डिभाइड नामक पुस्तकका लेखक जोसेफ स्टिग्लिज खाली सामान्य कार्यमात्र गर्ने प्रजातन्त्रलाई एक प्रतिशत नागरिकका लागि, एक प्रतिशतको नागरिकको मनोखुसीमा र एक प्रतिशतले सञ्चालन गरेको सरकार भनेर कटाक्षेप गर्छन्। किनकि बाँकी ९९ प्रतिशत नागरिकलाई खास खोजी हुने चाहिँ अपेक्षित कार्यको हो। हाम्रो राजनीतिले अपेक्षित कार्यसम्पादन गर्न नसेकेकै कारण राजनीतिक परिवर्तनले खासै आर्कषण र सकरात्मक प्रभाव दिन सकेन। नेताले चुनाव जिते पनि देशले चाहिँ हारेको महसुस भयो। त्यसैले अबको ध्यान अपेक्षित कार्यमाथि हुनुपर्छ। अपेक्षित कार्य र सम्भावना देशमा हुने आर्थिक विकास, रोजगारी सृजनालगायत शिक्षा, स्वास्थ्य, सडक, खानेपानी, सञ्चारजस्ता भौतिक पूर्वाधारको सहज र सबल सुनिश्चितताजस्ता कुरा चाहिँ आमनागरिकका अपेक्षा हुन्। अब निर्वाचित हुनेहरूले सबैभन्दा बढी ध्यान यसैमा दिनुपर्छ। सांस्कृतिक र सामाजिक समन्वयलाई अझ मजबुत गर्नु अनि सम्पूर्ण जाति र प्रजातिको समतामूलक समानतामा जोड दिनु राष्ट्र निर्माणको अर्को पक्ष हो। यस्ता कार्यलाई अपेक्षित कार्य भनिन्छ। पछिल्लोपटक तीब्र समृद्धि कमाएका देशहरू विशेष गरी एसिया महादेशका देशहरूमा यो प्रवृत्ति उल्लेख्य छ। नयाँ राष्ट्र नयाँ नामले होइन, नयाँ कामले मात्र बन्छ। नाम जेसुकै राखे पनि काम नागरिकको आशा र अपेक्षा अनुसारको हुन सक्दामात्र देशले विकासको पथ लिने छ। राष्ट्रको विजय सम्भव हुनेछ। आउने नेतृत्वले साँच्चै देशलाई नहराउने अठोठ गर्ने हो भने हामीसँग सम्भावनाहरू प्रशस्त छन्। हाम्रा दुवै छिमेकीले पछिल्लो दुई दशक उच्च आयतन र गतिको आर्थिक वृद्धि गरे। दक्षिण कोरिया, जापान, भीयतनाम, मलेसिया, ताइवान, हङकङ, थाइल्यान्डजस्ता देशको आर्थिक विकासले बाघको हिँडाइजस्तो उच्च फड्को मारेकाले उनीहरूलाई बाघ अर्थतन्त्र भनिन्छ। त्यस्तै आत्मनिर्भर आर्थिक विकास हाम्रो अबको लक्ष्य हुनुपर्छ। मकाउमा सम्पूर्ण जनसंख्याको ५० प्रतिशत, बहामासमा ३० प्रतिशत, अरुवामा ३० प्रतिशत र माल्दिभ्समा २५ प्रतिशतले पर्यटनबाट प्रत्यक्ष रोजगारी पाएका छन्। झन्डै कुल ग्राहस्थ उत्पादनको ५० प्रतिशतसम्म आम्दानी गर्छन्। पर्यटन हाम्रो विकासका पनि एउटा मुख्य आधार बन्न सक्छ। हामीसँग अचुक सम्भावना छ, तिनको भरपुर विकास गर्नुपर्छ। कुल ग्राहस्थ उत्पादनमा कृषिको योगदान जम्मा ५ प्रतिशत भएको अमेरिका र जम्मा जनसंख्याको ३७ प्रतिशत मात्र मानिस कृषिमा संलग्न भएको फ्रान्सचाहिँ विश्वभर खाद्यान्न बजार निर्माण गर्दैछन्। ७० प्रतिशत मानिस संलग्न हामीले पनि कृषिको वैज्ञानिकीकरण र व्यवसायीकरणबाटै समृद्धि प्राप्त गर्ने तरिका खोज्नुपर्छ। हामीलाई यो व्यवसाय माटो, समय, पँुजी र दक्षतासमेत सुहाउँदो छ। कोरियाकुवेत होइन, खोरियाखेतबाट नै सफलताको मार्गचित्र कोर्नुपर्छ। विभिन्न अध्ययनले नेपालमा बहुमूल्य खनिज पदार्थ भएको देखाउँछ, उत्खनन् र उपभोग गर्नुपर्छ। स्थानीय सरकार यस्ता सम्भावनाको खोजी, विकास र विस्तार गर्ने सबैभन्दा सुहाउँदो निकाय हो। छिमेकी चीनबाट ओबर नामक महत्वकांक्षी व्यापार परियोजना आयो। यसले संसारको क्रमश ७०, ६० र ५० प्रतिशत क्षेत्र, मानिस र कुल ग्रार्हस्थ उत्पादनलाई आकर्षित गर्नेछ। भारतबाट जापानको सहयोगमा एसिया अफ्रिका विकासमार्ग नामक अर्को व्यापार सञ्जाल आउँदैछ। दुवैले नेपाललाई पनि विश्वबजारमा स्थान दिन सक्छ। गरिबी निराकरण, रोजगारी निर्माण अनि व्यापार प्रवद्र्धनमा सघाउन सक्छ। केन्द्रीय सरकारले समन्वय गर्नुपर्छ। तत्कालको अविकासका लागि हामी भ्रष्टाचारलाई प्रमुख समस्या मान्दैछौं। सेवाप्रवाह र भ्रष्टाचार नियन्त्रणमा स्थानीय तहले विशेष ध्यान दिनुपर्छ। भयावह शिक्षालाई गुणात्मक र प्रायोगिक हिसाबले सुधार्न जोडबल गर्नुपर्छ। प्रदेशमा बन्ने सरकारहरूले दुई सरकारबीच सशक्त पुल बन्नुपर्छ। बेलायत तथा जर्मनीले सन् २०४० बाट पेट्रोलबाट चल्ने सवारीमा प्रतिबन्ध लगाउँदैछन्। अबको केही दशकपछि संसारभर तेलको हाहाकार हुँदा विद्युत्मात्र एक वैकल्पिक उर्जा हुनेछ। त्यसबखत आज मध्यपूर्व भनिएका देशहरूले तेल बेचेजस्तै हामीले उर्जा बेच्न सक्नुपर्छ। वैदेशिक रोजगारीबाट विकासको दुस्वप्नालाई छाडेर आत्मनिर्भर अर्थतन्त्रको बृहत खाका बनाउनुपर्छ। सबै तहका सरकारहरूले सकेसम्मको योगदान गर्नुपर्छ। हामीसँग वृहत श्रोतहरू छन्, अब आउने नेतृत्वसँग अठोट र इमान्दारिता हुनुपर्छ। स्थानीयमा चुनिएका अनि प्रदेश तथा केन्द्रमा चुनिने सबै नेतृत्वसँग अपेक्षित कार्यका आफ्नाआफ्नै पूर्ण समन्वयित र नबाझिने कार्ययोजना हुनुपर्छ। सोहीअनुसार काम गर्नुपर्छ। साँच्चै सबल राष्ट्र निर्माण गर्ने हो भने अब नियमित कार्यसम्पादनको चरणबाट माथि उठी अपेक्षित कार्यसम्पादन गर्नुपर्छ। यसो गर्न सके निर्वाचनको नतिजामा जोसुकैले जितेहारे पनि देशले चाहिँ हार्नुपर्ने छैन।"
नामकरण र विभाजनको राजनीति,"विश्वमा लामो र गर्विलो इतिहास रचेको देश हो नेपाल। ब्रिटिस साम्राज्यले नेपालका बारेमा उत्तिकै चाखलाग्दो र खँदिलो स्वर्ण अक्षरमा लेखिदिएका छन्। पशुपति पुराणका अनुसार ने ले संरक्षित स्थानका रूपमा हिमालयको मध्यभागमा रहेको देशलाई नेपाल भनी चिनिन थाल्यो। पाली शब्दको अर्थ रक्षा गर्नु हो। अतः यस देशको नाम नेपाल कसरी रहन गयो भन्ने बारेमा पनि लेखमा खोतल्ने प्रयास गरिएको छ। छैटौं शताब्दीको ईसापूर्वमा अथर्ववेदको रचना गरिएको थियो। चन्दगुप्त कैटिल्यद्वारा लिखित अर्थशास्त्रको कृतिमा पनि नेपालद्वारा बनाएको आठ पाखे राडीका बारेमा लेखिएको पाइन्छ। त्यसमा विधर्य, अवन्धी, अधुम्ब, केके देशहरूमा नेपालको परिभाषा दिएको पाइन्छ। महाभारत, स्कन्दपुराण, करुणापुराण, वरुणपुराण, तन्त्रशास्त्र, लिच्छविकालको अभिलेख र समुद्यन गुप्ताले प्रयोगमा ल्याएको प्रस्तावमा नेपाल शब्दको प्रयोग भएको पाइन्छ। त्यस्तैगरी भरतमणिको नाट्यशास्त्रमा नेपाल शब्दको उत्तिकै प्रयोग भएको देखिन्छ। त्यो समय वैदिककाल पछि र पौराणिककाल अघि प्रयोगमा आएको अनुमान गरिएको छ। स्वायवर सम्प्रदायका जयन ग्रन्थका जयनमुनि भद्रभाउ ईसापूर्व ३०० ताका नेपालमा पसेको अनुमान गरिएको छ। त्यसबेला उनले नेपाल शब्दको उचारण गरी फैलाएका हुन् भन्नेहरूको लिखित प्रमाणहरू उत्तिकै बलिया छन्। मोक्षपुराण, स्मृति संग्रह, वायुस्कृतिपथ्य, अर्थशास्त्र, वैदिकशास्त्र, राजतरिनी, उदयदेवको अभिलेख, पाटनको अभिलेख र टिस्टुङको अभिलेखमा नेपाल शब्दको प्रयोग सान्दर्भिक ढंगबाट लेखिएको भेटिन्छ। हिन्दू पौराणिक कथानुसार नेपालले यसको नाम ने नामक एक प्राचीन ऋषिद्धारा प्राप्त गरेको हो। जसलाई ने मुनि वा नेमी भनिन्छ। पशुपति पुराणअनुसार नेले संरक्षित स्थान र हिमालयको मध्यभागमा रहेको देशलाई नेपाल भनिएको हो भनी ब्याख्या गरेको छ। पाली शब्दको अर्थ रक्षा गर्नु हो भनिएको छ। फ्रान्सका लेखक शिल्भालेभीले आफ्नो पुस्तक दी नेपामा यस क्षेत्र पवित्र तपोभूमि र धार्मिकस्थल हो भनेका छन्। उपत्यकामा नेवार समुदाय बस्ने भएकाले नेवाबाट अप्रभंश भई नेपाल रहेको हो भन्ने प्रशस्तै प्रमाण पेस गरेका छन्। नेपालका लागि अध्येता डा थोमस एमस जजस गिएसनले तर्क गरेका छन्, नेवा र नेपाल उस्ताउस्तै शब्द भएकाले नेवा शब्दबाट नेवार बनेको र उक्त शब्दबाट नै कालान्तरमा नेपाल भएको हुन सक्ने कुरा अघि सारेका छन्। नेपालका जिल्लाहरू विभाजनको इतिहास लिच्छविकालबाट सुरु भएको मानिन्छ। नेपाललाई लिच्छविकालमा १३ जिल्लामा विभाजन गरिएको थियो। त्यसबेला भूगोललाई मुख्य आधार मानिएको थियो। अर्को उद्देश्य राजारजौटाहरूले आफ्नो पहँुच कसरी सहज बनाउन सकिन्छ भन्ने कुरामा उत्तिकै ध्यान दिन्थे। त्यो क्रम लामो समयका लागि लागू भयो। जब शाहवंशीय राजाहरूको उदय भयो। पृथ्वीनारायण शाहले सत्ताको बागडोर सम्हालेपछि लिच्छविकालमा विभाजन गरिएका १३ जिल्लालाई १२ एकाइमा परिर्वतन गरिदिए। फलस्वरूप विकासमा अलिकति फरकपन आयो। तर, सोचे जति सहज हुने भने सकेन। भारतमा १९५२ अक्टोबर २ मा ल्याइएको ग्रामीण विकासको अवधारणामा आधारित भएर नेपालमा पनि जिल्ला विभाजनको अवधारणा ल्याएको मानिन्छ। त्यसपछि राज्यको बागडोर भीमसेन थापाको हातमा पर्यो। अनि, उनले विचार गरे। शाह वंशीय एकतन्त्रीय मोडलले विकासमा फड्को मारेन। अब परिवर्तन गर्नु आवश्यक छ। जहाँ जनता र विकासको प्रत्यक्ष रूपमा संलग्नता भएमात्र सम्भव हुन्छ। यही ध्येयका साथ उनले १२ एकाइलाई ३९ जिल्लामा विभाजन गरे। त्यसमा उनको रणनीतिले केही हदसम्म काम गरेका देखिन्छ। जनता थोरबहुत सेवाबाट लाभान्वित भए। जब सत्ता जंगबहादुरको पोल्टामा गयोे। उनले पहिलोपटक सिंगो नेपालको अवस्था बुझ्न नेपाल विकास समितिको गठन गरे। जुन समिति उनको हुकुमी शैलीमा सञ्चालन हुन्थ्यो। त्यसबेलाको समितिले फेरि नेपाललाई विभिन्न वस्तुलाई आधारमानी ६९ जिल्लाको रूपमा विभाजन गरिदिए। त्यसमा शासनको विकासभन्दा पनि शासकको हुकुमी शैली र बाहुलियातले निकै जरा गाड्यो। जनतालाई एउटा आवश्यक थियो। हुकुम अर्कै हुन थाल्यो। अनि विकासमा पूर्णविराम लाग्यो। त्यसपछि वीरशमशेरको हातमा राज्यको तालाचापी पप्यो। अनि, उनले विभिन्न कुरालाई ध्यानमा राखी ६९ जिल्ला निकै ठूलो भयो। प्रशासनिक खर्च थेगिसक्नु भएन भनेर ६९ जिल्लालाई ३५ जिल्लामा गाभ्ने खालको कानुन बनाए। विकास र देशको हितभन्दा सत्ताको हालीमुहाली गर्नेबीच भरपरी देशलाई विभिन्न कालखण्डमा विभाजन गर्दै आए। सोही क्रममा २०१८ वैशाख १ गते ३५ जिल्लालाई १४ अञ्चल ७५ जिल्लामा विभाजन गरियो। त्यसले गर्दा प्रशासनिक खर्च र टाठाबाठा वर्गका लागि मौकाको ढोका खुल्यो। जनताको आवश्यकता एकातिर, काम अर्कैतिर हँुदै गयो। विकासले खासै फड्को मार्न सकेन। २०२९ असार १३ गते १४ अञ्चल ७५ जिल्लालाई पुनः ४ विकास क्षेत्रमा विभाजन गरियो। त्यसबेला बनेका संरचनाहरू एक प्रकारले भताभुंग भए। राज्यको ठूलो लगानी नोक्सान भयो। विकासको नाममा भ्रष्टाचारको गहिरो जग बस्यो। त्यो मोडेलले त्यति काम नगरेपछि राज्य प्रमुखको कार्यदिशा र उनले रोजेको राज्यप्रतिको उदारतालाई ध्यानमा राखी विज्ञ समूह बनाइयो। ग्रामीण विकासविज्ञ डा हर्क गुरुङको संयोजकत्वमा नेपाललाई पाँच विकास क्षेत्रमा विभाजन गरियो। त्यसले थोरै भए पनि वैज्ञानिक स्वरूप लियो। विकासमा निकै फड्को मार्यो। जनताले राज्यको सेवासुविधाको महसुस गर्न थाले। २०७२ असोज ३ गते ७५ जिल्लालाई थाँती राख्दै पाँच विकास क्षेत्रलाई ७ वटा प्रदेशमा विभाजन गरियो। त्यो किन गरियो ? कसरी गरियो ? भन्नेमा हालका विकासविज्ञ र राज्य सञ्चालनका नायकहरू स्वयं अलमलमा छन्। तर, त्यसको एउटैमात्र कारण हुन सक्छ, राजनीतिक भागबन्डा र कार्यकर्ता पालनपोषण। विभिन्न उतारचढावकै बीच २०७४ भदौ ५ गते ७५ जिल्लालाई राजनीतिक तालमेल मिलाउन ७७ जिल्ला बनाइयो। यसरी विश्वको जनसंख्याको तथ्यांकलाई आधार मान्दा ०३७ प्रतिशत र भूगोललाई आधार मान्दा ०१ प्रतिशत भएको नेपाललाई बेलाबेलामा यसरी विभाजन र एकीकृत गर्ने गरिएको पाइन्छ। माथिको तथ्यांकअनुसार हेर्ने हो भने सिंगो नेपालको विकासको दीर्घकालीन योजना नहुनु नै जिल्ला विभाजनको मूल कारक तत्व हो भन्न सकिन्छ। नेपालमा भूगोलको विभाजन किन र कसरी गरियो भन्नेमा हालका विकासविज्ञ र राज्य सञ्चालनका नायकहरू स्वयं अलमलमा छन्। जसको एउटै कारण हुन सक्छ, राजनीतिक भागबन्डा र कार्यकर्ता पालनपोषण।"
सोमबारबाट एकदिवसीय अन्तर्राष्ट्रिय क्रिकेट सिरिज हुँदै,"काठमाडौं : नेपाल र पाहुना टोली युनाईटेड अरब इमिरेट्स (युएई) बीचको एकदिवसीय अन्तर्राष्ट्रिय क्रिकेट सिरिज सोमबारबाट काठमाडौंमा सुरु हुँदैछ। नेपालले युएईसँग तीन खेलको एकदिवसीय अन्तराष्ट्रिय सिरिज खेल्ने छ। खेल अघि दुवै टीमका प्रशिक्षक र कप्तानले राम्रो प्रदर्शन गर्दै सिरिज जित्ने दावी गरेका छन्। आइतबार काठमाडौंमा आयोजित प्री म्याच कन्फ्रेन्समा नेपाली क्रिकेट टिमका प्रशिक्षक मनोज प्रभाकरणले नेपाली खेलाडीको प्रदर्शन सुधार हुँदै गएकाले राम्रो नजिता निकाल्ने बताए। उनले सिरिज नेपालका लागि चुनौती र अवसर भएको जिकिर गरे। त्यस्तै नेपाली टोलीका कप्तान रोहित कुमार पौडेलले युएईसँगको सिरिजका लागि आफूहरू पूर्ण रूपमा तयार रहेको र नेपालका लागि अवसर भएको बताए। उनले कप्तानको भूमिका दबाबभन्दा पनि दायित्वका रूपमा उपयोग गर्ने उल्लेख गरे। प्री म्याच कन्फ्रेन्समा युएईका प्रशिक्षक रोविन सिंहले नेपालसँगको शृंखलाबाट अनुभव प्राप्त हुने भएकाले अवसरका रूपमा लिएको बताए। युएईका कप्तान सिपी रिजवनले नेपालमा आएर खेल्न पाएकोमा खुसी व्यक्त गरे। नेपाल र युएईले पहिलो खेल कात्तिक २८ गते सोमबार, दोस्रो खेल ३० गते र तेस्रो खेल मंसिर २ गते खेल्ने छ। सिरिजका लागि क्यानले सिरिजको टिकट मूल्य २ सय राखिएको जनाएको छ। यस्तै सिरिजमा प्लेयर अफ द सिरिज बन्ने खेलाडीले नगद ५० हजार पाउने छन्। हरेक खेलको म्यान अफ द म्याचले २० हजार नगद पाउने छन्।"
पाकिस्तानलाई हराउँदै इङ्ल्यान्डले जित्यो विश्वकप,"मेलबर्न : फाइनलमा पाकिस्तानलाई ५ विकेटले पराजित गर्दै इङ्ल्यान्डले दोस्रो पटक आईसीसी टीट्वेन्टी विश्वकपको उपाधि जितेको छ। आइतबार मेलबर्न क्रिकेट मैदानमा टस हारेर ब्याटिङको निम्तो पाएको पाकिस्तानले निर्धारित २० ओभरमा आठ विकेट गुमाएर एक सय ३७ रनको योगफल तयार गरेको थियो। जवाफी ब्याटिङमा उत्रिएको इङ्ल्यान्डले १९ ओभरमा पाँच विकेट गुमाएर लक्ष्य पूरा गर्यो। इङ्ल्यान्डका लागि बेन स्टोक्सले ४९ बलमा पाँच चौका र एक छक्कासहित ५२ रनको अविजित अर्धशतकीय इनिङ खेले। त्यस्तै, ओपनर तथा कप्तान जोस बटलरले २६ तथा ह्यारी ब्रुक्सले २० रनको इनिङ खेलेका थिए। यस्तै, मोइन अली १९ रनमा बनाएर पेभेलियन फर्के। पाकिस्तानका लागि ह्यारिस रौफले दुई तथा शाहीन शाह अफ्रिदी र सादाबा खानले एकएक विकेट लिए। पहिलो इनिङमा पाकिस्तानका ओपनर मोहम्मद रिजवान १५ तथा कप्तान बाबर आजम ३२ रन बनाएर पेभेलियन फर्केका थिए। एडेलेडमा इङ्ल्यान्डको कसिलो बलिङविरुद्ध संघर्षरत पाकिस्तानले ठूलो योगफल बनाउन सकेको थिएन। पाकिस्तानका लागि २८ बलको सामना गरेका शान मशुदले दुई चौका र एक छक्कासहित सर्वाधिक ३८ रन बनाएर पेभेलियन फर्के। त्यस्तै, शादाब खानले २० बाहेक अन्य ब्याटरले उल्लेख्य प्रदर्शन गर्न सकेनन्। इङ्ल्यान्डका लागि चार ओभरमा १२ रन खर्चेर साम कुरानले सर्वाधिक तीन तथा आदिल राशिद र क्रिस जोर्डनले दुईदुई विकेट लिए। बेन स्टोक्सले एक विकेट हात पारे। पाकिस्तान सेमिफाइनलमा न्युजिल्यान्डलाई सात विकेटले हराउँदै फाइनलमा पुगेको हो। अर्कातिर भारतलाई विकेट हराउँदै इङ्ल्यान्डले फाइनल यात्रा तय गरेको थियो। यसअघि इङ्ल्यान्डले सन् २०१० मा फाइनलमा अस्ट्रेलियालाई पराजित गर्दै पहिलो पटक उपाधि उचालेको थियो। सन् २०१६ मा पुनः फाइनलमा पुगेको इङ्ल्यान्ड वेस्ट इन्डिजसँग पराजित हुँदा उपाधिबाट वञ्चित भएको थियो।"
इन्टरको जितमा जेकोको दुई गोल,रोम : एडिन जेकोको दुई गोलप्रेरित इन्टर मिलानले इटालियन सिरी 'ए' मा एट्लान्टलाई २३ को नतिजामा पराजित गरेको छ। एट्लान्टाको मैदानमा भएको खेलको २५औं मिनेटमा एडेमोला लुकम्यानले गोल गर्दै घरेलु टिमलाई अग्रता दिलाएका थिए। त्यसको ११ मिनेट नबित्दै जेकोले इन्टरका लागि बराबरी गोल फर्काएका थिए। पहिलो हाफ बराबरीमा सकिएको खेलको ५६औं मिनेटमा जेकोले व्यक्तिगत दोस्रो गोल गर्दै पुनः अग्रता दिलाएका थिए। एट्लान्टाका जोसे लुइज पालामिनोले ६१औं मिनेटमा आत्मघाती गोल गरेसँगै इन्टरले १३ को अग्रता बनाएको थियो। पालामिनोले ७७औं मिनेटमा एट्लान्टाका लागि गोल गरे पनि हारबाट जोगाउन पर्याप्त भएन। जितसँगै १५ खेबलाट ३० अंक जोडेको इन्टर लिग तालिकाको चौथो स्थानमा उक्लिएको छ। समान खेलबाट २७ अंक जोडेको एट्लान्टा छैटौं स्थानमा छ। समान १५ खेलमा अपराजित नेपोली ४१ अंकसहित शीर्ष स्थानमा छ।
विश्वकप फुटबलको प्रत्यक्ष प्रसारणको सम्भावना कम,"काठमाडौं : विश्वकप फुटबलको नेपालमा प्रत्यक्ष प्रसारणको सम्भावना कम देखिएको छ। विश्वकप फुटबलको प्रत्यक्ष प्रसारणका सम्बन्धमा सर्वोच्च अदालतमा परेको मुद्दामाथि सुनुवाइ हुन नसक्दा सम्भावना कम देखिएको हो। विश्वकप प्रसारण गर्न नेपालका लागि अधिकार पाएको मिडिया हबले 'प्याकेज भ्यू' मोडलमा विश्वकप प्रसारणको तयारी गरिरहेका बेला प्रसारण रोक्न माग गर्दै अदालतमा मुद्दा परेको थियो। सर्वोच्च अदालतका न्यायाधीश प्रकाशकुमार राउतको एकल इजलासले गत कात्तिक २२ गते प्रसारण रोक्न अल्पकालीन अन्तरिम आदेश दिएको थियो। आदेश संशोधनको माग गर्दै मिडिया हवले निवेदन दिएपछि गत शुक्रबार विश्वकपसम्बन्धी मुद्दाको पेशी तोकेको थियो। तर, अन्तिममा समयमा हेर्न नभ्याइने भन्दै पेशीबाट यो मुद्दालाई हटाइयो। 'मंसिर ४ गतेबाट प्रसारण सुरु गर्नुपर्ने छ, विषयको गम्भीरता र आकष्मिकता हेरेर चाँडो सुनुवाइ गरिदिनुस् भनेर अदालतको ढोका चाहार्दा पनि सुनुवाइ अवसर नपाउनु निकै दुःखद् भयो' मिडिया हबका कार्यकारी निर्देशक सोम धितालले भने, 'हामीले नियम संगत काम गरेको कुरामा हामी ढुक्क छौं, तर हाम्रो कुरा राख्नै नपाउने, मिति घर्केपछि सुनुवाइ हुने अवस्था आउनु दुःखलाग्दो कुरा हो।' यसपटक अन्तर्राष्ट्रिय फुटबल महासंघ (फिफा)ले नेपालका लागि टेरिटोरी लक मोडलमा प्रसारण अधिकार बिक्री गरेको हुँदा मिडिया हबबाहेक अन्य कुनै माध्यमबाट नेपाली दर्शकले विश्वकप प्रसारण हेर्न नसक्ने धितालले बताए। आफ्नो कानुनी आधार, विजनेस मोडल र अधिकारबारे अदालतमा कुरा राख्न आफ्ना कानुन व्यवसायीहरुले कोसिस गरिरहेको भन्दै धितालले प्रश्न गरे, 'कानुनसम्मत काम गर्दा विजनेस गर्न नपाउने, आफ्नो कुरा राख्न पनि नपाउने किन भइरहेको छ ? 'हामीले पैसा लिने, अरू कसैले निःशुल्क फुटबल देखाउने अवस्था हैन, तर जसरी पनि निःशुल्क देखाउनुपर्छ भन्दै मुद्दा दायर गर्ने र फुटबल फ्यानलाई उनीहरुको अधिकारबाट वञ्चित गर्ने काम राम्रो भएन' धितालले भने।"
यू१९ महिला टीट्वेन्टी विश्वकप क्रिकेट नेपाल र बंगलादेशले आयोजना गर्ने,"काठमाडौं : नेपालले सन् २०२७ मा यू१९ महिला टीट्वेन्टी विश्वकप क्रिकेट सहआयोजना गर्ने भएको छ। अन्तर्राष्ट्रिय क्रिकेट परिषद् (आईसीसी)ले नेपाल र बंगलादेशको आयोजना प्रस्ताव स्वीकार गरेसँगै दक्षिण एसियामा हुने निश्चित भएको हो। मार्टिन स्नेडनको नेतृत्वमा रहेको कमिटिले प्रतिस्पर्धामार्फत आयोजकको छनोट गरेर सिफारिस गरेको थियो। आईसीसीले सो सिफारिस स्वीकारेसँगै नेपालले आयोजनाको मौका पाउने निश्चित भएको हो। यस्तै, आईसीसी यू१९ पुरुष क्रिकेट विश्वकप २०२४ को आयोजना श्रीलंकाले गर्ने भएको छ। सोही प्रतियोगिता अर्को संस्करण जिम्बाब्वे र नामिबियामा हुनेछ। यस्तै, महिला यू१० महिला टीट्वेन्टी विश्वकप २०२५ मलेसिया र थाइल्यान्डमा हुनेछ।"
पीएसजीको शानदार जित,"पेरिस : महारथी पेरिस सेन्ट जर्मन (पीएसजी)ले फ्रेन्च लिगवानमा अक्जुरलाई ५० को नतिजामा पराजित गरेको छ। आइतबार राति घरेलु मैदानमा भएको खेलको ११औं मिनेटमा किलियान एम्बाप्पेले गोल गर्दै पीएसजीलाई अग्रता दिलाएका थिए। निरन्तर आक्रमण बुनेको पीएसजीले पहिलो हाफमा भने अग्रता दोब्बर पार्न सकेन। यद्यपि, दोस्रो हाफमा निरिह बनेको अक्जुरको रक्षापंक्ति छिचोल्दै थप चार गोल गर्यो। कार्लोस सोलेरले ५१औं मिनेटमा गोल गर्दै घरेलु टिमको अग्रता दोब्बर पारेका थिए। त्यसको ६ मिनेट नबित्दै अक्रफ हाकिमीले पीएसजीका लागि तेस्रो गोल गरे। निर्धारित ९० मिनेटको खेल सकिन ९ मिनेट बाँकी रहँदा रेनाटो साञ्चेज र ८४औं मिनेटमा हुगो एकिटिकेले गोल गर्दै लिग लिडरको सहज जित सुनिश्चित गरे। जितसँगै १५ खेलमा अपराजित पीएसजी ४१ अंकसहित लिग तालिकाको शीर्ष स्थानमा छ। समान खेलबाट १३ अंक जोडेको अक्जुर १६औं स्थानमा छ।"
टी२० विश्वकप : पाकिस्तानका प्रधानमन्त्रीले टोलीलाई दिए शुभकामना,"स्लामावाद : अष्ट्रेलियाको मेलबर्नमा भइरहेको टी२० विश्वकपको फाइनल सुरु भएको छ। खेल सुरु हुनुअघि पाकिस्तानका प्रधानमन्त्रीले टोलीलाई शुभकामना दिएका छन् । प्रधानमन्त्री शाहबाज शरीफले सामाजिक सञ्जालमा लेखेका छन्, 'पाकिस्तानको टोली, हरेक कठिनाइको सामना गर्दै फाइनलमा पुगेको छ। मलाई थाहा छ तपाईंहरुमा अझै धेरै जित्ने जोश र चाहना छ।' उनले लेखेका छन्, आफूमा विश्वास गर्नुहोस् र आफ्नो तर्फबाट सक्दो प्रयास गर्नुहोस्, सिंगो राष्ट्र तपाईहरुको साथमा छ । मेलबर्नमा इङ्ल्यान्ड र पाकिस्तानबीचको टी२० विश्वकपको फाइनल खेल सुरु भएको छ। इंग्ल्याण्डले टस जितेर फिल्डिङ रोजेको छ। यसअघि इंग्ल्यान्डका प्रधानमन्त्री ऋषि सुनकले इङ्ल्यान्ड टोलीलाई शुभकामना दिएका थिए । उनले ट्वीटरमा लेखेका छन्, 'भोलि पाकिस्तान विरुद्धको खेलको लागि शुभकामना। बेलायतका अन्य क्रिकेट फ्यानहरूसँग म पनि खुसी साट्नेछु।' बीबीसी"
विश्वकपको टिममा परेका म्याडिसन घाइते!,"लन्डन : कतारमा सात दिनपछि सुरु हुने विश्वकपका लागि इङ्ल्यान्डको टिममा परेका जेम्स म्याडिसन घाइते भएका छन्। इङ्लिस प्रियिमर लिगअन्तर्गत लेस्टर सिटी र वेस्ट ह्यामबीचको खेलमा ह्याम्स्ट्रिङका कारण म्याडिनस २२औं मिनेटमा मैदानबाट बाहिरिएका थिए। उनले मैदान छोड्दा लेस्टर १० ले अगाडि थियो। म्याडिसनले नै आठौं मिनेटमा गरेको गोलसँगै लेस्टरले अग्रता लिएको थियो। यो ठीक हुन्छ, उनले भने, हो, मलाई यस्तै लाग्छ। वेस्ट ह्यामविरुद्धको खेल २० ले जितेपछि लेस्टरका मुख्य प्रशिक्षक ब्रेन्डेन रोजर्सले जोखिम नलिन उनलाई निकालिएको बताएका थिए। मैले भर्खरै डाक्टरसँग कुरा गरेँ, उनी ठीक छन्, उनले भने, उनलाई घुँडामा लागेको थियो। त्यसैले हामीले जोखिम लिन चाहेनौं। म्याडिसनले हालसम्म इङ्ल्यान्डबाट अहिलेसम्म एक खेल मात्रै जितेका छन्। सन् २०१९ मा भएको युरोपियन च्याम्पियनसिपको छनोटअन्तर्गत मोन्टेनेग्रोविरुद्धको खेलमा म्याडिसन सब्स्टिच्युट खेलाडीको रुपमा मैदान प्रवेश गरेका थिए। जारी सिजन लेस्टरमा राम्रो लयमा रहेकै कारण म्याडिसन विश्वकप खेल्ने टिममा परेका हुन्। इङ्लिस प्रशिक्षकले उनलाई छनोट गर्नुअघि ६ गोल र चार असिस्ट गरेका थिए।"
फेरि जायन्ट किलर बन्ला कोस्टा रिका ?,"सान जोसे: कोस्टा रिका कतारमा फेरि एक पटक इतिहास दोहोर्याउँदै विश्व फुटबलको सबैभन्दा ठूलो प्रतियोगितामा जायन्ट किलरबन्ने होडमा हुनेछ। सात दिनपछि कतारमा सुरु हुने विश्वकपमा फेरि एक पटक ग्रुप अफ डेथमा परेको कोस्टारिकाले सन् २०१४ मा सनसनी मच्चाएको थियो। तीन वटा विश्व विजेताइङ्ल्यान्ड, उरुग्वे र इटालीसँगै रहेको कोस्टा रिका समूह विजेता बन्दै अन्तिम १६ मा पुगेको थियो। प्रिक्वार्टरफाइनलमा ग्रीसलाई पराजित गर्दै अन्तिम आठमा पुगेको कोस्टा रिकाको विश्वकपमा सबैभन्दा उत्कृष्ट यात्रा नेदरल्यान्ड्ससँग पेनाल्टीमा पराजित हुँदै टुङ्गिएको थियो। यो संस्करणमा पनि कोस्ट रिका समूह ईमा सन् २०१० को विश्व विजेता स्पेन, सन् २०१४ को विश्व विजेता जर्मनी र एसियाली पावर हाउस जापानसँग परेको छ। नोभेम्बर २३ स्पेनसँग खेल्दै कोस्टा रिकाले विश्वकपमा यात्रा सुरु गर्नेछ। कोस्टा रिकाको टिमका डिफेन्डर केन्डल वाट्सन फेरि एक पटक विश्वकपको ग्रुप अप डेथमा इतिहास दोहोर्याउने बताउँछन्। धेरैले हामी समूह चरण पार गर्छौं र च्याम्पियन हुन्छौं भन्दा पागल भन्छन्, वाटसनले भनेका छन्, तर पागल मान्छे असम्भवलाई सम्भव पार्छन् र सफल पनि हुन्छन्। हामी मानसिकरुपमा तयार हुनुपर्छ, स्पेन धेरै बलिाये टिम छ, तर हामीले विश्वकपमा आउन धेरै मेहेनत गरेका छौं। त्यसेले किन जायन्ट किलर हुन सक्दैनौ ? उनी थप्छन्, हामी अगाडि बढ्नका लागि हरसम्भव प्रयास गर्नेछौं। मलाई केही पनि असम्भव जस्तो लाग्दैन। कोस्टा रिकाका फरवार्ड जोल क्याम्पबेलले टिमको मनोबल बढाउँदै विपक्षी टिम पनि बराबरीकै भएको बताए। उनीहरु पनि हामी जस्तै फुटबलर हुन्, दुई हात, दुई खुट्टा, एउटै टाउको छ, उनीहरु एलियन होइनन्, तेस्रो पटक विश्वकप खेल्ने तयारीमा रहेका क्याम्पबेलले भने। हामी उनीहरुलाई सम्मान गर्छौं, उनीहरु राम्रा खेलाडी हुन्, तर हामी पनि कम छैनौं, उनले भने। कोस्टा रिकाले बिहीबार इराकसँग अभ्यास खेल खेलेर कतारको उडान भर्नेछ।"
विश्वकप फाइनल: इङ्ल्यान्डले टस जितेर फिल्डिङ रोज्यो,"मेलबर्न : आईसीसी टीट्वेन्टी विश्वपकको फाइनलमा इङ्ल्यान्डले टस जितेर फिल्डङ रोजेको छ। मेलबर्न क्रिकेट मैदानमा नेपाली समय १:४५ बजे सुरु हुने खेलमा इङ्लिस कप्तान कप्तान जोस बटलरले फिल्डिङ रोजेका हुन्। सेमिफाइनलमा भारतलाई १० विकेटले पराजित गर्दै इङ्ल्यान्डले फाइनल यात्रा तय गरेको हो। यस्तै, पाकिस्तानले न्युजिल्यान्डलाई सात विकेटले हराएको थियो। सन् २००९ को च्याम्पियन पाकिस्तानले अन्तिम बलमा भारतविरुद्धको पराजयसँगै विश्वकप यात्रा सुरु गरेको थियो। सुपर १२ मा समूह दुईमा परेको पाकिस्तानले दोस्रो खेलमा जिम्बाब्वेसँग अप्रत्यासित पराजय बेहोरेसँगै सेमिफाइनल प्रवेशको सम्भावना न्यून बनेको थियो। तर, अन्तिम खेलमा बंगलादेशविरुद्धको जितसँगै पाकिस्तानले अन्तिम चारमा स्थान बनाएको थियो। इङ्ल्यान्ड भने समूह 'एक'को उपविजेताको रूपमा सेमिफाइनलमा पुगेको थियो।"
च्याम्पियन बन्न इङ्ल्यान्डलाई १३८ रनको लक्ष्य,"मेलबर्न : आईसीसी टीट्वेन्टी विश्वकपको फाइनलमा पाकिस्तानले इङ्ल्यान्डलाई च्याम्पियन बन्न एक सय ३८ रनको लक्ष्य दिएको छ। मेलबर्न क्रिकेट मैदानमा टस हारेर ब्याटिङको निम्तो पाएको पाकिस्तानले निर्धारित २० ओभरमा ८ विकेट गुमाएर एक सय ३७ रनको योगफल तयार गर्यो। पाकिस्तानका ओपनर मोहम्मद रिजवान १५ तथा कप्तान बाबर आजम ३२ रन बनाएर पेभेलियन फर्केका थिए। एडेलेडमा इङ्ल्यान्डको कसिलो बलिङविरुद्ध संघर्षरत पाकिस्तानले ठूलो योगफल बनाउन सकेन। पाकिस्तानका लागि २८ बलको सामना गरेका शान मशुदले दुई चौका र एक छक्कासहित सर्वाधिक ३८ रन बनाएर पेभेलियन फर्के। त्यस्तै, शादाव खानले २० बाहेक अन्य ब्याटरले उल्लेख्य प्रदर्शन गर्न सकेनन्। इङ्ल्यान्डका लागि चार ओभरमा १२ रन खर्चेर साम कुरानले सर्वाधिक तीन तथा आदिल राशिद र क्रिस जोर्डनले दुईदुई विकेट लिए। बेन स्टोक्सले एक विकेट हात पारे। पाकिस्तान सेमिफाइनलमा न्युजिल्यान्डलाई सात विकेटले हराउँदै फाइनलमा पुगेको हो। अर्कातिर भारतलाई विकेट हराउँदै इङ्ल्यान्डले फाइनल यात्रा तय गरेको थियो।"
लाभांश वितरणको होडबाजी,"काठमाडौं : तरलता अभावको चरम संकटमा रहेका सहकारीले अस्वाभाविक लाभांशको होडबाजी गर्ने गरेको पाइएको छ। राष्ट्रिय सहकारी महासंघकी महाप्रबन्धक चित्रा कुमारी थाम्सुहाङ सुब्बाले सहकारीबीच बढी लाभांश वितरणको होडबाजी चलेको बताइन्। सहकारी ऐन २०७४ मा सहकारीले १८ प्रतिशतसम्म लाभांश दिन पाउने व्यवस्था छ। तर, अहिले सहकारी चरम संकटमा रहे पनि लाभांश वितरण घोषणा गरेका हुन्। अहिले थुप्रै संस्था मर्जरमा जान थालेका छन्, धेरैमा लाभांश वितरणमा होडवाजी पनि चलेको छ सुब्बाले भनिन्, ऐनले १८ प्रतिशतसम्म लाभांश वितरण दिन सक्ने व्यवस्था गरे पनि जतिसक्दो बढी दिने होडबाजी सुरु भएको छ। यो अन्त्य हुनुपर्छ। बैंक तथा वित्तीय संस्थामा तरलताको अभाव भएकै कारण सहकारी क्षेत्रको रकम बैंकमा जान थालेको उनले बताइन्। सहकारीमा स्वनियमन र सुशासनको कमी हुँदा भद्रगोल अवस्था देखिएको छ। विश्वसनीयतामा कमीका कारण सहकारीको प्रतिष्ठामा चुनौती थपिएको छ,सुब्बाले भनिन्, बचतकर्ताको बचत फिर्ता गर्न नसक्दा अभियानको प्रतिष्ठामा आँच आएको छ उनले भनिन्। राष्ट्रिय सहकारी महासंघका अध्यक्ष मिनराज कँडेलले तरलता संकट समस्या समाधानका लागि राष्ट्रिय सहकारी महासंघ लागि परेको पनि उनले बताए।"
"सेयर बजार दोहोरो अंकले ओरालोतिर, ७७ करोडको मात्रै कारोबार","काठमाडौं : सेयर कारोबारको पहिलो दिन आज नेप्से परिसूचक दोहोरो अंकले ओरालो लागेको छ। नेप्से घटेसँगै कारोबार रकम पनि घटेको छ। यसदिन ७७ करोड ४९ लाख मूल्य बराबरको सेयर खरिदबिक्री भयो। अघिल्लो साताको सेयर कारोबारको अन्तिम दिन बिहीबार नेप्से परिसूचक २३५२ अंकले घटेको थियो। सो दिन १ अर्ब ११ करोड बढिको सेयर कारोबार भएको थियो। आइतबार २२५ कम्पनीको २० लाख २८ हजार ३४८ कित्ता सेयर ७७ करोड ४९ लाख ११ हजार ७०६ रुपैयाँमा खरिदबिक्री भयो। १८ हजार पटक सेयर कारोबार भयो। यसदिन कुनैपनि कम्पनीको सेयर मूल्य सकारात्मक सर्किट लेभलमा कारोबार भएन। लक्ष्मी इक्वीटी फन्डका लगानीकर्ताले ८०६ प्रतिशतले कमाउँदा नेपाल ब्यालेन्स फन्ड२ का लगानीकर्ताले ६९० प्रतिशतले लगानी गुमाए। आज शिवम् सिमेन्ट शीर्षस्थानमा रह्यो। सो कम्पनीको १० करोड ३३ लाख बढिको सेयर कारोबार भयो। २ करोड ४० लाख र २ करोड ३८ लाख बराबरको सेयर कारोबार गरी निर्द्धन उत्थान लघुवित्त र नेपाल बैंक क्रमश दोस्रो र तेस्रो स्थानमा रहे। कारोबारमा आएका १३ समूहमध्ये १२ को मूल्य घटेको छ भने एकको मात्रै बढेको छ। हाइड्रो पावर, माइक्रो फाइनान्स र ट्रेडिङ समूहको सूचक १ प्रतिशत बढिले घट्यो। बाँकी ९ समूहको सूचक ०७९ प्रतिशतसम्मले ओरालो लाग्यो। १२ समूहको सूचक राताम्मे हुँदा होटल्स एन्ड टुरिजमको सूचक ०६० प्रतिशतले बढ्यो।"
ग्लोबल आइएमई र बैंक अफ काठमाण्डू समान हैसियतमा गाभिने,"काठमाडौं : ग्लोबल आइएमई बैंक र बैंक अफ काठमाण्डू समान हैसियत अर्थात् १:१ स्वाप रेसियोमा गाभिने भएका छन्। मर्जरमा जाने निर्णय गरेका दुवै बैंकको सम्पत्ति, दायित्व तथा कारोबारको मूल्याङ्कन र अन्य विविध पक्षको विश्लेषणका आधारमा समान हैसियत रहने भएको हो। बैंक अफ काठमाण्डुमा एक सय कित्ता सेयर हुनेले मर्जरपछि पनि एक सय कित्ता नै सेयर पाउने कम्पनी सचिव दीपक गौतमले जानकारी दिए। सञ्चालक समितिले गरेको उक्त निर्णय नेपाल धितोपत्र बोर्ड र नेपाल स्टक एक्सचेञ्ज लिमिटेडलाई समेत जानकारी गराएको छ। दुवै बैंकले गत असार २ गते मर्जरमा जानका लागि सम्झौता गरेका थिए। मर्जरपछि कुल चुक्तापुँजी ३४ अर्ब ४१ करोड ९७ लाख ४७ हजार ६०० पुग्नेछ।"
"सुनचाँदीको मूल्य बढ्यो,कतिमा हुँदैछ कारोबार ?",काठमाडौं : नेपाली बजारमा सुनको भाउ बढेको छ। नेपाल सुन चाँदी व्यवसायी महासंघका अनुसार आइतबार सुन तोलामा ६ सय रुयैयाँले वृद्धि भएको हो। ६ सय रुपैयाँले बढेसँगै प्रतितोला ९७ हजार ३०० रुपैयाँमा कारोबार भइहेको महासंघले जनाएको छ। यसअघि शुक्रबार सुन १३ सय रुपैयाँले महंगिएको थियो। यस्तै तेजावी सुन तोलाको ९६ हजार ८०० रुपैयाँ कायम गरिएको छ। सुनको मूल्य बढेसँगै चाँदीको मूल्य पनि बढेको छ। यसदिन ५ रुपैयाँले बढेर प्रतितोला चाँदी १३०० रुपैयाँमा खरिदबिक्री भइरहेको छ।
प्री ओपन सेसन : नेप्से ओरालोतिर,"काठमाडौं : साताको पहिलो कारोबार दिन आज प्री ओपन सेसनमा नेप्से परिसूचक करिब १ अंकले ओरालो लागेको छ। नेप्से ०७६ अंकले ओरालो लागेर १८९२९२ विन्दुमा झरेको छ। सेन्सेटिभ इण्डेक्स ००८ अंकले घटेको छ। सो समयमा ८ कम्पनीको सेयर कारोबार भयो। जसमध्ये ३ कम्पनीको मूल्य बढ्यो, ४ को घट्यो भने एकको स्थिर रह्यो। यस समयमा २ लाख २४ हजार ५७९ रुपैयाँ बराबरको २२२ कित्ता सेयर खरिदबिक्री भयो।"
५० करोड आम्दानी गर्ने गौतमबुद्ध अन्तर्राष्ट्रिय विमानस्थलको लक्ष्य,"काठमाडौं : गौतमबुद्ध अन्तर्राष्ट्रिय विमानस्थलमा उडानको चाप बढ्न थालेको छ। सञ्चालनको ५ महिनासम्म जजिरा एयरको मात्र उडान हुने गरेको थियो। अहिले हिमालयनले चार्टर्ड उडान सुरु गरेको छ। प्राधिकरणले हालै नेपाल एयरलाइन्स र हिमालयन एयरलाई भैरहवाबाट पनि उडान भर्न निर्देशन दिएको थियो। शुक्रबार ३ उडान भए। जजिरा एयरको १ र हिमालयन एयरको २ चार्टर्ड उडान। हिमालयनले कात्तिक १७ बाट चार्टर्ड उडान सुरु गरेको हो। काठमाडौंक्वालालम्पुर सीधा उडान गरिरहेको गौतमबुद्ध विमानस्थलका महाप्रवन्धक गोविन्द दाहालले बताए। नियमित उडान नभएकाले हिमालयनले अहिले मलेसियाको क्वालालाम्पुर जाने यात्रुलाई काठमाडौंबाट बसमा भैरहवा पुर्याउने गरेको छ। काठमाडौंबाट प्रत्येक उडानमा १ सय ७० यात्रु बोकेर जाने गरेको छ। चार्टर्ड भएकाले क्वालाम्पुरबाट भने रित्तै फर्किने गरेको छ। हिमालयनले नियमित उडानका लागि तयारी गरिरहेको छ। भैरहवामा कार्यालय स्थापना गरिसकेको छ। विस्तारै चहलपहल सुरु हुन थालेको महाप्रबन्ध कदाहाल बताउँछन्। नेपाल एयरलाइन्सले पनि एक महिनाभित्र उडान सुरु गर्नेछ। कुन रुटमा उडान सुरु गर्ने भन्ने तय भइसकेको छैन। सम्बन्धित मुलुकसँग हवाई रुटसम्बन्धी सम्झौता प्रक्रियामा रहेकाले हिमालयनले चार्टर्ड उडान गरेको प्राधिकरणका सहप्रवक्ता ज्ञानेन्द्र भुलले जानकारी दिए। स्थायी नहुन्जेल अस्थायी उडान तालिका दिने उनले बताए। कुवेत एयर, एयर अरेयिबा, फ्लाइ दुबई र कतारले पनि केही दिनमा नै भैरहवाबाट उडान सुरु गर्ने दाहालले बताए। प्राधिकरणले डिसेम्बरबाट त्रिभुवन अन्तर्राष्ट्रिय विमानस्थलमा उडान भर्ने विदेशी एयरलाइन्सलाई पनि भैरहवाबाट उडान गर्न भनेको छ। प्राधिकरणले भैरहवा उडान आकर्षित गर्नका लागि नै गत भदौबाट नै ग्राउन्ड ह्यान्डलिङ र ल्यान्डिङमा छुट दिएको छ। यो छुटअनुसार प्रत्येक ल्यान्डिङ र ग्राउन्ड ह्यान्डलिङमा वायुसेवा कम्पनीले साढे २ लाखसम्मको छुट पाउने गर्छन्। भैरहवाबाट अन्तर्राष्ट्रिय उडान गर्दा यात्रु शुल्कबापतको ३ हजार रुपैयाँ भने व्यहोर्नु पर्नेछ। विमानस्थलले दैनिक कम्तीमा ५ उडान गर्ने हो भने खर्च धान्न सक्ने दाहाल बताउँछन्। सञ्चालनको ५ महिनामा झन्डै १ सय १५ अन्तर्राष्ट्रिय उडान भएको छ। यति उडानमा २५ हजार यात्रुको आगमन भएको विमानस्थलको तथ्यांक छ। अन्तर्राष्ट्रिय उडानबबाट भैरहवाले ३ महिनामा ३ करोड रुपैयाँ कमाएको छ। आन्तरिक र अन्तर्राष्ट्रिय गरी चालू आर्थिक वर्षको अन्त्यसम्म करिब ५० करोड आम्दानी गर्ने लक्ष्य छ। श्रमको समस्याका कारण केही अप्ठ्यारो परे पनि अब यो पनि समाधान हुने महाप्रबन्धक दाहाले बताए।"
