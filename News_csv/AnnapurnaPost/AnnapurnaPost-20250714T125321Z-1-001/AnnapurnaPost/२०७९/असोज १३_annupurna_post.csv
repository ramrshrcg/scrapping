शीर्षक,विवरण
शीर्षकबिनाका कथा,"शीर्षकबिनाका कथा र लक्ष्यबिनाका बाटा धेरै हुन्छन्। कथा विगत हो भने लक्ष्य भविष्य। कथा र लक्ष्यहरू विश्वास या घातसँग जोडिएका हुन्छन्। विश्वास या घात यी गुण दुई पक्षमा आधारित छन्। एउटा विश्वास या घात दिने अर्थात् दिने र अर्को लिने। लिने र दिनेबीचको सम्मिश्रणमा विश्वास र घात स्थापित हुन्छ। फूल झर्नकै लागि फुल्छ। त्यसैगरी संसारमा जीवहरू पनि मर्नकै लागि जन्मन्छन्। फूलले सुवास दिन्छ। यो उसको पहिचान हो। उसलाई थाहा हुँदैन कि भोलि बिहान मन्दिरमा चढ्छु या घाटमा। यद्यपि श्रद्धापूर्ण समर्पणमा नै चढ्छ। कहीँ सौन्दर्यमा सजिइदिन्छ त कहीँ कसैको भोक मेटाउन। कसले कसरी के प्रयोजनमा प्रयोग गर्ने हो पत्तो हुन्न। कति कथाहरू लेखिएका छन् ? ती सबै कथामा कति कथाहरू शीर्षकबिना नै लोकप्रिय पनि छन्। कति लक्ष्यहरूले लक्ष्यहीन भएर नै पनि अनुयायीहरूको साथ पाइरहेका पनि छन्। लोकप्रिय हुनु र जीवन्त रहनु जीवनका फरक धार हुन्। कथा वर्तमान होइन, विगत हो। विगतमा छाडेका छाप र पहिचानको दृष्टिकोण हो कथा। लक्ष्य सपना हो, भविष्यरूपी कल्पना हो। यो आत्मविश्वासको जगमा अडेको हुन्छ। संसारको सर्वोत्कृष्ट सृष्टि हो, मानिस। चेतनशील र संवेदनशील छ। आफ्नो भाषा आफैं बनाउँछ र आफ्नै भाषा र शैलीमा अरू जीवलाई पनि कजाउँछ। कुनै दुर्घटना नभए मानिसको जीवनले तीन चरण पार गर्छ। बाल, युवा र वृद्ध। चरणअनुसार यसले बोकेको कथा र लक्ष्यहरू पनि फरकफरक हुन्छन्। आवश्यकताले रूपान्तर गरेका अनुभूतिहरू विभिन्न चरण हुँदै कथा बन्छन्। जीवनका तीन चरणमा कति लक्ष्यहरू कुहिरोको कागसरी रुमलिन्छन्। भरोसाका बाँधहरू भत्काउँदै लक्ष्यहीन अवस्थामा बगिरहेका पनि हुन्छन्। विश्वासका आस्थाहरू निमोठ्दै कथाहरू बनिरहेका हुन्छन्। जब मानिसले लक्ष्य निर्दिष्ट गर्न सक्दैन, तब लक्ष्यहरू आफैंमा लक्ष्यहीन बनिदिन्छन्। यसैगरी सबै कथा मानिसले सुनाउन सक्दैन। ती सुनाउन नसकेका कथाहरू शीर्षकविहीन नै हुने हुन्। मानिसले सोच्न थाल्छ कि जीवन आफ्नै हो, जसरी बाँचे पनि हुन्छ। मानिसले शाश्वत सत्य र जीवनको खोज के हो थाहा पाउन सक्नुपर्छ। सारा सिद्धान्त, वाद, सम्प्रदाय, धर्मभन्दा माथि उठेर जीवनको उद्देश्यलाई साक्षात्कार गर्नेले कथा लेख्ने हुन्। आत्मबोधमा निहित आत्मसम्मानले कोरिएका रेखाहरूमा आफूलाई डोहोर्याउनेहरूले लक्ष्य साँध्ने हुन्। लक्ष्य साँधिएका अनुभवले माझिएका कथाहरू नै जीवन्त हुने हुन्। अनुयायीहरू जन्मने हुन्। कथाका पात्रहरूमा झल्किएको स्वच्छताले कथालाई शीर्षक प्रदान गर्छ। मानव हुन आवश्यक शारीरिक बनावटका आधारमा मानिसको सृष्टि भएको हुन्छ। मुख, कान, नाक, आँखालगायत सबै अंग जहाँ हुनुपर्ने हो सबैको त्यहीँ नै छ। जे गर्नुपर्ने हो ती अंगले त्यही नै काम गरिरहेका छन्। मुखले बोलिरहेका छन्। कानले सुनिरहेका छन्। आँखाले देखिरहेका छन्। यिनले गर्ने क्रिया र प्रतिक्रियाहरूमा सिर्जित सोचहरूलाई एकरूपतामा गाँस्न भने सकेन। बोल्ने मुख सबैको उही ठाउँमा त छ तर बोलीवचनमा भने समानता छैन। न त आँखाले देखेका र कानले सुनेका तथ्यहरूउपर बनेका दृष्टिकोण तथा सोचहरू नै समान छन्। कानले के सुन्ने र आँखाले के देख्ने आफ्नै चाहनाअनुसार देख्न र सुन्न लालायीत हुन्छ मानिस। उसको चाहना मनको नियन्त्रणमा हुन्छ। सृष्टिको अस्तित्वको रूपमा रहेको मानव, जीवजन्तु, मौसम सबै एकअर्काका परिपूरक हुन्। मानिसको मनलाई प्रकृतिले पनि प्रभाव पारिरहेको हुन्छ। भनिन्छ, पञ्चतŒवबाट मानव शरीर बनेको हो। मौसमले तनलाई प्रभावित पार्ने र तन प्रभावित भएपछि स्वाभाविक रूपमा मन प्रभावित हुने नै भयो। हेराइ र बुझाइले सोच पैदा गर्छ र सोचले मनलाई नियन्त्रण गर्छ। सागरझैं गहिरो र आकाशझैं विशाल मनमा लक्ष्यहरू हराउन पुग्छन्। अथाह शक्तिको धनी मस्तिष्कले फरकफरक सोच पैदा गर्न थाल्छ। मन र मस्तिष्क एउटै ध्वनिमा गुञ्जन छाड्छ। अनुकूल प्रतिकूल, सहज असहजका अवस्थाहरू निर्माण हुन्छन्। त्यसैले प्रत्येक मानिसको हेराइ र बुझाइले दृष्टिकोण तय गर्छ। किन जन्मिन्छन् शीर्षकबिनाका कथाहरू र लक्ष्यविहीन दोबाटोहरू ? विश्वास र भरोसाको टेकोमा कोरिएका चित्रहरू टेको खुस्किँदा भत्किने नै भए। बिग्रिने नै भए। यदि यो संसारमा सबैभन्दा हलुंगो र सबैभन्दा गह्रौंका साथै तीव्रगति मापनको कुनै एउटै वस्तु छ भने त्यो हो मानिसको मन। सबैभन्दा बलियो र सबैभन्दा कमजोर अर्को वस्तु हो, विश्वास। मन र विश्वासलाई कुन रूप दिने उसको लक्ष्यले कथा निर्माण गर्छ। वर्तमान वैज्ञानिक युगले साक्षीका रूपमा तथ्यहरूको खोजी गर्छ। मानिसले आफ्नो जन्म र मृत्युबीचको यात्रालाई तथ्यपरक ढंगले स्थापित गराउन चाहँदा तथ्यहरू साक्षीको रूपमा रहने हुन्। आफ्नो मनलाई नियन्त्रण गर्दै विश्वासका धरोहरहरूमा यात्रा तय गर्नुपर्ने हुन्छ। जब मानिसले मन र विश्वासलाई सन्तुलित बनाउन सक्दैन अनि जन्मिन्छन्, शीर्षकबिनाका कथा र लक्ष्यबिनाका दोबाटाहरू।"
मेरो देश बिरामी!,"शीर्षक मेरो होइन, सापटी लिएकी हुँ युनिक पोयटको गीतबाट। यतिबेला युवापुस्तामाझ लोकप्रिय एक र्यापरले महानगरको नेतृत्व सम्हालेर त्यसलाई नमुना सहर बनाउँछु भन्दै डोजर अभियान चलाइरहेका छन्। उनको यो अभियान अनुभवी चिकित्सकले गर्न लागेको शल्यक्रिया हुने हो वा सिकारुको प्रयोग मात्र बन्ने हो, त्यो त भविष्यले नै देखाउला ! तर अहिले अर्का चर्चित र्यापरको मार्मिक गीत सम्झिरहेकी छु माथिबाट हेर्दै सहिदहरूको आत्मा, सतीले सरापिन् भविष्य छैन हातमा मेरो देश बिरामी। हो, मेरो देश बिरामी छ। वर्षौंदेखि अनगिन्ती रोगले ग्रसित यो देश निको होला भन्दाभन्दै झन्झन् जीर्ण हुँदै गएको छ। राजनीतिक अस्थिरता, दलीय स्वार्थ, भ्रष्टाचार, अनियमितता, कमिसनतन्त्र, नेतृत्वको स्वार्थ र अदूरदर्शिता, महँगी, बेरोजगारी, युवा पलायन, गरिबी आदिजस्ता असंख्य घाउ लिएर दुःखिरहेको यो देशलाई निको बनाउँछु भन्दै राजनीतिका थुप्रै चिकित्सक सेता एप्रोनमा सजिएर तँछाडमछाड गरिरहे तर अहँ ! रोग निको हुनु साटो झन् बल्झिँदै गयो। किनकि ती सेता एप्रोनभित्र स्वार्थका काला धब्बा लुकेका रहेछन् ! त्यसैले त मेरो देश अहिले असह्य पीडामा छ। सायद, सतीको सराप सम्झिरहेको छ होला यतिखेर मेरो देशले। माथिबाट सहिदहरू पनि देशको पीडामा रुँदै हेरिरहेछन् होला ! असमयको यो निरन्तर वर्षा कतै उनीहरूकै आँसु त होइन ? भगीरथले स्वर्गबाट गंगालाई धरतीमा ल्याएर आफ्ना पितृको उद्धार गरेजस्तै यो देशको उद्धार गरी यसलाई सतीको श्रापबाट मुक्त गराउने कुनै भगीरथ किन जन्मँदैन यहाँ ? हो, त्यस्तो भगीरथको खाँचो छ अहिले मेरो देशलाई जसले सुशासन र सुव्यवस्थाको गंगा प्रवाहित गराएर यहाँको राजनीतिमा विद्यमान कल्मष बगाई स्वच्छ बनाउन सकोस् ! किनकि, हाम्रो राजनीति अहिले यति धमिलिएको छ कि आमजनताले त्यसमा आफ्नो भविष्य नै धुमिल देख्न थालेका छन्। यो धमिलो राजनीति केवल स्वार्थका माछा मार्न यमानका ढडिया बोकेर हिँड्नेहरूका लागि मात्र अनुकूल छ, हाम्रा लागि होइन। प्रधानन्यायाधीश प्रकरण र नागरिकता विधेयकमा अल्झेको मुलुकको राजनीतिमा अहिले राष्ट्रपतिलाई सराप्ने र स्याबासी दिनेबीच जुहारी चलिरहेछ। आमजनता भने लाटाले पापा हेरेझैं हेरिरहेछन्, आगामी निर्वाचनलाई। चुनावी सन्दर्भमा पनि राजनीतिक दलहरू कोही गठबन्धनमा बाँधिएर सामूहिक तागत देखाउँदै त कोही एक्लै साहस देखाउँदै आआफ्नै चुनावी डम्पू बजाइरहेका छन्। तर, जसको मतबाट ती दलहरूको जितहारको टुंगो लाग्छ, तिनमा भने कुनै उत्साह नै छैन ! उनीहरू त आपूले बिगत लामो समयदेखि भोग्दै आएको नेतृत्वप्रतिको वितृष्णा यसरी पोखिरहेका छन् जुन  आए पनि कानै चिरेका ! हाम्रो राजनीतिक परिवेशमा उदाएकाहरूलाई पाँचपाँच वर्षमा, अझ कहिलेकाहीँ त त्योभन्दा पनि छोटो अवधिमा आफ्नो अमूल्य मतदान गर्दागर्दै हैरान भएका हामी तिनलाई किनारा लगाउने त्यस्ता नयाँ र फरक व्यक्तित्वको पर्खाइमा छौं। जसले हाम्रो दैलोमा अलख जगाउँदै झोली भरेर गएपछि पनि जोगीझैं आफ्नो धर्म नबिर्सियोस् अनि निरन्तर देश र जनताको कल्याणका लागि साधनारत रहोस् ! सही अर्थमा नेता बन्नु भनेको पनि जोगी बन्नु नै हो, सन्न्यास लिनु हो। सच्चा जोगीले काम, क्रोध, लोभ, मोह त्यागेर जगत् कल्याणका लागि जपतप गर्ने गर्दछ। सच्चा नेताले पनि आफ्नो र आफ्नाका लागि भन्दा देश र जनताका लागि जीवन अर्पण गर्ने दीक्षा लिएको हुन्छ। जनताको घरदैलो र उनीहरूका सुखदुःखमा सामेल भई राष्ट्रलाई अग्रगमनतर्प डोर्याउनुलाई उनीहरू मूल दायित्व ठान्छन्। यस्ता इमानदार तथा सक्षम राजनीतिज्ञले मात्र मुलुकको राजनीतिलाई सही दिशानिर्देश गर्न सक्छन्। तर, अहिलेको हाम्रो राजनीतिक परिवेश देख्दा कुनै बेला रेडियोबाट निकै बज्ने एउटा गीतको बोल सम्झन मन लाग्दैछ यी त सब भन्ने कुरा न हुन् ! लामो समय कोरोनाको महामारीसँग जुधेर यसो मुन्टो उठाउन लागेका हामीहरू अहिले पुनः डेंगीको प्रकोपसँग जुध्न बाध्य छौं। यसबाट संक्रमित हुनेको संख्या दिनानुदिन बढिरहेको छ तर सरकारको ध्यान यता गएको देखिँदैन। सिटामोलको अभावका समाचार आउने थिएनन् होला। सञ्चारमाध्यमबाट सतर्कताको सूचना प्रवाहित गर्नुलाई नै सरकारले दायित्व पूरा भएको ठानिरहेछ। लामखुट्टेको टोकाइबाट जोगिने तथा त्यसको प्रजनन रोक्ने सन्देश दिने सरकार स्वयं त्यो अभियानमा किन नलागेको ? सार्वजनिक स्थल, बाटोघाटोका झाङ्झाडी फाँड्ने तथा पानी जमेका खाल्डाखुल्टी पुर्ने, कीटनाशकको प्रयोग गर्ने जिम्मा कसको ? डेंगीको परीक्षण तथा जटिल अवस्थाका बिरामीको उपचार सहज तथा निःशुल्क गराउने दायित्व वहनमा सरकार कति अग्रसर छ ? आमजनताको प्रश्न हो यो। हामी आफ्नो महान् चाड दसैंका मुखमा छौं। अकासिँदो बजारभाउले हाम्रो उमंगलाई छेकिरहेको छ। राजधानीको थोक बजारमा आलु प्रतिकिलो ७० र फर्सी प्रतिकिलो ५० मा बिक्री भइरहेको छ। खसीको त के कुरा ! कसरी मनाउने सर्वसाधारणले दसैं ? किसानहरू आफ्नो उत्पादनले मूल्य नपाएको गुनासो गर्छन् भने आमउपभोक्ता सामान्य उपभोग्य वस्तुसम्म किन्न नसक्ने दुःखेसो पोख्छन्। यी दुवैका बीचमा के छ त ? त्यसको अनुगमन कसले गर्ने ? खाद्यान्नदेखि लिएर लत्ताकपडामा दोब्बर मूल्यवृद्धि भएको छ। पसलैपिच्छे फरकफरक मूल्य देखिन्छ तर सामानको गुणस्तर भने निरन्तर खस्कँदै गएको छ। विदेशबाट आयात गरिनेका त कुरै छोडौं, स्वदेशी उत्पादकले समेत उपभोक्ताको ढाड नराम्ररी सेकिरहेका छन्। उदाहरणका लागि सर्वाधिक बिक्री हुने वाइवाइ चाउचाउले मूल्य बढाएर मात्रा घटाएको यथार्थलाई अघि सारौं। यसरी नै स्वदेशी हुन् वा विदेशी हरेक वस्तुमा उपभोक्ता दोहोरो ठगाइमा परिरहेका छन्। सरकारी निकायको ध्यान यतातिर किन नगएको ? दसैंको अर्को पीडा हो, यातायात। सबैलाई आफ्नो घर जानु नै छ। यही बाध्यताको फाइदा यातायात व्यवसायीले उठाइरहेका छन्। भाडादर पनि असमान र अकासिँदो छ। सडकमार्गमा गाडीहरूले बढी भाडा असुल्नुका साथै क्षमताभन्दा बढी यात्रु चढाएर यात्रुलाई असुरक्षित यात्रा गर्न बाध्य बनाएका छन्। हवाईमार्गको भाडा दुई गुनाभन्दा बढी बनाइएको छ। यस्तो किन हुन्छ ? चाडपर्वका बेलामा जनतालाई सहज रूपमा यात्रा गर्ने वातावरण निर्माण गर्नु राज्यको दायित्वभित्र पर्दैन र ? सरकारले सडक तथा हवाई यात्राका लागि उपयुक्त भाडादर कायम गरी सो लागू भएनभएको कडाइका साथ अनुगमन गरी नियम उल्लंघन गर्नेलाई कारबाही गर्न सक्दैन ? अवश्य सक्थ्यो यदि सरकार जनउत्तरदायी भइदिएको भए ! यस्ता असंख्य विकृतिविसंतिबीच आज हामी आफ्नो देशसँगै दुखिरहेका छौं किनकि जसलाई हामीले भविष्यनिर्माता मानेर मत दियौं ती त दुलै चोर, मुसै चोर भन्ने नेपाली उखानका पर्यायी बनेका छन्। नीतिनियम, कानुन र सुव्यवस्थाको सवाल त त्यहाँ उठ्छ जहाँ इमानदारको नेतृत्व हुन्छ। हाम्रो देशको राजनीतिमा इमानदारिता र जनताप्रतिको उत्तरदायित्व हराइसकेको यथार्थको साक्षी हो अहिले राजनीतिक दलहरूमा देखिएको जसरी पनि चुनाव जित्ने र सत्तामा पुग्ने रणनीति। के सत्ता मात्रै प्रजातान्त्रिक मुलुकको राजनीतिको केन्द्र हो ? के प्रतिपक्षको कुनै महत्त्व र भूमिका छैन ? जे जसरी भए पनि सत्तामा नै पुग्नुपर्ने, अझ हास्यास्पद कुरा त दलका शीर्ष नेताहरू आफूपछि आफ्नो परिवारमा नेतृत्व थमाउन लागि पर्नु हो। राजनीतिलगायत अन्य अवसरमा पहुँच नभएकाहरूलाई अवसर प्रदान गर्ने उद्देश्यले ल्याएको समानुपातिक तथा आरक्षणको व्यवस्थाको अहिले दलहरूले मजाक उडाइरहेका छन्। त्यसलाई नातागोता एवं हुनेखानेहरूको राजनीति गर्ने माध्यम बनाएर। योभन्दा अर्को दुर्नियति हम्रा लागि के हुन सक्ला ? अभाव मात्रै छैन, हामीकहाँ। अथाह प्राकृतिक स्रोतसाधनका साथै बेजोड प्रतिभाशाली युवा पनि छन्। ती युवाले यहाँ अवसर नपाएर विदेशी भूमिमा विकास र विज्ञानको ऊर्जा थपिरहेका छन्। हालै सल्यान घर भएका १८ वर्षका विजय रानामगरले इलाममा पानीजहाज बनाउँदै गरेको दृश्य सामाजिक सञ्जालमा भाइरल भएको छ। त्यहाँको पार्कमा निर्मित तालमा पर्यटकीय प्रयोजनका लागि पानीजहाज बनाउँदै गरेका उनले रोबोट पनि बनाएका छन्। हाम्रो विज्ञानप्रविधि मन्त्रालयको ध्यान यस्ता युवामा किन जाँदैन ? महावीर पुनको आविष्कार केन्द्रले पनि बताइरहेको छ। हामी प्रविधिमा कमजोर छैनौं तर पनि किन हाम्रा मेधावी युवा दिनहुँ सयौंको संख्यामा विदेश पलायन भइरहेका छन् ? यही तीतो यथार्थबाट विरक्त भएर त होला एक युवाले मेरो देश बिरामी बोलको गीत गाएर पीडा पोखेको ! उनको स्वरमा स्वर मिलाउँदै अब हामीले आफ्नो देशको बिमारीको सही पहिचान गरेर निको बनाउने दक्ष चिकित्सकको खोजी गर्ने बेला आएको छ। जनताको विवेक र चेतनाले साँच्चै नै आँखा उघारेको हो भने आगामी निर्वाचनमा अदक्ष चिकित्सकहरू किनारिएर देश र जनताप्रति उत्तरदायी, नैतिक, इमानदार र देशभक्त चिकित्सकहरूको उदय अवश्य हुनेछ।"
अदालतको गोला,"सर्वोच्च अदालतमा हरेक बिहान अचेल एक फरक रमिता देखिन्छ। कार्यालय छिर्नासाथ कर्मचारीले न्यायाधीश र मुद्दाका क्लस्टर बनाएका हुन्छन्। कालो झोलाभित्र हात छिराएर हरेक न्यायाधीशले पहिला पार्टनर छान्ने गोला तान्छन्। अनि, मुद्दाका लागि अर्को गोला झिक्छन्। भाग्यले जो र जे पर्छ, त्यसकै आधारमा न्याय सम्पादन गर्छन्। न्यायालयकै प्रतिवेदनहरूले अदालतमा भ्रष्टाचार बढेको देखाए। कतिपय न्यायाधीश मुद्दाका पक्ष वा विपक्षसँग मिलेर जथाभावी गरेका घटना बढे। त्यसलाई रोक्ने नाममा सर्वोच्चमा नयाँ प्रथा बसाइयो गोला को। यसले प्रधानन्यायाधीशको इजलास तोक्ने विशेषाधिकार मात्र खोसेन, न्यायाधीशहरूको विषय विज्ञताको अर्थसमेत खाइदियो। सर्वोच्चले इजलासको गोलालाई वास्तवमा रसगोला झैं गुलियो ठान्यो। तर, भविष्यमा त्यो अति तीतो हुन पनि सक्छ। यसले प्रधानन्यायाधीशलाई गोला गन्ने साक्षी मा सीमित गराएको छ। न्यायाधीशलाई गोला तान्ने व्यक्ति। के यो मानमर्दन होइन ? गोला तानिएयता के न्यायिक अनियमितता रोकिए त ? बरु यता न्यायाधीश गोला तान्छन्, उता सेटिङ मिलाउने बिचौलियाहरू बजारमा रसगोला (रसबरी) किन्छन्। र, चाहेको फैसला मिलाएर गराउँछन्। यो मैले भनेको होइन, स्वयं न्यायालयकै कागजातहरूले देखाइरहेका छन्। कतिपय न्यायाधीश त्यही अभियोगमा कारबाहीमा परिरहेका छन्। त्यो क्रम बढ्दो छ। त्यो रोगले असल, निष्ठावान् र न्यायको तराजु ढलपल नगराउने अधिकांश न्यायाधीशलाई चोट पुर्याएको छ। केहीले बिराउँदा सारालाई पिराइरहेको छ। त्यसबाट जोगिन पनि अदालतलाई अनियमितताबाट अलग राख्न सक्नुपर्छ। मान थियो, अवहेलना हुन्थ्यो ! सर्वोच्च अदालत (पहिलो संशोधन) ऐन, २०७३ को दफा ६ (१) मा लेखिएको छ, सर्वोच्च अदालतले आफ्नो वा मातहतका अदालतबाट भएको आदेश वा फैसलाको कसैले अवज्ञा गरेमा वा न्याय सम्पादनको कार्यमा अवरोध गरेमा एक वर्षसम्म कैद वा १० हजार रुपैयाँसम्म जरिवाना वा दुवै सजाय वा अन्य उपयुक्त आदेश गर्न सक्नेछ। संविधानको धारा १७ मा स्वतन्त्रताको हक छ। तर, यसको अर्थ असीमित स्वतन्त्रता संविधानले समेत प्रदान गरेको छैन। स्वतन्त्रताका नाममा गर्न नपाइने केही कार्यमध्ये अदालतको अवहेलना पनि हो। यसमा प्रतिबन्ध लगाउने गरी ऐन बनाउन संविधानले रोक लगाएको छैन। अवहेलना वा मानहानिका मुद्दा अदालतमा नगएका पनि होइनन्। ठूलठूला नेतासमेत यही अभियोगमा कठघरामा उभिएका छन्। अहिले आएर अर्थशास्त्रको सिमान्त उपयोगिता ह्रास नियम यसमा लागू हुँदै गएको त होइन ? हर्मन गोसेनको उक्त नियमले भन्छ, अन्य कुरा यथावत् रहेमा कुनै पनि व्यक्तिले आफूसँग भएको वस्तुको उपभोगको मात्रा वृद्धि गर्दै लैजाँदा अतिरिक्त लाभ ह्रास हुँदै जान्छ। जस्तो, एउटा कथनै छ, चिनी पनि धेरै खायो भने तीतो हुन्छ। न्यायालयको गरिमा ह्रास तब सुरु भयो, जब यसले आफ्नै आङ कन्याउन थाल्यो। यहाँभित्र भ्रष्टाचार छ भनेर खोलेरै देखाउन थाल्यो। यसो गर्नु गलत होइन। आत्मसमीक्षा सत्कार्यको द्योतक हो। तर, अदालतमा बढ्दो भ्रष्टाचार र राजनीतिलाई रोक्न प्रयोग गरिएको गोलाप्रथाले कताकता न्यायाधीशदेखि प्रधानन्याधीशसम्मको मानमर्दन भएको अनुभूत गराएको पक्कै छ। प्रधानन्यायाधीश (हाल निलम्बित) चोलेन्द्रशमशेरका हात बाँध्न ल्याइएको यो प्रचलन एकातिर अदालतको अनियमिता देखाउने दर्पण बन्यो, अर्कातिर न्यायाधीशमाथिको मर्यादापूर्ण विश्वसनीयता सदाका लागि घटाउँदै लग्यो। सिमान्त उपयोगिता ह्रास नियमजस्तै। के अदालतको मर्यादा खस्किएकै हो ? विश्वसनीयता गुमिरहेकै हो ? निष्पक्षतामा प्रश्नचिह्न जन्मिएकै हो ? नत्र अदालतले न्याय दिँदैन भन्ने आशयका जनउक्ति कसरी विकास हुँदै गए ? कसरी साख गुमाउँदै गयो न्यायालयले ? यसको समीक्षात्मक विश्लेषण गर्न उही गोलामा पुग्नै पर्ने हुन सक्छ। कुनै दिन यस्तो पनि भनिन सक्छ, प्रधानन्यायाधीश गोलाप्रथाबाट छानौं। अनि, राष्ट्रपति र प्रधानमन्त्री गोलाप्रथाबाट किन छानिएनन् भनेर त्यही अदालतले कारण देखाऊ आदेश जारी गर्न सक्छ। वा, गोलाप्रथाबाट राख्न परमादेश दिन पनि सक्छ। आखिर, संविधानमा नभएका कुरा र भएका अस्पष्टतालाई व्याख्या गर्ने पूर्ण अधिकार सर्वोच्चलाई नै छ। बिमार क्यान्सर, दबाई सिटामोल न्यायालयकै प्रतिवेदन र घटनाक्रम हेर्दा भन्न सकिन्छ यहाँको ठूलो रोग भ्रष्टाचार हो। अनियमितता हो। तर, रोक्न प्रयोग गरियो फगत गोला। गोलाप्रथाले के त्यो अवस्था वा न्यायाधीशको सेटिङ रोकिन्छ त ? अवश्य रोकिन्न। झन् खराब आचरणका न्यायाधीशले बहुआयामिक बार्गेनिङ गर्ने ठाउँ पाउँछन्। जुन न्यायाधीश मुद्दा भजाउन माहिर हुन्छन्, तिनलाई फलाना वा तिलानाकै मुद्दा चाहिन्छ र ? जो इमानदार हुन्छन्, तिनलाई गोलाको अर्थै छैन। सर्वोच्चले इजलासको गोलालाई वास्तवमा रसगोला झैं गुलियो ठान्यो। तर, भविष्यमा त्यो अति तीतो हुन पनि सक्छ। क्यान्सर लाग्यो भने सिटामोलले मात्रै छुँदैनहुँदैन। केमोथेरापी, रेडियोथेरापी, शल्यक्रियाजस्ता उपचार गर्नुपर्छ। हामी न्यायालयमाथि अपार विश्वास गर्छौं। संविधानको मर्म पनि त्यही हो। तर, त्यसमा प्रश्न उठेको मात्र होइन, निकै गहन समस्या बढेको देखिनु हामी नागरिकका लागि दुःखद् हो। जसलाई सिटामोल को उपचारले पुग्दैन कि ? वल्र्ड जस्टिस प्रोजेक्टको रुल अफ ल इन्डेक्स, २०२० मा नेपाल ६१औं नम्बरमा छ। अर्थात् विश्वमुलुकमाझ नेपालको अवस्था खराबमध्ये छ। त्यसयताका वर्षलाई हेर्ने हो भने यो क्रमशः खस्किँदै गएको छ। कानुनी शासन मर्दै गएको छ। राजनीतिले यसलाई निल्दै लगेको छ। जब पूर्वप्रधानमन्त्री बाबुराम भट्टराई र माधवकुमार नेपाल बालुवाटार जग्गा प्रकरणमा जोडिएको मुद्दा पेसीमा चढ्ने निक्र्योल भयो, राजनीतिक शक्तिले प्रधानन्यायाधीशविरुद्ध महाभियोग ल्यायो। राणा महाभियोगका लायक भए पनि संसद्को यो विशेषाधिकार राजनीतिक च्याखे थाप्न प्रयोग भयो। तिनै चोलेन्द्र हुन् जसले हिजोको परमादेशमा नेतृत्वदायी भूमिका खेले। त्यसबाट लाभ लिएका दलहरूले सकेसम्म उनलाई डम्मरु बनाएर बजाए, नसकेपछि हुत्याइदिए। उनी पनि उस्तै, मौकामा राजनीतिक तालमा नाचिदिए, अहिले पछारिए। भाग पनि, बन्डा पनि विडम्बना ! हाम्रो देशमा राजनीतिक पार्टीहरूबीच न्यायाधीश भाग लगाइन्छन्। दलका फेर समातेर र भागको तराजु चढेर अदालत छिरेका त्यस्ता (केही) न्यायाधीशबाट स्वच्छ र निष्पक्ष न्यायको परिकल्पना कसरी गर्ने ? कुन मुद्दा कसको इजलासमा पर्यो थाहा पाउनासाथ निर्णय के आउँछ, सर्वसाधारणसम्मले फ्याट्टै भन्न सक्छन्। फलाना इजलासमा पर्दा एउटा फैसला आउने र तिलाना मा पर्दा ठीक उल्टो हुने छर्लंङ्गै थाहा हुन्छ। के न्याय यस्तै हुन्छ ? न्याय न्यायाधीशको तजबिजभन्दा संविधान र कानुनद्वारा निर्दिष्ट हुनुपर्ने होइन र ? न्यायाधीश त त्यसलाई सम्पादन गर्ने माध्यम मात्र होइनन् र ? तर, कुरो उहीं गएर टुंगिन्छ राजनीतिक भागबन्डाबाट आएका न्यायाधीश। राजनीतिक मात्र होइन, प्रधानन्यायाधीश र वरिष्ठतम् न्यायाधीशको भागमा पनि केही आइपुग्दो रहेछ। बदलामा (प्रधान) न्यायाधीशले राजनीतिमा भाग माग्ने जमाना आइसक्यो। उदाहरण गजेन्द्र हमालको मन्त्रीमा नियुक्ति प्रकरण काफी छ। प्रधानन्यायाधीश चोलेन्द्रशमशेरको कोटामा प्रधानमन्त्री शेरबहादुर देउवाले उनलाई मन्त्री बनाएको रहस्य जब उजागर भयो, हमालले राजीनामै गरिदिए। त्यसैले राणाको पद पनि संकटमा पर्यो। जब राजनीति चढ्यो काँधैमा  न्यायालयको काँधमा जब राजनीति चढ्यो, प्रेमपूर्वक कान निमोठ्न सुरु गर्यो। हिँड्दाहिँड्दै न्यायालय तर्सिन थाल्यो। राजनीतिले जता पुच्छर घुमायो, उतै बटारिन बाध्य हुन थाल्यो। अझ भनौं, त्यसमै रमाउन थाल्यो। हो, न्यायिक विकृति र विचलन त्यहींबाट भित्रिएको हो। संसदीय सुनुवाइको परिकल्पना सदाका लागि न्यायाधीश वा कुनै संवैधानिक निकायका पदाधिकारी, राजदूत आदि तिनका मातहत भनिएको होइन। तर, त्यस्तै भान भएको प्रतीत हुन्छ। संसदीय सुनुवाइ समितिले हालै सर्वोच्चका न्यायाधीशलाई बयान का लागि गरेको पत्राचार यसको उदाहरण हो। कुनै व्यक्ति कहीँ गएर कसैका विरुद्ध केही भनेर पोल्यो भन्दैमा न्यायाधीशहरूलाई बयानमा डाक्नु न्यायिक स्वायत्ततामाथिको प्रहार हो। राजनीति सबै क्षेत्रमा हाबी हुँदा यस्तै हुन्छ। त्यसैले, अदालतलाई राजनीतिको छायाबाट टाढै राखौं। शक्ति पृथकीकरणको सिद्धान्त मुताबिक न्यायालयको मूल दायित्व राजनीतिक बेइमानीको निगरानी हो। तर, अवस्था ठीक उल्टो छ। बेइमान राजनीतिकर्मीको चंगुलमा विस्तारै यो फस्दै गएको छ। गुन लगाएकालाई तिर्ने वा झ्वाँक चलाएकालाई रिस फेर्ने नेपाली राजनीतिको सनकपूर्ण चरित्र न्यायालयमाथि समेत दुरुपयोग भइरहेको छ। तात्तातो अर्को उदाहरण कामु प्रधानन्यायाधीश दीपककुमार कार्कीलाई अवकाशपछि पूर्वप्रधानन्यायाधीशसरहको सुविधा तोकिनु एउटा हो। आखिर गोलाप्रथाले कहाँ रोक्यो गुन लगाउन र तिर्न ? त्यसैले, न्यायालयलाई गोला चाहिएको होइन, आदर्शवान् न्यायाधीश चाहिएको हो। जब न्यायाधीशबाट ठेट निसाफ मिल्छ, गोला प्रथै चाहिन्न। केही न्यायाधीशको बेइमानीलाई सच्याउन नसक्दा धेरैलाई असहज बनाइरहनु पनि हुन्न। जसरी हुन्छ न्यायालयको गरिमा उँचो हुनुपर्छ। न्यायाधीशको सम्मान उच्च हुनुपर्छ। अदालत न्यायको मन्दिर बनिरहनुपर्छ। जनताले खोजेको यत्ति हो।"
"अराजक बजार, निरीह उपभोक्ता","चाडपर्वमध्येको महान् चाड दसैं नजिकिँदैछ। नेपाल राष्ट्र बैंकले दसैंका अवसरमा सर्वसाधारणलाई नयाँ नोट साट्ने व्यवस्था गरेको छ। जुन दसैं आएको संकेत हो। तर सबै नेपालीको घरमा भने नयाँ नोट पुग्दैन अथवा पुग्न सक्दैन। भूकम्प र कोरोनाले नेपालीको आय र क्रयशक्ति घटेको छ। अझ कतिपय नेपाली गरिबीको रेखामुनि धकेलिएका छन्। यसले दसैं मनाउने सपना तिनकै मात्र पूरा हुन्छ, जसको नियमित आय छ वा बलियो आयस्रोत छ। गरिब नेपालीले दुःखसुख गरी दसैं मान्नुपर्ने अवस्था छ। अराजक बजारले गरिब नेपाली झनै पीडित छन्। महँगीले चाडपर्वमा मीठोमसिनो खाउँ र एक आङ राम्रो लाउँ भन्ने सपना पूरा गर्न पनि मुस्किल छ गरिब नेपालीलाई। सरकारले अनेक नीतिनियम लगाएर सेवा तथा वस्तुको उत्पादन र आपूर्तिलाई सहज बनाउन खोज्छ। सेवा तथा वस्तुको मूल्यमा नियन्त्रण गर्न पनि खोज्छ। तर, चलाख व्यापारीले नाफा नखाई व्यापार नगर्ने हुँदा अन्तिममा उपभोक्ताले चर्को मूल्य तिर्नैपर्छ। सरकारले करको दर बढाए वा दायरा फराकिलो बनाए पनि त्यसको मूल्य चुकाउने उपभोक्ता नै हुन्। यिनै अन्तिम उपभोक्ता भनेका सर्वसाधारण नागरिक हुन्। भुइँमान्छेदेखि कुलीन वर्गले पनि अराजक बजारको मार खेप्नु परेकै छ। यद्यपि सबैभन्दा बढी मार चाहिँ गरिब नागरिकलाई नै पर्ने गरेको छ। न्यून आय भएका गरिब नागरिकलाई महँगीसँग जुध्न निकै सकस हुने गरेको छ। कुन वस्तुको कतिखेर मूल्य बढ्छ, कसैलाई पत्तो हुँदैन। अनेक बहानामा वस्तुको बजारमूल्य बढिरहेकै हुन्छ। राष्ट्र बैंकको तथ्यांकअनुसार आर्थिक वर्ष २०७८७९ मा वार्षिक औसत मूल्यवृद्धि दर ६३२ प्रतिशत छ। अघिल्लो आर्थिक वर्षमा औसत मूल्यवृद्धि दर ३६० प्रतिशत मात्रै थियो। यस आवमा खाद्य तथा पेयपदार्थ समूहअन्तर्गत घिउ तथा तेल र दाल तथा गेडागुडी उपसमूहको मूल्यवृद्धि दर क्रमशः २६१३ प्रतिशत र ९९२ प्रतिशत छ। सर्वसाधारण नागरिकको आयले हालको मूल्यवृद्धिलाई धान्न निकै कठिन छ। नागरिकको क्रय क्षमता दिनप्रतिदिन कमजोर हुँदै गएको छ। सरकारी बजार अनुगमन कार्य निष्प्रभावी र गलत मनसायले प्रेरित भइदिँदा बजार मूल्य निकै अनियन्त्रित र अराजक बनेको छ। यसको प्रभाव सिधै सर्वसाधारण नागरिकमाथि परेको छ। नीतिनियमले बजार निर्देशित हुनुपर्ने हो। तर, बजारले नीतिनियमलाई निर्देशित गरिरहेको भान हुन्छ। केही शक्तिशाली र पहुँचवाला व्यापारीको हित अनुकूल सरकारी नीतिनियम बन्ने गरेको छ। राष्ट्रिय बजेट नै केही व्यक्तिको हितमा बन्ने गरेको देशमा आमउपभोक्ताको हितमा सरकारी नीतिनियम बन्छ भनेर आशा गर्नु नै व्यर्थ छ। राज्यले सधैं उपभोक्ताको हितलाई भन्दा सीमित उद्योगी व्यवसायीको हितलाई प्राथमिकतामा राख्ने गरेको छ। राष्ट्रिय अर्थतन्त्रको सवालमा निजी क्षेत्रको रूपमा चिनिने उद्योगी व्यवसायीलाई उनीहरूले देशको अर्थतन्त्रमा पुर्याउने योगदानका आधारमा सेवा, सुविधा तथा सहुलियत प्रदान गर्दै आएको छ। निजी क्षेत्र सक्रिय भए अथवा निजी क्षेत्र सक्षम भए देशको अर्थतन्त्र पनि सक्षम र सबल हुने भन्दै निजी क्षेत्रलाई सक्षम बनाउन राज्यले नीतिगत सेवासुविधा तथा सहुलियत प्रदान गर्दै आएको छ। त्यसको तुलनामा आमउपभोक्तालाई राहत प्रदान गर्ने योजना तथा कार्यक्रम भने सर्वथा अभाव रहँदै आएको छ। नुनदेखि सुनसम्मको व्यापारमा व्यापारीले मिसावट, कम तौल र आफूखुसी मूल्य निर्धारण आदि गर्दै सर्वसाधारणलाई ठग्दै आएका छन्। वास्तविक मूल्यभन्दा हजारौं गुणा बढी मूल्य असुलेर उपभोक्ता ठग्ने व्यवसायीले संगठनको आड र राजनीतिक दलको संरक्षणमा राज्यलाई नै चुनौती दिन सक्ने सामथ्र्य बनाएका छन्। पीडित आमउपभोक्ता भने निरीह छन्। बजारलाई व्यवस्थित र नियन्त्रित बनाइराख्न राज्यका तर्फबाट नियमित रूपमा हुनैपर्ने अनुगमन कार्य हुन सकेको छैन। हुन नसक्नुलाई उद्योगी व्यवसायीको दबाब र प्रभावको रूपमा लिने गरिन्छ। मूल्य, गुणस्तर र परिमाणमा समेत सधैं ठगिनु परेका उपभोक्ताको आवाजलाई सुन्ने निकायसमेत निकम्मा बनेको छ। परिणामतः सर्वसाधारण उपभोक्ता व्यवसायीको लापरबाहीसामु निरीह बन्न बाध्य छन्। देशमा उपभोक्ताको हितमा कार्य गर्न स्थापित दर्जनौं संघसंस्था छन्। हजारौं अभियन्ताहरू छन्। तर ती संघसंस्था र अभियन्ता स्वयं उद्योगी व्यवसायीको स्वार्थअनुकूल परिचालन भइदिन्छन्। अर्थशास्त्रीय सिद्धान्तअनुसार माग र आपूर्तिबीच असन्तुलन हुँदा प्राकृतिकरूपमा हुनुपर्ने मूल्यवृद्धि अप्राकृतिक रूपमा हुँदै आएको छ। उद्योगी व्यवसायीमा बढी मुनाफा आर्जन गर्ने होडले गर्दा बजारमा बिनाकारण अप्राकृतिक रूपमा मूल्यवृद्धि हुने गरेको छ। यस्तो अप्राकृतिक मूल्यवृद्धिलाई नियन्त्रण गर्न सहायकसिद्ध हुनुपर्ने बजार अनुगमन कार्य नियमित नहुँदा अथवा प्रभावकारी हुन नसक्दा बजार थप अराजक बन्ने गरेको छ। चाडपर्वलाई लक्षित गरेर मात्रै बजार अनुगमन गर्ने र अनुगमनकर्ताले नै गैरजिम्मेवारीपूर्ण ढंगले काम गर्ने प्रवृत्तिले अहिलेसम्मको बजार अनुगमन कार्य निष्प्रभावी बन्दै आएको छ। अन्ततः सरकार पनि व्यवसायीकै पक्षमा निर्णय गर्न अग्रसर हुने परिपाटीले बजार अनुगमनको औचित्यमाथि नै प्रश्नह्नि खडा हुँदै आएको छ। आसन्न प्रतिनिधिसभा तथा प्रदेशसभा निर्वाचनका कारण पनि यो वर्षको दसैं र त्यसपछि पनि बजार थप अराजक बन्ने र आमउपभोक्ताले मूल्यवृद्धिको चर्को मार खेप्नुपर्ने देखिन्छ। नेपाली व्यवसायीले चीनबाट आयात गरेका दसैंलक्षित सामान चिनियाँ नाकामै अड्किएकाले पनि दसैंमा बजारभाउ चर्को हुने आकलन गरिएको छ। दसैं नजिकिँदै गरेको अवस्थामा सरकारी निकायबाट बजार अनुगमन सुरु भएको छ। चाडपर्वलक्षित यस्तो अनुगमनले बजारको अराजकता नियन्त्रण गर्न भने असफल हुँदै आएको छ। देशका नेता, नीति र नियमलाई नै प्रभावमा पार्न सक्ने व्यवसायीको हैसियतले पनि बजार अनुगमन कार्य निष्प्रभावी बन्दै आएको छ। परिणामतः अराजक बजारमा उपभोक्ता निरीह बनेका छन्। बजार अनुगमन नियमित होस् र प्रभावकारी होस् भन्ने आम उपभोक्ताको अपेक्षा हो।"
दसैं मनाउन गाउँ,"जिल्ला या गाउँतिरै दसैं मनाउन काठमाडौं छाड्ने क्रम बढ्दो छ। घटस्थापनादेखि घर जाने चहलपहल बढेको हो। यसपालि अनलाइनबाटै टिकट बुकिङको व्यवस्था थियो। विगतमा टिकट बुकिङ गर्न लाम लाग्नुपर्ने बाध्यता थियो। रुकुमका मनीष गौतम बानेश्वरमा डेरा गरी अध्ययन गर्छन्। दसैं मान्न उनी मंगलबार घर हिँडेका छन्। दसैंमा काठमाडौंमै बस्नुपर्दा हैरानी लाग्छ। यसपालि घर गइसकेँ, उनले भने। रोल्पाका रामबहादुर डाँगीले आउँदो शनिबारको टिकट लिएका छन्। कोभिड महामारीका बेला घर जान नपाएका डाँगी यसपालि हर्षित छन्। पिङ खेल्न उनलाई औधी मन पर्छ। काठमाडौंमा रोजगारी गर्दै आएका उनी चाडपर्वमा काठमाडौंमा बस्नुपर्दा साह्रै नरमाइलो लाग्ने गरेको बताउँछन्। सरकारले दसैंमा धेरै यात्रु बाहिरिने भएकाले कोही नठगिउन् भनेर होसियारी अपनाउने गरेको छ। नियमन गर्ने, गलत काम गर्नेलाई कारबाही गर्ने गरेको छ। अनधिकृत काउन्टर र परिचयपत्र नभएका व्यक्तिबाट टिकट बिक्री गर्ने कार्य यातायात व्यवस्था विभागको सक्रियतामा पूर्णतः बन्द गरिएको छ। यात्रुवाहक सवारीसाधनलाई घटस्थापनादेखि कोजाग्रत पूर्णिमासम्म देशभर लागू हुने गरी रुट परमिट खुला गरिएको छ। गाडी बुकिङ गरेर घर जाने गरेका छन्। नेपाल यातायात व्यवसायी राष्ट्रिय महासंघका वरिष्ठ उपाध्यक्ष सरोज सिटौलाले यातायात व्यवसायीले यात्रुले अग्रिम टिकट बुकिङ गरिरहेको बताए। अनलाइन बुकिङ सिस्टम नजोडिएका ठाउँमा बसपार्कमै टिकट काट्ने गरेका छन्। घटस्थापनादेखि दैनिक लाखौं यात्रु ओहोरदोहोर गर्ने गरेको उनको भनाइ छ। कोभिडले घर जान नपाएका नेपाली यसपालि निर्बाध रूपमा घर गइरहेका छन्। विगतको तुलनामा यस वर्ष घर जानेको घुइँचो लागेको छ। यसपालि वर्षात् अझै सकिएको छैन। ठाउँठाउँमा बाढीपहिरोले गर्दा यात्रा कष्टकर देखिएको छ। तर, पनि दसैंको रौनक अझ बढ्दै गएको छ। मंसिर ४ गते संघीय तथा प्रदेशको चुनाव हुँदै छ। चाडपर्वको रौनकसँगै चुनावको चहलपहल सुरु भइसकेको छ। काठमाडौं भने सुनसान हुन थालेको छ। सिटौलाले वर्षात् नरोकिएका कारण यात्रा असहज भए पनि हरेक दिन अग्रिम गाडी काठमाडौंबाट छुटिरहेको बताए। यातायात आवागमनलाई सहज बनाउन खाद्यान्नलगायत अत्यावश्यक वस्तुको ढुवानी गर्नेबाहेक ट्रेलरलगायत ठूला सवारीसाधन रोक लगाइने भएको छ। असोज १६ देखि २२ गतेसम्म नारायणगढबाट काठमाडौंसम्म सञ्चालन गर्न पाइँदैन। यातायात व्यवस्था विभागका महानिर्देशक डा टोकराज पाण्डेले मुख्य सडक मर्मत, सम्भार गरी यातायात सञ्जाल सहज बनाउन सम्बन्धित निकायलाई अनुुरोध गरिएको बताए। सरकारले कोभिड१९ को महामारीलाई मध्यनजर गरी मास्क प्रयोग गर्न लगाएको छ। स्वास्थ्य मापदण्ड पालना गर्न गरी सवारी सञ्चालन गर्नुका साथै खाना खाने ठाउँमा भीडभाड नहुने व्यवस्था मिलाउने सरकारले ध्यानाकर्षण गराएको छ। दसैंसँगै चुनाव पनि आउन थालेकाले अधिकांशले सहर छाडे पनि, सहर छोड्न थाले पनि केही भने गाउँ जान नपाउने भएका छन्। पछिल्लो समयमा डेगुंले महामारीकै रुप लिन थालेपछि घर जान इच्छुक भएकालाई पनि जान सकस हुने देखिएको छ। जाजरकोटका सुनिता राठौर डेंगुका कारण यसपालि घर जान नपाएको बताउँछन्। घर जान टिकट पनि बुकिङ गरिसकेकी थिएँ। एक्कासी ज्वरो देखिएपछि जचाएको डेंगु देखियो, फेरि जचाँउनुपर्छ रे, जान पाइएला जस्तो छैन, उनले भनिन्।"
एक अमेरिकी डलर खरिद गर्न १३० रुपैयाँ ८१ पैसा खर्चिनुपर्ने,"काठमाडौं : अमेरिकी डलरको भाउ बढने क्रम रोएिको छैन। आजब अमेरिकी एक डलर खरिद गर्न एक सय ३० रुपैयाँ ८१ पैसा खर्चिनुपर्ने भएको छ। एक अमेरिकी डलर बेच्न चाँही १ सय ३१ रुपैयाँ ४१ पैसा खर्चिनुपर्ने राष्ट्र बैंकले जनाएको छ। अमेरिकी डलरको भाउ बढ्नुमा विज्ञहरुले धेरै कारण प्रस्तुत गरेका छन्। अर्थविद् रामेश्वर खनाल पछिल्लो समय युरोपेली मुलुकहरूको अर्थतन्त्र कमजोर हुँदै गएकाले अमेरिकाको मुद्रा बलियो हुन थालेको बताउँछन्। खासगरी जर्मन, बेलायतको अर्थतन्त्र कमजोर हुन थालेको छ। रसियाको ग्यास आपूर्ति कमजोर भएपछि अर्थात् रोकिएपछि युरो कमजोर हुँदै गयो। दुईवटा मुद्राको तुलना गर्दा एउटा मुद्रा कमजोर भयो। चीनप्रतिको विश्वसनीयता कमजोर हुँदै गयो। अमेरिकी कम्पनीहरूले चीनबाट लगानी फिर्ता गरेर भियतनाम र भारतमा लगानी गरिरहेका छन्, उदाहरण दिँदै उनले भने, जस्तै एप्पलले कुल उत्पादनको एक चौथाइ भारतमा गर्ने घोषणा गरिसकेको छ। जबकि उसले यसअघि चीनमा उत्पादन गरिरहेको थियो। चीनमा पछिल्लो पटक सिजिङ पिङको नीतिले गर्दा, उनीहरू रूससँग नजिक भएका कारणले गर्दा कतिपय युरोपेली मुलुकले पनि आयात गर्ने सामानको अर्डर कटौती गरेका छन्। त्यसले गर्दा चिनियाँ युआन कमजोर भएर जाने, युरो र रसियन रुवेल कमजोर भएर गएको उनको तर्क छ। यी तीन वटा प्रमुख मुद्राहरू कमजोर भएर गएपछि डलर स्वतः बलियो भएर गएको हो। यसैगरी, नेपाल राष्ट्र बैंकका प्रवक्ता डा गुणाकर भट्टका अनुसार भने डलरको मूल्य अकासिनुको मुख्य कारण अमेरिकाको केन्द्रीय बैंक द फेडरल रिजर्भले ब्याजदर बढाएकोले हो। फेडेरल रिजर्भले ब्याजदर बढाएर ३२५ प्रतिशतको हाराहारीमा पुर्याएको छ। विश्व अर्थतन्त्रको परिदृश्य केलाउँदा पनि अमेरिका सुरक्षित लगानीकर्ताका लागि सुरक्षित गन्तव्य मानिन्छ। यसलाई अर्थशास्त्रीहरूले सेन्स हेभन भन्छन्। कुनै वस्तुको माग बढेपछि मूल्य बढ्छ। यसैले अमेरिकी डलरको माग बढ्यो र महँगी बढ्यो। यसो हुँदा भारतीय मुद्राको मूल्य घट्यो।"
"दसैंअघिको अन्तिम कारोबार दिन नेप्सेमा दोहोरो अंकको सुधार, १२ समूहको सूचक सकारात्मक","काठमाडौं : दसैं अघिको अन्तिम कारोबार दिन आज सेयर बजारमा दोहोरो अंकको सुधार आएको छ। नेप्से १६२९ अंकले बढेसँगै कारोबार रकममा पनि सुधार आएको छ। यसदिन २२३ कम्पनीको १७ लाख ९१ हजार ४८० कित्ता सेयर ६३ करोड २४ लाख ७ हजार ६२८ रुपैयाँमा खरिदबिक्री भएको छ। अघिल्लो कारोबार दिन बुधबार नेप्से ६४१ अंकले उकालो लागेको थियो। सो दिन ४८ करोड ५४ लाख बराबरको सेयर कारोबार भएको थियो। कारोबारमा आएका १३ समूहमध्ये १२ को सूचक बढ्यो भने १ को घट्यो। बैंकिङ, डेभलपमेन्ट बैंक,मनु एन्ड प्रो, माइक्रो फाइनान्स,म्युचुअल फन्ड र इन्भेस्टमेन्ट समूहको सूचक १ प्रतिशत बढिले बढ्यो। १२ समूहको सूचक बढ्दा लाइफ इन्स्योरेन्स समूहको सूचक ००६ प्रतिशतले घट्यो। सामलिङ पावरको सूचक ७९४ प्रतिशतले घट्यो। अभियान लघुवित्त वित्तीय संस्थाको सूचक सर्वाधिक ९९८ प्रतिशतले उकालो लाग्यो। कारोबार रकमका आधारमा नेपाल इन्स्योरेन्स कर्पोरेसन प्रोमोटर सेयर शीर्षस्थानमा रह्यो। सो कम्पनीको ४ करोड ४८ लाख रुपैयाँ बराबरको सेयर कारोबार भयो। नबिल बैंक र नेपाल दूरसंचार कम्पनी क्रमश दोस्रो र तेस्रो स्थानमा रहे।"
