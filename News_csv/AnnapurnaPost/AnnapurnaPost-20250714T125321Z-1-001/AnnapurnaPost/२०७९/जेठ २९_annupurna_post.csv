शीर्षक,विवरण
इम्बोस्ड : पासोमा नेपाली भाषा,"सवारी यातायातमा प्रयोग गरिने भनिएको विद्युतीय इम्बोस्ड नम्बर प्लेटलाई नेपालीमा संकेतांक चिन्ह भनेर बुझ्न सकिएला। रूढ भएकाले यहाँ इम्बोस्ड नम्बर भन्ने अंग्रेजी पदावली प्रयोग गर्नु बाध्यता हो। यो लेखको अभिप्रायः अन्तर्राष्ट्रिय ज्ञानको स्रोतका रूपमा रहेको अंग्रेजी भाषाप्रतिको विरोध हुँदै होइन। यो राष्ट्रप्रेम, जातिप्रेम अनि स्वाधीनता र पहिचान बोक्ने भाषाप्रेम नै एम्बुसमा परेको दुखेसोको प्रतिबिम्बन हो। सरकारद्वारा संकेतांक चिन्ह (इम्बोस्ड नम्बर)मा देवनागरी लिपिको नेपाली भाषालाई हटाएर रोमन लिपिको अंग्रेजी भाषा प्रयोग गर्ने गरी ठाडो आदेश भएपछि भाषाप्रेमी र यसका सरोकारवालादेखि नेपाली भाषा सम्बद्ध निकायको ध्यानाकर्षण हुनु स्वाभाविक ठानिएको विषय हो। बागमती र गण्डकी प्रदेशका यातायात व्यवस्था कार्यालयले सवारी साधनमा संकेतांक चिन्ह पाटी राख्न आवश्यक पूर्वाधार तयार भएको जानकारी दियो। अहिले भौतिक पूर्वाधार तथा यातायात मन्त्रालयको यातायात व्यवस्था विभागले यी दुई प्रदेशमा नियमानुसार दर्ता भएका सवारीसाधनहरूमा २०७९ साउन १ अगावै उक्त चिन्ह पाटी (इम्बोस्ड नम्बर) जडान गरिसक्नुपर्ने बाध्यकारी आदेश दिएको छ। वर्तमान सरकारको यो दबाबमूलक र धम्कीपूर्ण सूचनाले जबर्जस्ती अंग्रेजी भाषामा अतिमोह बढाउने र नेपाली भाषाको गरिमा दमन गर्ने भावलाई झल्काएको छ। संविधानतः देवनागरी लिपि र नेपाली भाषाको गरिमाको मूल्यमाथि प्रश्न उठेको छ। वास्तवमा राष्ट्रिय भावनालाई हृदयमा राख्ने हो भने यो भनिनुपर्ने र लेखिनुपर्ने विषय नै होइन थियो तर राज्यको जिम्मेवार निकाय नै यसरी माध्यम भाषाप्रति उदासीन हुँदा दुःख पोख्नैपर्ने रहेछ। अदालती निर्णयको पासोमा नेपाली भाषा सबैभन्दा पेचिलो विषय भाषा प्रयोगको सान्दर्भिकता र व्यावहारिकताको सन्दर्भमा जोडिन्छ। प्रयोजनपरक सहजताका दृष्टिले मानौं बा ८ च २०२७ नम्बरको गाडी भन्न जति सजिलो हुन्छ, अंगे्रजी नम्बर त्यसरी सहज लाग्दैन। सायद यस विषयमा ट्राफिक निकायको ध्यान आकृष्ट भएको हुँदो हो पनि। यो चिन्ह प्रयोगका सन्दर्भमा उठिरहेका आर्थिक पारदर्शिता र राजनीतिक हस्तक्षेपकारी प्रवृत्तिका विषयलाई गहन अध्ययन गरिनुपर्ने सन्दर्भ पनि आइरहेकै छन्। उता राज्यको निकायमा प्राविधिक तयारी र सम्भव हुनेनहुने कुरामा पनि गम्भीर भएर अध्ययन गरेको देखिँदैन। यो हतारोको आदेशात्मक निर्णयले अनेकन् प्रश्नका चाङ र हिजोको सन्दर्भलाई पुनर्ताजगी गराइदिएको छ। यसअघि २०७४ सालमा भरत बस्नेतले अंग्रेजी भाषाको विद्युतीय संकेतांक चिन्हको प्रयोगलाई रोक्न भनी अदालतमा मुद्दा दायर गरे। साबिकको बागमती अञ्चलले २०७४ भदौ ५ गतेबाट वितरण गर्ने भनेको पनि थियो। तत्कालीन प्रधानन्यायाधीश गोपाल पराजुलीको एकल इजलासले अंग्रेजी भाषाको विद्युतीय संकेतांक चिन्ह प्रयोगलाई रोक्न आदेश दियो। पछि आएर फेरि प्रधानन्यायाधीश चोलेन्द्रशमशेर जबरासहित पाँचजनाको पूर्ण इजलासद्वारा उक्त रिटलाई खारेजी गरिएको थियो। २०७६ मंसिर २७ मा जबरासहितको इजलासद्वारा संकेतांक चिन्हलाई अंग्रेजीमा नै राख्ने अनुमति दियो। तत्पश्चात् अदालत स्वयंले नै अंग्रेजीमा नै किन राख्नुपर्ने भन्ने विभिन्न कारण पेस गरिदिएपछि एक हिसाबमा नेपाली भाषाको मूल्य कमजोर छ भनेरै बोध गराइदियो। हालसम्म प्रयोग भइरहेको देवनागरी लिपिमा लेखिने नेपालको माध्यम भाषामा अक्षरको आकार एउटै नहुने र अंग्रेजी भाषाको चिन्ह पाटी प्रयोग गर्दा सवारी साधनको चोरीपैठारी तथा दुर्घटना कम हुने लगायतका अदालतका तर्कहरू आए। यी सवाल अन्तर्राष्ट्रिय परिवेशमा प्रयोग भइरहेका अभ्यासका आधारमा पनि वैज्ञानिक र प्रामाणिक देखिँदैनन्। विश्वमा चीन, भारत, जापान, भुटान, श्रीलंका, बंगलादेशलगायत धेरै मुलुकले आफ्नै भाषामा विद्युतीय संकेतांक चिन्ह राखिरहेका छन्। यसर्थ यो लेखको अभिप्रायः अंग्रेजी भाषाप्रतिको सम्मानसँगै मातृभाषाको गरिमाप्रति आकर्षित छ। त्यसपछि २०७७ असारमा अदालती पैसलाको पूर्णपाठ आएपछि साउन १ गतेदेखि विभागले पुनः अंग्रेजी भाषामै जडान गर्ने काम सुरु गयो। अन्ततः नेपाली भाषाप्रेमीको सोचसहित भाषिक मोहमै निराशाको पासो प्रहारको महसुस भइछा्ययो। अहिले फेरि यातायात विभागद्वारा दिइएको ठाडो आदेशले बाह्य चलखेलको आशंकालाई बढाइदिएको कुरा पनि आएका छन्। परिणामतः नेपाली भाषाप्रेमीको अनुनय खोलाको गीत बनिरहँदा काग कराउँदै गर्छ, पिना सुक्दै गर्छ भनेजस्तै भएको छ। सबैभन्दा विडम्बना त आफ्नै देशको माध्यम भाषाको अस्मिता जोगाउन विज्ञहरूले गोलबद्ध हुनुपर्ने बाध्यतालाई सरकार स्वयंले सिर्जना गराइदिएको देखिन्छ। आदेशको पासोमा गरिमा रक्षाको पीडा एकातिर सुरक्षात्मक होलोग्रामको कुरा छ, अर्कोतिर अंग्रेजी भाषा नै राख्नुपर्ने बाध्यकारी व्यवस्था छ। यसले माध्यम भाषा कामकाजीको भूमिकामा नै कमजोर छ भन्ने कुरालाई दर्साइदियो। तथापि यो पुष्टि गरिएको विषय होइन। हामीले आफ्नो भाषाप्रतिको सहज पक्षको अनुसन्धान र खोजी गर्नुपर्ने एउटा पक्ष र राष्ट्रिय गरिमाको अर्को गहन विषयलाई लत्याउनु किमार्थ पाच्य हुँदैन। महँगो दरभाउ तोकिनुले कमिसन लाद्नेदेखि भाषा र लिपिलाई दुरुहको संज्ञा दिएर दुरुत्साहन गरिएको देखिन्छ। हामीले आफ्नोपनमा किन बाँच्न सक्दैनौं ? यस कार्यलाई राष्ट्रघाती कदमको संज्ञा दिने कि नदिने ? अझ साउन १ गतेदेखि संकेतांक चिन्हको प्रयोग नगर्नेलाई अनुगमन गरी यातायात व्यवस्था ऐन २०४९ अनुसार कारबाही गर्ने चेतावनी दिइनु कति जायज होला ? के राज्य संयन्त्रले युद्धस्तरमा संकेतांक चिन्ह जडान गरिसक्छ ? २०७३ वैशाखमै तत्कालीन सरकारले अमेरिकी र बंगलादेशी संयुक्त कम्पनी डेकाटुर टाइगरसँग सम्झौता गरेको देखिन्छ। त्यस क्रममा ९० लाख अमेरिकी डलरमा २५ लाख सवारीका लागि सो चिन्ह जडान गरिने सम्झौता भएको देखिन्छ। अर्कोतिर, नेपाली भाषाको अपमान भइरहँदा चाहिँ कसले कसलाई कारबाही गर्ने भन्ने प्रश्न उठ्नुपर्ने पनि होइन र ? यसरी ठाडो आदेशबाट नेपाली भाषालाई विस्थापित गर्न खोजिनुले हामी कता जाँदैछौं भन्ने विशाल प्रश्न चिन्ह खडा गरिदिएको छ। द्विभाषिक र त्रिभाषिक नीतिको खाँचो सबैभन्दा विडम्बनाको कुरा नेपालको झन्डासँग अंग्रेजीको रोमन लिपिको उपयोग गरी नेपालका सवारी यातायात गुड्ने भनिएको छ। राष्ट्रिय पूल लालीगुराँससहित निसान छाप राखिने गरी तर्जुमा भएको संकेतांक चिन्ह पाटीमा भाषाचाहिँ नेपाली नराखेर अंग्रेजी नै राख्ने भन्ने कुराले कतिसम्म राष्ट्रिय गौरवको उपेक्षा हुन्छ होला ! यसबाट नेपालको संविधान २०७२ को धारा धारा ८ र ९ मा प्रस्तुत राष्ट्रिय झन्डा, निसान छाप र राष्ट्रिय पूल (अनुसूची १ र अनुसूची ३) को सम्मानका बीचमा धारा ७ को भाषिक वस्तुता प्रत्यक्ष रूपमा उपेक्षित हुँदैन र ! धारा ७ मा देवनागरी लिपिमा लेखिने नेपाली भाषालाई सरकारी कामकाजको भाषा भनिरहँदा मुलुकको प्रशासनिक, आर्थिक, राजनीतिक क्षेत्राधिकारमा मात्रै नभएर सार्वजनिक क्षेत्रमा सञ्चालन हुने सवारीमा अंग्रेजी मोह नै किन बढ्यो ! नेपाली भाषामा पढ्न, लेख्न र कम्प्युटरमा बोध गर्न गाह्रो हुने अनि अझ दुर्घटना बढ्ने भन्ने तर्कबाट भाषिक गरिमाको ओझलाई घटाइनु किमार्थ राष्ट्रिय गौरवमा आधारित संवैधानिक निर्णय हुन सक्दैन। यसरी माध्यम भाषा नेपाली र देवनागरी लिपि प्राविधिक प्रयोजनमा कमजोर, अप्राविधिक अनि जटिल अर्थात् दुर्बोध्य हुन्छ भन्नुले आमनेपालीको माध्यम भाषामाथि नै गम्भीर प्रश्न तेर्सिएको छ। सन् १९९२ मा भारतको संविधानको आठौं अनुसूचीमा रहेका २१ भाषाभित्रकै एक भाषामा स्थान कायम गरेको नेपाली भाषालाई त्यहाँ वीरताको प्रतिबिम्व पनि मानिन्छ। यसबाट नेपाली भाषा पनि अन्तर्राष्ट्रियकरण भएको छ। तथापि, आफ्नै मुलुकमा आफ्नै राष्ट्रभाषालाई न्याय गरियोस् भन्दै न्याय दिने सम्मानित अदालतका निर्णयसँग गुनासो गर्नुपर्ने विडम्बना हामीमा छ। अझ राष्ट्रको गरिमामय सरकारी निकायको निर्णयप्रति अनुनय गर्दै हाम्रो भाषालाई माया गरियोस् भनी निवेदन गर्नुपरेको छ। वस्तुतः संघीय आधारमा सवारीसाधनमा पहिला माथिबाट देवनागरी लिपिको नेपाली भाषामा र आवश्यक भएमा कोष्ठकमा अक्षरको आकार घटाएर अंग्रेजी (द्विभाषिक नीति) मा राख्नु उपयुक्त हुन्छ। प्रादेशिक प्रावधानका आधारमा संविधानतः धारा ७ को उपधारा २ र ३ बमोजिम प्रदेशको भाषा, धारा ७ कै उपधारा १ बमोजिम माध्यम भाषा तथा आवश्यक भए रोमन लिपिको अंग्रेजी भाषा (त्रिभाषिक नीति) मा लेखिनु सान्दर्भिक हुन्छ। वास्तवमा विद्युतीय संकेतांक चिन्ह ट्राफिक प्रहरीको सरलताका लागि उठेको आवाज हो। तथापि, अंग्रेजीमा राख्नैपर्ने भन्ने चाहिँ केवल प्राविधिक व्यवस्थापनको कुरा हो। कुनै विदेशीका लागि नभएर करोडौं नेपालीको सहजताको प्रयोजनका आधारमा पनि अंग्रेजी आकर्षणतिर लम्कनु वैज्ञानिक र व्यावहारिक दुवै होइन नै। अलिक फरक प्रसंगलाई हेर्दा संकेतांक चिन्ह पार्टीको सवाल त घोषित सन्दर्भ भएकाले चर्चामा आएको छ। नेपालमा अधिकांश सूचना पाटी, पसलका विज्ञापन, विद्यालय, विश्वविद्यालयका नाम, इमेल, सूचना प्रसारणलगायतका विविध गतिविधिमा अंग्रेजी भाषाको प्रभावले नराम्रोसँग जरो गाडिसकेको छ। वास्तवमा विमानस्थलमा अंग्रेजी भाषाकै मात्र प्रयोग गरिँदा अल्पसंख्यक विदेशीका लागि बहुसंख्यक नेपालीको भाषिक अधिकार हनन हुन्छ। यस्ता सार्वजनिक प्रयोग हुने विषयमा पनि माथिल्लो स्थानमा माध्यम भाषा र कोष्ठकमा अंग्रेजी भाषा (द्विभाषिक नीति) को प्रयोग गर्नु सान्दर्भिक र वैज्ञानिक देखिन्छ। यो कुरा देशको भाषानीति र योजनामा आधारित हुन्छ। नेपाली भाषाको गरिमा र हामी १२१३औं शताब्दीको खस राज्यको सरकारी कामकाजीको भाषाको इतिहास बोकेको नेपाली भाषाले २०१५ सालको नेपाल अधिराज्यको संविधानमा सर्वप्रथम वैधानिकता पाएको हो। अहिले पनि सरकारी कामकाजीको भाषा भनिरहँदा सवारीसाधनमा यसको अवमूल्यन हुनुलाई वैज्ञानिक तर्क मान्न सकिन्न। राष्ट्रिय सम्पर्क माध्यम, आमसञ्चारको माध्यम, पठनपाठनको माध्यम भाषाको रूपमा रहेको नेपाली भाषाले बहुभाषिक नेपाली गरिमाभित्र रहेर नेपाल र नेपालीको पहिचानलाई अक्षुण्ण र जीवन्त राख्छ। २०७८ सालको जनगणनाको पूर्ण विवरण आउन बाँकी नै छ। २०६८ सालको गणनाअनुसार नेपालमा ४४६३ प्रतिशतको अर्थात् १ करोड १८ लाख २६ हजार ९ सय ५३ जनाको मातृभाषा नेपाली नै हो। मूलतः नेपाल, भारत, भुटान, म्यानमार लगायतका देशसहित विश्वभरिमा झन्डै ४ करोड मानिसको मातृभाषाका नेपाली हो। वर्तमान विश्वव्यापीकृत परिवेशका कारण स्वदेश बाहिरका नेपालीले पनि साहित्य सिर्जना, अनुसन्धान तथा प्रचारप्रसारमा विशेष योगदान पयाइरहनु भएको छ। यस मानेमा नेपाली रैथाने ज्ञानभित्रको विज्ञानलाई खोज्न, विदेशी नाम जोडेर गरिएका अनुसन्धानमा मात्रै आकर्षित नहुने कि। बरु सन्तुलित ज्ञानको दायरा बढाउन, नेपाली दर्शन र ज्ञानको सारलाई बिर्सेर डलरमुखी आकर्षणमा रम्ने विसंगतिलाई न्यूनीकरण गर्न भाषिक गरिमाको अस्तित्व आवश्यक छ। फलतः भोलिको पुस्तालाई दुर्घटित तुल्याउनु हुन्न। ज्ञानलाई भाषाले या त पूर्व र पश्चिमको सीमाले बाँधेको हुँदैन। यसर्थ ज्ञानको सम्मिश्रणबाट नवीनताको खोजी गर्ने माध्यमका रूपमा नेपाली भाषालाई विकास गरिनु आवश्यक छ। नेपाली भाषाको प्रयोगमा तीनै तहका सरकारको ध्यान नजाँदा भाषा पनि कुनै बहसको विषय हो र ! भन्ने मानसिकता हाबी देखिन्छ। सरकारकै सूचना र दस्ताबेजहरूमा अशुद्धिको चाङ भेटिन्छ। शिक्षा, स्वास्थ्य, सञ्चार लगायतका क्षेत्रबाट नेपालीलगायत अन्य मातृभाषाको उपेक्षा भएका सन्दर्भ तथा जबर्जस्ती अंग्रेजी सिकाउने पद्धतिलाई रोक्नुपर्ने कुरामा त राज्य झनै मौन छ। अंग्रेजी र हिन्दीको प्रचुर मिश्रणको विकृतिबाट हामी धराशायी बन्दै छौं। केही अपवादबाहेक चर्चित सञ्चार माध्यमले नै नेपालीकरणमा ध्यान नदिने, मातृभाषाको उपेक्षा गर्दै जबर्जस्ती अंग्रेजी सिकाउने जस्ता समस्यामा सरकार बेखबर देखिन्छ। निष्कर्ष भाषा प्रयोगका प्रयोजनपरक र व्यावहारिक पक्षदेखि भाषासँग सम्बन्धित समस्याको सम्बोधन गर्ने विषयमा नेपाली भाषाविज्ञहरूसहित भाषा आयोग, नेपाल प्रज्ञा प्रतिष्ठान, विभिन्न मातृभाषिक निकाय तथा सरोकारवालाको संयुक्त छाता संगठन हुनु अत्यावश्यक देखिन्छ। बहुभाषिक गरिमालाई समस्या नभएर अवसरका रूपमा स्थापित तुल्याउँदै रोजगार र आजको प्रविधिमैत्री व्यवस्थापनका सन्दर्भमा वैज्ञानिक उपायमुखी अध्ययन गरिनुपर्छ। भाषिक एकरूपताका लागि सञ्चार र विज्ञ सञ्जालको आपसी समन्वय अत्यावश्यक छ। वस्तुतः नेपाली भाषा लिपि, वर्ण, व्याकरण, वाङ्मय, आमसञ्चार र प्रयोगका सापेक्षतामा कतै पनि कमजोर होइन। नेपाली भाषाको प्रयोगमा तीनै तहका सरकारको ध्यान नजाँदा भाषा पनि कुनै बहसको विषय हो र ! भन्ने मानसिकता हाबी देखिन्छ। सरकारकै सूचना र दस्ताबेजहरूमा अशुद्धिको चाङ भेटिन्छ।"
बालेन बन्ने रहर,"प्रनिधिसभा चुनावको टुंगो छैन। तर, केहीलाई चुनावले छपक्कै छोपिसक्यो। भटाभट उम्मेदवारी घोषणा हुन थालिसके। अझ केहीले त फलानोलाई मैले स्थानीय चुनावमा सहयोग गरेको थिएँ, संसद्मा छोड्न सक्दिनँ सम्म भन्न भ्याइसके। मिति र तिथि नतोकिँदै उम्मेदवारी घोषणा गर्नेमा स्वतन्त्र छन्। सोसल एक्टिभिटी र क्याम्पियनमा अग्रसर भएकाहरू चुनाव क्षेत्र छान्दै एक पछि अर्को उम्मेदवारी घोषणा गर्दैछन्। स्वतन्त्र भनिएकाहरूलाई यति छिट्टै चुनावको रन्को किन त ? उत्तर सहज छ सबैलाई बालेन भन्ने रहर छ। स्थानीय तह निर्वाचनमा दलीय उम्मेदवारलाई पाखा लगाउँदै काठमाडौंमा बालेन साहदेखि धनगढीमा गोपाल हमालसम्मले प्राप्त गरेको सफलताले धेरैलाई हौस्याएको छ। राजनीतिक दलले टिकट नदिए पनि स्वतन्त्र रूपमै चुनाव जित्न सकिन्छ भन्ने स्थानीय जनमतले देखाएको छ। त्यसैकारण, संसदीय निर्वाचनमा स्वतन्त्रबाट चुनाव लड्नेको भीड नै लाग्ने सम्भावना छ। दलका टिकट छोडेर धेरैले स्वतन्त्र बन्ने सम्भावना पनि उत्तिकै छ। आखिर, सबैलाई बालेन बन्न सहज छ त ? हालको राजनीतिको समाधान बालेन बाटो नै हो त ? प्रश्न जटिल छ। ठोस जवाफ त जनमतले नै देला। तर पनि, राजनीति तरंगित छ। दलहरू झस्केका छन्। स्वतन्त्र हरू हौसिएका छन्। यो अवस्था कहिलेसम्म ? मुख्य प्रश्न यो हो। राजनीतिलाई सही दिशामा डोर्याउन र जनमतको नेतृत्व गर्न दलहरू असफल भएकै हुन् ? वा, यी दलबाट पार लाग्दैन, अब विकल्पमा जानुपर्छ भन्ने जनमत बनिसकेको हो ? दलहरूप्रति जनताको आशा र भरोसा टुटिसकेको हो ? दलहरूले सोच्नुपर्ने बेला आएको छ। प्रसंग, २०७० को दोस्रो संविधानसभा निर्वाचन। एमाले विभाजित, कांग्रेस सातो गएको बच्चाजस्तो। ठूलो संख्यामा जनजाति, मधेसी र महिला नेताहरूको पार्टी छोड्ने लर्को। माओवादीलाई अरू पार्टीबाट आउनेलाई भित्र्याउनै भ्याइनभ्याइँ। माओवादी मेचीमहाकाली चुनावी अभियानमा। कांग्रेस, एमाले चुनावी सभासम्म गर्न नसक्ने अवस्थामा। रोचक दृश्य यस्ता पनि थिएजनकपुरको पार्टी प्रवेश गर्ने कार्यक्रममा माओवादी अध्यक्ष प्रचण्डले मञ्चबाटै अबिर छर्केर पार्टी प्रवेश गराएका थिए। त्यसदिन पार्टी प्रवेश गर्नेको भीड यति ठूलो थियो कि, सबैलाई टीका लगाउनसम्म सम्भव थिएन। त्यही भएर प्रवेश गर्नेलाई एक ठाउँमा राखेर माथिबाटै प्रचण्डले अबिर छर्केका थिए। चुनावी नतिजा भने ठीक उल्टो। कांग्रेस एमालेलाई झन्डै बहुमत, माओवादी निकै खुम्चियो। पहिलो संविधानसभामा कांग्रेस र एमाले मिल्दा पनि ठूलो बनेको माओवादी एकैपटक तेस्रो दलमा खुम्चियो। चुनावी तडकभडक एकातिर, जनमत अर्कोतिर। त्यो चुनावबाट कांग्रेस पहिला र एमाले दोस्रो ठूलो पार्टी बन्यो। २०६४ को पहिलो संविधासभाको पनि चर्चा गरौं। त्यतिबेला एमाले र कांग्रेसको फुर्तिफार्ती कम्ती थिएन। त्यतिबेला चुनावी तालमेलका लागि माओवादीले ४० प्रतिशत मागेको थियो, एमालेसँग। एमालेले त्यति पनि पत्याएन। काठमाडौंमा माओवादीलाई एक सिट पनि दिन नसकिने अडान एमालेले लियो। माओवादीसँग तालमेलको आवश्यकतै देखेन, एमालेले। उसलाई २०५४ र २०५६ सालकै जनमतको दम्भ थियो। दुई कम्युनिस्टबीचको लडाइँको प्रत्यक्ष लाभ आफूलाई पुग्ने आकलन गर्दै कांग्रेस चुपचाप थियो। माओवादीले चुनाव मात्रै लडिदिए हुन्थ्यो, जित्ने त आफैं हो भन्ने घमण्ड कांग्रेससँग थियो। तर, भयो उल्टो। एक्लै चुनाव लड्नसम्म डराएको माओवादीलाई जनताले सबैभन्दा ठूलो दल बनाएर संविधानसभामा पठाए। कांग्रेस र एमालेले सपनामा पनि नसोचेको परिणाम भोगे। संविधान बनाउने जिम्मेवारी दिएर जनताले त पठाए, तर माओवादीले त्यसको सदुपयोग गरेन। लगत्तैको दोस्रो संविधानसभामा माओवादीको आकार जनताले खुम्च्याइदिए। २०७४ निर्वाचनमा एमाले र माओवादी केन्द्रले गठबन्धन गरे। जनताले झन्डै दुई तिहाइ दिए। तर, आन्तरिक लफडाकै कारण जनमतको कदर गरेनन्। स्थानीय तह निर्वाचनमा पाँचदलीय सत्ता गठबन्धन र केही साना दलसहितको एमालेको गठबन्धनका बाबजुद पनि जनताले काठमाडौं, धरान र धनगढीलगायतका स्थानमा स्वतन्त्र उम्मेदवारलाई जिताए। त्यसैकारण राजनीतिमा फरक खाले बहस र चर्चा हुन थालेको हो। दलीय वितृष्णा कि विकल्प ? धेरैले वितृष्णाको अर्थमा बुझेका छन्। इतिहास साक्षी छ, हरेक निर्वाचनमा जनताले फरक फरक टेस्ट रुचाए। जुन, सपना र आकांक्षासहित जनताले २०४८ सालमा कांग्रेसलाई बहुमत दिए। आन्तरिक लफडाकै कारण कांग्रेसले पाँच वर्ष सरकार चलाउन सकेन। मध्यावधि निर्वाचनको घोषणा गर्यो। फाइदा पुग्यो, एमालेलाई। बहुमतै नदिए पनि २०५१ को मध्यावधिबाट एमाले ठूलो पार्टी बन्यो। अल्पमतको सरकार बनायो। आन्तरिक लफडाकै कारण एमाले २०५४ मा विभाजित भयो। २०५६ मा जनताले फेरि कांग्रेसलाई बहुमत दिए। एमाले प्रतिपक्षमा पुग्यो। कांग्रेसले २०५६ पछि पनि आफूलाई सुधार गरेन। आन्तरिक लफडा र सत्तामोहले कांग्रेसले राम्रो डेलिभरि दिन सकेन। जनतामा कुनै नयाँ उत्साह ल्याउन सकेन। विकासभन्दा भ्रष्टाचार र कुशासन मौलायो। त्यहीबेला सरकारको अक्षमता र सशस्त्र द्वन्द्व देखाएर निरंकुशताले शासन हातमा लियो। जनताका अधिकार खोसिए। जनताले जुन सपना, इच्छा र चाहनासाथ सत्ताको चावी सुम्पिन्छन्, त्यसअनुसार काम नगर्नेलाई अर्को चुनावमा सजाय दिएका छन्। अर्थात्, हरेक निर्वाचनको परिणामपछि सत्तासीन दल विपक्षमा र विपक्षमा रहेका सत्तामा पुगेका छन्। एक अर्थमा भन्दा, विपक्षमा रहेकाले राम्रो गरिहाल्छ कि भन्ने जनतामा आशा देखिन्छ। तर, कुनै पनि दलले जनताको सपना र आकांक्षा पूरा नगर्दाको परिणामस्वरूप स्वतन्त्रहरू मौलाएका हुन्। स्पष्ट छ राजनीति रहर र लहरले मात्रै चल्दैन। बेलाबखतका हुन्डरी ले अनपेक्षित नतिजा र परिवर्तनका संकेत त गर्छन्। तर दिगो र स्थायी हुँदैनन्। त्यतिबेला दलमाथि मात्र होइन, व्यवस्थामाथि नै प्रहार हुन्छन्। भएका घटना पनि त्यस्तै छन्। तर, स्थानीय तह निर्वाचनमा देखिएका परिणामले परम्परागत दलहरूलाई सोच्न बाध्य बनाएकै हुनुपर्छ। नीति, विधि र नेतृत्वबारे गम्भीर नबन्ने हो भने जनताले विकल्प रोज्न सक्छन् भन्ने स्थानीय तह निर्वाचनको स्पष्ट सन्देश छ। यसलाई हल्काफुल्का रूपमा लिने र जनताको आदेशको अवमूल्यन गर्न थाले उनीहरूमाथि अझ ठूलो बज्रपात हुन सक्छ। त्यसले दल मात्र होइन, व्यवस्थामाथि नै प्रश्न उठ्न सक्छ। जनताले निरन्तर रूपमा दलको विकल्प छान्दै जाँदा व्यवस्था र परिवर्तन विरोधीको हौसला बढ्नेछ। होला, अहिले त्यो समूह वा विचार सुषुप्त छ। खुलेर बोल्न सक्दैन। तर, छँदै छैन जस्तो नजरअन्दाज गरे, गल्ती हुन सक्छ। विरोधीलाई कमजोर ठान्दा विगतमा निरंकुशता ह्वात्तै सत्तामा पुगेको इतिहास ज्युँदैछ। जनताका एजेन्डा र भावनाप्रति अझै पनि दलहरू संवेदनशील छैनन्। स्थानीय चुनावबाट पाठ सिक्ने र आफूलाई सुधार गर्नेतिर उनीहरूको फिटिक्कै ध्यान गएको छैन। जनतामा पार्टीका एजेन्डा जबर्जस्ती लाद्ने र खोक्रा सिद्धान्तका पाठ घोक्न लगाउने प्रवृत्ति कायमै छ। जबसम्म जनताका एजेन्डा दलहरूले बोक्दैनन्, तबसम्म बालेनहरू जनताको रोजाइमा परिरहनेछन्। यो रहर नभई जनताको बाध्यता हो। जनताले यसपटक बालेनहरूलाई मौका दिएका छन्। उनीहरू पनि जनपरीक्षामा छन्। सफल नभएसम्म बालेन बन्ने अरूको रहर पूरा हुन सक्दैन। कुर्सीमा पुगेका बालेनहरूको सफल हुन्छन् वा हँुदैनन् ? दलहरूले आफूलाई सुधार गर्छ वा गर्दैनन् ? यी विषयले आगामी कात्तिकमंसिरको प्रतिनिधिसभामा बालेनहरू जन्माउने नजन्माउने विषयको निर्धारण गर्नेछ।"
दलको दृष्टिमा श्रमिक,"स्थानीय तहको निर्वाचन हुन्छ कि हुँदैन भन्ने संशय थियो। त्यसबीच वर्तमान सरकारले निर्वाचन सम्पन्न गरेको छ। बाजुरा जिल्लाको बूढीगंगा गाउँपालिकाको निर्वाचनबाहेक ७५२ पालिकाको निर्वाचनको नतिजा पनि आइसकेको छ। दलहरूको हैसियतको मापन पनि मतदाताले गरिसकेका छन्। पारम्परिक ब्रान्डेड चुनाव चिन्हहरूको केही मुख्य स्थानमा भएको पराजयले दलहरूलाई एकपटक गम्भीरतापूर्वक सोच्न बाध्य तुल्याएका छन्। केही मुख्य स्थानमा ब्रान्डेड चुनाव चिन्हलाई पराजित गरेका नतिजाले अबको दिनमा वर्तमान पुस्ताले दलहरूको निर्देशित कुरा मान्न बाध्य छैनौं भन्ने सन्देश दिएको छ। दलहरू सच्चिँदै हरेक नीति निर्माण तहमा नयाँ पुस्तालाई पनि अवसर दिनुपर्छ भन्ने पनि सन्देश छ। विभिन्न वर्ग तथा पेसामा कार्यरतहरूलाई दलहरूले आफ्नो दलबाट उम्मेदवार बनाए। श्रमिक फाँटमा क्रियाशील केहीले उम्मेदवारी दिने र निर्वाचित हुने पनि अवसर प्राप्त गरे। तर, दलहरूले तिनलाई औपचारिक रूपमा ती श्रमिक फाँटबाट उम्मेदवारी दिएको भन्न सक्ने अवस्था होइन। किनभने उनीहरू श्रमिक फाँटमा क्रियाशील भए पनि ती स्थानमा दलमै भिजेको हुनाले त्यो अवसर प्राप्त गरेका हुन्। लामो समयदेखि हरेक तहको नीति निर्माण तहमा श्रमिकका लागि दलहरूले १० प्रतिशत श्रमिक वर्गलाई छुट्ट्याउनुपर्छ भन्दै गर्दा कार्यान्वयनमा भने उनीहरूले नजर अन्दाज गरेको देखिन्छ। तथापि श्रमिक फाँटबाट सदस्यदेखि प्रमुखसम्म पनि निर्वाचित भएर आएका छन्। त्यसले पनि यस फाँटको मुद्दा त्यहाँ उजागर गर्न पक्कै पनि मद्दत पुग्नेछ। लामो समयदेखि नेपालमा श्रमिक आन्दोलन सञ्चालनमा छ। २०६२६३ को जनआन्दोलनमा राजनीतिक दलहरूको आन्दोलनलाई बल पुर्याउन आफ्नै ट्याक्सीको सिसा आफैं फोडेर होस् वा केन्द्रीय बैंकको ढुकुटी बन्द गरेर, श्रमिकहरूले आन्दोलनलाई सफल बनाए। गणतन्त्र ल्याए। तर, पनि अहिलेसम्म श्रमिकहरूलाई औपचारिक तवरबाट दलहरूले आफ्नै विधानदेखि नीति निर्माण तहमा राख्न किन कन्जुस्याइँ गरेका छन् ? उदाहरणको रूपमा आफूलाई सर्वहारा श्रमिकवर्गहरूको मसिहा ठान्छन्, माओवादी पार्टी अध्यक्ष दाहाल। उनले स्वयं गत भदौमा श्रमिक संगठनको बैठकमा पार्टीको केन्द्रीय समितिदेखि हरेक संरचनामा १० प्रतिशत श्रमिकलाई अवसर दिइनेछ भनेर प्रतिबद्धता गरे। तर, पनि सो दलको राष्ट्रिय समिति बन्दै गर्दा त्यो प्रतिबद्धता फुस्स भएको अवस्था देखियो। दलका नेताहरूले प्रतिबद्धता जनाउन धकै नमान्ने तर कार्यान्वयनमा गम्भीरता नै नदेखाउने प्रवृत्ति छ। तथापि नेकपा एमालेले भने संघीय तथा प्रदेश सांसदहरू श्रमिक संगठनबाट संस्थागत रूपमा प्रतिनिधित्व गराएको देखिन्छ। स्थानीय तहको निर्वाचनको नतिजाले कांगे्रसलाई ३ सय २९ पालिका प्रमुख जिताएर ठूलो दल र दोस्रोमा एमालेलाई २ सय ५ पालिका प्रमुख जिताएको छ। दलहरूले स्थानीय तहको निर्वाचनलाई दृष्टिगत गरी चुनावी घोषणापत्रमा श्रमिकका मुद्दाहरू राखे। कांगे्रस र एमालेले मिल्दोजुल्दो मुद्दाहरूलाई चुनावी घोषणापत्रमा समावेश गरे। न्यूनतम ज्यालाको प्रत्याभूत गर्ने, योगदानमा आधारित सामाजिक सुरक्षा लागू गर्ने, स्थानीय तहमा श्रमिकहरूको अभिलेखीकरण गर्ने कुराहरू छन्। कांगे्रसले हरेक स्थानीय तहमा प्रमुखको अध्यक्षतामा श्रमिक संगठन र रोजगारदाताको प्रतिनिधिसमेत रहने गरी श्रम सल्लाहकार परिषद् गठन गर्नेसमेत उल्लेख गरेको छ। अब ती घोषणापत्रमा भएका प्रतिबद्धतालाई कसरी दलहरूले स्थानीय सरकारमार्फत कसरी लागू गराउँछन् ? त्यो भने हेर्न बाँकी छ। कुनै पनि दलको मुख्य उद्देश्य भनेको मुलुकको गरिबीलाई हटाउँदै देशलाई समृद्ध बनाउने नै हो। जबसम्म गिटी कुट्ने, कपाल काट्ने, गलैंचा बुन्ने, यातायातमा काम गर्ने लगायतका मूलतः अनौपचारिक क्षेत्रमा क्रियाशील श्रमिकहरूको जीवनस्तरमा आर्थिक तथा सामाजिक रूपान्तरण हँुदैन तबसम्म मुलुक समृद्ध हुन सक्दैन। दलहरूले हेक्का राख्न जरुरी छ। स्मरण रहोस् कि तथ्यांक विभागले आईएलओको सहयोगमा सन् २०१७१८ को श्रम सर्वेक्षणअनुसार मुलुकमा औपचारिक तथा अनौपचारिक क्षेत्रका श्रमिकको संख्या ७० लाख बढी छ। जसमध्ये अनौपचारिक क्षेत्रमा ५९ लाख बढी छ। त्यो संख्यामा पक्कै बढोत्तरी छ। बर्सेनि नेपालको श्रम बजारमा नयाँ श्रमिक करिब ६ लाखको संख्यामा थपिने गरेको बताइन्छ। सबै स्थानीय तहले अनौपचारिक क्षेत्रमा काम गर्ने श्रमिकको अभिलेखीकरण राख्ने प्रक्रिया प्रारम्भ गर्नुपर्छ। परिचयपत्र जारी गर्ने, न्यूनतम ज्यालाको प्रत्याभूत गर्ने, श्रम हेल्प डेस्क स्थापित गर्ने, अनौपचारिक श्रमिकहरूलाई योगदानमा आधारित सामाजिक सुरक्षामा जोड्न प्रबन्ध गर्ने काम गर्नुपर्छ। पालिका प्रमुखको अध्यक्षतामा रोजगारदाता र श्रमिकको प्रतिनिधित्व रहने गरी श्रम सल्लाहकार परिषद् गठन गर्नु बान्छनीय देखिन्छ। अन्य श्रमिकका मुद्दा भए घोषणापत्र अनुसारको श्रम सल्लाहकार परिषद् गठन भएमा त्यसबाट पक्कै निरूपण हुनेछ। अहिलेसम्म दलहरूले श्रमिकवर्गलाई भोट बैंकको रूपमा मात्र प्रयोग गरेको देखिन्छ। दलहरूसँग सम्बद्ध रहेका कारण श्रमिक संगठनहरूले भद्र तवरले आफ्ना मुद्दाहरू राख्दै आएकाले पनि सुनुवाइ नभएको हुन सक्छ। दलहरू सम्बद्ध दुई ठूला श्रमिक संस्थाहरूको राष्ट्रिय सम्मेलन सन्निकट छ। ती सम्मेलनबाट पनि दलहरूलाई दबाब दिँदै राज्यको तहमा कसरी श्रमिकलाई स्थापित गर्ने ? आउँदो जेठ २९ र ३० मा कांगे्रस र साउनको पहिलो साता एमाले आबद्ध श्रमिक संगठनको राष्ट्रिय सम्मेलन हुँदैछ। यस्तो अवस्थामा मुद्दाहरूलाई कसरी कार्यान्वयन गराउने भन्ने श्रमिक प्रतिनिधिबीच खुला छलफल गराउँदै निष्कर्ष गम्भीरतापूर्वक बुझाउन जरुरी छ। दुई वर्ष कोभिडका कारण श्रमक्षेत्र अस्तव्यस्त छ। जसको सिधै असर बिहान कमाएर बेलुका खाने श्रमिकमा परेको छ। कांगे्रससम्बद्ध टेड युनियन कांगे्रसको सो राष्ट्रिय सम्मेलनले मुख्यतः श्रम क्षेत्रका १३ बँुदे प्रमुख मुद्दा अघि सारेको थियो। जुन मुद्दाहरू खासै नयाँ छैनन्। सम्मेलन तथा अधिवेशनहरू त्यही मुद्दा उठाइरहनु भनेको राज्यको तहबाट कार्यान्वयन नहुनु हो। वा राज्यले श्रम क्षेत्रलाई पुरापुर नजरअन्दाज गरेको हो। अतः जसरी दलहरूको युवा तथा विद्यार्थी संगठन हुँदाहुँदै पनि युवाले विद्रोह गरेर पारम्परीक ब्रान्डलाई पराजित गरे, त्यो दिन नदोहोरिएला भन्न सकिन्न। भोको पेटका श्रमिकहरूको विद्रोहबाट अन्य मुलुकतिर राज्य क्रान्ति भएका इतिहास छन्। श्रमिक फाँटमा त्यस प्रकारको विद्रोहको झिल्को मात्र लाग्यो भने न दल न त ती सम्बद्ध श्रमिक संगठनको कमान्डमा श्रमिकहरू रहनेछन्। समयमै दलहरूले मुलुक समृद्ध बनाउने हो भने श्रमिकहरूको अस्तित्व स्वीकार्दै श्रम क्षेत्रलाई गम्भीरतापूर्वक लिनुपर्छ। आफूले स्थानीय तहको निर्वाचनमा गरेका प्रतिबद्धतालाई इमान्दारिताका साथ लागू गराउनुपर्छ। तब मात्र दलहरूकोे परिकल्पनाअनुसार श्रमिकहरूको आर्थिक तथा सामाजिक रूपान्तरण भएर मुलुक समृद्ध हुनेछ। राई नेपाल ट्रेड युनियन कांगे्रसका उपाध्यक्ष हुन्।"
मल पाउन महाभारत,"गणतन्त्र दिवसको दिन सरकारले आउँदो आर्थिक वर्षका लागि ल्याएको बजेटको पहिलो प्राथमिकता कृषि थियो। र, यसपटक पनि। किसानलाई यो कुराले खुसी पटक्कै बनाएको छैन। कृषिलाई प्राथमिकता दिएको वा दिने भन्ने कुरा किसानले वर्षौंदेखि सुन्दै आएका हुन्। किसान भनेको कुरा पत्याउँदैनन्। सरकारले व्यवहारमा के गर्छ भन्ने हेर्न र भोग्न आतुर छन्। खासमा किसानको माग सरकारले कृषिमा प्राथमिकता भनोस् भन्नेमा हैन, उनीहरूको आवश्यकता पूरा गरिदेओस् भन्नेमा छ। त्यो भनेको धानमा हाल्ने मल हो। हो, हरेक वर्ष किसानले धानमा हाल्ने मल चाहिएजति कहिल्यै पाएका छैनन्। सरकार सधैं भन्छ मल दिन्छौं। कहिले किनेर ल्याउँदैछौं भन्छ। कहिले पैंचो माग्दैछौं भन्छ। तर, किसानले भने मल पाउँदैनन्। पाउँछन् त केवल आश्वासन। बरु सरकार कृषिमा अनुदानको कुरा गर्छ। किसानलाई पेन्सन दिने कुरा गर्छ। अनि किसानको मुख्य माग चाहिएको बेलामा मल पाऊ भन्ने कुरामै विषयान्तर गरिदिन्छ। कृषिमा आधुनिकीकरणको कुरा पनि सरकार गर्छ। व्यवसायीकरणको कुरा गर्छ। तर, किसानलाई भने मल नभई भएको छैन। आधुनिकीकरण भने पनि व्यवसायीकरण भने पनि कृषिमा फसल फलाउन मल चाहिन्छ। किसानलाई यत्ति कुरा मात्रै थाहा छ। सिँचाइ पनि नेपाली किसानको अर्काे दुःख हो। उन्नत बीउ बिजनको दुःख छँदैछ। मनसुन सुरु भइसक्यो। मुख्य बाली धान रोप्ने बेला भइसक्यो। धान रोपेर के गर्नु न जल न मल। मुलुकको अर्थतन्त्रमा सबैभन्दा योगदान कृषिको हुन्छ। कृषिमा पनि धानको हुन्छ। धान धेरै फल्यो भने नै देशको धन धेरै हुने हो। नत्र सुक्खा। तर, मल दिन सरकार सक्दैन। धान धेरै फलाउन किसानले चाहेर पनि सक्दैनन्। मल किन्न दिनरात नभनी, घामपानी नभनी भौतारिनुपर्छ। कति किसान मल किन्ने महाभारत लड्डालड्दै दुर्घटनामा परेका छन्। कतिको ज्यानै पनि गएको छ। किसानले धान नफलाइदिने हो भने मुखमा माड लाग्दैन। तर, सरकार किसानलाई मल दिन सक्दैन। र, भनिरहन्छ हामी कृषिलाई प्राथमिकतामा राख्छौं। हरेक वर्ष बर्खा लाग्छ। धान रोप्नुपर्छ। धान नरोपे खान पाइन्न। वर्षको ६७ टन रासायनिक मल भए नेपालभरलाई पुग्छ। सरकारले चाहिने जति मल उपलब्ध गराएको रेकर्ड भेटिन्न। यो वर्ष पनि एक लाख टन युरिया र ४५ हजार टन डीएपी मल सरकारले आपूर्ति गरेको छ। दुई लाख टन गर्दैछ भन्ने कृषि मन्त्रालयका अधिकारीहरू बताउँछन्। उनीहरूले भनेकै जति आयो भने पनि किसानलाई पुग्दैन। यस्तो किन भइरहेको छ भने मल अभाव र यसको महाभारत सुल्झाउन सरकारसँग ठोस नीति र दृष्टिकोण र योजना छैन। सरकारले यस वर्ष मल खरिदका लागि १५ अर्ब छुट्ट्याएको छ। पैसा नभएर मल नआउने होइन। पैसा भएर पनि मल किनेर ल्याउने खुबी सरकारसँग नभएर हो समस्या भएको। नेपालमै मल कारखाना खोल्ने गुड्की पनि सरकारले २०७३७४ सालमा हाँकेको थियो। त्यसबारेको अध्ययन पनि सरकारले गरायो। भारतीय कम्पनीले गरेको अध्ययनले भनिदियोनेपालमा मल कारखाना खोल्न असम्भव छ। अनि फेरि भारतबाटै मल आयात गरिरहन्छ सरकार। भारत पनि अन्तबाट मल आयात गर्छ। मल कारखानालाई धेरै ऊर्जा चाहिने र त्यसलाई गर्नुपर्ने लगानी अनुसारको बजार नेपाल नभएको भनेर कारखाना असम्भव भनिएको छ। तर, पछिल्लो समय बिजुली खेर जाने अवस्था आउन लागिसक्यो। ऊर्जाको अभाव अब समस्या नहुनुपर्ने हो। बिजुली खर्चेर मल उत्पादन गर्न महँगो हुन्छ भन्ने धेरैअघिका सुझावात्मक प्रतिवेदनमाथि सरकारले पुनर्विचार गर्नु उपयुक्त हुन्छ। बजारको समस्या पक्कै नहुनुपर्ने किनभने भारत पनि बजार हुन सक्छ, जो आफैं अहिले इरान र ओमानलगायत देशबाट युरिया आयात गर्छ। नेपालले मल उल्टै भारतलाई बेच्न सक्ला। अर्काे कुरा सरकारले भारतबाहेक तेस्रो मुलुकसँग डिल गरेर भए पनि नियमित रूपमा बेलामा मल ल्याउने व्यवस्था गर्न सक्नुपर्छ। भारतको मात्रै भर पर्नुहुँदैन। रासायनिक मलको मात्रै पनि किन भर पर्ने ? त्यसको विकल्प के हुनसक्छ भनेर कृषि वैज्ञानिकहरूबाट सरकारले सुझाव किन नलिने ? सरकारसँग इच्छाशक्ति भए मलमा महाभारत हुँदैन।"
नेपाल र अमेरिकाबीचको खेल बराबरीमा सकियो,"काठमाडौं : आइसीसी पुरुष विश्वकप क्रिकेट लिग दुई त्रिकोणात्मक एक दिवसीय सिरिजअन्तर्गत नेपाल र अमेरिकाबीचको खेल बराबरीमा सकिएको छ। अमेरिकाको मुसा क्रिकेट मैदानमा सम्पन्न खेलमा नेपाल र अमेरिकाले बराबरी खेल्दै एक एक अङ्क बाँडेका छन्। नेपालले दिएको २७५ रनको विजयी लक्ष्य पछ्याएको अमेरिकाले निर्धारित ५० ओभरमा ६ विकेट गुमाएर २७४ रनको योगफल बनाएपछि खेल बराबरीमा सकिएको हो। अमेरिकाका लागि स्टेभेन टेलरले ११४ रनको शतकीय इनिङ खेले। यस्तै कप्तान मोनान्क पटेलले ८५ रनको अर्धशतकीय इनिङ खेल्दा आरोन जोन्सले २६ रन बनाए । सुशान्त मोदानी १७ तथा राहुल जरिवाला १० रन जोडे। नेपालका आदील अन्सारीले दुई विकेट लिए भने कप्तान सन्दीप लामिछाने र सोमपाल कामीले ११ विकेट लिए। अमेरिकालाई जितको लागि अन्तिम छ बलमा छ रन चाहिएको थियो तर नेपालका आदील अन्सारीले पाँच रन खर्चिदै खेललाई बराबरीमा ल्याए। निकै रोमाञ्चक बनेको खेलमा अमेरिकालाई अन्तिम दुई बलमा जितका लागि एक रन आवश्यक थियो। पाँचौ बलमा आदीलले आरोन जोन्सलाई पेभेलिएन फर्काए। अन्तिम बलमा राहुल जरिवाला रन आउट भएपछि खेल बराबरीमा सकियो। त्यसअघि टस जितेर पहिले ब्याटिङ थालेको नेपालले ४९ दशमलव २ ओभरमा सबै विकेट गुमाउँदै २७४ रन जोडेको थियो। नेपालका लागि उपकप्तान रोहित पौडेलले ६२ रनको अर्धशतकीय इनिङ खेले। त्यस्तै आसिफ शेखले ६१ रन जोड्दा देव खनालले ५४ रन बनाए। आदीलले ३६ रन जोड्दा कुशल भुर्तेल १९ रनमा आउट भए। कप्तान सन्दीपले १० रन बनाए । आरिफ शेख ८, दीपेन्द्र सिंह ऐरी १ सोमपाल कामी १ र सुशन भारीले १ बनाए। अमेरिकाका रुष्टि थिरनले ४ विकेट लिए भने अलि खान र सौरभ नेत्रभाल्करले २२ विकेट लिए। खेलमा आदील प्लेयर अफ द म्याच घोषित भए। उक्त सिरिजअन्तर्गत पहिलो खेलमा नेपाल ओमानसँग १३ रनले पराजित भएको थियो। अमेरिकाले भने पहिलो खेलमा ओमानलाई हराएको थियो। अब नेपालले तेस्रो खेलमा ओमानविरुद्ध मङ्गलबार खेल्नेछ।"
मेयर बालेन र क्यान महाप्रबन्धकबीच भेटवार्ता,काठमाडौं : नेपाल क्रिकेट संघ(क्यान)का महाप्रबन्धक वृतान्त खनाल र काठमाडौं महानगरपालिकाका मेयर बालेन शाहबीच आईतबार भेटवार्ता भएको छ। काठमाडौं महानगरपालिकाको कार्यालयमा भएको भेटवार्तामा काठमाडौं महानगरपालिकामा क्रिकेटलाई कसरी अगाडि बढाउने र यहाँका विद्धालय तहमा पनि क्रिकेटको प्रवर्द्धन गर्न नीति निर्माणका लागि आवश्यक छलफल भएको क्यानका महाप्रबन्धक खनालले अन्नपूर्णलाई जानकारी दिए। यस्तै काठमाडौं मेयर्स कप र क्रितिपुरस्थित टीयू क्रिकेट खेलमैदान व्यवस्थित गर्नपनि छलफल भएको महाप्रबन्धक खनालले जानकारी दिए। मेयर बालेनले पनि महानगरको तर्फबाट आवश्यक सहयोग गर्न तयार रहेको महाप्रबन्धक खनालले बताए।
शाहीलाई उपाधि,"डोटी : खप्तड शैलेश्वरी म्याराथन प्रतियोगिताको उपाधि भवानी बक्स गण अछामका अमलदार सुशीलकुमार शाहीले जितेका छन्। डोटी उद्योग वाणिज्य संघ, पाँच् नम्बर बाहिनी अड्डा राजपुर, भैरवप्रसाद गणको सयुक्त आयोजनामा शनिबार सम्पन्न म्याराथनमा ४० प्रतिस्पर्धीलाई पछि पार्दै शाहीले उपाधि जितेका हुन्। पर्यटकीय क्षेत्र खप्तडको त्रिवेणी धामबाट डोटीको शैलेश्वरी मन्दिरसम्म ३२ किलोमिटरको म्याराथन आयोजना गरिएको थियो। शाहीले दुई घण्टा १८ मिनेट ३१ सेकेन्डमा निर्धारित दूरी पार गरे। रण बम गण डडेल्धुराका सिपाही नरेशसिंह बोहरा दुई घण्टा ३० मिनेट ५७ सेकेन्डमा दौड पूरा गर्दै दोस्रो भए। रण बम गणकै सिपाही रामसिंह पाल दुई घण्टा ३२ मिनेट ४३ सेकेन्डका साथ तेस्रो भए। प्रतियोगिताको विजेताले एक लाख दोस्रो हुनेले ७५ हजार र तेस्रो हुने खेलाडीले ५० हजार नगद पुरस्कार प्राप्त गरे। खप्तडको धार्मिक, साँस्कृतिक तथा पर्यटकीय महत्व दर्शाउने उद्देश्यले पहिलो पटक खप्तडशैलेश्वरी म्याराथन प्रतियोगिता आयोजना गरिएको उद्योग बाणिज्य संघ डोटीका अध्यक्ष मोहन कलेलले जानकारी दिए।"
एसियन कप छनोट : नेपाल कुवेतसँग पराजित,काठमाडौं : एएफसी एसियन कप २०२३ को छनोटअन्तर्गत तेस्रो चरणको खेलमा नेपाल कुवेतसँग पराजित भएको छ। कुवेतको जाबिर अल अहमद स्टेडियममा गएराति भएको तेस्रो चरण समूह एको खेलमा नेपाल आयोजक कुवेतसँग ४१ गोलअन्तरले पराजित भएको हो। कुवेतको जितमा युसेफ अलसुलिमानले दुई गोल गरे भने फाहद अल्रेसिदी र मोबारक अल्फानिनीले एकएक गोल गरे। खेलमा नेपालका दर्शन गुरुङले एक गोल फर्काए। खेलको २८औँ मिनेटमा फाहदले हेडमार्फत गोल गर्दै कुवेतलाई सुरुआती अग्रता दिलाएका थिए। त्यस्तै खेलको ४८औँ मिनेटमा युसेफ अलसुलिमानले गोल गर्दै कुवेतलाई २० को अग्रता दिलाए। खेलको ७०औँ मिनेटमा युसेफले व्यक्तिगत दोस्रो गोल गर्दै कुवेतलाई ३० को अग्रता दिलाए। यसैगरी खेलको ७३औँ मिनेटमा अल्फानिनीले गोल गर्दा घरेलु टोली ४० ले अघि रह्यो। त्यसपछि खेलको इन्जुरी समयमा दर्शनले एक गोल गरे पनि नेपाल ४१ ले पराजित हुन पुग्यो। यस हारसँगै नेपालको यो दोस्रो हार हो। नेपाल पहिलो खेलमा जोर्डनसँग २० ले पराजित भएको थियो। यता कुवेतको भने यो पहिलो जित हो। पहिलो खेलमा कुवेतलाई इन्डोनेसियाले हराएको थियो। उक्त प्रतियोगिताअन्तर्गत नेपालले अब आफ्नो अन्तिम खेलमा इन्डोनेसियासँग यही जेठ ३१ गते खेल्नेछ। रासस
