शीर्षक,विवरण
फोहोर व्यवस्थापनका उपाय,"काठमाडौं उपत्यकालगायत देशका नगरउन्मुख सहरहरूमा उत्पादन हुने फोहोरको व्यवस्थापन चुनौतीका रूपमा देखापरेको छ। काठमाडौं देशको राजधानीसमेत भएको हुँदा यहाँको फोहोर व्यवस्थापनले अझ बढ्ता स्थान पाउनु स्वाभाविक हो। फोहोरको व्यवस्थापन इच्छाशक्ति र कार्यप्रतिको समर्पणमा निर्भर गर्छ। यदि मनैदेखि इमान्दारितापूर्वक कार्य गर्ने हो भने यो ठूलो समस्या होइन। अन्यथा समस्यालाई जसरी परिभाषित गर्न चाह्यो त्यही अनुरूप गर्न सकिन्छ। फोहोर पदार्थहरू मानव आवश्यकता परिपूर्तिका लागि उपयोग गरिएका वस्तुहरू उपभोग भएपश्चात् निष्कासित अवशेषहरू हुन्। फोहोरको उत्पादन मानव विकाससँगै भएको सबैलाई जानकारी भएकै विषय हो। मानव विकासको प्रारम्भमा उत्पादित फोहोरलाई कसरी व्यवस्थापन गरिन्थ्यो भन्ने विषय इतिहासको पाटो होला। यससम्बन्धी केही सामाजिक मान्यता यद्यपि समाजमा विद्यमान छन्। गाउँघरमा दिसापिसाबलाई पानीमा बिसर्जन गर्नुहुँदैन भन्ने मान्यता छ। जुन फोहोर व्यवस्थापनको महत्वपूर्ण पक्ष हो। ग्रामीण भेगमा कुहिने फोहोरको मात्रा लगभग हुँदैन भन्दा फरक नपर्ला। किनभने भान्साबाट निस्केको बचत खानेकुरा घरपालुवा गाईवस्तुका लागि कुँडो (वस्तुभाउलाई खुवाउन बनाइने आहार) बनाउन उपयोग गरिन्छ। नकुहिने फोहोरका रूपमा उत्पादन हुने कागज, प्लास्टिक आदिलाई घरआँगनमै जलाइने गरिन्छ। यद्यपि प्लास्टिकजन्य वस्तुहरूलाई खुला ठाउँमा जलाउनु स्वास्थका लागि हानिकारक हुन्छ। बिगतदेखि हालसम्म फोहोर व्यवस्थापन प्रारम्भमा काठमाडौं उपत्यकाभित्र फोहोरमैला व्यवस्थापनको अभ्यासबारे प्रष्ट रूपमा अभिलेख रहेको पाइँदैन। उपत्यकाभित्र थोरै जनसंख्या, न्यून औद्योगिक गतिविधि र पर्याप्त खाली जग्गा उपलब्ध भएकाले उत्पादन हुने फोहोरलाई या त सहरी क्षेत्रको बाहिरी भागमा नदी किनारमा फाल्ने वा सडाएर कृषि क्षेत्रमा जैविक मलको रूपमा प्रयोग गर्ने गरिन्थ्यो। फोहोरहरू संकलन र बिसर्जनको जिम्मा कुचिकरहरूलाई दिइएको हुन्थ्यो। उपत्यकाको पुरानो सहरी बस्तीमा घरहरूको बीचमा खुला ठाउँ वा आँगनहरू हुन्थे। यी ठाउँहरूमा भान्साबाट निस्कासन हुने फोहोर संकलन गर्ने गरिन्थ्यो। फोहोरको संकलन र विसर्जन गर्दा लाग्ने लागतको दायित्वसमेत वरपरका घरपरिवारले समान रूपमा बाँडेर गर्थे। समय क्रमसँगै उपत्यकाको जनसंख्या बढ्दै गयो। सोही अनुपातमा फोहोरको मात्रा उल्लेख्य रूपले उकालो लाग्यो। बढ्दो फोहोर उत्पादन र व्यवस्थापकीय चुनौतीलाई बुझेर तत्कालीन प्रधानमन्त्री चन्द्रशमशेरले सन् १८९१ मा सफाइ अड्डा स्थापना गरे। सफाई अड्डाले आँगन, सडक र गल्लीहरूबाट फोहोर संकलन र बिसर्जनका लागि कुचिकरहरू नियुक्त गर्दथ्यो। सन् १९५० मा काठमाडौं, पाटन र भक्तपुर तीन सहरलाई नगरपालिकाको रूपमा खडा गरियो। फोहोरमैला व्यवस्थापनको जिम्मेवारीसमेत सम्बन्धित नगरपालिकाकै हुने गरी तोकियो। यी नगरपालिकाहरूले कुचिकारमार्फत फोहोरमैला संकलन गरी संकलित फोहोरलाई बागमती र विष्णुमती नदी किनारमा व्यवस्थापन गर्न आरम्भ गर्यो। नगरपालिकाहरूले अवलम्बन गरेको यसप्रकारको फोहोरमैला व्यवस्थापनको तरिकाबाट जनता सन्तुष्ट भएनन्। यसले सामुदायिक सहभागितामार्फत फोहोर व्यवस्थापनको परम्परागत अभ्यासलाई कमजोर बनाएको आभास जनताले गरे। सन् १९८० को दशकअघि फोहोरमैला व्यवस्थापनले गम्भीर समस्या खडा गरेको थिएन। नगरपालिकाभित्र उत्पादन हुने फोहोर नगरवासी र नगरपालिकाले संयुक्त रूपमा व्यवस्थापन गर्थे। नगरपालिकाको जनशक्तिका रूपमा रहेका कुचिकारले फोहोरमैला संकलन गरी विसर्जन गर्थे। सन् १९८१ मा काठमाडौं उपत्यकाको फोहोरमैला व्यवस्थापन गर्ने जिम्मेवारी जर्मन प्राविधिक सहयोग एजेन्सी (जीटीजेड) को सहयोगमा फोहोर व्यवस्थापन तथा स्रोत परिचालन केन्द्रलाई सुम्पिइयो। नगर क्षेत्रभित्र उत्पादन हुने ठोस फोहोरमध्ये केही भागलाई काठमाडौंको टेकुमा प्रशोधन केन्द्र स्थापना गरी प्रांगारिक मल बनाउन थालियो। साथै, सन् १९८६ मा गोकर्णमा एक सेनेटरी ल्यान्डफिल साइटको विकास गरियो। उपत्यकाभित्र उत्पादन हुने अधिकांश फोहोरलाई व्यवस्थापन गर्ने गरियो। नेपालमा सन् १९९० मा भएको राजनितिक परिवर्तनपछि फोहोर व्यवस्थापन तथा स्रोत परिचालन केन्द्रमा फोहोर व्यवस्थापनको जिम्मेवारी पाएका पदाधिकारी सरकार परिवर्तन भएसँगै निरन्तर फेरिन थाले। ल्यान्डफिल साइटसमेत जथाभावी सञ्चालन गर्न थालियो। सन् १९९३ मा जीटीजेडले आर्थिक सहयोग फिर्ता लियो। फोहोर व्यवस्थापनको जिम्मेवारि नगरपालिकालाई हस्तान्तरण गरियो। यससँगै फोहोरमैला व्यवस्थापनमा सरकार र नगरपालिकाको भूमिका अस्पष्ट देखियो। आपसमा विवादसमेत उत्पन्न भयो। तथापि, अन्तमा ल्यान्डफिल साइटको व्यवस्था सरकारले गर्ने र दैनिक फोहोरमैला व्यवस्थापन लगायत विसर्जनको जिम्मेवारी नगरपालिकाले गर्ने गरी विवादको टुंगो लगाइयो। फोहोरको उचित व्यवस्थापन हुन नसक्दा गोकर्णस्थित ल्यान्डफिल साइटवरपर स्थानीयले फोहोरमैला ढुवानी गर्ने ट्रकहरूलाई प्रवेशमा रोक लगाए। यस अवधिमा काठमाडौं उपत्यकाभित्र ठाउँठाउँमा फोहोर थुप्रियो। सहर नै दुर्गन्धित हुन पुग्यो। फोहोर व्यवस्थापनका लागि उचित स्थान उपलब्ध नभएपछि काठमाडौं महानगरपालिकाले टुँडिखेलमा समेत फोहोर फाल्नुपर्ने अवस्था सिर्जना भयो। यसै अवधिमा जलस्रोतका साथै मानव स्वास्थ्यमा पर्ने असरलाई ध्यान नै नदिई काठमाडौंको बल्खुनजिकै बागमती नदीको किनारमा फोहोर फ्याँकियो। ठोस फोहोरको बिसर्जनका लागि सेनेटरी ल्यान्डफिल साइटको छनोट र विकास गर्न सरकारका अगाडि ठूलो चुनौती देखा पर्यो। यसैबीच सरकारले काठमाडौंबाट करिब १८ किमि टाढा नुवाकोट जिल्लाको ओखरपौवा गाविसको बञ्चरेडाँडामा ल्यान्डफिल साइट निर्माण गर्ने निर्णय गर्यो। बञ्चरेडाँडा ल्यान्डफिल साइटको विकास नभएसम्म सो स्थानभन्दा २ किलोमिटर दक्षिणपूर्वमा अवस्थित सिसडोल र आलेटार साइटहरू अस्थायी रूपमा निर्माण गरी सन् २००५ देखि फोहोर विसर्जनको काम थालियो। सिसडोल ल्यान्डफिल साइट निर्माण गर्नुपूर्व सो क्षेत्रको वातावरण प्रभाव मूल्यांकन सम्पन्न गरी प्रतिवेदनसमेत सार्बजनिक गरियो। तर, समय बित्दै जाँदा प्रतिवेदन अनुरूप कार्य नभएपछि स्थानियबासि र फोहोर ढुवानी हुने बाटोका बासिन्दाले बिरोध सुरु गरे। बञ्चरेडाँडा ल्यान्डफिल साइट निर्माण नभएसम्मको लागि अल्पकालीन रूपमा फोहोर व्यवस्थापनका लागि छनोट गरिएका सिसडोल र आलेटार साइटको क्षमता समाप्त भयो। तर, पनि फोहोर बिसर्जन गर्ने कार्य जारी रहेकाले स्थानीयको बिरोध निरन्तर कायम छ। काठमाडौ उपत्यकाको फोहोर व्यवस्थापनसँग सम्बन्धित बिगतदेखि वर्तमानसम्मको यथार्थ केलाएपछि फोहोरको उचित व्यवस्थापन हुन नसक्नुका कारणबारे चर्चा गर्नु सान्दर्भिक हुन्छ। दीर्घकालीन व्यवस्थापनका कारण सम्बन्धित निकायपदाधिकारीको फोहोर व्यवस्थापनप्रतिको बेवास्ता र आफू पदमा आसीन हुञ्जेल तदर्थवादमा आधारित रहेर काम गर्ने सोचको परिणाम फोहोरको उचित व्यवस्थापन हुन नसक्नुको पमुख कारण हो। फोहोर व्यवस्थापनमा राजनितिक स्वार्थ हाबी हुनु अर्को कारण देखिन्छ। योजना तर्जुमा गर्दा हचुवाको भरमा योजना छनोट गरिनु र कार्यान्वयन पक्ष फितलो हुनु पनि हो। फोहोरमैला व्यवस्थापनसँग सम्बन्धित ऐन नियमहरूको पूर्ण रुपले पालना हुन नसक्नुले समस्या निम्त्याएको छ। ल्यान्डफिल साइट निर्माण गर्नुपूर्व सो क्षेत्रको वातावरण प्रभाव मूल्यांकन प्रतिवेदनमा उल्लेख भएअनुसार कार्य हुन नसक्नु अर्को समस्या हो। यस्तै, ल्यान्डफिल साइटका बासिन्दासँग भएगरेका सम्झौताहरू कार्यान्वयनमा इमान्दारिता नहुनुले पनि पटक पटक समस्या बल्झिएको छ। फोहोर व्यवस्थापनमा गर्नुपर्ने कार्य फोहोर व्यवस्थापनको प्रथम चरण भनेको फोहोरका कारण जनस्वास्थ एवं वातावरणमा पर्ने प्रभावबारे सर्वसाधारणमा जनचेतना जगाउनु नै हो। यस कार्यका लागि स्थानीय तहहरू जिम्मेवार संस्था हुन सक्छन्। फोहोर व्यवस्थापनको अर्को महत्वपूर्ण पक्ष फोहोरलाई उत्पादन केन्द्रमै न्यून उत्पादन गर्नु हो। उत्पादित फोहोरलाई उत्पादन केन्द्रमै छुट्याइनु पर्छ। कुहिने फोहोरलाई घरायसी प्रयोजनका लागि आवश्यक कम्पोस्ट मलको रुपमा उपयोग गर्नेगरी व्यवस्था गरिनुपर्छ। पुनः प्रयोग (रिसाइकल) हुने वस्तुहरूलाई उचित प्रविधिमार्फत बढीसेबढी प्रयोग गर्नेगरी उपयोगमा ल्याउनुपर्छ। फोहोरलाई उत्पादित केन्द्रबाट ट्रान्सफर स्टेसनसम्म पुर्याउने समय मान्छेको आवागमन नहुने समय (बिहान वा राति मात्र) हुनुपर्छ। बिक्री हुन सक्ने बस्तुहरू (कवाडी आदि) लाई बिक्री केन्द्रमा लगेर बिक्री बितरणका लागि व्यवस्था गर्नुपर्छ। बिक्री हुन नसक्ने र पुनः प्रयोग गर्न नमिल्ने बस्तु मात्र ल्यान्डफिल साइटमा लैजानुपर्छ। तरल फोहोर व्यवस्थापनका लागि ढल निष्कासनलाई व्यवस्थित गर्नुपर्छ। हाल स्थानिय नदि तथा खोलाहरूमा बिसर्जन गरिएका ढलहरूलाई तत्काल बन्द गर्नुपर्छ। तरल फोहोरलाई प्रशोधन पश्चात मात्र नदीहरूमा बिसर्जन गर्न व्यवस्था हुनुपर्छ। ल्यान्डफिल साइट व्यवस्थापनमा गर्नुपर्ने कार्य सोलोडोलो फोहोर ल्यान्डफिल साइटमा पुर्याउँदा यसले साइट वरपर र फोहोर ढुवानी गर्दा बाटोमा समेत दुर्गन्ध फैलाई मानवस्वास्थ लगायत वातावरणमा समेत नकारात्मक प्रभाव पर्छ। त्यसैले नकुहिने फोहोरलाई मात्र ल्यान्डफिल साइटमा विसर्जन गरिनु पर्छ। फोहोर ढुवानी गर्दा बाहिर नदेखिने गरी छोपेर लैजानुपर्छ। लिचेट बाटोमा चुहिनबाट रोक्न फोहोर ढुवानी गर्दा प्रयोग हुने सवारीसाधनको पिँधमा लिचेट जम्मा हुने गरी भाँडो जडान गर्नुपर्छ। फोहोरको ढुवानी बिहानै अथवा रातिको निश्चित समयमा गर्नुपर्छ। ल्यान्डफिल साइटमा फोहोर पुर्याएपछि यसलाई उपयुक्त साधनद्वारा तोकिएको क्षेत्रमा फैलाई तत्कालै माटोले छोप्ने व्यवस्था हुनुपर्छ। आवश्यकताअनुसार गन्ध नफैलियोस् भनेर गन्ध न्यूनीकरण गर्न प्रयोग हुने रासायनिक पदार्थहरू जस्तै सिट्रोनेला जस्ता सुगन्धित तैलिय पदार्थहरूको प्रयोग गर्नुपर्छ। फोहोरबाट निस्कने तरल पदार्थ (लिचेट) लाई प्रशोधन गरेर मात्र अन्तिम बिसर्जन गर्नुपर्छ। साइटमा सर्वसाधारणको प्रवेशलाई पूर्णतः बन्देज गर्नुपर्छ। यसको चारैतिर पर्खाल अथवा तारबारले घेरिनुपर्छ। काठमाडौं उपत्यकाको फोहोर व्यवस्थापनका लागि काठमाडौं महानगरपालिकाका नवनिर्वाचित जनप्रतिनिधिले प्राथमिकताका साथ यी काम अगाडि बढाउनुपर्छ। पन्त नेपाल विज्ञान तथा प्रविधि प्रज्ञा प्रतिष्ठान (नास्ट) का वरिष्ठ वैज्ञानिक हुन्।"
"अमेरिका भ्रमणमा रहेका नेपाली टोलीका ओपनरद्वय आसिफ र कुशल घाइते, सुवासलाई बोलाउने निर्णय","काठमाडौं : नेपाली क्रिकेट टोलीका ओपनरद्वय आसिफ शेख र कुशल भुर्तेल चोटबाट ग्रसित भएका छन्। अमेरिकामा भएको अभ्यास खेलका क्रममा उनीहरु चोट बोकेको नेपाल क्रिकेट संघले जनाएको छ। आइसीसी क्रिकेट विश्वकप लिग२ अन्तर्गतको सिरिजका लागि नेपाली टोली अहिले अमेरिकामा रहेका छन्। जेठ २६ हुने नेपालको पहिलो खेलमा दुवै खेलाडी खेल्न असमर्थ रहने संघले जनाएको छ। संघले आइतबार विज्ञप्ति जारी गर्दै ओपनरद्वय शेख र भुर्तेल चोट बोकेका कारण सम्भवतः पहिलो खेल गुमाउने जनाएको छ। ओपनरद्वय नै खेल गुमाउने भएपछि क्रिनेट संघ नेपालले विकेटकिपर सुवास खकुरेललाई अमेरिका बोलाउने निर्णय गरेको छ। 'टोलीले विकेटकिपर सुवास खकुरेललाई बोलाउने निर्णय गरेको छ। नेपालमा भएको अभ्यास खेलमा सुवास पनि सहभागी रहेकाले उनलाई बोलाउने निर्णय भएको हो,' संघले भनेको छ। सिरिजमा नेपाल, अमेरिका र ओमानबीच प्रतिस्पर्धा हुने छ।"
