शीर्षक,विवरण
सरगर्मी अप्रत्यासित निर्वाचनको,"नेपालको राजनीतिक बजारमा अहिले नेकपा एमालेका अध्यक्ष केपी ओली स्वयंले प्रधानमन्त्री बन्न आग्रह गरे पनि प्रधानमन्त्री नबन्ने नेकपा माओवादी केन्द्रका अध्यक्ष पुष्पकमल दाहाल प्रचण्डको उद्घोष फगत फतुर भएको चर्चा सेलाएको छ। यतिबेला रवि लामिछाने चर्चाको शिखरमा छन्। केही दिनअघि ओली सर्वाधिक चतुर नेता हुन् भनी चर्चा भएको देख्न सुन्न पाइएको थियो। यसमा न कसैको स्वीकृतिको आवश्यकता छ, न कसैले विमति राखिराख्नु पर्ने केही कारण नै। ओलीविरुद्ध कांग्रेसलाई बोक्दा र कांग्रेससहित एमालेको एक चोइटालाई पछि लगाएर अदालत पुगी परमादेशबाट प्रधानमन्त्री बन्दा देउवालाई महाचतुर खेलाडी मान्नेहरू नै हुन्, अहिले ओलीलाई महाचतुर भन्नेहरू। यिनको बोलीको तौल निरन्तर खस्कँदो छ। त्यसो त यसपटक एमालेअध्यक्ष ओलीले एक मट्याङ्ग्रोले पाँच चरा मारेका छन्। पहिलो, १५२० वर्ष यही गठबन्धन कायम गरिछाड्ने र ओलीलाई पत्तासाफ गर्न ब्यूहरचनामा निष्णात् भित्रीबाहिरी शक्तिहरूलाई निमेषभरमै छिन्न्भिन्न पारिदिएका छन्। दोस्रो, विचार नमिल्नेहरूको भारीले थिचिएको देउवाको काँधलाई खुकुलो बनाइदिएका छन्। तेस्रो, देउवासँग मिलेर एमाले समाप्त पार्ने कसम खाएका माधव नेपालहरूलाई घरको न घाटको बनाइदिएका छन्। चौथो, स्वतन्त्र पार्टीका भर्भराउँदा सांसदहरूलाई आफ्नो पक्षमा पारेर तत्कालका लागि अर्को विकल्प खोज्ने कार्यलाई निस्तेज बनाइदिएका छन्। पाँचौं, प्रचण्डको बदलिइरहने चरित्रलाई सबैले बुझ्ने गरी अन्ततः त्यो केका लागि थियो भन्ने देखाइदिएका छन्। ओलीलाई केका निमित्त तारो बनाइएको थियो, सबैले छर्लंग देख्न पाएका छन्। प्रचण्डलाई प्रधानमन्त्री पदको अफर दिनेबित्तिकै गठबन्धन नामको तासको घर गल्र्यामगुर्लुम ढलेको छ। यति गर्दा पनि नेपालको हालको राजनीतिको भेउ नपाउनेहरू कोरा गफाडीमात्रै हुन्। ती विश्लेषक हुन सक्तैनन्। सस्ता प्रचारयन्त्रले आफ्नो जागीर थाम्न तिनलाई विश्लेषकको पगरी गुँथाइदिएका हुन्। जे होस्, ओलीको जगमा प्रचण्ड नेतृत्वको रंगीचंगी सरकार बनेको छ। अब ओलीले फतुरहरूको जवाफ दिइरहनु परेन। प्रचण्डले भाषण कम गर्ने र राज्यको सेवाप्रवाहमा ध्यान दिने प्रण गरेका छन्। ओलीले भनेझैं उनले आफूले नराम्रो काम नगर्ने र गर्न पनि नदिने भनेका छन्। राज्यको निर्णायक पदमा पुग्नकै लागि खुट्टा उचालिरहेका केही थान सांसद चुनावमा जिते पनि हारेझैं भएका छन्। मैले केही अघि यसै स्तम्भमा गठबन्धनले मुलुकको राजनीतिक स्थायित्व र समृद्धिका लागि ३० वर्ष खेर फालेको बताएको थिएँ। र, भनेको थिएँ हामी तीन दशकको नेपालको राजनीति हेरौं, गठबन्धनले नेपाललाई केही थान सरकारबाहेक ठोस के दिन सकेको छ ? सांसदहरूको किनबेच, अपहरण, गैरकानुनी सुविधा वितरण, नातागोता नियुक्ति, जनतालाई चरम आर्थिक भार ः यिनै हुन् नेपाली राजनीतिका गठबन्धनका परिणामहरू ! वामप्रजातान्त्रिक भनिएको यसअघिको पाँच दले गठबन्धन स्थानीय निर्वाचनमा पाएको झिनो उपलब्धिबाट हौसिँदै प्रदेश र संघीय संसद्को निर्वाचनमा एउटै पार्टी हो कि झैं गरी होमिएको थियो। प्रकारान्तरले आफू आफूमात्र जित्न उद्यत त्यसका नेता कार्यकर्ताले अनन्त कालका लागि गठबन्धन हो भनेझैं गरी एमालेको उछित्तो काढेका थिए। तर त्यो लामो समयसम्म टिकेन। एमालेले संघीय संसद्को सपथको कर्मकाण्ड सांगे हुनासाथ प्रचण्डलाई प्रधानमन्त्री बन्न लगाउने बित्तिकै गठबन्धनको सिक्री चुँडियो। वस्तुतः त्यस्तो गैरसैद्धान्तिक गठबन्धनले दलहरू र व्यक्तिका महत्वाकांक्षाको तुष्टिकरणका लागि मात्र काम गर्छ। त्यसले अस्थिरता उत्पन्न गर्छ र मुलुकलाई आवश्यक सेवा प्रवाह गर्न अवरोध खडा गर्छ भन्ने मेरो आशय थियो। अब अर्को गठबन्धन बनेपछि कतै आरोप प्रत्यारोप अन्त्य भएको छ, कतै आरोप प्रत्यारोप अस्वाभाविक ढंगले बढेको छ। हेरौं, राष्ट्रपति, उपराष्ट्रपति, प्रदेश प्रमुखजस्ता पदप्राप्तिका लोभले अहिलेको गठबन्धन भत्काउने अर्को भूराजनीतिक खेल कतिसम्म प्रभावशाली हुन्छ। टग अफ वार चलिरहेको छ। जे पनि हुन सक्ने तरलतम अवस्था छ। अब संसद् चल्यो। प्रचण्डले प्रधानमन्त्रीका रूपमा प्रचण्ड बहुमत पाए। प्रमुख प्रतिपक्षमा रहने आकांक्षा व्यक्त गरेको कांग्रेसले समेत विश्वासको मत दियो। प्रधानमन्त्री प्रचण्डले यसलाई चाहिँदोभन्दा बढी सकारात्मक रूपमा लिइदिए। चारजना उपप्रधानमन्त्रीका प्रधानमन्त्री भएका छन्, प्रचण्ड। तर एक उपलाई अदालतले खोसिदिएको छ। अजब काश्मीर, गजब नेपाल भन्ने उक्ति त्यसै बनेको होइन रहेछ। त्यसभित्र यस्तै खाले गजब गजबका अभ्यासहरू लुकेका हुँदा रहेछन्। रवि लामिछानेको नागरिकता विवाद सर्वोच्चमा पुगेपछि हेर्दाहेर्दै उपप्रधानमन्त्री र गृहमन्त्री रहेका व्यक्ति राष्ट्रविहीन भएका छन्। संविधानतः कुनै नागरिक राष्ट्रविहीन हुँदैन भनिएको छ। गजब नेपालमा त्यही भइदियो। जे होस्, देव गुरुङ लगायतका संविधानका जानकारहरूका अनुसार नागरिकता प्राप्तिको प्रक्रिया थालेपछि उनले फेरि राष्ट्रका नागरिक हुन पाउने भएका छन्। त्यस्ता विज्ञहरूले रविले त्रुटि गरेको बताएका छन् र रविका पक्षमा बोल्नेहरूले त्यो त्रुटि नै नरहेको दलील पेश गरेका छन्। निर्वाचन आयोग जिल परेर बसिरहेको छ। सम्बन्धित निकायहरू र तिनका अगुवाहरूलाई प्रश्न : चितवन २ को आउँदो उपनिर्वाचनमा हुने फाल्तु खर्चको जिम्मेवार को ? रवि स्वयं कि राज्यका सम्बन्धित निकायहरू ? राष्ट्रिय स्वतन्त्र पार्टी दर्ता गर्दा र उमेदवारी दर्ता गर्दाका बखत रविको नागरिकतालाई निर्वाचन आयोगले सकारेको हुनाले नै उनी राष्ट्रिय राजनीतिक परिदृश्यमा धूमकेतुझैं उदाएका हुन्। तर सायद नागरिकता सनाखत गर्ने निकायले केही भन्ने ठाउँ रहेन। उनीसँगका निकटतम प्रतिस्पर्धी उमेदवारले दाबी नगरी अरूले नै रिट हालेको मुद्दालाई मान्यता दिई संवैधानिक अदालतले क्षणभरमै रविलाई पदमुक्त गरिदियो। विधेयकका रूपमा पहिले ओलीले ल्याउन खोज्दा रोकिएको विवादास्पद नागरिकता ऐन जस्ताको तस्तै कांग्रेस माओवादी गठबन्धनले ल्याउँदा त्यसलाई राष्ट्रपतिबाट संघीय संसद्को गम्भीर ध्यानाकर्षण गराइएको थियो। राष्ट्रपतिजस्तो सर्वोच्च संस्थालाई कुनै दलविशेषको पक्षपोषकका रूपमा चित्रित गरिएको थियो। अब सन्दर्भ फेरिएको छ। चुँडिएको गठबन्धनका नेता नयाँ गठबन्धनबाट प्रधानमन्त्री बनेका छन्। यसैबीच, राष्ट्रविहीन तुल्याइएका उनका उपप्रधानमन्त्री र गृहमन्त्रीको निरुपित नागरिकता विवाद पनि नयाँ विधेयकको सन्दर्भमा आउला। तैपनि पुरानो गठबन्धन कुन सिद्धान्तका आधारमा बनेको थियो, किन भत्क्यो। पाँच दले गठबन्धनबाट अस्वीकृत दलका नेताले आह्वान गर्नासाथ किन नयाँ गठबन्धन किन बन्नु पर्यो भन्ने विषयमा जिम्मेवार पक्षहरूले सबैलाई स्पष्ट खुलाउन सकेको देखिन्न। सायद कानुनका जानकारहरूले भन्ने गरेको आवश्यकताको सिद्धान्त यस प्रसंगमा लागू भयो। एक व्यक्तिका रूपमा अनागरिक तुल्याइएका तत्कालीन माननीय उपप्रधान तथा गृहमन्त्री रवि लामिछानेका नागरिकता विवादलाई समयमै निरूपण गर्नुपर्ने र उनलाई समयमै योग्य वा अयोग्य घोषित गर्ने निकाय हामीकहाँ रहेनछ भन्नु पर्ने अवस्था आयो। त्यस्तो निकाय अस्तित्वमा रहेको भए यो अवस्था आउने थिएन। निर्वाचन आयोगले सनाखत गर्ने भनेको रविले प्रस्तुत गरेको नागरिकता हो जसलाई हेरेर उनको उमेदवारी सकारियो। अहिले संवैधानिक अदालतले उनी नेपाली नागरिक नरहेको फैसला गरिदिएपछि देशले एकपटक फेरि उपनिर्वाचनमा होमिनुपर्ने भयो। यसका लागि देशको रित्तो ढुकुटीको फेद र भित्ता कोरकार गरेर चितवन क्षेत्र नं २ का लागि खर्च निकाल्नुपर्ने छ। यसको दोषी को हो ? अस्ति मात्र भएको संसदीय निर्वाचनमा राज्यको मात्र खर्च भएको थिएन, रवि स्वयं र उनका समर्थक शुभेच्छुक जमातको पनि खर्च भएको थियो। एक अर्थमा त्यो पनि नेपालीकै खर्च हो। अब उपनिर्वाचनमा फेरि राज्य र उमेदवारका तर्फबाट हुने करोडौं खर्चको बोझ जनताले बोक्नुपर्ने भयो। अल्प अन्तर्दृष्टिका दल र तिनका नेताहरूका कारण नै यस्तो भएको हो। राज्यले खर्च गर्नुपर्ने अत्यावश्यक कार्यमा खर्च गर्न नपाउनु तर यस्ता कमजोरीका कारण खर्च गर्न बाध्य पारिनु मुलुकको आर्थिक स्वास्थ्यलाई झन् झन् दरिद्र बनाउनु हो। धेरै कानुनविद्का विचारमा नागरिकता ऐनमा स्पष्ट व्यवस्था छ। तर यस घटनाले उनीहरूको दाबीलाई सही ठहर्याउँदैन। बरु नागरिकता ऐनमा गम्भीर भ्वाङप्वालहरू रहेको देखाउँछ। नागरिकतासम्बन्धी विधेयकमाथि संसद्मै भएका बहसहरूले पनि उनीहरूको दाबीलाई सत्य ठान्न सकिन्न। सीमापारिका मानिसले सहजै नागरिकता पाउने र नेपाल भूमिका खाटी सन्तानहरूले नागरिकता नपाउने अवस्था अझै विद्यमान छ भने स्पष्ट कानुनी व्यवस्था नरहेकै ठहरिन्छ। यस मुद्दाले समसामयिक नेपालका मुख्य मुद्दाहरूलाई ओझेलमा पारेको छ। यसमा निर्मला बलात्कार र हत्याकाण्डको छानबिन गर्ने प्रतिबद्धता पनि पर्न आउँछ। गृहमन्त्रीका रूपमा रविले मुलुकको आन्तरिक सुरक्षा प्रणालीलाई अलि फरक दृष्टिबाट हेर्न सक्छन् कि भन्ने अपेक्षा पनि केहीले गरेका थिए। देशले राजनीतिमा उनको आगमनलाई चासोपूर्वक हेरिरहेको थियो। नागरिकतासम्बन्धी व्यवस्थामा भएका भ्वाङप्वालले त्यसो हुन दिएन। तर नागरिकता कायम गरी त्यसै क्षेत्रबाट उनले उपनिर्वाचन जितेको खण्डमा मुलुकका लागि उनी महंगा उमेदवार सावित हुनेछन्। हाम्रा दल र तिनका सम्प्रभु नेताहरूका अल्पदृष्टिका उदाहरण कैयौं छन्। कर्णाली राजमार्ग र यस्तै अन्य राजमार्गको पर्याप्त स्तरोन्नति गरी सुरक्षित स्थल यातायातलाई बढावा दिनुपर्नेमा हवाइजहाज कम्पनीहरूले सेवा दिन नमान्ने विमानस्थलहरूको निर्माणमा दिएका जोडलाई हेर्न सकिन्छ। दुर्गम स्थानमा हवाई सेवाको प्रबन्ध गर्नुपर्छ, तर राजमार्ग गइसकेका ठाउँमा कसका लागि हवाई सेवा हो। अति महंगा विमानस्थलहरूको निर्माण गरिएको हो भन्ने शंका उत्पन्न हुन्छ। गोकुलेश्वर, महेन्द्रनगर, टीकापुर, बलेवा, पालुङटारजस्ता विमानस्थल यात्रीका अभावमा सञ्चालनमा छैनन्। गुल्मीमा विमानस्थल थपिएको छ तर सञ्चालनमा आउन सकेको छैन। यस्ता फाल्तु कुरामा हामीले समय र स्रोत खर्च गर्नु परिरहेको छ। तथापि बनिसकेका विमानस्थलहरूलाई आवश्यकताअनुसार सञ्चालन गर्दै स्थलमार्गलाई प्राथमिकता दिनुपर्ने हो। हवाईमार्गको प्रयोग धेरैजसो नेताहरू, ठूला व्यापारी र अन्तर्राष्ट्रिय विकास साझेदारका कर्मचारीहरूले गर्छन्। सामान्य जनताका लागि हवाइ यातायात धान्न नसकिने माध्यम हो भन्ने कुरा बुझ्दा बुझ्दै पनि विमानस्थल थपिएकै छन्। राजमार्गहरूमा दुर्घटनाका शृंखला चलिरहेकै छन्। उता, रातो किताबमा खुसुक्क यस्ता मूढ राजनीतिप्रेरित योजना घुसाइदिने निजामती कर्मचारीको फुर्ति बढेको बढ्यै हुन्छ। अब अन्त्यमा सम्बन्धित निकायहरू र तिनका अगुवाहरूलाई प्रश्न : चितवन २ को आउँदो उपनिर्वाचनमा हुने फाल्तु खर्चको जिम्मेवार को ? रवि स्वयं कि राज्यका सम्बन्धित निकायहरू ? भन्न त भनिनेछ र हामी सुन्नेले त सुन्ने नै छौं ः एक देशको हकमा यस्तो भइरहनु सामान्य कुरा हो। जोगी बन्न कसैले राजनीति गर्दैन।"
मुस्किलले जोगाएको उम्मेदवारीसहित एएफसी निर्वाचनमा सहभागी हुँदै एन्फा अध्यक्ष नेम्वाङ,"काठमाडौं: अखिल नेपाल फुटबल संघ (एन्फा) अध्यक्ष पंकजविक्रम नेम्वाङ एसियाली फुटबल महासंघ (एएफसी) को निर्वाचनमा सहभागी हुन मंगलबार बहराइन जाँदैछन्। बहराइनको मनामामा फेब्रुअरी १ मा हुने ३३औं एफसी कंग्रेसले २०२३ देखि २०२७ सम्मका लागि एसियाली फुटबलको नयाँ नेतृत्व चयन गर्नेछ। त्यसका लागि एन्फा अध्यक्ष नेम्वाङले दक्षिण एसियाबाट सदस्य पदमा उम्मेदवारी दिएका छन्। नेम्वाङसहित सदस्य पदमा १४ जनाको उम्मेदवारी परेको छ। खुल्ला सदस्यका लागि नेम्वाङसँगै दक्षिण एसियाबाट भारतका डा शाजी प्रभाकरण र माल्दिभ्सका बासाम अडिल जलिल गरी तीन जनाको उम्मेदवारी दिएका छन्। दक्षिण एसियाबाट सदस्य पदमा उम्मेदवारी दिएका नेम्वाङले आफू उत्साहित भएको बताएका छन्। उनले जित्नेमा आशावादी रहेको बताए। त्यसैगरी पश्चिम एसियाबाट इराकका अद्नान दर्जल मोटार, जोर्डनका लोकी कुमेइस युसुफ उमेस, कुवेतका अब्दुल्लाह अहमद अल्साहिन अलाबिया, ओमानका सलिम सइद सलिम अल वाहाइबी र संयुक्त अरब इमिरेट्स (युएई)का अब्दुल्लाह नासिर अल्जनेइबीले उम्मेदवारी दिएका छन्। खुल्ला सदस्य पदमा मध्य एसियाबाट तुर्कमेनिस्तानका अर्स्लान ऐनाजारोभ र उज्वेकिस्तानका इर्माटोभ राभसान तथा आसियानबाट अस्ट्रेलियाका क्रिस निकोउ, थाइल्यान्डका मोम्योत पुम्पानमुङ र भियतनामका ट्रान कुयोक टुआनले उम्मेदवारी दिएका छन्। पूर्वी एसियाबाट भने हङ्कङका फोक काइ शान इरिकको मात्र उम्मेदवारी परेको छ। त्यस्तै अध्यक्ष पदमा वर्तमान अध्यक्ष बहराइनका शेख सल्मान बिन इब्राहिम अल खालिफाको एक्लो उम्मेदवारी परेको छ। अध्यक्षमा एकल उम्मेदवारी परेका कारण शेख सल्मान अर्को कार्यकालका लागि निर्विरोध भइसकेका छन्। यसैगरी पाँचै क्षेत्रका एकएक गरी पाँच उपाध्यक्षका लागि हुने निर्वाचनमा पश्चिम एसिया, दक्षिण एसिया, आसियान र पूर्वी एसियाबाट एकएक जनाको मात्र उम्मेदवारी परेको छ। दक्षिण एसियाबाट भुटानका उगेन छेचुप, पश्चिम एसियाबाट लेबनानका हाचिम हैदर, आसियानबाट म्यानमारका जाउ जाउ र पूर्वी एसियाबाट मंगोलियाका गान्बाटार अम्गालान्बाटर निर्विरोध भइसकेका छन्। मध्य एसियाबाट भने इरानका मेहदी ताज र किर्गिज गणतन्त्रका डास्टानबेक कोनोक्बेभबीच उपाध्यक्ष पदका लागि निर्वाचन हुने भएको छ। त्यस्तै ६ जना फिफा काउन्सिल सदस्यका लागि हुने निर्वाचनका लागि सात जनाको उम्मेदवारी परेको छ। यसबाट निर्वाचित हुने मध्ये एक जना एएफसीको महिला कार्यसमिति सदस्य पनि हुने व्यवस्था छ। पाँच महिला कार्यसमिति सदस्य पदका लागि पश्चिम एसियाबाट प्यालेस्टिनकी सुसान रियाद एब्डेल्रहिम अल्सालाबी, दक्षिण एसियाबाट बंगलादेशका माहफुजा अख्तर र आसियानबाट लाओसका केन्या कियोमानीको उम्मेदवारी परेको छ। मध्य एसियाबाट यो पदका लागि कसैले उम्मेदवारी दिएका छैनन् भने पूर्वी एसियाबाट चाइनिज ताइपेईकी लियो शिह फाङ र उत्तर कोरियाकी हान उन ग्योङले उम्मेदवारी दर्ता गराएका छन्। उम्मेदवारी जोगाउनै सकस एन्फा अध्यक्ष नेम्वाङले गत असोजमा उम्मेदवारी दर्ता गराएका थिए। यद्यपि, उनको उम्मेदवारीको खबर बाहिरिएसँगै एन्फाका उपाध्यक्ष दीपक खतिवडा नेतृत्वको संस्थापनइत्तर समूहले उनको उम्मदेवारी खारेजीको माग गर्दै एएपफसीलाई ईमेलमार्फत पत्राचार गरेको थियो। त्यो समूहका १४ कार्यसमिति सदस्यले समर्थन (१२ जनाले हस्ताक्षर) गरेको पत्रसहित खतिवडाको उम्मेदवारी कायम राख्न आग्रहसमेत गरिएको थियो। अध्यक्षले कार्यसमितिलाई थाहै नदिई आफू खुशी ढंगले उम्मेदवारी दिएको आरोपसमेत उनीहरूले लगाएका थिए। जसको जवाफमा एएफसीले असोज २५ गते एन्फालाई पत्राचार गरेर ध्यानाकर्षण भएको बताएको थियो। एएफसीको निर्वाचन कमिटीका सचिव एन्ड्रयु मेर्करले एन्फा उपाध्यक्ष विराटजंग शाहीलाई पठाएको पत्रमा एएफसीको निर्वाचन कमिटीले नेम्वाङको उम्मेदवारीमाथि समिक्षा गर्दै प्रतिक्रिया जनाउनका लागि एन्फालाई पत्राचार गरिसकेको उल्लेख छ। उनले आगामी फेब्रअरी एक र दुईमा बहराइनको मानामामा हुने एएफसीको ३३औं चुनावी साधारणसभामा उम्मेदवारी दिने व्यवस्थाबारे अगस्ट १५ मै सबै सदस्य संघलाई जानकारी गराइसकिएको उल्लेख गरेका थिए। त्यसपछि एन्फाको कात्तिक २९ गते दशरथ रंगशालामा बसेको बैठकले अध्यक्ष नेम्वाङले नै प्रतिनिधित्व गर्ने मौखिक सहमती भएको एन्फाका प्रवक्ता सुरेश साहले जानकारी गराए। यो विषयमा एन्फाको विधानमै अध्यक्षले नेतृत्व गर्ने व्यवस्था छ, तर, बैठकबाट निर्णय गर्नु अझै व्यवस्थित हुन्छ, उनले अन्न्पूर्णसँग भने, अरू कार्यसमिति सदस्यहरूले एएफसीमा पत्र लेखेपछि दशरथ रंगशालामा बसेको बैठकमा अध्यक्षले नै प्रतिनिधित्व गर्ने मौखिक सहमती भएपछि यो विषय त्यहीँ क्लोज भयो। खतिवडाको च्याप्टर क्लोज यद्यपि, चुनावका आकांक्षी उपाध्यक्ष खतिवडा भने अध्यक्षले केही सदस्यलाई विभिन्न प्रलोभनमा पारेर आफूतर्फ उक्साएको आरोप लगाएका छन्। यो विषय कार्यसमितिमा छलफल गरेर बहुमतले निर्णय गरेर पठाउनु हो, खतिवडाले भने, अध्यक्षले आफूखुशी गरेपछि मेरो नेतृत्वमा १४ जनाले एएफसीलाई पत्र पठाएको सर्वविधितै छौं। तर, त्यसपछि एन्फा अध्यक्षले मेरो समर्थनमा रहेका केही साथीहरूलाई विभिन्न प्रलोभनमा पारेर आफू १३ र मलाई ९ को अवस्थामा पुर्याएपछि म फेरि हस्ताक्षर बटुल्नमा लागिँन। खतिवडालाई सुरुमा १३ जना कार्यसमिति सदस्यले समर्थन गरेका थिए। तीमध्ये उपाध्यक्ष विराटजंग शाही, महिला सदस्य सरिला श्रेष्ठ र सदस्यहरू रोबिन चन्द, पुरुषोत्तम थापा, विकासनारायण श्रेष्ठ, मणी विष्ट, मनिष जोशी, महेन्द्र क्षेत्री, टिका लामा, रमेश व्यन्जनकार, कुमार केसी (दीर्घबहादुर)को हस्ताक्षर थियो। उपत्यकाबाहिर रहेका कारण सदस्य भोजराज साहीले हस्ताक्षर गर्न सम्भव नभएको तर सहयोगको बाचा गरेकाले नाम उल्लेख गरेको खतिवडाले बताएका थिए। तर, पछि एएफसीले उत्तर खोज्दा पाँच जना सदस्यहरु मनिष जोशी, सरिला श्रेष्ठ, विकास नायारायण श्रेष्ठ, पुरुषोत्तम थापा र मनिणराज विष्टले समर्थन नगरेपछि खतिवडाको च्याप्टर क्लोज भएको थियो। भोलि अध्यक्ष नेम्वाङ दुई सदस्यहरु अनिल मल्ल र मनिष जोशी गरी तीन सदस्य बहराइन जाँदैछन्।"
चाँगुमा राष्ट्रपति रनिङ शिल्ड सुरु,"भक्तपुर: भक्तपुरको चाँगुनारायण नगरपालिकाले पहिलो पटक राष्ट्रपति रनिङ शिल्ड प्रतियोगिता सुरु गरेको छ। प्रतियोगितामा तेक्वान्दो, उशु, लङजम्प, सटपुट, ट्रिपल जम्प, कराँते, हाइजम्प, ज्याभलिन थ्रो, दौड, रिले दौड, भलिबल र कबड्डी खेल समावेश गरिएका छन् । प्रतियोगितामा ३१ विद्यालयका दुई सय ८९ छात्र , एक सय ८९ छात्रा गरी कुल आठ सय ६४ जना खेलाडीको सहभागिता छ। कार्यक्रमका संयोजक एवम् नगरपालिकाको शिक्षा तथा खेलकुद शाखा प्रमुख वीरबहादुर खड्काले विभिन्न कारण यसअघिको कार्यकालमा हुन नसकेको प्रतियोगिता यो वर्षबाट सुरू भएको बताए। माघ १८ गतेसम्म सञ्चालन हुने सो प्रतियोगितामा नगर खेलकुद समिति, जिल्ला खेलकुद विकास समिति तथा राष्ट्रिय खेलकुद परिषद्को सहयोग छ।"
महँगी बढेको बढ्यै,"काठमाडौं : केही दिनअघिसम्म त्रिशूली पोखरेली चामल प्रतिकिलो ७० रुपैयाँमा पाइन्थ्यो। अहिले २० रुपैयाँ बढी तिर्नुपर्छ। लंगग्रेन बासमती चामल प्रतिकिलो १ सय २० रुपैयाँबाट बढेर १ सय ३० पुगेको छ। आमउपभोक्ताले दैनिक उपभोग गर्ने चामल प्रतिकिलो ५ देखि २० रुपैयाँसम्म बढ्दा जीविकोपार्जनमा समस्या थपिँदो छ। खानामा प्रयोग हुने चामलसँगै खाजाको रूपमा सबैभन्दा बढी प्रयोग हुने मौसमी चनाको मूल्य अन्यको तुलनामा अचाक्ली बढेको नेपाल खुद्रा व्यापार संघको पछिल्लो तथ्यांकले देखाउँछ। यसअघि प्रतिकिलो ४० रुपैयाँ पर्ने मौसमी चना बढेर १ सय ४० पुग्दा खरिद गर्नै नसक्ने अवस्था आएको आमउपभोक्ताको गुनासो छ। पछिल्लो तथ्यांकअनुसार समग्रमा दैनिक उपभोग्य सामानको मुख्य ५० प्रतिशतले बढेको छ। चामल र चना मात्रै होइन अहिले हरेक खाद्यान्न र तेलको भाउ ह्वातै बढेको छ। यसले उपभोक्ताको जीविकोपार्जनमा चुनौती थपिएको बताउँछिन् उपभोक्ताहित संरक्षण मञ्च नेपालका उपाध्यक्ष सुवर्ण प्रभा। महँगीको अन्तिम कारण बजारको बेथिति भएको उनको तर्क छ। भन्छिन्, व्यापारीले मिच्ने, ठग्ने गरेका छन्। सक्नेले खाने नसक्नेले पीडा भोगेर बस्नु पर्नेस्थिति छ। यसको अन्त्यको आशा गर्दागर्दै झन् अवस्था बिग्रँदै गएको छ। सरकार यो विषयमा गम्भीर बनेन्। चामलको मूल्यसँगै चिउराको मूल्यसमेत प्रतिकिलो ५ देखि १० रुपैयाँसम्म बढेको छ। ताइचिन चिउरा प्रतिकिलो १ सय २० रुपैयाँबाट बढेर १ सय ३० रुपैयाँ पुगेको छ। यस्तै तराई ताइचिन चिउरा प्रतिकिलो ६० रुपैयाँबाट ७० रुपैयाँ र सामान्य चिउराको मूल्य प्रतिकिलो ६० बाट ६५ रुपैयाँ पुगेको छ। विज्ञ भन्छन्, भारत सरकारले आफ्ना नागरिकका लागि खाद्य सुरक्षामा जोड दिएसँगै नेपालमा निर्यात गर्न कडाइ गरेका कारण नेपालमा महँगी बढेको हुन सक्छ। भारत सरकारले नेपाल पठाउने धान र चामलमा २० प्रतिशत भन्सार शुल्क लगाएको छ। यसकै कारण अहिले चामलको मूल्य बढेको व्यापारीहरूको तर्क छ। भारत सरकारले यसअघि गत भदौ २३ गते २० प्रतिशत भन्सार लगाउने घोषणा गरेको थियो। तर, कार्यान्वयनमा ल्याएको थिएन। नेपाल सरकारको अनुरोधमा सो कडाइ कात्तिक दोस्रो सातामा खुला गरिएको थियो। तर, पनि कनिका र गहुँमा भने प्रतिबन्ध कायम नै थियो। यद्यपि भारत सरकारको अर्थ मन्त्रालयको राजस्व विभागले नेपाल निर्यात गर्ने ६ लाख टन धानमा भन्सार शुल्क छुट गर्ने निर्णय पनि गरेको थियो।राजधानीको जडिबुटीस्थित तरकारी बजारमा आइतबार तरकारी किनमेल गर्दै उपभोक्ता। तस्बिर :अशोक दुलाल नेपालले भारतबाट ल्याउने उक्त परिमाणसम्म शून्य भन्सार शुल्क भए पनि यसभन्दा बढी ल्याउँदा भने २० प्रतिशत नै तिरेर ल्याउनुपर्ने व्यवस्था गरेको छ। यद्यपि परिमाणात्मक बन्देजले पनि नेपाललाई केही हदसम्म राहत पुग्ने भन्सार विभागको भनाइ थियो। वाणिज्य, आपूर्ति तथा उपभोक्ता संरक्षण विभागका महानिर्देशक महेश भट्टराई भारतले सबै प्रकारका चामलमा भन्सार छुट नदिएकाले बजारमा चामको मूल्य बढेको बताउँछन्। उनकाअनुसार भारतबाट चामल ल्याउन सजिलो छैन। आफ्ना जनताको खाद्य सुरक्षालाई ध्यान दिँदै प्रतिबन्ध लगाएको उनले बताए। भन्छन्, भारतले चामलको ग्रेडिङ गरेर केहीको मात्रै भन्सार छुट गारेको छ। तर, केहीको भने २० प्रतिशत भन्सार कायमै गरेको छ। चामल आयातमा सहज छैन। सबैलाई छुट नदिँदा बजारमा महँगो पर्न गएको हो। खुद्रा व्यापार संघका पूर्वअध्यक्ष पवित्र बज्राचार्य ठूला व्यापारीको भनाइलाई सापट लिँदै भन्छन्, भारतले चामल निर्यातमा २० प्रतिशत भन्सार लगाउने निर्णय गरेको थियो। तर, बीचमा भन्सार नलिने भन्यो। पुनः, अहिले आएर बढाउने नै भयो रे भनेर ठूला व्यापारीले भाउ बढाएको देखियो। उनीहरूलाई भन्सार छुट नभएकाले महँगो पर्न गएको बताउँछन्। भारत सरकारले धान र चामलमा लगाउने भन्सारको टुङ्गो नगरेकाले पनि बजारमा मूल्य खल्बलिएको उनको तर्क छ। अझ विगतको वर्षको तुलनामा अहिले आएर आँटा, मैदा दोब्बरले बढेको व्यवसायीहरू बताउँछन्। आयात ब्यान्ड छ। उत्पादन कम भएपछि भारतबाट चोरी बाटोबाट पनि आएको सुनिएको छ। जसले गर्दा यसको मूल्य बढेको हो, संघका पूर्वअध्यक्ष बज्राचार्यले भने। खुद्रा मूल्यमा मैदा तथा आँटा प्रतिकिलो ५० रुपैयाँ पुगेको छ। तर, पाउरोटी, बिस्कुट, दुनोट र पपलगायतका मैदाजन्य उद्योगहरू भने बजारमा मैदाको अभाव खेप्नु परेकाले व्यवसाय नै धरासायी हुन लागेको गुनासो गर्छन्। नेपाल भित्रको गहुँ उत्पादन कम छ। जसले भारतमै निर्भर पर्नु परेको छ। तर, गहुँ तथा मैदाको आयात कोटामा हुने भएकाले प्रतिबन्ध छ। भारत सरकारले गत पुस पहिलो साता नेपालमा कोटाको आधारमा ५० हजार मेट्रिक टनसम्मको गहुँ निर्यात गर्ने घोषणा गरेको थियो। भारत सरकारको वैदेशिक व्यापार महानिर्देशनालयले सन् २०२३ मार्च ३१ सम्ममा उक्त कोटामार्फत नेपालमा गहुँ निर्यात गर्न अनुमति दिएको बताउँदै उद्याोग, वाणिज्य तथा आपूर्ति मन्त्रालय आपूर्ति महाशाखाकी उपसचिव उर्मिला केसीले कोटाको गहुँ सिफारिस गरिसकेकाले ल्याउने क्रममा रहेको बताइन्। केसीकाअनुसार कोटाबमोजिम गहुँ आयात गर्न २७ वटा उद्योगमार्फत ३० हजार मेट्रिक टनको सिफारिस एक साता अघिमात्रै परराष्ट्र मन्त्रालयले सिफारिस गरेर पठाएको छ। नेपाल मैदा उद्योग संघकै सिफारिसमा निवेदन परेकोे २७ वटा उद्योगले गहुँ आयात गर्ने भएका हुन्। कुल कोटामध्ये अब २० हजार मेट्रिक टन गहुँ आयात गर्न बाँकी रहेको उनले जानकारी दिइन्। अहिले कोटामा भएको गहुँ सिफारिस गरे जतिले बजारमा पहिला जति नै पर्याप्त हुन नसक्ने तर भरथेक हुने उनको ठहर छ। यो कच्चापदार्थका लागि मात्रै उद्योगहरूलाई हो। नत्र भने गहुँ मात्रै सिधै प्रयोग गर्नका लागि बजारमा समस्या छैन, पुग्छ। यद्यपि कोटामै हुने उद्योगहरूले मैदाजन्य उत्पादन गर्न भरथेग हुन्छ, केसीले भनिन्। यता संघले भने गत बिहीबार प्रेस विज्ञप्ति जारी गर्दै बजारमा मैदा, आँटाको चरम अभाव भएकाबारे सरोकारवालाको ध्यानाकर्षण गराएको थियो। संघका अनुसार यो अभावले कसरी बजारमा पर्याप्त उपलब्ध गराउने भन्नेमा मैदा व्यवसायी चिन्तित छन्। तर, अहिले प्राप्त ५० हजार मेट्रिक टन गहुँ सबै मैदा मिलले मिलिङ गर्न पाउँदा पनि हाराहारी २० दिनलाई पुग्ने र त्यसपछि फेरि हाहाकार मच्चिन सक्ने संघको गुनासो छ। नेपालमा गहुँको सिजन आउन अझ ३ महिना बाँकी रहेकाले स्वीकृत कोटाले उद्योगलाई नधान्ने व्यवसायीको गुनासो छ। बजारमा चामल, मैदा, गहुँसँगै गेडागुडी, दाल, तेललगायतका हरेक खाद्य उपभोग्य वस्तुको मूल्य चर्किएको छ। पछिल्लो समय खाद्यवस्तुको मूल्य साढे २ सय प्रतिशतसम्मले वृद्धि भएको छ। तेलहरूको मूल्य पनि ५० प्रतिशतदेखि ९२ प्रतिशतले वृद्धि भएको छ। २ सय २० को भुटेको तोरीको तेल बढेर प्रतिलिटर ३ सय ५० रुपैयाँ पुगेको छ। भटमासको तेल १ सय १५ रुपैयाँबाट प्रतिलिटर १ सय ५ रुपैयाँले बढेर २ सय २० रुपैयाँ पुगेको छ। यस्तै सनफ्लावर तेलको मूल्य १ सय १५ रूपैयाँले बढेर प्रतिलिटर २ सय ४० रुपैयाँ पुगेको नेपाल खुद्रा व्यापार संघले बताएको छ। पछिल्ला वर्षमा दिनप्रतिदिन हुने मूल्यवृद्धिको मूल कारण बाह्य तथा अन्तर्राष्ट्रिय बजारमा नै मूल्य बढ्नुलाई लिइन्छ। तर, यही कारण देखाउँदै आन्तरिक रूपमा व्यवसायीहरूले मूल्य बढाउने गरेको उपभोक्ता संरक्षण अधिकारकर्मीहरूको आशंका छ। अन्तर्राष्ट्रिय स्तरमा पेट्रोलियम वस्तुको मूल्य बढेसँगै नेपालमा आयातीत हुने सबै वस्तुको मूल्य बढेको विश्लेषण पनि प्रायको मुखाकार बनेको छ। महँगीको मुख्य कारण सरकारको बजार अनुगमन, नियमन, आपूर्ति नीति, आपूर्ति अवस्थाबारे सरकारले बजार हस्तक्षेपमा कमजोर हुँदा व्यापारीको मनोमानी भएको उपभोक्ताविद्हरू बताउँछन्। तर, यो मात्रै नभई बजारमा कहिलेकाहीँं मौका छोपेर कृतिम महँगी बढाइएको अर्थात् कालाबजारीसमेत फैलिएको अनुमान उपभोक्ताकर्मीहरूले गर्छन्। तर, योसँगै अहिले नेपाल सरकारले आम उपभोक्ताको खाद्य सुरक्षाको सुनिश्चितता गर्न नसकेको उपभोक्ताहित संरक्षण मञ्च नेपालका उपाध्यक्ष सुवर्ण प्रभा बताउँछिन्। भन्सारसमेत नियन्त्रणमा हुन नसकेको कारण समस्या आएको उनको तर्क छ। किनभने सामान्यतया भन्सार तिरेर सामान ल्याएपछि अधिकतम २० प्रतिशतभन्दा बढी नाफा राख्न नपाइने ऐनले तोकेको छ। तर, नाफा नै सीमाभन्दा बढी अर्थात् ४०५० प्रतिशतसम्मको नाफा राखेर बजारमा सामान ल्याउँदा पनि सरकार मुखदर्शक बनेको छ, उनले भनिन्। अहिले बजारमा शतप्रतिशत कृत्रिम महँगी त होइन। अन्तर्राष्ट्रिय कारणले पनि छ। सबै कुराले गर्दा अहिले मूल्य बढेको छ। तर, कतिपय व्यवसायीले विभिन्न कारण देखाएर मूल्य बढाउने वहाना पनि नगरेका होइनन्, उनले थपिन्। बजारमा चिनीको मूल्य प्रतिकिलो ९०९५ रुपैयाँमा पाइरहेकोमा अहिले भाटभटेनीमा पनि त्यो मूल्यमा पाइँदैन। बाहिर मूल्य बढेर प्रतिकिलो १ सयदेखि १ सय ५ रुपैयाँसम्ममा पुगेको छ। अझै बजारमा नुन जस्तो अति आवश्यक वस्तु छैन समेत भन्न थालेका छन्। यसबारे सरकार गम्भीर नभएको उनको गुनासो छ। यता वाणिज्य, आपूर्ति तथा उपभोक्ता संरक्षण विभागका प्रवक्ता होमनाथ भट्टराई भने सरकारले बजार अनुगमन गर्दा पनि समस्या आएको बताउँछन्। उनका अनुसार विभागले नियमित, आकस्मिक र उजुरीका आधारमा बजार अनुगमन गरिरहेको छ। दैनिक आधारभूत आवश्यकताका वस्तुहरूमा केन्द्रित भएर हरेक दिन ३४ वटा पसलहरूको अनुगमन गरिरहेका छौं, उनले दाबीका साथ भने। तर, अहिले बजारमा बढेको महँगी वाह्य कारण भएको उनको भनाइ छ। बजारमा यसबाहेक अन्य कारण अनुचित मूल्य लिएको भेटिएमा विभागले कारबाही गर्ने उनले बताए। भन्छन्, व्यापारीले कानुनबमोजिम बढी रकम लिएर कार्टेलिङ गरेको, बजारमा अनुचित क्रियाकलाप भेटेमा अनुगमन टोलीले जरिवानादेखि मुद्दासमेत लगाउने जस्तो काम गरेको छ। भारतले चामलको ग्रेडिङ गरेर केहीको मात्रै भन्सार छुट गारेको छ । तर, केहीको भने २० प्रतिशत भन्सार कायमै गरेको छ । चामल आयातमा सहज छैन । सबैलाई छुट नदिँदा बजारमा महँगो पर्न गएको हो ।  महेश भट्टराई, महानिर्देशक, वाणिज्य, आपूर्ति तथा उपभोक्ता संरक्षण विभाग व्यापारीले मिच्ने, ठग्ने गरेका छन् । सक्नेले खाने, नसक्नेले पीडा भोगेर बस्नुपर्ने स्थिति बनेको छ । यसको अन्त्यको आशा गर्दागर्दै झन् अवस्था बिग्रँदै गएको छ । सरकार यो विषयमा गम्भीर बनेन । सुवर्ण प्रभा, उपाध्यक्ष, उपभोक्ताहित संरक्षण मञ्च नेपाल आयात ब्यान्ड छ। उत्पादन कम भएपछि भारतबाट चोरी बाटोबाट पनि आएको सुनिएको छ। जसले गर्दा यसको मूल्य बढेको हो। पवित्र बज्राचार्य, पूर्वअध्यक्ष, व्यापार संघ कालीमाटीबाट उपभोक्ताको तहसम्म पुग्दा मूल्य अन्तर निकै रहेको मैले नै देखेको छु। सस्तो भनिएका तरकारी पनि थोक मूल्यदेखि खुद्रासम्म पुग्दा निकै अन्तर भएकाले यो खोजीनीति गर्नुपर्ने विषय हो। विनय श्रेष्ठ, सूचना अधिकारी, कालीमाटी फलफूल तथा तरकारी बजार विकास समिति मौसमी तरकारीमा थोक मूल्य नियन्त्रित, खुद्रा घटेन खाद्यान्नको तुलनामा मौसमी तरकारीको थोक मूल्य भने नियन्त्रणमा आएको छ। तर, तरकारीको खुद्रा मूल्य भने बजारमा चर्कै भेटिन्छ। यद्यपि कालीमाटी फलफूल तथा तरकारी बजार विकास समितिका सूचना अधिकारी विनय श्रेष्ठ मौसमी तरकारीअन्तर्गत गोलभेंडा, आलु, काउली, बन्दा, मुलाको थोक मूल्य गत वर्षको तुलनामा कम रहेको बताउँछन्। तर, अहिलेको सिजनमा नहुने तरकारीको मूल्य अधिक हुनु स्वाभाविक भएको उनको तर्क छ। जसमा सिमी, बोडी, लौका, भिंडी जस्ता बेमौसमि तरकारीको मूल्य बढेको छ। तर, थोक मूल्यको तुलनामा खुद्रा मूल्य धेरै भएको सूचना अधिकारी श्रेष्ठको अनुभव छ। कालीमाटीबाट उपभोक्ताको तहसम्म पुग्दा मूल्य अन्तर निकै नै छ। कालीमाटीमा लोकल गोलभेंडाको थोक मूल्य १५२० रुपैयाँमा भैरहेको थाहा छ। तर, आफ्नो टोलमा किन्दा प्रतिकिलो ४० रुपैयाँ हाल्नु पर्यो, श्रेष्ठ आफू उपभोक्ता भएको अनुभव सनाउँदै भन्छन्, यसैले सस्तो भनिएका तरकारी पनि थोक मूल्यदेखि खुद्रासम्म पुग्दा निकै अन्तर भएकाले यो खोजीनीति गर्नु पर्ने विषय हो। कालोबजारी ऐनले २० प्रतिशतभन्दा बढी नाफा नराख्ने भने पनि तरकारीमा गाह्रो हुने उनको भनाइ छ। खाद्यको तुलनामा तरकारी र फलफूल कुहिने, किच्चिने र घट्ने लगायतका नोक्सानी पनि हुने भएकाले यसलाई समेत जोड्दा थोक मूल्यको तुलनामा खुद्रा मूल्य महँगो हुन गएको उनको अनुमान छ। यद्यपि खाद्यान्नमा चामल, पाउरोटीको मूल्य अचाक्ली बढेको उनको भनाइ छ। नेपाल राष्ट्र बैंकको तथ्यांकले पनि केही वस्तुको मूल्य अकासिएको देखाएको छ। विशेष गरेर खाद्यको मूल्य अकासिँदा महँगी बढेको राष्ट्र बैंकले बताएको छ। यद्यपि २०७९ मंसिर महिनामा वार्षिक बिन्दुगत उपभोक्ता मुद्रास्फीति ७३८ प्रतिशत रहेको छ। अघिल्लो वर्षको सोही महिनामा यस्तो मुद्रास्फीति ७११ प्रतिशत थियो। समीक्षा महिनामा खाद्य तथा पेय पदार्थ समूहको मुद्रास्फीति ५८५ प्रतिशत र गैरखाद्य तथा सेवा समूहको मुद्रास्फीति ८५९ प्रतिशत छ। यस्तै, खाद्य तथा पेय पदार्थ समूहअन्तर्गत रेस्टुरेन्ट तथा होटल उपसमूहको वार्षिक बिन्दुगत मूल्य सूचकांक १५५६ प्रतिशत, सुर्तीजन्य पदार्थको ११८१ प्रतिशत, खाद्य तथा खाद्यजन्य पदार्थको ९३९ प्रतिशत, दुग्ध पदार्थ तथा अण्डाको ९०७ प्रतिशत र पेय पदार्थको ८८४ प्रतिशतले बढेको छ।"
आत्मदाहको घटनाले झकझक्यायो,"काठमाडौं : नेपाल उद्योग परिसंघले पछिल्लो समय उद्यमी व्यवसायीले आत्मदाह र आत्महत्या गरेको घटनाले सबैलाई झकझक्याएको टिप्पणी गरेको छ। उद्योगीहरूको छाता संस्था परिसंघले यस्तो घटनाले नेपाली समाज र उद्योगी व्यवसायीमा चिन्ता एवं निराशाको वातावरण सिर्जना गरेको बताएको छ। महिनौंदेखि शिथिल रहेको नेपाली अर्थतन्त्रलाई गतिशील बनाउन यतिबेला सरकार र निजीक्षेत्र दुवै पक्षबाट केही सुधारका सकारात्मक प्रयासहरू सुरु भएको छ, परिसंघले जारी गरेको विज्ञप्तिमा भनिएको छ, यस्तो अवस्थाका बीच पछिल्ला दिनमा घटेका (आत्मदाहआत्महत्याका) घटनाले अर्थतन्त्रको विकास र व्यवसायिक वातावरणमा सुधारसँग सरोकार राख्नेलाई झकझक्याएको छ। परिसंघले विगत केही समयदेखि नेपाली अर्थतन्त्र अत्यन्त चुनौतीपूर्ण अवस्थाबाट गुज्रिरहेको बेलामा नेपाल सरकारबाट चालू पुँजी कर्जा मार्गदर्शनको परिमार्जन, आयात फुकुवा, एलसी मार्जिन र निक्षेपमा ब्याजदर घट्ने जस्ता कदमहरूले अर्थतन्त्रलाई चलायमान गर्ने संकेत दिएको दाबी गरेको छ। साथै, पर्यटक आवागमन तथा रेमिट्यान्समा वृद्धि, शोधनान्तर स्थितिमा आएको सुधारलगायतले अर्थतन्त्रमा सकारात्मक सन्देश दिएको भन्दै परिसंघले यस्ता सकारात्मक कदमहरू सरकारले क्रमशः अगाडि बढाउँदै लैजाने विश्वास गरेको छ। र, केही महिनामै सरकारले लिएका र लिने कदमहरूले तरलताको स्थिति र समग्र मागमा वृद्धि ल्याई अर्थतन्त्र चलायमान हुने परिसंघको धारणा छ। कठिन अवस्थाको संवेदनशीलताका बारेमा सरकार, नियमकीय निकाय पनि जानकार रहेको परिसंघको बुझाइ छ। नेपालको निजी क्षेत्र कठिनतम् अवस्थालाई चिर्दै अगाडि बढेको विगत छ। सशस्त्र द्वन्द्व, भूकम्प, कोभिड महामारी जस्ता अभूतपूर्व कठिन अवस्थामा पटकपटक यसको पुष्टि भइसकेको छ। विगतमा जस्तै हालको कठिन स्थितिबाट पनि निजी क्षेत्र बाहिर निष्कने क्षमता राख्ने परिसंघको विश्वास गरेको छ। निजी क्षेत्र अर्थतन्त्रको बलियो आधार हो। राजस्वमा निजी क्षेत्रको ७० प्रतिशतभन्दा बढी योगदान छ। अर्थतन्त्र शिथिल हुँदा र उद्योगी व्यवसायीहरू निराश हुँदा राजस्वमा मात्रै नभई देशको प्रगतिमा नै नकारात्मक असर पर्छ। उद्योगी व्यवसायीहरूको मनोबल उच्च राख्ने र अर्थतन्त्रलाई चलायमान बनाउने सबैको दायित्व हो, परिसंघले भनेको छ, यो जिम्मेवारी निजी क्षेत्रको मात्रै नभई राजनीतिज्ञ, कर्मचारीतन्त्र, वित्तीय संस्था, नागरिक समाजलगायत सबै सरोकारवालाको हो।"
१७ रक्सी पसल विभागको फन्दामा,"काठमाडौं : आन्तरिक राजस्व विभागले गरेको अनुगमनमा देशभरका बजारमा अन्तःशुल्क छली गरेका रक्सी छ्यापछ्याप्ती पाइने खुलेको छ। विभागले गरेको अनुगमनमा देशका विभिन्न स्थानका मदिरा पसलले अन्तःशुल्क नतिरेको मदिरा बेच्ने गरेको पाइएको हो। विभागका अनुसार डेढ दर्जन मदिरा पसलमा १८ लाख रुपैयाँ बराबरको राजस्व छली गरेको मदिरा पाइएको छ। ती मदिरा कुनैमा अन्तःशुल्क स्टिकर टाँसिएको छैन भने कुनैमा नक्कली स्टिकर टाँसिएको छ। अवैध उत्पादन र आयात भएका मदिरा पनि अनुगमनका क्रममा बरामद भएको विभागले जनाएको छ। विभागले मदिरासँगै नक्कली अन्तःशुल्क प्रयोग गरिएका सुर्तीजन्य पदार्थ पनि बरामद गरेको छ। पाँचथर, झापा, काठमाडौं, ललितपुर र कास्कीका आन्तरिक राजस्व कार्यालयले गरेको अनुगमनमा १७ वटा पसलमा अन्तःशुल्क छलेका वस्तु पाएको हो। अन्तःशुल्क छलेको आरोपमा पसल सञ्चालकलाई थुनामा राखी अनुसन्धानको काम अघि बढाएको विभागले जनाएको छ। विभागले अनुगमनको क्रममा फिदिमको दिपा एन्ड पवन स्टोर्सबाट १८ बोतल र एक क्वार्टर २५ युपीको सिक्किमे गोल्ड नाम गरेको मदिरा बरामद गरेको छ। यसैगरी दमकको जवानी कोल्ड सेन्टर र अपेक्षा कोल्ड सेन्टरबाट २२ थान भारतीय ब्रान्डका मदिरा बरामद गरिएको छ। आन्तरिक राजस्व कार्यालय, दमकले सोमिया सप्लायर्सबाट बिल नभएका अन्तःशुल्क छलेको भारतीय ब्रान्डको दूधजन्य वस्तु पनि बरामद गरेको छ। भद्रपुरको रुद्र कोल्ड सेन्टरबाट ३ सय ८८ बोतल सिक्किमे रम बरामद हुँदा पसल सञ्चालक रुद्रबहादुर विष्टलाई गिरफ्तार गरी अनुसन्धान अघि बढाइएको छ। भद्रपुरकै झरना कोल्ड स्टोरमा ६७ बोतल र हिमाली कोल्ड सेन्टरमा १ सय ७१ बोतल सिक्किमे रम पाइएपछि सञ्चालकद्वय महेन्द्र बर्देवा र धनकुमार थुलुङ विभागको फन्दामा परेका छन्। भद्रपुरकै पुरी किराना पसलबाट १८० किलो सुर्ती बरामद गरी सञ्चालक गंगाप्रसाद पुरी र स्तभ्य स्टोर्सबाट ५५ किलो खैनी बरामद गरी सञ्चालक भुवन कार्कीलाई गिरफ्तार गरिएको छ। पुरी किराना पसलबाट अन्तःशुल्क छलेका बिँडी पनि बरामद गरिएको छ। राजधानीमा पनि बिल नभएको तथा अन्तःशुल्क नटाँसिएको मदिरा पाइएको छ। आन्तरिक राजस्व कार्यालय, महाराजगन्जको अनुगमनले जिउ हिङ स्याङ होटल एन्ड रेस्टुरेन्टबाट १६ बोतल अवैध चिनियाँ मदिरा बरामद गर्यो। आन्तिरक राजस्व कार्यालय, ललितपुर१ को अनुगमनबाट हान युयान कल्चर फुडमा किङहुवा फेन्जो नामको ४ र लुझाओ लाओजिआओ नामको साढे ६ बोतल चिनियाँ मदिरा पाइएको छ। पोखराको म्याग्दी प्रोभिजन सपले विदेशी मदिरा कारोबारको अनुमति नलिइ बेचिरहेको अवस्थामा ४ बोतल रोबर्टसन वाइन, ३ बोतल ओल्ड मन्क, ३ बोतल पालासियो वाइन र १ बोतल रेड लेबल बरामद भएको छ। यसैगरी क्याप्टेन बास्तोला वाइन सपबाट स्टिकर नटाँसिएको १६ बोतल र ७६ क्वार्टर रोयल स्टाग तथा ७ बोतल ओल्ड मन्क बरामद गरिएको छ। पोखराकै पञ्चकोसी वाइन हाउसबाट अन्तःशुल्क स्टिकर टाँस नगरेको ३ थान सुपर पावर ब्रान्डको सुर्ती र ११ क्वाटर रोयल स्टाग रक्सी बरामद भएको छ। पोखरामा सनिस हाउसबाट स्टिकर नटाँसेको २ बोतल रोयल स्टाग पनि बरामद गरेको छ।"
६ वर्षदेखि हुन नसकेको लेखा परीक्षण तीन महिनाभित्र सक्न निर्देशन,"काठमाडौं : अर्थमन्त्रालयले तीन महिनाभित्र लेखा परीक्षण सम्पन्न गर्न राष्ट्रिय बीमा संस्थान र राष्ट्रिय बीमा कम्पनी लिमिटेडलाई निर्देशन दिएको छ। अर्थमन्त्रालयमा बसेको बैठकमा उपप्रधानमन्त्री तथा अर्थमन्त्री विष्णुप्रसाद पौडेलले लेखा परीक्षण हुन नसक्नु चिन्ताको विषय भएको बताउँदै आजका मितिबाट सुरु भई २०८० साल वैशाख १६ सम्म लेखा परीक्षण सम्पन्न गर्न निर्देशन दिएका हुन्। राष्ट्रिय बीमा संस्थान र राष्ट्रिय बीमा कम्पनी लिमिटेडको आर्थिक वर्ष २०७३०७४ देखि लेखा परीक्षण हुन बाँकी छ। उपप्रधानमन्त्री तथा अर्थमन्त्री पौडेलले लेखा परीक्षण सम्पन्न नहुँदासम्म बोनस र लाभांश वितरणलाई अघि नबढाउन पनि निर्देशन दिएका छन्। बैठकमा अर्थमन्त्रालय राजस्व सचिव डा रामप्रसाद घिमिरे, नेपाल बिमा प्राधिकरणका अध्यक्ष सूर्यप्रसाद सिलवाल, राष्ट्रिय बिमा संस्थानका प्रमुख प्रशासक कविराज पाठक, राष्ट्रिय बिमा कम्पनी लिमिटेडका प्रमुख कार्यकारी अधिकृत शेखर बराल लगायतको उपस्थिति रहेको थियो।"
"सेयर बजारमा ४१ अंकको करेक्सन,१३ वटै उपसमूहको सूचक राताम्मे","काठमाडौं : सेयर बजारमा ४१०१ अंकको करेक्सन आएको छ। नेप्से परिसूचक ४१०१ अंकले घटेर २१२७५२ विन्दुमा अडिएको छ। अघिल्लो कारोबार दिन आइतबार नेप्से १४६८ अंकले घटेको थियो। सेन्सेटिभ इण्डेक्स ७३३ अंकले ओरालो लागेको छ। यसदिन २५६ कम्पनीको ८८ लाख ३६ हजार ४८८ कित्ता सेयर ३ अर्ब ३० करोड २ लाख १ हजार ८२५ रुपैयाँमा कारोबार भयो। आज ५७ हजार १२७ पटक कारोबार भयो। दोहोरो अंकले ओरालो लागेको सेयर बजारमा दुई कम्पनीको मात्रै सेयर मूल्यमा सकारात्मक सर्किट लेभलमा कारोबार भयो। लुम्बिनी जनरल इन्स्योरेन्स र आदर्श लघुवित्तीय वित्त संस्थाको मूल्यमा सकारात्मक सर्किट लेभलमा कारोबार भएको हो। कारोबार रकमका आधारमा सूर्यज्योति लाइफ इन्स्योरेन्स शीर्षस्थानमा रह्यो। सो कम्पनीको १७ करोड ६५ लाख ४० हजार ८६ रुपैयाँको कारोबार भयो। यस्तै,रिडी पावर १० करोडको कारोबार गरी दोस्रोमा र पिपुल्स हाइड्रो पावर ९ करोड मूल्य बढिको सेयर कारोबार गरी तेस्रो स्थानमा रह्यो। कारोबारमा आएका १३ वटै उपसमूहको सूचक राताम्मे देखिएका छन्।फाइनान्स र होटल्स एन्ड टुरिजमको ३ प्रतिशत बढिले सेयर मूल्य घट्यो।"
कमोडिटी एक्स्चेन्ज गुपचुप सञ्चालनमा,"काठमाडौं : नेपाल धितोपत्र बोर्डबाट अनुमति नै नलिइ अवैध रूपमा वस्तु विनिमय बजार (कमोडिटी एक्स्चेन्ज मार्केट) सञ्चालनमा रहेको पाइएको छ। नेपाल धितोपत्र बोर्डले हालसम्म कसैलाई कमोडिटी एक्स्चेन्ज बजार सञ्चालन गर्न अनुमति नदिएको भए पनि सीमित व्यक्तिले लुकिछिपी कारोबार गरिरहेको जानकारी बोर्डकहाँ पुगेको छ। विसं २०७४ सालमा वस्तु विनिमय बजारसम्बन्धी ऐन आएपछि त्यसअघि सञ्चालनमा रहेका कमोडिटी एक्स्चेन्च स्वतः अवैध भएका थिए। ऐनको दफा ३ बमोजिम अनुमतिपत्र प्राप्त नगरी कसैले पनि वस्तु विनिमय बजार र सोसँग सम्बन्धित व्यवसाय सञ्चालन गर्न नहुने व्यवस्था गरिएको छ। नेपाल धितोपत्र बोर्डले हालसम्म वस्तु विनिमय बजार र सोसँग सम्बन्धित व्यवसाय गर्न कसैलाई पनि अनुमति प्रदान गरेको छैन, बोर्डका अध्यक्ष रमेश हमालले अन्नपूर्ण पोस्ट्सँग भने, तर, लुकिछिपी कमोडिटी बजार सञ्चालनमा आइरहेको गुनासो प्राप्त भएपछि हामी सजग भएका छौं र आम सर्वसाधारण लगानीकर्तालाई पनि होसियार रहन सूचित गरेका छौं। हमालका अनुसार नेपाल प्रहरीले पनि यसरी हुने कारोबारको अनुसन्धान गरिरहेको छ। बोर्डले नयाँ एक्स्चेन्जलाई अनुमतिपत्र प्रदान गर्ने तयारी गरेको भए पनि सर्वोच्च अदालतमा मुद्दा परेका कारण हाल सो प्रक्रिया रोकिएको छ। बोर्डले वस्तुको विनिमय बजार सञ्चालन गर्न कम्पनी स्थापना गर्न पूर्वस्वीकृतिका लागि निवेदन दिनेसम्बन्धी सूचना गत असोज २ मा सूचना प्रकाशन गरेको थियो। तर, सर्वोच्च अदालतको अल्पकालीन आदेशअनुसार नयाँ एक्स्चेन्जलाई लाइसेन्स दिने प्रक्रिया हालका लागि स्थगित छ। यस्तो स्थितिमा बिना अनुमति वस्तु विनिमय बजार सञ्चालनमा रहेको बोर्ड अध्यक्ष हमाल बताउँछन्। त्यही सिलसिलामा बोर्डले आइतबार सूचना निकालेर जनतालाई सुसूचित पनि गराएको छ। बोर्डले कुनै अमुक कमोडिटी एक्स्चेन्ज बजार तथा व्यवसायीमार्फत वस्तु विनिमय बजारसम्बन्धी कुनै किसिमको कारोबार नगर्न लगानीकर्तालाई आग्रह गरेको छ। बोर्डले वस्तु विनिमय बजार र सोसँग सम्बन्धित व्यवसायहरू अनुमति नलिई सञ्चालन गरेमा गैरकानुनी हुने र प्रचलित कानुनबमोजिम कारबाही हुने सूचित पनि गरेको छ। सञ्चालनमा रहेका सबै कमोडिटी एक्स्चेन्ज अवैध रमेश हमाल  अध्यक्ष, नेपाल धितोपत्र बोर्ड बोर्डमा मैले कार्यभार सम्हालेदेखि नै वस्तु विनिमय बजार प्रभावकारी ढंगले सञ्चालन गर्नुपर्छ भन्ने मत राख्दै आएको छु। राजस्व बढ्ने, लगानीका आयाम विस्तार हुने, किसान तथा उद्योगीलाई हेजिङको सुविधा प्रदान गर्ने भएकाले कमोडिटी बजारले अर्थतन्त्रको विविध पाटोमा सकारात्मक प्रभाव पर्छ । मैले पदबहाली गर्दाको उद्घोषअनुसार २०७९ असोज २ गते कमोडिटी बजारलाई लाइसेन्स प्रदान गर्ने सोचले पूर्वस्वीकृतिका लागि आवेदन माग गर्यौं। तर, सम्मानित सर्वोच्च अदालतको अल्पकालीन आदेशअनुसार नयाँ एक्स्चेन्जलाई लाइसेन्स दिने प्रक्रिया हालका लागि स्थगित छ। २०७४ सालमा वस्तु विनिमय बजारसम्बन्धी ऐन आउनुअघि पनि कमोडिटी बजार सञ्चालनमा नरहेका भने होइनन्। तर, त्यस्ता बजार कम्पनी रजिस्ट्रार कार्यालयमा दर्ता भएर सञ्चालनमा थिए। ऐन आएपछि ती बजार स्वतः अवैध भए किनभने ऐनमा नेपाल धितोपत्र बोर्डबाट बजार सञ्चालनको अनुमति लिनुपर्ने व्यवस्था छ। अहिले हाम्रो चिन्ताको विषय लगानीकर्ताको हित हो। गुपचुप रूपमा यस्ता बजार अझै पनि चलिरहेका छन् भन्ने सूचना प्राप्त भएको छ। लगानीकर्तालाई कमोडिटी बजारमा कारोबार नगर्न सुचित गराएका छौं। अवैध बजारमा कारोबार गर्दा सोझा लगानीकर्ता डुब्ने जोखिम धेरै रहन्छ। कुराकानीमा आधारित"
