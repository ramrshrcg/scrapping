शीर्षक,विवरण
साउनको साँस्कृतिक वैभव,"साधना र चिन्तनमनन्ले पूर्वीय मनीषिहरूको उद्घोष छ, मानव जीवनको सफलताका लागि सात्विक साधना र चिन्तनको आवश्यकता पर्छ। ज्योतिषशास्त्रअनुसार समय बुझाउन सावन, सौर, चान्द्र र नक्षत्र गरी चार प्रकारका मास (महिना)को व्यवस्था गरिएको छ। वैशाखदेखि चैतसम्मको समयावधिलाई १२ महिनामा विभाजन गरी ती १२ महिनालाई २२ महिनाका ६ समूहमा राखेर ६ वटा ऋतुभित्र व्यवस्थित गरिएको छ। सूर्य संक्रमणका आधारमा वैशाख १ गतेबाट सौर मासको गणना भए पनि श्रीमद्भागवतअनुसार चन्द्रमाको किरणका आधारमा समयले कृष्ण र शुक्ल पक्ष धारण गर्छन्। संसार प्रकृतिको शासनका अधीनमा छ। समयमा हुने स्थूल एवं सूक्ष्म परिवर्तनको प्रभाव समयका एकाइ पक्ष, दिन, महिना, ऋतु आदिमा पर्ने हुँदा खगोल र भूगोलका साथै मानवलगायत प्राणीजगत्का जीवनमा पनि तिनको विशेष प्रभाव पर्छ। सूर्यको दिशापरिलक्षित गतिमा आउने परिवर्तनलाई आधार मानेर ज्योतिषशास्त्रले वर्षभरिको समयलाई उत्तरायण र दक्षिणायन गरी दुई भागमा विभाजन गरेको पाइन्छ। माघदेखि असारसम्मका ६ महिना उत्तरायण र साउनदेखि पुससम्मका ६ महिनाको समयावधि दक्षिणायन हो। वर्षचक्रभित्र आउने बाह्रवटै महिनाले हाम्रा तमाम धार्मिकसांस्कृतिक विशेषता साँचेका छन्। सूर्य उत्तरी गोलबाट दक्षिण गोलमा सर्ने दक्षिणायनको सुरु महिना साउनका पनि आफ्नै विशेषता हुनु स्वाभाविक छ। साउन कृष्णपक्षमा आएको साउन १ गते आइतबार चौथी तिथिका दिन सूर्य दक्षिणायनमा प्रवेश गरेको महत्त्वपूर्ण दिन हो। सो दिन साउने संक्रान्ति, कण्डारक देवताको पूजा र लुतो फ्याँक्ने पर्वका साथै थारु गुलरिया पर्व पनि परेको थियो भने बैतडी विश्वनाथ मन्दिरमा साउने मेला सुरु भएको थियो। २ गते सोमबार प्रकृतिका देवता भगवान् शिवको पूजा आराधना आरम्भको पहिलो सोमबार र वितककथा प्रारम्भको दिन पनि थियो। ४ गते अष्टमीव्रत देवी आराधनाको पर्व, ५ गते गोरखकाली पूजा, ८ गते कामिका एकादशी व्रत परेको थियो। ९ गते यस महिनाको दोस्रो सोमबार शिवजीको पूजाआराधना र सोमप्रदोष व्रत, १० गते घण्टाकर्ण चतुर्दशी तथा गठेमंगल पर्व र १३ गते साउनशुक्ल प्रतिपदा गुँलाधर्म पर्वको दिन परेको थियो। १५ गते आइतबार वराहजयन्ती तथा खीर खाने दिवस, १६ गते तेस्रो सोमबार शिव आराधना पर्व, १७ गते मंगलबार नागपञ्चमीको दिन, भगवान् शिवको कण्ठहार, भगवान् विष्णुको शय्या, गणेश भगवान्को अलंकार सृष्टिको महत्त्वपूर्ण जीव एवं जल र वातावरणको देवता नागपूजाको पर्व र नागपोखरी टौदह आदि विभिन्न ठाउँमा मेला परेको थियो। १८ गते भगवान् विष्णुको अवतार कल्कीजयन्ती पर्व, १९ गते श्रीरामचरित मानसका रचयिता तुलसीदासको जन्मजयन्ती, २० गते अष्टमी व्रत एवं गोरखकाली पूजा छ। २३ गते शिव आराधनाको चौथो सोमबार एवं पुत्रदा एकादशी व्रतको पवित्र पर्व, २४ गते प्रदोष व्रत र विश्व आदिवासी दिवस छ। २६ गते बिहीबार पूर्णिमा व्रत, भगवान् शिवजीमा पवित्रारोपण पर्व, बाजुरा बडामालिका मेला परेको छ। सोही दिन विष्णु भगवान्को विग्रहावतार हयग्रीवोत्पत्तिको पवित्रतम दिन हो भने २७ गते तागाधारीहरूद्वारा सभक्ति गरिने ऋषि तर्पणीरक्षाबन्धन एवं यज्ञोपवीत पूजन गरी जनै फेर्ने जनैपूर्णिमा पर्व मनाइन्छ। गाईजात्रा, ललितपुरको कुम्भेश्वर र गोसाइँकुण्ड पशुपतिनाथ मेला, डँडेलधुरा भागेश्वर (जाँत), सोलु दूधकुण्ड मेला, मुक्तिनाथ मार्तोड, मानसव्रत समाप्ति र संस्कृत दिवसको महत्त्वपूर्ण दिन हो। २८ गते शनिबार भाद्रकृष्ण द्वितीया, त्रिपुप्कर योग र रोपाइँजात्राको दिन हो। ३० गते यस वर्षको पाँचौं अर्थात् अन्तिम सोमबार शास्त्रीय वचन जलधारप्रियो शिवः अनुसार भगवान् भोलेबाबामा सभक्ति बोलबम शब्दध्वनिपूर्वक पवित्र नदीको चोखो जल ल्याई शिवजीलाई चढाइन्छ। ३१ गते मंगलवार बैतडी विश्वनाथ मन्दिरमा साउने मेला समाप्ति, डाँछी कोलमतीघाट स्नान र ललितपुर नृसिंहयात्रा आदि पर्छन्। जीवनमा सुखसमृद्धि र उन्नतिप्रगतिका लागि सोमबार विशेष पूजा आराधना गर्दा भगवान् शिव प्रसन्न हुने विश्वास गरिन्छ। साउन महिना भगवान् विष्णुको विशेष पूजा आराधना गरिने चतुर्मासा पर्वविशेष हुनुका साथै आकाशमार्गमा सूर्यले दक्षिणमार्गको यात्रा सुरु गर्छ। त्यसो भएकाले प्रकृति र वातावरणमा परिवर्तन आउने यो समय पनि साउन महिनादेखि नै प्रारम्भ हुनेछ। यसरी प्रकृतिपूजा, धर्मसंस्कृति, सात्विक साधना र चिन्तनमनन्का तमाम विशेषता साँचेको यो महिना आत्मकल्याण र परहितका लागि पनि महत्त्वपूर्ण मानिन्छ।"
चार्वाक दर्शनमा सुखवाद,"मानिसले जगतको सृष्टि, स्थिति र विनाशलाई बाहिरी आँखा (चर्म चक्षु) र भित्री (आँखा ज्ञान चक्षु) ले हेर्ने प्रक्रिया र प्रयत्न नै दर्शन हो। दर्शन भनेको जीवन र जगत््प्रतिको सम्यक दृष्टिकोण पनि हो। जीवन र जगत्लाई हेर्ने दार्शनिक मत नै दर्शन हो। दर्शनशास्त्र विश्वलाई हेर्ने एक विशिष्ट पद्धति हो। विश्व के हो र यो कसरी चल्दछ ? विश्व सञ्चालित या स्वचालित छ भनेर यसबारे अध्ययन गर्ने भएकाले दर्शन मानिसको विश्व दृष्टिकोण पनि हो। दर्शन असाध्यै गहन र सूक्ष्म संज्ञान हो। दर्शन भनेको कुनै पनि विषयको दृष्टिबोध हो, जो आफ्नो विशिष्ट सिद्धान्त र विधियुक्त हुन्छ। दर्शन आश्चर्यमा सुरु हुन्छ। दर्शनको विशेषता प्रश्निल बन्नु हो भन्ने अर्थ विद्वान् र दार्शनिकहरूले दिएका छन्। दर्शन शब्दको प्रथम प्रयोक्ता पाइथागोरस हुन् भने आदर्शवादी दर्शनको जन्मदाता प्लेटो हुन्। ईश्वरलाई हेर्ने दृष्टिकोणको आधारमा दर्शनको कित्ताकाट भएको पाइन्छ। ईश्वर नै दर्शनको केन्द्र हो। ईश्वरको अस्तित्व छ र छैन यही दुई परिधिमा दर्शनको व्याख्या र पुनव्र्याख्या भएको छ। दर्शनले धार तय गरेको हुन्छ। आध्यात्मिक र भौतिक दर्शनका दुई पक्ष छन्। पूर्वीय दर्शनमा अनुभूतिलाई ऐन्द्रिय र अनैन्द्रिय दुई किसिममा बुझिन्छ। यीमध्ये अनैन्द्रिय अनुभूतिलाई आध्यात्मिक मानिएको छ भने ऐन्द्रिय अनुभव प्रत्यक्ष प्रमाणिक ज्ञानलाई भौतिकवादी भनिन्छ। प्रकृति सृष्टि स्थिति र लयको रचनाकार ईश्वर हुन् या होइनन् यही विषयबाट दर्शनको आआफ्नो स्थान निर्धारित छ। दर्शनलाई भौगोलिक आधारमा पनि पूर्वीय र पश्चिमी दर्शन भनेर साँध छुट्ट्याइएको छ। तथापि दर्शनको विषयमा सबैभन्दा ठूलो मतान्तर यो जगत््को सृष्टि सञ्चालक ईश्वर हो या पदार्थ नै प्राथमिक, अनादि र अनन्त हुनुको साथै यसैबाट चेतनाको जन्म हुने सच्चाइबीच छ। आदर्शवादी र आध्यात्मवादीहरू विश्व ब्रह्माण्ड ईश्वर, परमात्मा वा अदृश्य शक्तिबाट पैदा भएको, चेतना वा आत्मासृष्टिको आदितत्व तथा पदार्थको अस्तित्व निर्धारक स्वीकार गर्ने र संसारलाई बुझ्न नसकिने र अपरम्पार ठान्ने गर्दछन्। यसैगरी भौतिकवादीहरू पदार्थलाई सृष्टिको आदितत्त्व तथा चेतनालाई पदार्थसँग रहने विशिष्ट गुण मान्ने अनि संसारलाई बुझ्न, विश्लेषण गर्न र बदल्न सकिन्छ भन्ने विज्ञानसम्मत तर्क राख्छन्। पूर्वीय र पाश्चात्य जगत्मा दर्शनका अनेकौं प्रकार र भेद उपभेदहरू छन्। पूर्वीय षडदर्शनमा उल्लेखित वैदिक दर्शनहरूमा सांख्य, योग, न्याय, वैशेषिक, मीमांस र वेदान्त हुन्। पूर्वीय दर्शनको अवैदिक तीन दर्शनहरू बौद्ध, जैन, चार्वाकमध्ये चार्वाक दर्शनको संक्षिप्त परिचय र विवेचना यस आलेखको सीमा हो। दक्षिण एसियाको प्राचीन र एक मात्र पूर्ण भौतिकवादी दर्शन चार्वाक विचारधारा भनेर चिनिन्छ। चार्वाक अनिश्वरवादी दर्शन भएको हुनाले यसले ईश्वरको अस्तित्वलाई नकार्छ। चार्वाक विचारधारा भौतिकवादी विचारको आदि प्रवर्तक हो भन्ने धारणा प्रमोद ढकालले पूर्वीय दर्शनको पुनव्र्याख्या भन्ने आफ्नो किताबमा प्रकट गरेका छन्। यो लोकभन्दा पर अर्को लोक र यो जुनीभन्दा अर्को जुनी न हिजो थियो न भोलि रहन्छ। आज जे छ जीवन त्यो मात्रै हो त्यसैले यसै जुनीमा कर्म गरेर सुखको जीवन जिउनुपर्छ। मृत्युपछिको तथाकथित स्वर्गको एक चिम्टी लोभ माया र मोहबाट टाढा रहेको वाद र विचार हो चार्वाक अर्थात् दर्शन। भ्रमको पछि लागेर अर्को दुनियाँ अर्को लोकको लोभमा यो जीवन बर्बाद गर्नु हुन्न भन्ने मान्यता छ। सोही मान्यता राख्दै प्रमाणसिद्ध तथ्यमा विश्वास गरेर अलौकिकताको विरोध गर्नु ईश्वरको भ्रम छुटाएर वास्तविक जीवनमा भौतिक सुख भोग नै चार्वाक दर्शनको मूल स्थापना छ। अझैसम्म वेदको निन्दालाई, ईश्वरको अनादर गर्ने व्यक्तिलाई, अत्यन्त आपत्तिजनक मान्दै पापको भारी बोकेको दुष्ट मनुष्यको रूपमा अथ्र्याइन्छ। हैतुक भनेर गालीगलौज गरिन्छ। वेदको बद्ख्वाई गर्नेको भलो नहुने सोचिन्छ। ईशापूर्व करिब ६०० को समयमा वेद निन्दक हुनु कति जोखिम र चुनौतीपूर्ण कार्य थियो होला ? वेद निन्दकहरू दण्डको भागीदार हुने अपराधी कहलिने समयमा यसको अनुयायी हुनु कति सहज थिएन ? चार्वाक दर्शनको यकिन समय र कृति प्राप्त नभए पनि यो दर्शनको प्राचीनता उल्लेख गर्ने प्रसंग यसको निन्दा बौद्ध र जैन धर्मको कृतिमा पनि पाइनु अनि उपनिषद्, महाभारत रामायणजस्ता ग्रन्थमा चार्वाकको निन्दा गरिनुले यो दर्शन अन्य दर्शनभन्दा जेठो हो भन्न सकिन्छ। जुन तर्कलाई अस्वीकार गर्न हम्मे पर्छ। महाभारतको युद्ध समाप्त भएपछि युधिष्ठिरले आयोजना गरेको ब्राह्मण सभामा राजा दुर्योधनका परम मित्र चार्वाकले युधिष्ठिरको आलोचना गर्दा राक्षसको सन्तान भनेर ब्राह्मणहरूद्वारा बर्बर ढंगले जलाएर मारिनु परेको कथा सुन्दा चार्वाक मत र दर्शन निषेधित थियो भन्ने बुझिन्छ। तसर्थ निषेधित भएको कारण यस सम्बद्ध दस्तावेज नहुनु सामान्य भयो। यद्यपि लोकले संरक्षण गरेको हुनाले चार्वाक दर्शनलाई लोकायतको उपमा पनि मिलेको दर्शनशास्त्रका ज्ञाताहरूको मत रहेको छ। महाभारतको शान्ति पर्वमा उल्लेखित प्रसंगले पनि बन्देज र निषेधको कुराको संकेत गर्दछ। चार्वाक दर्शन वेदलाई निन्दा गरेर ईश्वरको अस्तित्वलाई नकार गरेर उदाएको तत्कालीन समाजको विद्रोही चेतनाको स्वरूपमा चिनिन्छ। पुराण साहित्यहरूमा आचार्य वृहस्पतिलाई देवताहरूको गुरु भनिन्छ। जसले देवतालाई सहयोग गर्न र असुर गणलाई पराजित गरी निस्तेज पार्न ईश्वर र वेद विद्या विरोधी विचारको प्रचारप्रसार गरेर नास्तिक मतको प्रतिपादन गरे। सोही शिक्षा पछि गएर वृहस्पतिको नास्तिक मत बन्न पुगेको कुरा किंवदन्तीको रूपमा रहेको दर्शनशास्त्रका विद्वान्हरूको उल्लेख गरेका छन्। आफ्ना गुरुको नास्तिक मत र विचारबाट प्रभावित भए चार्वाक। उनले वेद र ईश्वरको विरोध गर्दै नास्तिक मत बोकेर हिँडे। सोही कारण उनकै नाम र भूमिकालाई स्वीकार गर्दै नास्तिक विचार चार्वाक दर्शनको नामबाट आज पनि अस्तित्वमा छ। लोकले विश्वास गरेको छ। लोकले बचाएर राखेको छ। यस्तै तर्कहरू दर्शन शास्त्रको इतिहासमा पढ्न पाइन्छ। तत्कालीन युगमा निषेधित विचार रहिरहनु र समृद्ध बन्दै जानुमा यसमा रहेको सिद्ध कुरालाई मात्र मान्ने खास विशेषता र कारणले सम्भव भएको हो। चार्वाक दर्शनका अरू अनेकौं नाम र प्रसंग पढ्न पाइन्छन्। वस्तुतः यो दर्शन अनिश्वरवादी, भौतिकवादी दर्शन भएकाले यसले भौतिकवादी आलोकबाट जीवन र जगत्लाई नियाल्छ। नास्तिक दर्शन भएकाले आस्तिक दर्शनसँग यसको ठूलो भेद छ। जुन मृत्युपछि र मृत्युअघिको जन्म मरणको चक्र हुन्छ या हुन्न भन्ने कुरामा आधारित छ। भौतिकवादी दर्शनका केही विशिष्ट अभिलक्षणहरू हुन्छन्। निरिश्वरवाद भौतिकवादी दर्शनको प्रमुख लक्षण हो। वेद प्रमाण नमान्नुलाई अर्को लक्षणको रूपमा मानिन्छ। कुनै पनि ग्रन्थ स्वतः प्रमाण होइनन्। वेद भगवतवाणी हो, अपौरुषेय हो, शाश्वत हो भन्ने मान्यतासँग विमति राख्छ। आत्मालाई देहबाट स्वतन्त्र र पृथक्, नित्य तत्त्व मान्ने विचारलाई पूर्णरूपले खण्डन गर्छ। ईश्वरको सार्वभौमिकताको विरोध गरेर कार्यकारण सम्बन्धलाई काल्पनिक भन्छ। संसार बोधगम्य छ। समाज वस्तुगत जगत्को विकासको परिणाम हो। पूर्वापर र परवर्ती सम्बन्धको व्याख्या मान्छेको जन्म र मृत्युमा खोज्नु मूर्खता भन्छ। भौतिक सत्यभन्दा टाढा पुगेर गरिने पूर्वजन्म, जन्म र पुनर्जन्मको तर्कलाई अयथार्थको संज्ञा दिन्छ। कर्मकाण्ड पूजा पाठ ईश्वर भक्तिलाई चार्वाक दर्शनले समयको बर्बादीको रूपमा चित्रण गर्छ। चार्वाक दर्शनको एउटा आधारभूत विषय नै प्रमाण विज्ञान हो। ईश्वर भनेको प्रत्यक्ष प्रमाणबिनाको अनुमान मात्र हो। कुनै पनि प्रत्यक्ष प्रमाणद्वारा ईश्वरको अनुभव वा बोध गर्न सकिँदैन। न स्वर्ग छ, न मुक्ति वा मोक्ष न त परलोकमा रहने कुनै आत्मा नै छ, ईश्वर भनेको काल्पनिक शक्ति हो (भुसाल, घनश्याम २०६८, नेपालमा प्रचलित दर्शनहरू)। जसले चार भौतिक तत्त्व पृथ्वी, जल, तेज र वायु नै सृष्टिको निमित्त र उपदान कारण मानेको छ। सृष्टि हुन् यिनै चार तत्त्वको संयोजन र वियोजन भए पुग्छ। पदार्थ अर्थात् जड तत्त्व नै परम् तत्त्व हो परमाणुको संघातको परिणाम नै सृष्टि हो। योभन्दा पर सृष्टिको नियामक कुनै परलौकिक सत्ता र अदृश्य शक्ति छैन। जगत्ले आफ्नो व्यवस्था स्वयं प्रतिपादन गरेको छ। त्यसैले जगत्् सत्य ब्रम्ह मिथ्या हो। स्वर्ग, नरक, मोक्ष, पूर्वजन्म, पुनर्जन्म, भाग्य, अवतार कर्मफल सबै झुट र कल्पना मात्रै हुन्। नास्तिक दर्शन भएकाले आस्तिक दर्शनसँग यसको ठूलो भेद छ। जुन मृत्युपछि र मृत्युअघिको जन्म मरणको चक्र हुन्छ या हुन्न भन्ने कुरामा आधारित छ। वैदिक दर्शनले भनेको ब्रह्म सत्य जगत्् मिथ्या भ्रमको खेती र ब्राह्मणवादी सोच, अवैज्ञानिक र अप्रमाणिक सत्य हो। यदि परलोक हुन्छ भने मानिस मरिसकेपछि आजसम्म कोही न कोही मान्छे कतै न कतै देखिनु पर्ने होइन र ? स्वर्ग नरकबारे चार्वाक दर्शनको प्रश्न पाइन्छ। अज्ञात कल्पनाको उडान भरेर वास्तविक धरातल छोड्ने र पलायन हुने प्रवृत्ति उन्मुख चिन्तनको विकल्पमा भौतिक सुख र प्रत्यक्ष प्रमाणिक ज्ञान र सत्य नै ठिक भनेर ईश्वरको अनस्तित्वलाई स्थापित गर्ने दृष्टिकोण चार्वकले प्रतिपादन गरेको विश्व दृष्टि हो। आत्मिक सुख, मोक्षबाट प्राप्त हुने आनन्द अनि अन्तः प्रज्ञा र रहस्यानुभूतिलाई पूर्णतया अस्वीकार गर्दै भौतिक सुख, इन्द्रिय तृप्ति, लौकिक आनन्द, वस्तुवादी, सुखवादी लोक व्यवहार, वैध ज्ञान र प्रकृतिवादी नास्तिक मतलाई आफ्नो दार्शनिक आधार मानेको देखिन्छ। केवल प्रत्यक्ष अनुभवद्वारा प्रमाणित गर्न नसकिने हठधर्मिताको काल्पनिक ईश्वर लोकायातले निषेध गर्दछ। नास्तिकता प्रमुख दार्शनिक अवधारणा मानेको कारण चार्वाक दर्शनलाई केवल भोगवादी, अनैतिक, अराजक, सुखवादी, वासनावादी र खञ्चुवा दर्शन भनेर पनि आलोचना गरिएको पाइन्छ। तर यसको खण्डनमा गर्न सकिने सामाजिक आधारहरू छन्। कुनै पनि समाज आफ्नो ऐन कानुन र नियमले परिबन्धित हुन्छ, तसर्थ नियम र कानुनको परिधिबाहिर जाँदा दण्डित हुने व्यवस्था हुन्छ। भौतिकवादी हुनु भनेको अनैतिक र अराजक हुनु होइन। अनुशासन मर्यादा जुनसुकै मानव समाजमा पनि हुन्छ। त्यसैले चार्वाक दर्शनले ईश्वरीय कल्पनाको अनुशासन र विश्वासमा अविश्वास गरेर समाज निर्देशित कानुनको परिपालनामा जोड दिन्छ। काम गर सुख भोग गर। कर्तव्य र अधिकार दुवैमा यसको प्राथमिकता रहेको छ। कामलाई पुरुषार्थ र मरण मोक्ष भन्छ तर मोक्षलाई सुख भनेर परिभाषित गर्दैन। मरणपछिको कुनै अरू काल्पनिक सम्भावनामा यसको विश्वास छैन। इहलौकिक अर्थात् भौतिकवादी दर्शन र मान्यता भएको पुरानो र वैज्ञानिक दर्शनको रूपमा चित्रण गर्छन्, सबैजसो नेपाली दर्शनशास्त्रका विद्वान। यसको स्थापना सम्बन्धमा तिथिमितिमा तलमाथि देखिए पनि प्राचीनतामा शंका गर्ने ठाउँ नभएको र आजको भौतिकवादको जग यही दर्शन भएको निक्र्योल निकाल्न सकिन्छ। दुःख छ भनेर यो लोकको जीवन यस्तै भयो परलोक सपार्छु भनेर दुखसँग भाग्ने छलिने र जीवन उसै त्याग्ने होइन। दुःखसँग सामना गर्दै दुःख घटाउदै सुख बढाउँदै जीवन भोग गर्नुपर्छ। दुःखबाट छुटकारा पाउन मुक्ति खोज्न, चुनौतीपूर्ण परिस्थितिको सामु आत्मसमर्पण गर्ने कि संघर्ष गर्दै अघि बढेर वर्तमान (जो फेरि कहिल्यै पाइँदैन) जीवनलाई सुखी बनाउन प्रयत्न गर्ने ? चार्वाक दर्शनले विकल्प देखाउँछ। निष्कर्षमा भन्दा मृत्युपछिको तथाकथित स्वर्गको एक चिम्टी लोभ माया र मोहबाट टाढा रहेको वाद र विचार हो चार्वाक अर्थात् दर्शन। प्रत्यक्ष अनुभव मात्र ज्ञानको माध्यम हो। चार्वाक दर्शनको ज्ञान मीमांसाले प्रत्यक्षवादलाई मात्र अवलम्बन गर्छ। मानिसलाई साँचो कुरा बुझ्न सही दृष्टिकोण वा धारणा निर्माण गर्न मानव समाज रूपान्तरणको लागि मार्गनिर्देशन गर्न चिन्तनमनन्का आमनियम लागू गर्न, पदार्थ र चेतनाको अन्तरसम्बन्धको अध्ययन गर्न समाजको वास्तविकता बोध गर्न, एकबारको मानव जुनीको मूल्यबोध गर्न दर्शनको भूमिका अपरिहार्य र महत्त्वपूर्ण रहन्छ। समष्टिमा समता, स्वतन्त्रता, खुसी र सुखीहरूको समाज बनाउने अवधारणा बोकेको दर्शनको रूपमा चार्वाक दर्शनलाई लिन सकिन्छ। ज्ञान मीमांसा प्रत्यक्षवादी, तत्त्व मीमांसा भौतिकवादी र आचार मीमांसा, खुसी र सुखवादी चार्वाक दर्शनको दर्शनशास्त्रीय मान्यता हो। पूर्वको प्राचीन भौतिकवादी दर्शनको रूपमा चार्वाक दर्शन परिचित छ।"
"आगोमा युक्रेन, रापिँदै नेपाल","रसियाले युक्रेनमाथि हमला तथा गोलाबारी गर्न थालेको लभगभ ६ महिना भएको छ। युरोपेली युनियनसँगको विवाद र सन् २०१४ मा भएको क्रिमिया एकीकरणदेखि यो तनाव बीजारोपण भएको मानिन्छ। आक्रमण सुरु भएको फेब्रुवरी २४ देखि अहिलेसम्म सयौंको संख्यामा जीवनको हताहती भएको अनुमान छ। चलअचल सम्पत्तिजन्य क्षति तथा मानसिक विक्षिप्तताको सायद कसैले सर्वेक्षण नै गर्न थालेको छैन। एक्काइसाँै शताब्दीको सबैभन्दा ठूलो युद्ध भनेर पनि चित्रित हुँदैछ। सजिलै कुनै देशले हार्ने वा जित्ने जस्तो देखिँदैन। युक्रेनले सहजै आत्मसमर्पण गर्छ भन्ने केही व्यक्तिको सुरुवाती मनोगत अनुमान सर्वथा निराधार बन्दैछ। युद्धविराम गराएर सम्बन्ध सुधार गर्न कुनै अन्तर्राष्ट्रिय शक्तिहरूले चासो दिएको समेत देखिँदैन। युद्धको अवस्थामा तत्काल युद्धविराम, वार्ता, उद्धार, राहत, युद्धविश्राम र पुनर्निर्माणका पक्षहरू चाहिँ प्रधान आवश्यकता बन्नुपर्छ। युद्धका दर्शन तथा युद्धोत्तर व्यवस्थापनका सिद्धान्तहरूले पनि यसै भन्छन्। तर कसरी आक्रमण निराकरण गर्ने र नागरिकलाई राहत महसुस गराउने भन्ने चिन्तन गौण बनेको देखिन्छ। यद्यपि बाँकी वृत्तमा शंकाउपशंका र आरोपप्रत्यारोप बाक्लिँदो छ। युद्धको लागि को जिम्मेवार छ, कसले युद्ध भड्काउँदै छ भन्ने विमर्शमा चाहिँ धेरै ठूलो समाज अल्झिएको छ। आआफ्नै अडान तथा आत्मरतिका तर्कवितर्कमा रमाउने दस्ता बाक्लो बन्दैछ। आत्मरतिका आयामहरू यो युद्धको प्रमुख कारक भनेर अमेरिकालाई आरोपित गर्नेहरू छन्। उनीहरू भन्छन्, उसले हिंसा बढाउने र हतियार बेच्ने प्रयोजनका लागि युद्ध चाहन्छ। आफू हातहतियार, आणविक बम तथा बारुद बनाएर संसारलाई युद्धमा उक्साउछ। मिसायल बनाएर शान्तिको गीत गाउँछ। मानवअधिकारको वकालत गर्ने र भू्रण हत्याको संस्कृति बसाउने उही नै हो। एउटा पनि महिला राष्ट्रपति निर्वाचन गर्न सशंकित हुने देश महिला अधिकारको वनावटी र कृत्रिम पैरवी गर्छ, आदि आदि। अर्काथरी विश्लेषकहरू भन्छन् रुसले एउटा सानो छिमेकीमाथि हैकमी आचरण देखाएको छ। महाशक्तिको अहंकारभाव देखाउँदैछ। कुनै मुद्दा अथवा जायज विवादले निम्त्याएको टकराव नभै विस्तारवादी नजरको उपज हो। विश्व युद्धको सुरुवात हुन सक्छ, शीतयुद्धको बाछिटा हो। विश्वले उसलाई एक्ल्याउनु पर्छ। थोमस ह्यारिसको पुस्तक रसिया युक्रेन वारः २०२२ले चाहिँ यसलाई एक ग्ल्याडिएटर (अन्तिम युद्ध नभएर नयाँ युद्धको आधार वा तयारी)को रूपमा व्याख्या गर्छ। शक्तिराष्ट्रहरूबीच यस्ता टकरावको शृंखला चल्नु सामान्य हो। तर आक्रमणमा युक्रेन परे पनि यसका असरहरूले नेपालमा समेत गम्भीर संकट औंल्याउँदै छ। कूटनीतिक, सामाजिक तथा सरकारी तहमा विभिन्न अवयेय र पराकम्पन देखिँदैछन्। युक्रेन द्वन्द्वका नेपाल असर निकै पेचिलो बन्दै जाँदैछ। पेचिलो बन्दै नेपाल असर अहिले हाम्रो परराष्ट्र नीतिमाथि प्रश्नवाचक चिह्न लागेको छ। हामीले सदियाँैदेखि स्वीकारेको असंलग्नताको नीतिमा पुनर्विचारको आवश्यकता बोध हँुदैछ। सन् १९५५ को बानदुंग घोषणामार्फत भारतलगायत थुप्रै देशले अवलम्बन गरेको यो नीति हामीले पनि अगाल्यौँ। त्यसबखत रसिया र अमेरिकालाई प्रथम र दोस्रो विश्व भनिन्थ्यो। यी दुई देशहरूबीच शीतयुद्धका विभिन्न प्रतिविम्बनहरू देखिन्थे। यी कुनै धुव्रतिर संलग्न नहुने र युद्धमा कसैको पक्षविपक्षमा नलाग्ने नीति लिने देशलाई तेस्रो विश्व (थड वल्र्ड) भन्न थालियो। यद्यपि अब परिस्थिति पूर्णरूपमा फेरिएको छ। शीतयुद्धको समयमा नेपालको अमेरिका तथा रुस दुवैसँग त्यति सघन सम्बन्ध थिएन। उनीहरूका विवादमा कतै नलाग्दा हामीलाई कुनै लाभहानि हुने थिएन। अहिले ती दुवै देशसँग हाम्रो सम्बन्ध सघन छ। विविध आयामका राजनीतिक, व्यापारिक तथा कूटनीतिक अनुबन्धनहरू छन्। अर्कोतिर हिजो धेरै दूरमा रहेका विपरीत धुव्रजस्तो गरी अहिले हाम्रा दुई छिमेकी मित्रराष्ट्रहरू उदीयमान बन्दैछन्। अबकोे विश्व वर्चस्व र वैभव एसियाबाट निर्मित हुनेछ। पराग खन्नाको द फिउचर इज एसियन र जोन वेस्टको एसियन सेन्चुरी नामक पुस्तकले यस्को राम्रो मार्गचित्र आकलन गर्छन्। जब छिमेकीमाथि र उनीहरू संलग्न भएका विवाद सतहमा आउँछन्, हामीले कतै नालगेर सुख पाउदैनौं। अहिले हाम्रो परराष्ट्र नीतिमाथि प्रश्नवाचक चिह्न लागेको छ। हामीले सदियौंदेखि स्वीकारेको असंलग्नताको नीतिमा पुनर्विचारको आवश्यकता बोध हुँदैछ। सामान्यतया हामीकहाँ विद्यालय तहको अध्ययनपछि सबै विद्यार्थीलाई निःसन्देह एउटै वाक्यांश भएको चारित्रिक प्रमाणपत्र दिइन्छ। सबै विद्यार्थीहरू राम्रा नैतिक आचरण भएका अवश्य हँुदैनन्। विद्यार्थीकालमा जे जस्तोसुकै आचरण भए पनि निज विद्यार्थीको व्यवहार तथा आचरण पूर्णतया नौतिक रहेको छ भनेर चारित्रिक प्रमाणपत्र लेखिन्छ। अबको सन्दर्भमा पनि हामीले असंलग्नताको नीति लिइराख्नु यस्तै ढोगीपना शिरोपर गर्नुमात्र हो। विश्वका जुनसुकै देशसँग हामीप्रतिको व्यवहार र सद्भावको आधारमा हाम्रो विदेश नीति निर्धारण हुनुपर्छ। समभावको सद्भावमात्र राज्यले अंगीकार गर्नुपर्छ। खराबसँग खराबै र राम्रोसँग राम्रै सम्बन्ध राख्ने गर्नुपर्छ। सबैसँग आत्मीय हुने नाममा कोहीकसैका हैकमवादी आचरणप्रति मौनता साध्नु हँुदैन। हामीले कतै पनि संलग्न नहुने भनेको चाहिँ युद्धमा भौतिकरूपले सरिक नहुने भन्ने होला। यदि विचारमार्पत अरूले सही वा गलत के गरिरहेको छ भन्ने कुरालाई पनि कसैको विरोध वा समर्थन अथवा पक्षधरता बुभ्ने हो भने हामीले बोल्नै बन्द गर्नुपर्छ। अभिव्यक्तिको स्वतन्त्रतासमेत अभ्यास गर्न नमिल्ने असंलग्नताको अपरिहार्यता कति र किन रहन्छ भन्ने प्रश्न उठ्दैछ। संलग्नता र असंलग्नताको परिभाषा अनि प्रयोगमाथि पुनव्र्याख्याको आवश्यताका उजागृत हुँदैछ। हामी कसैको पक्ष नलाग्दैमा हाम्रो अस्तित्वको संकट भने आउँदैन। सहजता र अरूबाट अपेक्षित सहयोग प्राप्त नहुन चाहिँ सक्छ। हामीलाई कसैले नचिन्न र नगन्नसमेत सक्छ। त्यसैत्यसै सबैको जानकारीबाट दूर पुग्न सकिन्छ। अन्तर्राष्ट्रिय जगत्मा पहिचान कमजोर र घमिलो हुन सक्छ। राजनीतिका पछिल्ला सिद्धान्तले राज्यका विशेषतामध्ये अन्तर्राष्ट्रिय मान्यताको प्राप्तिलाई पनि मुख्य मान्छ। कम्तीमा कुनै एक समूहको जानकारीमा अविछिन्न रहिरहन अनि उनीहरूको समर्थन लिनसमेत हामी कतै न कतै खुल्नुपर्ने बाध्यतामा बेरिदैछौँ। पछिल्लो परिस्थितिले हाम्रो छिमेक सम्बन्धमा गम्भीर पुनर्विचारको आवश्यकता देखिँदैछ। हामी समान एवं सन्तुलिन छिमेकी नीति भन्छौँ। हाम्रा छिमेकीको हामीप्रतिको व्यवहार उत्तिकै सन्तुलिन, संयमित र समान नरहेको प्रस्ट छ। विश्वासवाद र विस्तारवादका परस्पर असमान चरित्र यदाकदा सतहसम्म नै खुलेका छन्। आत्मीयता र अहमताका छालहरू छच्लकिएका छन्। तसर्थ छिमेकीको हामीप्रतिको सम्बन्धकै आधारमा उनीहरूप्रतिको सम्बन्धसमेत निर्धारण गर्ने साहस बटुल्नुपर्छ। राष्ट्रिय हित र तुलनात्मक लाभको अवस्थालाई हेरेर सम्बन्ध बनाउने अभ्यास थाल्नुपर्छ। युक्रेन युद्धले विश्वजगत् सप्ट पावरबाट पुनः हार्ड पावरको यात्रामा मोडिएको देखिन्छ। यस्ता युद्धहरूमा शक्ति केन्द्रहरूले अविकसित देशहरूबाट सैन्यदस्ता करार गराई अरूका नागरिक हताहती गरेको नजिर छ। प्रथम र दोस्रो विश्वयुद्धलगायत अन्य युद्धमा नेपालीहरू यसैगरी कत्लेआम गरिएका छन्। अहिले पनि संसारका थुप्रै देशमा विभिन्न रेजिमेन्टको नाममा नेपाली युवालाई सेनामा भर्ती गराइन्छ। उनीहरूको प्रयोग हुन सक्नेमा चनाखो बन्नुपर्छ। युक्रेन युद्धकै विषयलाई लिएर सरकारले सम्पादन गरेका कतिपय व्यवहार अनि विचारका कारण संकटको भुँमरी पर्ने अवस्था नजरअन्दाज गर्न मिल्दैन। अन्तर्राष्ट्रिय अविश्वासको सम्भावना बढेर गएको छ। ताइवानको विषयलाई आवरणमा राखेर चीन र अमेरिकाको भिडन्त हुन सक्ने अनुमान गरिँदैछ। नेपाल त्यस्तो संग्राम मैदान बन्ने खतरामा रहेको भन्नेहरू पनि छन्। यही युद्धकै कारण महँगी तथा मूल्यवृद्धिको ग्राफ निकै माथि पुगेको छ। यसले नागरिकका अन्य विविध असन्तुष्टिलाई झन् मलजल गर्दैछ। विद्रोह विस्फोट हुने जोखिम रहन्छ। आगामी निर्वाचनमा समेत असर देखाउने सम्भावना रहन्छ। इन्फ्लेसन (मुद्राको भाउ कमजोर तथा वस्तु अनि सेवाको मुल्य महगो) र श्रींकफ्लेसन (भाउ बढाउनुभन्दा वस्तु तथा सेवाको आयतन वा परिणाम घटाएर बेच्ने पद्धति)को अभ्यासले सामान्य जनताको जीवन निकै असहज बन्दैछ। युक्रेन युद्धकै कारण चीन सम्ब्न्धमा केही दरार आउने सम्भावना बढ्न सक्छ। चीन नेपालको भूमिकालाई लिएर सशंकित बनेको देखिन्छ। अमेरिकी सभामुखको ताइवान भ्रमणलाई लिएर पनि नेपालले फेरि अपरिपक्व अभिव्यक्ति नदिओस् भन्ने चाहना चीनले राखेको भनाइ सार्वजनिक भएको सुनिँदैछ। हामीले राष्ट्रिय शक्ति चिन्नुपर्ने आवश्यकता बढ्दैछ। राष्ट्रिय सुरक्षा, सबलता अनि चासो र हितलाई सूक्ष्म तवरले केलाउन सक्नुपर्ने आवश्यकता खड्किँदैछ। एमसीसी तथा एसपीपीजस्ता परियोजनको कारण त्रासका नया तरंगको बहार बन्ने देखिन्छ। पश्चिमाको नियन्त्रित अस्थिरता र छिमेकी भारतको निर्देशित स्वतन्त्रताका अभिरुचिमा हामी फस्दैछौँ। नागरिक र विश्लेषकबीचको विभाजन पनि युक्रेन युद्धको अर्को उपज हो। हाम्रो समाज प्रोरसिया, प्रोयुक्रेन अनि प्रोअमेरिकाहरूको कलह र कचहरीमा रुमलिँदा आन्तरिक आत्मीयतासमेत जीर्ण हुन्छ। हाम्रो सुरक्षाको लागि चीन र भारतलाई दुवैलाई झन् बढी विश्वासमा लिनुपर्ने अवस्था आइपरेको छ। त्रिपक्षीयतावादको राप र मृगतृष्णालाई व्यवस्थापन गर्नुपर्ने बाध्यताले हाम्रो कूटनीति झन् बोझिलो अनि अस्पस्ट बन्ने सम्भावना बढ्दैछ। पछिल्लो केही समय अमेरिका र चीनबाट हरेक महिना जस्तो भएका उच्चस्तरीय भ्रमण यसका सुरुवाती दृश्यहरू हुन्। डायसपोराको दबाब र बिगबिगीको हाबी यस्को अर्को ज्वालाको रूपमा देखा पर्नेछ। सन २०१७ मा स्कारा बकुदिन र इरिक साहानको पुस्तक द हन्ड्रेड रुल्स अफ वार प्रकाशित भयो। यस्ले युद्धमा हार्नेहरूले त हार्छन्, जित्नेले पनि हार्छन्, अनि सहभागी नभएकाहरू पनि हार्छन् भन्ने मान्यता राख्छ। युद्धमा सबै सहभागी नहुन सक्छन्, प्रभावित नहुन भने सक्दैनन्। हामी सहभागी नभए पनि गम्भीर हिसाबले प्रभावित हुने संघारमा छौँ। आगो युक्रेनमा लागे पनि नेपालमा समेत यसको सघन राप महसुस हुँदैछ।"
जाबो जनता !,"एकाबिहानै उठेर कराग्रे वसते लक्ष्मीः करमध्ये सरस्वती, करमुले तु गोविन्दः प्रभाते करदर्शनम् गर्नुपर्ने हुन्छ। तर बिहानै मोबाइलले सस्ते महांगे तेलेः मूल्यवृद्धि मध्यराते प्रभाते फेसबुके दर्शनम् पो भन्छ बा। के भो के भो भन्दै म पनि झस्किएँ एक्कासि अनि सँगै बोतलको पानी तताएर गिलासमा हालेर ल खा भन्दै दिएको अझै खन्न भन्छ बा ! हरे शिव के गर्ने होला यसलाई भनेर यसो फेसबुक हेर्दै के थिएँ। छिमेकीले हन तँलाई रातिको पेट्रोलले अझै छोडेन पो भन्छ बा ! दंग परें अनि स्क्रोल गरेको त झन् पल्लो घरको सोमे दाइले पनि तेलको मूल्य अकासियो भनी राछ। फेरि उसको बाइक, गाडी, हेलिकप्टर केही पनि छैन। तँलाई विरोध गर्ने साधन त सस्तै छ त किन सरकारलाई फुक्को गाली गर्छस् ? नेता हुन मन छ कि क्या हो भनेको के थिए। मुसो जसरी भित्र पसेर चुक्कल पो ठोक्छ बा। यति गर्दा गर्दै विष्णु दाइ पो कोठामा टुप्लुक्क आइपुगे। ल दाइ बस्नु भनेको के थिएँ दाइले तीन पोका दूध, एक किलो घिरौंला र एउटा हजमोला पो लिएर आका छन्। हन के हो दाइभन्दा मेरो मूल्य बढेछ भनेर खुसी पनि भए। चिया पकाएँ अनि घिरौंलाको तरकारी र खिर बनाएँ। मस्तले खाइयो त्यो पल्लो कारवाला नेता छिमेकी हेरेको हेरेई। बोलायौं उसलाई पनि। अनि अलिकति उसलाई पनि दियौं। खिर खाँदाखाँदै उसले पनि भाउकै गफ नर्छ भन्या। मलाई चित्तै बुझेन अनि दाइले लिएको हजमोला खाएँ। उसलाई चाई यत्रै नि दिइनँ किनकि थाहा थियो उसलाई ग्यास्टिक छ भनेर। यसो गर्दा उसको ग्यास बढ्छ र पछि पाइप लगाएर सिलिन्डरमा पछि भर्न सजिलो होस् भनेर। विष्णु दाइ देशभक्त छन् अलि त्यसो भएर उनले महँगी बढ्यो अब सबै सर्वहारा किसान, विद्यार्थी मारमा पर्ने भए, हुने खानेलाई त के नै छ र भन्दै नेतासँग आन्दोलनको पो कुरा गर्छन् बा ! सुनिरहें केहीबेर। कुरा अलि चर्किएपछि मलाई पनि अति भयो क्या। त्यसपछि चोर औंला ठड्याउँदै भनें, पख्नोस्। के बढ्या छ रे ? तेल सवारी नहुनेलाई के को तेल ? आन्दोलन रे ? केको आन्दोलन गर्नुपर्यो विद्यार्थीले। सरकारले मूल्य बढ्छ, भाडा भन्ने थाहा पाएर नै ४५ प्रतिशत छुट दिएको हैन र भन्या ? सुनको भाउ बढ्यो खोइ त आन्दोलन ? यहाँ आफूलाई नै अनुदानमा लिलामी गर्नुपर्ने भइसक्यो। कहिल्यै ती वृद्धाश्रम बस्नेले आन्दोलन गरेको सुन्नु भएको छ ? नेतालाई यसो खुवाउनु पर्यो, होटलमा बोलाउनै पर्यो यता नेताको मूल्य बढेको बढ्यै छ। खोइ मैले कहिल्यै किन आन्दोलन गर्नु पर्यो ? न्याय खोज्नेभन्दा नि भाइरल हुनेहरूको मूल्य बढेको बढ्यै छ। सर्पको र्यालको मूल्य बढेको छ, मुसो दुलो पसेको छ। सीसीटीभी गार्ड बसेको छ यसमा किन चिन्ता लिनु पर्यो ? सबै सुरक्षित भइहाल्छ नि। रत्नपार्कमा पनसयमा दुईटा किनेका टिसर्ट, सयमा तीन जोर मोजा, दुई सय पचासको ट्र्याक पाइन्ट, पनसय पचासमा जुत्ता, सयको पेन्टी, सयमा पेटी। योभन्दा सस्तो के खोज्छौ हो ? रातिमा २० हजारको पेट्रोल भर्न सक्नेले दिउँसोमा दुई सयमा हाल्न नि केको कन्जुस्याइँ ? भन्दाभन्दै नेताले रोक्न खोज्छ बा ! यत्तिकैमा विष्णु दाइ हैन उसो भए किसानलाई पो मार पार्ने भयो ढुवानीमा ? मैले फ्याट्ट जवाफ दियो, हन किसानलाई केको चिन्ता ? एउटा किसान कार्ड बनाइदिए भइहाल्यो नि ? अनि व्यवसायीलाई के गर्ने त ? चोभारमा जाने टाउको ठोक्ने। जाबो जनता भनेको पाँच वर्षमा एक चोटि न चाहिने हुन्। अनि के दैनिक उपभोग्य चिजको मूल्यवृद्धिमा दैनिक कुरा गर्छौं ? जनता मरे के भो र ? पार्टीको झन्डा अलि बढी अर्डर गरौंला, लगेर ओडाइदिउँला। के भयो र ? यसो गर्नबाट बचाउन फ्रिको अक्सिजन लिँदै सरकारलाई सलाम हान्ने अनि सहर छोड्ने र गाउँतिर लाग्ने। नत्र तिमीलाई हिँड्न, काम गर्न भगवान्ले दिएका चार हातपाउको के काम ? नत्र झोले बन्ने, यसो पनि नभए जनताविरुद्ध मिडियामा बकम्फुसे कमेन्ट लेख्ने। यहाँ यत्रो भाउ बढीराछ तपाईं पचिस तीस रुपैयाँमा अल्झिनु हुन्छ ? ए सरकार ! अब म गाउँमा महँगीको मृत्युमा किरिया बस्न जानुपर्ने भयो। मलाई एउटा महँगो सिट मिलाई दे ल नत्र यति पनि गर्न सकिँदैन भने यहाँलाई मेरो पसिना बेचेर एक बोतल पेट्रोल किनिदिन्छु। किसानको खेतमा गएर मलमाथि किसानको शरीरमा पेट्रोल छर्किएर आगो लगाइदिएर नयाँ कामको सुरुआत गर्दा हुँदैन सरकार यहाँले ? सक्नेले जीवन चलाउने हो नसक्नेले जलाउँदा के फरक पर्ला र ? यसरी जनता मर्दा आत्तिनु पर्दैन नि सरकार। यहाँहरूलाई किनकि यसो गर्दा यहाँको सालिक सहिद पार्कमा हैन महँगी पार्कमा राखिन्छ नि। यो त अति भएन र सरकार ? उसो भए ए सरकार ! कि मण्डलामा सिंगल सिंगल कक फाइट खेलौं र ? बरु रेफ्रीहरू चीन, भारत र अमेरिकाबाट बोलाउँला। पशुपतिले समयमै सबैको आँखा उघारुन्। हरे कृष्ण !"
डारिनाको पाँचौं उपाधि,"लन्डन : नम्बर एक रुसी टेनिस खेलाडी डारिना कसाटकिनाले पाँचौं अन्तर्राष्ट्रिय उपाधि जितेकी छन्। २५ वर्षीया डारिनाले अमेरिकाको क्यालिफोर्नियामा आयोजना भएको सिलिकन भ्याली क्लासिकमा अमेरिकी खेलाडी शेल्बी रोजर्सलाई ६७(२७) ६१, ६२ ले हराउँदै समग्रमा पाँचौं उपाधि जितेकी हुन्। समलिङ्गीका बारेमा रसियाको रबैया र युक्रेनमाथिको आक्रमणका विषयमा सरकारको कडा आलोचना गरेर डारिनाले चर्चा बटुलेकी थिइन्। उनले आफू समलिङ्गी रहेको बताउँदै सरकारले उनीहरूलाई हेर्ने दृष्टिकोणमा परिवर्तन गर्नुपर्ने आवाज पनि उठाएकी थिइन्। यसैगरी युक्रेन मानवीय संकटमा परेकाले रुसले तत्काल युद्ध रोक्नुपर्नेमा जोड दिएकी थिइन्। रुसमा समलिङ्गी सम्बन्धलाई अवैध गरिएको छैन। तर, समलैगिकतालाई प्रचारप्रसार गर्न भने बन्देज गरिएको छ। समलैगिकताको प्रचारले नाबालिगहरू पनि यसप्रति आकर्षित हुन सक्ने भएकाले सरकारले प्रचारप्रसारमा बन्देज गरेको छ। डाकिनाले एक अन्तर्वार्तामा समलैगिक सम्बन्धका बारेमा खुलेर बोलेपछि उनी आफ्नै देशमा आलोचित बनेकी थिइन्। डाकिनाले रुसको टेनिस टिमले गरेको समर्थनको भने प्रसंशा गरेकी छन्। मानिसको परीक्षण राम्रो र कठिन समयमा देखाएको साथ, सद्भाव र समर्थनबाट हुन्छ। कठिन समयमा पनि सदैव मेरो साथमा रहने मेरो टिमलाई धन्यवाद, उनले उपाधि जितेपछि भनेकी छन्, कहिलेकाहिँ हामीबीच बहस पनि भयो। भनाभन पनि भयो। तर, एउटा टिमका रुपमा मलाई सहयोग गरेकोमा आभारी छु। अमेरिकाकी ३०औं वरीयताकी रोजर्सलाई हराउँदै डाकिनाले यस वर्ष पहिलो डब्लूटीए टुरको उपाधि जितेकी हुन्। यस वर्ष पहिलो उपाधि जितेकी डाकिनाको समग्रमा भने जीवनको पाँचौं उपाधि हो। नवौं वरीयताकी डाकिना सन् २०१८ पछि पहिलो पटक शीर्ष १० मा परेकी हुन्। उनी यसअघि फ्रेन्च ओपनको सेमिफाइनलसम्म पुगेकी थिइन्। तर, रुसले युक्रेनमा आक्रामण गरेको विरोधमा डब्लूटीएले रुसी तथा बेलारुसी खेलाडीलाई प्रतिबन्ध लगाएका कारण उनले विम्बल्डनमा भने प्रतिस्पर्धा गर्न पाइनन्। सन् २०१८ मा डब्लूटीए वरीयतामा डेब्यु गरेकी डाकिना यस वर्ष शीर्ष १० मा परेकी हुन्। उनले डब्लूटीए टुरको महिला एकल र डबल्सको उपाधि जितेकी छन्। एजेन्सी"
"केन्यासँग खेल्न नेपाली टोली घोषणा, यस्तो छ खेल तालिका","काठमाडौं : नेपाल क्रिकेट संघ (क्यान)ले केन्यासँग हुने टी२० र एकदिवसीय अन्तर्राष्ट्रिय सिरिजका लागि टोली घोषणा गरेको छ। क्यानले सन्दीप लामिछानेको कप्तानीमा १६ सदस्यीय टोली घोषणा गरेको हो। पूर्वकप्तान ज्ञानेन्द्र मल्लले टोलीमा पुनरागमन गरेका छन्। त्यस्तै विनोद भण्डारी र कुशल भुर्तेल टोलीमा पर्न सकेनन्। युवा विकेटकिपर अर्जुन साउद भने पहिलो पटक टोलीमा परेका छन्। टोलीमा सन्दीप लामिछाने, रोहित पौडेल, आसिफ शेख, आरिफ शेख, दीपेन्द्र सिंह ऐरी, देव खनाल, आदील आलम, करण केसी, ज्ञानेन्द्र मल्ल, सोमपाल कामी, बसिर अहमेद, अर्जुन साउद, पवन सर्राफ, शाहब आलम, किशोर महतो र विवेक यादव रहेका छन्। त्यस्तै वैकल्पिक खेलाडीको रुपमा जितेन्द्र मुखिया, भिम सार्की, प्रतिष जिसी र हरिशंकर शाह रहेका छन्। नेपालले भदौ ९ गतेदेखि २० गतेसम्म केन्याको भ्रमण गर्दैछ। नेपालले नेपालले केन्यासँग ५ टी२० र ३ एकदिवसीय सिरिज खेल्नेछ। टी२० अन्तर्गत नेपालले पहिलो खेलमा अगस्ट २५ खेल्नेछ। दोस्रो २६, तेस्रो २८, चौथो २९ र पाँचौं ३० तारिखमा खेल्नेछ। त्यस्तै एक दिवसीयअन्तर्गत पहिलो खेलमा सेप्टेम्बर २, दोस्रो ३ र तेस्रो ५ तारिखमा खेल्नेछ।"
