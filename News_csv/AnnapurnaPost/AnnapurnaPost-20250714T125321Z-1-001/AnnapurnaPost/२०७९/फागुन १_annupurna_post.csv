शीर्षक,विवरण
बिब्ल्याँटो राजनीति,"शिक्षाले राजनीतिलाई चलाउनुपर्नेमा राजनीतिले शिक्षालाई निमोठिरहेको छ । नेतृत्वमा पुग्नेले स्वार्थको बार्गेनिङ गरिरहे । फ्रान्समा चार्लेज मन्टेक्युई (सन् १६८९१७५५) र जिन ज्याक रुसो (सन् १७२२१७७८) ले बौद्धिक जागरणलाई अघि बढाएपछि दर्शन र विज्ञानलाई गाँसियो। बिस्तारै सामाजिकआर्थिक रूपान्तरणसँग चेतनालाई जोड्ने अभ्यासमा बौद्धिक जगत् र राजनीतिक नेतृत्वले हातेमालो गरे। वस्तुतः सम्पन्न भनिएका मुलुकमा निष्पक्ष थिंक ट्यांकले क्षमतानुसार अवसर पाएका हुन्छन्। तिनले अध्ययनका आधारमा बोल्छन् तर हचुवा र हलुका तर्कबाज छाँट्नुपर्ने बाध्यता बन्दैन। परिणामतः वैज्ञानिक चिन्तनलाई सामाजिक परिवेशमा प्रयोग गर्न सम्भव हुन्छ। तब युगानुकूल गतिशील विकासको गुणस्तरीय अभ्यासमा योजनाबद्ध परिवर्तनको हुँकारले तीव्रता पाउँछ। समाजभित्र स्थापित कुशल आदर्शता र सबल पूर्वज्ञानलाई उपेक्षा गर्नुपर्ने कुचेष्टा लादियो। संस्कृतिभित्रको विकृति फाल्नुपर्ने र सुसंस्कृत बन्नुपर्ने भाष्यलाई खोतलिएन। वस्तुतः मुलुकमा स्थापित विचार र हाम्रो माटोको सम्बन्धसँग जनचाहनाको रागलाई बुझ्ने नेतृत्वको अभाव खड्किरह्यो। आर्थिक विकासका निमित्त श्रम र पुँजीको प्रयोगसँग नातो गाँसिएन। शिक्षामा लगानी, प्रक्रिया र उत्पादनको सम्बन्धलाई स्थापित गराइएन। विडम्बना, मुलुकमा यतिखेर विकृति नै संस्थागत बनिरहेको देखिन्छ। विशेषतः स्थानीय स्तरमा जागिर खान होस् वा कर्मचारीको सरुवाबढुवामा तह र पदअनुसार सम्बन्धित निकायलाई तिर्नुपर्ने बढाबढ दामको घुस रकम रूढ भएर स्थापित भइरहेको छ। आखिर नीतिनियमको धज्जी उडाउनेहरू नै नेतृत्वमा पुगेपछि शक्तिको दुत्कार भइछाड्छ। सुशासकबाहेक केही बदमासी गरेका अर्थात् समाजमा खुलेआम अन्याय गरेकाले नै नेतृत्व गरेपछि लोकतान्त्रिक राजनीति दूषित बन्न पुग्छ। जागिर खानेलाई बाध्यता छ। उसले भनेको रकम नतिरे दुर्गममा पर्नुपर्ने वा भोलिका निम्ति भनेजस्तो सहज नहुने अर्को पीडा हुन्छ। दलीय कार्यकर्ता दादागिरीका अघि आममान्छेको आवाज खोलाको गीत बन्छ। कतै शैक्षिक माफिया, कतै भूमाफिया त कतै मेडिकल माफियाको खुलेआम माफियावाद अनि बिचौलियावादले सकारात्मक परिवर्तनमा तगारो हालिरहन्छ। राजनीतिभित्रको फोहोरको डंगुर पुस्तान्तरित भइरहँदा नयाँ भनिएका अनुहारमा समेत स्वच्छता देख्न पाइएकै छैन। सबैभन्दा ठूलो विडम्बना जनता त लोकतान्त्रिक स्वतन्त्रतामा समेत भद्दा मजाकभित्रको रंगमञ्चका भोट बैंक मात्रै भयौं। स्वार्थजडित राजनीति हाम्रो समाज अझै पनि अगस्ते कम्तेले भने जसरी सामाजिक स्थिरता र सामाजिक गतिशीलताको संक्रमणको चरणमा छ। कम्तेले भने जसरी अलिकति आध्यात्मिक विश्वास, अलिकति काल्पनिक उडन्ते विचार अनि अलिकति वैज्ञानिक चिन्तनको खिचडी बोकेका नेतृत्वले देशको मियो समातेका छन्। कर्ममा भन्दा बौद्धिकताको नियन्त्रणमुखी चुक्लीबाजको मुख्र्यांईमा लिप्त संकीर्ण मथिंगलले अस्थिरतालाई निरन्तरता दिइरहेकै छ। यसर्थ पनि हाम्रो समाज र राजनीतिमा बौद्धिकताको चिरहरण भइरहेको देखिन्छ। पतीत स्वार्थपरक बौद्धिक बहसभित्र समाजले आपूलाई सुधारेर माथि लैजानेभन्दा प्रतिस्पर्धीलाई सिध्याएर ठालुपन देखाउँदै दूधको साक्षी बिरालो बन्ने परिपाटीमा बढी अभ्यास गर्न सिक्यो। विचारको ध्रुवीकरणका कारण वर्तमान समाजमा बौद्धिक जागरणले फड्को मार्न सकेन। समाज बिब्ल्याँटो बुद्धि बोकेर अड्बांगे बन्दै गयो। शक्तिको पूजामा आरती हुन्छ। पदीय स्वार्थभित्र आफ्ना नेतालाई देवत्वकरण गर्नमा हिच्किचाहट हुँदैन। मेरो मान्छेले यस्तो गरिदिन्छन्। मलाई मन्त्रीको फोन आएकाले फलानोलाई कानुनविपरीत भए पनि जागिर दिएँ भन्ने भाष्य सामान्य बन्छ। परिवर्तनका नाउँमा नबोलिएका र नदेखिएका हजारौं प्रेमप्रसाद आचार्यको आहतका अघि वर्तमान स्वार्थजडित राजनीति निदाइदिन्छ। जात र धर्मका नाउँमा राजनीति गर्ने साम्प्रदायिक सोचमा उचालिने अर्थात् कसैलाई माथि लैजान कसैको खेदो खन्ने परिपाटीलाई उत्पातै राम्रो शैली मानिएको छ। अर्थात्, मुलुकमा नवीन नेतृत्वको दोहोलो हुने परिवेश बनिरहँदा उही र उस्तै मगजहरूले आदर्श मूल्य, मान्यता र सकारात्मक सोचलाई उछितो काढ्न रमाइलो मान्छन्। फलतः नैतिक आदर्शताको खडेरीमा जनताले केही गरौं र केही बनौं भन्ने परिवेश बन्दैन। आमनागरिकका नाममा शपथ खाएर तिनकै ढाडमा बञ्चरो हानिरहेको यथार्थ छ। विडम्बना, असल भनिएकाहरू नै पनि बाध्यतामा अड्किन्छन्। कुनै पार्टीगत भूमिकामा रहेकाहरूको अपराधको बचाउमा अल्झिन पुग्छन्। कार्यकर्ता र आसेपासेका लागि भनसुन गरिदिने मोहमा लहसिन्छन्। यसर्थ सत्ताका वरीपरी घुम्नेले सुविधा पाउँछ। विडम्बना भूस्थानीकरणको युगमा समेत भुइँमान्छे पिल्सिरहेकै छ। गरिबी र राज्यनीतिको अन्तर्य जीवन निर्वाहको सहजता, आत्मसम्मान र स्वतन्त्रता नै विकासका मुख्य तत्त्व हुन्। अरस्तुले प्राप्तिलाई भन्दा असल चरित्रमा जोड दिन्छन्। यद्यपि, हामी साम्यवादी वा समाजवादी सिद्धान्तलाई बोलिरहँदा अघोषित अधिनायकत्वको दमनमा छौं। अर्थात्, व्यवस्था स्वतन्त्रताको हिमायती भए पनि सोच र व्यवहारलाई नेपथ्यबाट सीमित शक्ति केन्द्रद्वारा खेलाइन्छ। मुलुकको अर्थ राजनीतिमा कथित मुठ्ठीभरका शक्ति केन्द्रले प्रभाव जमाइरहँदा गरिबले गरिबै बन्नुपर्ने बाध्यता हुन्छ। यहाँ भ्रष्टाचारी, अत्याचारीको छानबिन गर्दा कतै न कतैबाट आफू र आफ्नाले फस्नुपर्ने जालो स्थापित भएकै कारण ठूला माछाले दाइँ गर्ने अवसर पाइरहन्छन्। टेन्डर पार्छन्। विकासलाई वर्षौं अँचेट्छन् र विपन्नसँग कर उठाएर तिनकै ढाडमा टेक्दै रजाइँ गरिरहन्छन्। अर्कातिर कर्मचारीतन्त्रको अदृश्य शक्तिको जञ्जालभित्र कतिपय निःस्वार्थी पात्र नै अघोरै दोषी ठहरिन पुगिदिन्छ। वास्तविक दोषीहरू बजारमा रमिरहने विचित्रता पनि नाटकको कथानकभन्दा भिन्न देखिँँदैन। आर्थिक, सामाजिक र मानवीय उद्विकासको चिन्तनमा डुबुल्की मार्ने परिवेश नभएसम्म हामी अस्थिरताको गोलघरमा घुमिरहनेछौं। किनभने, चेतनामा निष्पक्ष निर्णायक सक्षमता विकास गर्न जीवनमा सरलता चाहिन्छ। स्वच्छन्दता र स्वतन्त्रतालाई जीवनमा भोग्न पाउने परिवेश हुनुपर्छ। आवश्यकता र अभावले कसैको ओड लिने र ओत लाग्नैपर्ने भित्री स्वार्थका कारण गलतलाई पनि असल बनाउन अर्थात् मौनता साँध्न विवश छ हाम्रो समाज। राज्यले सन्तुलन कायम नगरिदिँदा जीवन सञ्चालन र समाज परिवर्तनको भाष्यबीच खाडल सिर्जना हुन्छ। स्वयं मुलुकको नीतिले नै गरिबीको तह निर्माण गरिदिन्छ। पैतृक सम्पत्ति नभएका सीमान्त क्षेत्रका विपन्नहरू सधैं सीमान्त वर्गमै बाँच्न विवश बन्छन्। तिनका सन्तानदरसन्तानमा उही विपन्नताको बाध्यता हस्तान्तरित हुन्छ। आफूलाई समाज अनुकूल समुन्नत बनाउन नसकेका कारण विपन्नहरूको जीवन सधैं अभावमा हुन्छ। यसर्थ जनताको जीवनशैली सुधारमा मुलुकको नीति र पद्धतिले नै मुख्य भूमिका खेलेको हुन्छ। शिक्षामा निजीकरण र वर्ग विकास निजी संस्थाले राम्रो नतिजा प्रदान गरिदिँदा सामुदायिक शैक्षिक निकायको नतिजालाई सोलडोलमा राखेर मुलुकको शैक्षिक उपलब्धिमा हिस्सेदार बनाइँदै आएको देखिन्छ। फलतः सामुदायिक शिक्षालाई सुधार्ने कर्मकाण्डी बहसले व्यावहारिक रूपमा आकर्षित तुल्याउँदैन। अहिलेको परिवेशलाई हेर्दा केही सम्पन्न र सक्षम वर्गका सन्ततिहरू मात्रै नामी निजी शिक्षालयमा महँगो शुल्क तिरेर पढ्छन्। जतिसुकै आदर्शका कुरा गरे पनि व्यावहारिक हिसाबमा विपन्नहरू नै गुणस्तरीय शिक्षाबाट वञ्चित छन्। कहिले झोला, कहिले चप्पल, कहिले एकएक पुरिया बिस्कुट दिएर तिनलाई विद्यालयमा नियमित आएर पढ्ने बनाउन सकिन्छ भन्ने सस्तो लोकप्रियताको फेसनले शिक्षामा रूपान्तरण सम्भव देखिँदैन। यसबाट सन् २०३० सम्ममा प्राप्त गर्ने भनिएको दिगो विकासको लक्ष्य पूरा नहुने संकथन तय भइरहेको छ। वास्तवमा कुर्सीमोहले नैतिक मर्यादालाई सम्बोधन गर्न सकेन। जनमतलाई आफ्नो बनाउने र फेरि झुक्याएर सत्तामा पुग्ने खेल चलिरहेकै छ। रचनात्मक परिवर्तनमुखी विकासका पक्षमा सोच्ने फुर्सद कसैलाई छैन। देखासिकी गरेरै भए पनि मध्यम वर्गले समेत सहरका निजी विद्यालय तथा क्याम्पसलाई रोज्ने स्थिति बनाइनुमा मुलुकको नीति र व्यवहार दुवै दोषी छ। चेतना बढ्नु सुखद पक्ष हो तर जीवनको सारा कमाइलाई खाइनखाइ शिक्षामा खर्चिनुपर्ने बाध्यता सिर्जना गर्नुमा राज्य जिम्मेवार हुन्छ। अर्कोतिर, विपन्न बालबालिका केही बुझेर वा नबुझेरै पनि कमसेकम सामुदायिक विद्यालयमा पढ्न पठाउँछन्। तथापि, समाजको संस्कार, परिवारको चिन्तन वा सोच अर्थात् अभाव र अज्ञानको परिणति तथा राज्यको बेवास्ताका कारण तिनले बीचैमा पढाइ छोड्छन्। पठन संस्कृतिको अभाव हुन्छ। अन्ततः सामान्य मजदुर बन्छन्। सम्पन्नका छोराछोरी मालिक हुन्छन्। दुःख गर्नुपर्छ, असल आचरणमा बस्नुपर्छ, दुव्र्यसनीमा फस्नु हुन्न भन्ने शिक्षा र चेतनाको अभावका कारण विपन्न र तल्लो वर्गका समुदायमा सकारात्मक चिन्तनको अभ्यास नै हुँदैन। मेधावी र सक्षम विद्यार्थी राम्रा वा निजी विद्यालयतिरै जान्छन्। अन्तः कतै जान नसकेका कमजोर तथा पारिवारिक वातावरण नपाएर छानिएका विद्यार्थीबाट उत्कृष्ट नतिजाको अपेक्षा गर्नै सकिँदैन। अर्कातिर, विद्यालयीय परिवेश पनि सकारात्मक नहुँदा राज्यको शैक्षिक पद्धतिले भोलिको पुस्तालाई दुई खाले वर्गमा विभाजित तुल्याएर संवैधानिक मान्यताकै खिल्ली उडाइरहेको देखिन्छ। आज शिक्षाले रोजगारको अभावमा ग्रसित असन्तुष्ट जनशक्ति उत्पादन गरिरहेको छ। अर्थात्, शिक्षाले राजनीतिलाई चलाउनुपर्नेमा राजनीतिले शिक्षालाई निमोठिरहेको छ। नेतृत्वमा पुग्नेले स्वार्थका लागि बार्गेनिङ गरिरहेका छन्। वैकल्पिक शक्तिलाई नामेट पार्न दलीय दादागिरीको त्रासद भाष्य रचेका छन्। चोर र साधुको अर्थबोधमा समेत सस्तो लोकप्रियता र अन्धआलोचनाको बिब्ल्याँटे दोहोरीसमेत चलिरहेको छ। वास्तवमा कुर्सीमोहले नैतिक मर्यादालाई सम्बोधन गर्न सकेन। जनमतलाई आफ्नो बनाउने र फेरि झुक्याएर सत्तामा पुग्ने खेल चलिरहेकै छ। रचनात्मक परिवर्तनमुखी विकासका पक्षमा सोच्ने फुर्सद कसैलाई छैन। शक्ति केन्द्रमा रहेर खेलिरहने होडबाजी नै आजको दूषित राजनीतिको यथार्थ हो। अन्ततः जनतालाई नै ढाल र तरबार बनाइरहिएको देखिन्छ। केहीकेही नयाँपन देखिँदै गर्दा पुनः अस्थिरताकै पुनरावृत्तिको छनक आइसकेको पनि जगजाहेरै छ। परिणामतः आममान्छेको चुलोचौकोले अझै पनि बिब्ल्याँटो राजनीतिसँग मुकाबिला गरिरहनुपर्ने भाष्य स्थापित भइरहेको छ।"
"क्यान्सर : लागेपछि होइन, नलाग्दै होसियार","उपचारभन्दा रोग लाग्न नदिनु नै उत्तम हुन्छ। त्यसैले आउनुहोस्, आजै एउटा वाचा गरौं, क्यान्सरको मुख्य कारक तत्वका रूपमा रहेको सुर्तीजन्य पदार्थको रोकथाममा पहल गरौं। सुर्तीजन्य पदार्थ सेवन र क्यान्सर पर्यायवाची शब्द जस्तै हुन् भन्दा खासै फरक नपर्ला। यसैगरी, क्यान्सर र आर्थिक भार ! काठमाडौं निवासी ६३ वर्षीय शैलेश ताम्राकार (नाम परिवर्तन), सेवा निवृत्त प्राध्यापक हुन्। जो फोक्सोको क्यान्सरको सिकार बनेका छन्। श्रीमती र दुई सन्तानसहित उनको परिवार शिक्षित र सम्पन्न छ। मासिक आम्दानी उनले पाउने पेन्सनबापतको ४० हजार छ। उनी दैनिक रूपमा नभई जमघट र पार्टीमा घुलमिल हुन धूमपान गर्ने गर्थे। यद्यपि उनलाई सन् २०१७ मै फोक्सोको क्यान्सर भएको थाहा भयो। जुन तेस्रो स्टेजमा पुगिसकेको थियो। उनलाई पेटमा दुखाइ र कठिनाइ भयो। उपचारका क्रममा नेपाल क्यान्सर अस्पताल र अनुसन्धान केन्द्रका क्यान्सर विशेषज्ञले क्यान्सरको पुष्टि गरेका थिए। अध्ययनको समयमा उनले १२ चरणको किमोथेरापी पूरा गरिसकेका थिए। जसका कारण भोग्नु परेका दुःखकष्ट अन्य समस्या साथै उनको परिवारले भोग्नु परेका समस्या थिए। अर्कोतिर क्यान्सरले उनको व्यक्तिगत र सामाजिक जीवनलाई मात्र असर गरेको थिएन, उनको आर्थिक जीवन झन् कष्टदायी बन्दै थियो। त्यतिञ्जेलसम्म उनको १८२० लाख खर्च भइसकेको थियो। उनलाई लागेको क्यान्सर पूर्णतया उपचार नहुने प्रकारको हो। जसलाई नियन्त्रणमा राख्नमात्र मिल्छ। क्यान्सरको गाँठोको आकार घटेको जाँच्न प्रत्येक दुई महिनामा औषधि र सिटी स्क्यानमा खर्च हुने गर्छ। उनलाई क्यान्सरले गर्दा ग्लानी थियो। चुरोट खाएकोमा तिक्तता थियो। क्यान्सर नभएको भए यो खर्च अन्य लाभकारी कार्यहरूमा लगानी गर्न सकिने धारणा उनको छ। यसरी उनको भावी खर्चहरूको कुनै लेखाजोखा थिएन। जबसम्म जीवन छ, व्यक्तिगत, सामाजिक र आर्थिक सकसपूर्ण दिनचर्या उनको छ। अलि सम्पन्न परिवारको मान्छेलाई त क्यान्सरमा लाग्ने आर्थिक खर्चले सही नसक्नु बनाउँछ भने एउटा सामान्य परिवार र निम्न आय भएका परिवारमा यसको अवस्था कस्तो होला ? सन् २०१९ मा गरिएको एक सर्वेक्षणअनुसार नेपालमा धूमपान गर्नेहरूमा निम्न आय भएका व्यक्तिहरू नै अग्रस्थानमा छन्। जसलाई दिनभरि मजदुरी गरेर बिहान साँझ छाक टार्न हम्मेहम्मे पर्छ। अब सोच्नुस्, उनीहरूलाई यदि क्यान्सरजस्तो घातक रोग लागेको खण्डमा उपचार कसरी गर्ने होला ? जसको परिवार उनैसँग आश्रित छ भने उनीहरूको हालत के हुन्छ ? पछि पछुताएर उपचारपश्चात् निको हुने रोग होइन यो। राम्रो उपचार पाए वा अगाडिकै स्टेजमा थाहा पाएको खण्डमा मात्र निको हुन्छ यो रोग। तर के त्यसका लागि निम्न आय भएका व्यक्तिहरूले क्यान्सरको लडाइँ लड्न सक्छन् त ? सरकारले विपन्न नागरिक कोषबाट दिने एक लाख त छेउटुप्पो पनि हुँदैन। अध्ययनका क्रममा भेटिएका सबैजसो क्यान्सर पीडितको हालत अनि पीडा खासै फरक थिएन। झापा घर भई काठमाडौं बस्दै आएका ४६ वर्षीय दिवस थापा (नाम परिवर्तन) मुखको क्यान्सर पीडित छन्। क्यान्सरको कारण हो, चुरोट अनि सुर्ती। उनलाई सन् २०२० मा मुखको क्यान्सर तेस्रो स्टेजमा रहेको थाहा लागेको हो। बिरामीका कारण उनको र परिवारको जीवनशैली खस्कँदै गएको थियो। उनको उपचार सुरु भएको ५६ महिनामात्रै भए पनि खर्च भने ७८ लाख भएको थियो। मुखको उपचार भएकाले उनी बोल्नसमेत सक्दैनथे। उनकी श्रीमतीसमेतले समय दिनुपर्ने थियो। जसका कारण व्यापार नै ठप्प भयो। अन्य पीडितको कहानी झन् कहालीलाग्दो थियो। कत्तिको त उपचारमा भएको अलिअलि घरजग्गासमेत सकिएको पीडा छ। निको नहुने अवस्थामा पुगेको पीडा, कत्तिको भावी उपचारका लागि आयस्रोत नभएको पीडा, ऋण लिन मिल्ने सबैसँग ऋण लिँदा पनि उपचार खर्च नपुगेको पीडा र त्यसलाई कसरी चुक्ता गर्ने भन्ने अर्को सकस ! क्यान्सरको उपचारको प्रत्यक्ष खर्च मात्रै पनि नेपालीको औसत आयुभन्दा धेरै माथि छ। यसमा अप्रत्यक्ष खर्च पनि जोड्दा त एउटा सामान्य तथा निम्न आयवर्गका मानिसलाई ठूलो आर्थिक अभाव निम्त्याउँछ। भक्तपुर क्यान्सर अस्पतालमा गरिएको सर्वेक्षणमा ८ सय ६५ मध्ये ७ सय ८५ ले उपचार खर्च जुटाउन ऋण लिएका थिए। जसमा ४ सय ८५ जनाले आफूसँग भएको सम्पत्तिसमेत बेच्न बाध्य भएको पाइएको थियो। यसरी क्यान्सर लागेको खण्डमा यसले व्यक्तिको सम्पत्तिमात्र नास गर्दैन, व्यक्तिलाई सामाजिक र मानसिक तवरले पनि उत्तिकै कमजोर बनाउँछ। हामी सबैले सुर्तीजन्य पदार्थलाई त्यागौं, अरूलाई पनि त्याग्न प्रोत्साहन गरौं। नीति नियम तोडेमा खबरदारी पनि गरौं। सबै तहका सरकारलाई नीति कार्यान्वयनका लागि दबाब दिऔं। यसरी क्यान्सरलगायत दीर्घकालीन रोगका कारण बिरामी र उसको परिवारमा तनाव, चिन्ता, उदासीनता थप्ने गर्छ। क्यान्सरका उपचाररत बिरामीहरू दुर्बलताका कारण पेसामा संलग्न हुन सक्दैनन् साथै दीर्घकालीन रोग भएका बिरामीको आत्मविश्वास र आत्मबल कम हुने र उपचारका क्रममा हुने अनवरत तनावका कारण मनोवैज्ञानिक जोखिम ज्यादा रहने देखिएको छ। यस्ता मानसिक र मनोवैज्ञानिक तनाव नेपालका विपन्न वर्गका बिरामीहरूमा अझै प्रगाढ देखिन्छ। अझै उनीहरू विभिन लाञ्छनासहितका जोखिमपूर्ण सामाजिक वातावरणका पीडित भएको पाइएको छ। यस्ता रोगको उपचारमा हुने बृहत् खर्चका कारण परिवारको जीवनका विभिन्न पाटोहरूलाई असर गर्छ। फलस्वरूप अर्को पिँढीका बालबच्चामा पनि नकारात्मक असर पुग्छ। कमजोर पारिवारिक अवस्थाका कारण ती परिवारका बालबच्चाहरू अक्सर विद्यालय नजाने गरेको र सानै उमेरदेखि पैसा कमाउनतिर लाग्ने गरेको पाइएको छ। हरेक वर्षको फेब्रुअरी ४ मा विश्वका सबै देशमा वल्र्ड क्यान्सर डे मनाइन्छ। नेपालीमा विश्व अर्बुद दिवस भनेर मनाइँदै आएको छ। क्यान्सरको विश्वव्यापी चेतना जगाउन, यसको रोकथाम गर्न, छिट्टै पत्ता लगाउन र उपचारलाई प्रोत्साहित गर्न वार्षिक रूपमा यो दिनमा यो दिवस मनाउने गरिन्छ। यसले जनचेतना जगाउनेदेखि उपचार के कसरी गर्नेसम्मका विषय र सन्दर्भ जनमानसमा पुग्ने गर्छ। विश्व क्यान्सर दिवसको यो वर्षको मुख्य नारा क्लोज दि केयर ग्याप अर्थात् विश्वव्यापी रूपमा क्यान्सर हेरचाहमा रहेको असमानताहरू बुझ्न र पहिचान गर्नेबारे थियो। यद्यपि, यो सन् २०२२ देखि २०२४ सम्मको अभियान हो। नेपालजस्ता न्यून आय भएका देशहरूमा, क्यान्सरको प्रकोप र राम्रो स्वास्थ्य सेवा वित्तीयको अभावले क्यान्सरका बिरामीहरूले ठूलो आर्थिक भार खेप्नु परिरहेको छ। अन्य निम्न तथा मध्यम आयवर्गीय राष्ट्रहरू जस्तै नेपालमा पनि क्यान्सरजस्ता दीर्घकालीन रोगहरू लागेको अवस्था छ। जुन जोखिमपूर्ण छन्। यस्तो अवस्थामा स्वास्थ्य सेवाहरू प्रयोग गर्ने वित्तीय जोखिमबाट जनतालाई जोगाउन जरुरी छ। तर, नेपालमा स्वास्थ्य सेवा वित्तीयको पर्याप्त विकास हुन सकेको छैन। अर्कोतिर स्वास्थ्य बिमा पनि सबैका लागि सजिलै उपलब्ध छैन। नेपालमा अन्य क्यान्सरभन्दा फोक्सोको क्यान्सर अग्रस्थानमा रहेको पाइन्छ। फोक्सोको क्यान्सरलगायत अन्य क्यान्सरको मुख्य कारक तत्वमा सुर्तीजन्य पदार्थ नै हो। नेपालमा सुर्तीजन्य पदार्थ सेवन गर्नेहरूको संख्या अत्यन्तै ज्यादा अर्थात् ३२ प्रतिशत रहेको छ। अध्ययनका अनुसार धूमपान गर्नेमध्ये ११ देखि २४ प्रतिशतलाई फोक्सोको क्यान्सर लाग्छ। धूमपान नगर्ने मानिसको तुलनामा धूमपान गर्ने मानिसहरूमा फोक्सोको क्यान्सर हुने वा मृत्यु हुने सम्भावना १५ देखि ३० गुणा बढी हुन्छ। १० जना फोक्सोको क्यान्सर लागेकामध्ये ९ जनाको निधनको कारण धूमपान नै हो। साथै सेकेन्ड ह्यान्ड स्मोकिङ (जसलाई हामी अप्रत्यक्ष धूमपान पनि भन्छौं) का कारण हुने अनुसन्धानले देखाउँछ। दिनमा थोरै अथवा कहिलेकाहीँ धूमपान गर्दा पनि फोक्सोको क्यान्सरको जोखिम बढ्छ। सुर्तीजन्य पदार्थका कारण फोक्सोको क्यान्सर हुन्छ। हामी जो कोहीलाई पनि थाहा छ। तर सुर्तीजन्य पदार्थले फोक्सोको क्यान्सर मात्र नभई यसले शरीरको जुनसुकै भागमा पनि क्यान्सर निम्त्याउन सक्छ भन्ने कुरा जो कोहीलाई थाहा नहुन पनि सक्छ। यसले फोक्सोलगायत मुख, घाँटी, भ्वाइस बक्स, अन्न नली, पेट, मिर्गौला, प्यान्क्रियाज, कलेजो, पिसाब नली, पाठेघर, आन्द्रा र मलाशयको क्यान्सर, रक्तनलीको क्यान्सरसहित २० प्रकारको क्यान्सर गराउँछ। स्वास्थ्य सेवा वित्तीयको अभावमा रोगको निदान तथा उपचारका लागि बिरामी आफैंले आफ्नै खल्तीबाट उपचार खर्च जुटाउनुपर्ने हुन्छ। उपचारमा सबैको पहुँच नहुने नेपालमा रोकथामका लागि बनाइएका नीति नियमहरूको समेत प्रभावकारी कार्यान्वयन हुन सकिरहेको छैन। क्यान्सरको प्रमुख कारक तत्वको रूपमा रहेको सुर्तीजन्य पदार्थको रोकथाम तथा नियन्त्रणका लागि प्रशस्त नीति नियमहरू बनेका छन् तर, सबै कागजमा मात्र सीमित छन्। बर्सेनि ३७ हजार ५ सयभन्दा धेरैको ज्यान लिने सुर्तीजन्य पदार्थको नियन्त्रण तथा नियमनमा राज्यको ध्यान नजानु सामान्य अवस्था होइन। साथै बन्द भएका चुरोट कारखाना पुनः सञ्चालनमा ल्याउने सरकारको कदमले जनस्वास्थ्यप्रति सरकारको दायित्वमा सिधै प्रश्न खडा गर्छ। सबै नागरिकमा समान स्वास्थ्य सेवामा पहुँच परको कुरा भएको नीति नियमलाई समयानुकूल परिमार्जन गर्दै प्रभावकारी कार्यान्वयन गर्नु आजको आवश्यकता हो। यसरी मात्रै पनि क्यान्सरजस्ता प्राणघातक रोग लाग्नबाट धेरैलाई बचाउन सकिन्छ भने राज्यको आर्थिक क्षति पनि न्यून हुन जान्छ। यसका लागि पहिला त राज्य आफैँ जिम्मेवार भई प्रभावकारी कदम चाल्नु अत्यन्तै जरुरी छ। साथै नागरिक, नागरिक समाज, गैरसरकारी निकाय, साथै सञ्चारमाध्यमले पनि सरकारलाई दबाब दिन अत्यन्तै जरुरी छ। उपचारभन्दा रोग लाग्न नदिनु नै उत्तम हुन्छ। त्यसैले आउनुहोस्, आजै एउटा वाचा गरौं, क्यान्सरको मुख्य कारक तत्वका रूपमा रहेको सुर्तीजन्य पदार्थको रोकथाममा पहल गरौं। आफू पनि यसलाई त्यागौं, अरूलाई पनि त्याग्न प्रोत्साहन गरौं। नीति नियम तोडेमा खबरदारी पनि गरौं। सबै तहका सरकारलाई नीति कार्यान्वयनका लागि दबाब दिउँ। यसरी स्वस्थ समाजको निर्माणमा सहयोग गरौं ! (लामिछाने, नेपाल विकास अनुसन्धान प्रतिष्ठानमा कार्यरत अनुसन्धानकर्ता हुन्।)"
रेडियो(कर्मी)को भविष्यको चिन्ता !,"पछिल्ला दिनमा चलाइएको रेडियोको भविष्य माथिको प्रश्न निरर्थक छ। हामी रेडियोकर्मीले आफ्नो कमजोरी श्रोतामा थोपरेको मात्रै हो। समस्या माध्यममा होइन, हामीले पस्किने सामग्री, हाम्रो व्यवस्थापन, हाम्रो योग्यतामा छ। रेडियो भनेको आवाज सुनाउने माध्यम हो। रेडियोमार्फत सुनेका कुरा श्रोताको मनमा चित्र बनेर बस्छ। रेडियो माध्यमको सबैभन्दा ठूलो शक्ति र विशेषता नै यही हो। ताररहित सुनाउने माध्यम अर्थात् रेडियोको आकारप्रकार बदलिँदै आए पनि मानिसको मनमा रेडियो सेटको एउटा आकृति बसेको छ। यो आकृति झन्डै एक सय वर्ष लागेर बनेको हो। सुरुसुरुमा सानो रेडियो सेटभित्र बसेर मान्छे कसरी बोल्छन् ? भनेर सुन्नेहरू अचम्ममा पर्थे। पूर्वसञ्चारमन्त्री ज्ञानेन्द्र कार्कीले आफूहरूले सानो छँदा रेडियोभित्रका मान्छे हेर्न रेडियो खोलखाल पारेर बिगारेको घटना गत वर्ष एउटा औपचारिक कार्यक्रममै सुनाउनु भएको थियो। पछिल्ला दिनमा सूचना प्रविधिको फड्कोले रेडियोको आकृति हराउन थालेको चिन्ता बढ्दै गएको छ। यससँगै श्रोता घटेर रेडियोको उपादेयता पनि सकिन लागेको हो कि भन्ने चिन्ता पनि बढ्दो छ। आज यस आलेखमा यिनै विषयमा घोत्लिने प्रयास गरिएको छ। सुनाउने माध्यम फेरिँदै जाने कुरा प्राकृतिक भयो। यसमा बहस गर्नुको अर्थ छैन। तर, आजभन्दा सय वर्ष, पचास वर्ष वा दस वर्षअघिको अवस्था दाँज्ने हो भने पत्रिका, टीभी, क्यामेरा, मोबाइलजस्ता सञ्चारका साधन वा अरू उपकरण, जुनसुकै वस्तु पनि समयअनुसार फेरिँदै गएका छन्। यसलाई चल्तीको अंग्रेजी शब्दमा अपडेट भएको भनेर बुझिन्छ। माध्यम त फेरिँदै जान्छन्। सूचना वा सन्देशका लागि हिजो डाँक लाउने समय थियो। अनि ढोल पिट्ने समय आयो। त्यसपछि लाउडस्पिकरको समय हुँदै रेडियो सेटको समय आयो। हाते रेडियो सेटसम्म आइपुग्दा त एअरफोन जोडेर सुन्न मिल्ने रूपमा बदलियो। यसरी आवाज कहाँबाट र कसरी आउँछ प्राविधिक कुरा हो। मूल कुरा त्यो आवाज कस्ले ? किन ? र, कस्का लागि बनाउँछ ? अनि त्यो कस्तो बनाउँछ ? किन सुन्ने ? भन्ने हो। यसरी सोच्दा रेडियो भनेको रेडियो सेट मात्र होइन कि यो अडियो हो भन्ने सहजै बुझिन्छ। यत्ति बुझेपछि समयको गति पकड्न नसक्दा फोटो दुनियाँको बादशाह कोडाक कम्पनीको हरिबिजोग भयो। मोबाइलमा साम्राज्य फैल्याएको नोकियाको बिजोग उदेकलाग्दा उदाहरण भए। तर पनि फोटो माध्यम र मोबाइलले झन् पंख फैल्याएको तपाईं हाम्रा अगाडि साक्षात् छ। आकाशवाणी पो हट्यो, फोन सञ्चार त झन् नजिक हात हातको मोबाइलसम्मै आयो नि। यसरी सोच्न थाल्दा रेडियो मिडियाको भविष्यको चिन्ताभन्दा बढी अहिले हामी रेडियोकर्मीले गरिरहेको भूमिकाको चिन्ता जरुरी छ। हाम्रो कामको समीक्षा जरुरी छ। यो नै आजको आवश्यकता हो। रेडियो सेट हराउन थाले पनि अडियो सुनाउन अरू थुप्रै विकल्प थपिएका छन्। खासमा रेडियो सेटका अनेकन विकल्प बढेका छन्। सवाल यिनको उपयोग कसरी गर्ने ? र, सुन्ने श्रोताका लागि चाहिएको के हो ? कसरी पस्किने ? भन्ने हो। यी सवालमा घोत्लिन थाल्यौं भने यो विधा युग युग बाँचिरहन्छ भन्नेमा शंकै छैन। किनभने हाम्रो शरीरका पाँच प्रमुख ज्ञानेन्द्रियमध्ये सुन्ने मात्रै काम गर्ने एक अंग कान हो। कानले सुन्न नछोड्दासम्म सुन्ने माध्यमको भविष्य किन सकिन्थ्यो ? चाहिएका बेला बटन थिचेर सुन्न मिल्ने पछिल्लो अभ्यास पडकास्टसम्म आउँदा यो अरू विकल्पका सुविधासहित उदाएको छ।अमेरिका, बेलायत, इटली, नर्वेजस्ता विकसित देशमा रेडियोको स्वर्णयुग मानिन्छ। ठूलाठूला कम्पनीहरूले रेडियो माध्यममा डिजिटल प्रविधिमा लगानी बढाइरहेका छन्। त्यहाँ त रेडियो मिडिया डेट एक्सपायर भएको छैन। हाम्रोजस्तो अन्य मिडियाका लागि तल्लो तहमा पुग्न कठिन भूगोल र साक्षरता दर तथा गरिबी भएको मुलुकमा रेडियोको भविष्यबारे चिन्ता गर्नु पर्ने अवस्था होइन। संसारभर गरिबको आफ्नो मिडिया रेडियोलाई मानिन्छ। यो सस्तो उपकरणमा निःशुल्क सुन्न सकिन्छ। पत्रिका पढ्न, टीभी हेर्नजस्तो नभै अरू काम गर्दै पनि रेडियो सुन्न सकिन्छ। कामकाजीका लागि पनि सहज छ। त्यसैले संसारभर रेडियो मिडिया जीवितै र लोकप्रिय छ। यसैले पछिल्ला दिनमा चलाइएको रेडियोको भविष्य माथिको प्रश्न निरर्थक छ। हामी रेडियोकर्मीले आफ्नो कमजोरी श्र्रोतामा थोपरेको मात्रै हो। समस्या माध्यममा होइन, हामीले पस्किने सामग्री, हाम्रो व्यवस्थापन, हाम्रो योग्यतामा छ। रेडियोसम्बन्धी आयोजना हुने कार्यक्रममा यस्तो छलफल हुने गरेको छ। तर, यसको सुधारका लागि सबै रेडियोका सञ्चालकको आफ्नै बुताले पार लाउन नसकेको, राजनीतिक भागबन्डामा रुमलिएका छन् छाता संस्थाहरू। जसले दिशा दिन नसकेको र सरकारले अभिभावकीय दायित्व नै लिन नचाहेको पाइन्छ। त्यसैले जति हिँडे पनि उही ठाउँमा भन्ने उखानजस्तो हुन गएको यथार्थ हो। नेपालमा एफएम रेडियोको विकासमा संख्या पनि अहिले मुख्य चुनौतीको विषय हो। एउटै सानो सहरमा पनि दर्जनभन्दा बढी रेडियो खुलेका छन्। सञ्चार तथा सूचना प्रविधि मन्त्रालयको पछिल्लो तथ्यांकअनुसार झन्डै १२ सय एफएम रेडियोले इजाजत लिएका छन्। खुलेका झन्डै एक हजारमध्ये झन्डै तीन सय रेडियो बन्द छन्। यकिन तथ्यांक सरकारी संयन्त्रसँगै छैन। यद्यपि हाल सात सयभन्दा बढी रेडियो प्रसारणमा रहेको अनुमान छ। २० अर्ब हाराहारीको वार्षिक विज्ञापन बजारमध्ये रेडियोको भागमा करिब १० प्रतिशत मात्रै पर्न आउँछ। क्लिनफिड लागू भएपछि नेपालको विज्ञापन बजार थप १० अर्बले बढ्ने अनुमान गरिए पनि बहुराष्ट्रिय कम्पनीले नेपालमै विज्ञापन उत्पादनमा चासो नदेखाउँदा बजार बढ्न सकेन। नेपाल विज्ञापन संघका अनुसार औसतमा छापाले ३५, टीभीले ३०, डिजिटल मिडियाले १५ र बाँकी आउटडोर माध्यमहरूले १५ प्रतिशत विज्ञापन हिस्सा ओगट्ने गरेका छन्। बजारले थेग्न सक्नेभन्दा बढी रेडियो हुँदा आर्थिक, जनशक्तिलगायत समस्या रेडियो सञ्चालकहरूले भोग्दै आएका छन्। नेपाली बजारले थेग्न सक्ने अवस्था नबन्दासम्म रेडियोहरूको बन्द हुने क्रम रोकिने छैन। गणतन्त्र आउनु अघिसम्म भौतिक अनि कोरोना अघिसम्म कन्टेन्टमा साझेदारीका रूपमा आएको दातृ संस्थाको सहयोग करिब सुक्दैछ। त्यसैले स्थानीय बजारले थेग्ने हुन एकदमै कम विकल्प छन्। केही वर्षदेखि पंक्तिकारले उठाउँदै आएका तीन विकल्प, विषय केन्द्रित भएर आफ्ना श्रोता अनि स्रोत पहिल्याउने, एकआपसमा मर्जर वा एक्विजेसनमा जाने र कन्टेन्ट उत्पादन तथा प्रसारणमा एकआपसी साझेदारी गरेर हाललाई उत्पादन खर्च केही घटाउने उत्तम उपाय हुन् भन्ने लाग्छ। बैंक तथा वित्तीय संस्थाहरूको नियमक निकाय नेपाल राष्ट्र बैंकले च्याउ उम्रेझैं बैंक र वित्तीय संस्था खुल्न थालेपछि २०६८ सालमा मर्जर अभियान सुरु गर्यो। राष्ट्र बैंकले सार्वजनिक गरेको पछिल्लो तथ्यांकअनुसार २०७९ कात्तिक मसान्तसम्म कुल २ सय ४७ बैंक तथा वित्तीय संस्था मर्जर प्रक्रियामा सामेल भए। जसमध्ये १ सय ७९ संस्थाको इजाजत खारेज भएर ६८ संस्थामा सीमित भएका छन्। यसरी वित्तीय क्षेत्रको नियमक निकाय राष्ट्र बैंक भएजस्तै विद्युतीय सञ्चारमाध्यमको नियमक निकाय नहुनाले एकातिर रेडियोहरूमा समग्र सुधार गर्न दबाब छैन भने अर्कोतिर यस खालका सहयोगी र सामयिक पहल पनि हुन सकेको छैन। विचार विविधताका कारण रेडियोहरू मर्ज हुन कठिन छ तर असम्भव छैन। चलाउन नसक्ने रेडियोलाई मर्ज गर्ने नीति खुला गर्नुपर्ने र खुलेका रेडियो र तिनका जनशक्ति अलपत्र नपरून् नभेर सहयोगी भइदिनु पर्ने हो। अस्पष्टता, अन्योल र प्रतिकूलताका बीच पनि धेरै रेडियो र तिनका अगुवा वा कार्यरत जनशक्तिले गरेको महत्त्वपूर्ण उपलव्धि, सिकाइ छ। जुन देशभरका झन्डै एक हजार रेडियोमा भएको झन्डै साढे तीन अब लगानी र यसमा आबद्ध लगभग १० हजार जनशक्तिको रक्षाका लागि यथास्थिति अनुकूल देखिँदैन। भाषिक, सांस्कृतिक विविधतासहित समग्रमा नेपाललाई सूचनामा जोड्ने रेडियोको साढे दुई दशकको लगानी जोगाउन सम्बद्धहरूले यथाशीघ्र चिन्ता र पहल लिन जरुरी छ। विकल्प अरू पनि हुन सक्छन्। निरन्तरको छलफल र संवादबाट अरू धेरै उपाय सुझिन सक्छन्। तालुकदार मन्त्रालय, रेडियोहरूका छाता संस्था र रेडियो सञ्चालक स्वयं नयाँ विकल्पको खोजीमा नजुटेसम्म एफएम रेडियोको भविष्यले फराकिलो बाटो र सही गति समाउन सक्ने देखिँदैन। हरेक वर्ष मनाइने विश्व रेडियो दिवस वा छाता संस्थाहरूका साधारणसभाले पनि आगामी दिशाबोध गर्न नसक्दा आशा गर्ने अवस्था बन्न सकेको छैन। तथ्यले के भन्छ भने अहिलेसम्म रेडियो विधाको सबैभन्दा ठूलो ताकत भनेको रेडियोले गल्ती कुरा गर्दैन भन्ने मान्यता जोगाइराख्न सक्नु हो। अनि भूकम्प, कोरोनाजस्ता अप्ठ्यारामा रेडियोले खेलेको भूमिका हरेक नेपालीलाई सम्झना छ। नाकाबन्दीमा सेना पुलिसले चलाएका पेट्रोल पम्पजस्तै हुन् रेडियो। ऐन बखतमा अत्यावश्यक। बीबीसी नेपाली सेवाका प्रमुख जितेन्द्र राउत मानिसले विश्वास गरेको मिडिया अहिले पनि रेडियो हो भन्नुहुन्छ। तर, हामीले दिने सामग्री र तरिकाका बारेमा सोच्यौं भने अवस्था झन् राम्रो हुने उहाँको भनाइ छ। तर, गतिलो पहल सुरु भएन भने नेपालको २५ वर्षे एफएम रेडियो अभ्यासमा विभिन्न कारणले करिब ३ सय रेडियो बन्द भएजस्तै विस्तारै बजारले थेग्न नसक्ने वा बिक्न र टिक्न नसक्ने रेडियो मर्दै जानु पर्ने दुर्भाग्यपूर्ण अवस्था पनि नजिकिँदै छ। त्यो अप्रिय अवस्था नआओस् भन्नका लागि बैंकिङ क्षेत्रमा राष्ट्र बैंकजस्तै हस्तक्षेपकारी सहयोगी अभिभावक चाहिएको छ। यस्तो अभिभावक सरकारले दिनु पर्ने हो। तर, ऊ कहिले ब्युँझिन्छ थाहा छैन। (अधिकारी, दुई दशकदेखि रेडियो पत्रकारितामा क्रियाशील छन् ।)"
कलैयामा टि२० मेयर कप क्रिकेट प्रतियोगिता,"वीरगन्ज : बाराको कलैयामा फागुन ९ गतेदेखि कलैया टि२० मेयर कप क्रिकेट प्रतियोगिता हुने भएको छ। कलैया उपमहानगरपालिकाको सहयोगमा कलैया क्रिकेट क्लबले कलैया मेयर टि२० मेयर कप क्रिकेट प्रतियोगिता आयोजना गर्न लागेको हो। सोमबार कलैयामा पत्रकार सम्मेलन गरि क्लबले प्रतियोगिताका बारेमा जानकारी पनि गराएको छ। कलैयाको सिद्धेश्वर स्थित खेल मैदानमा सञ्चालन हुने प्रतियोगितामा नेपाल र भारतका गरी ६ वटा टिमले भाग लिनेछन्। प्रतियोगितामा बाराको कलैया, पर्साको वीरगन्ज , चितवन र मकवानपुर तथा भारत बिहारको बेतिया र मोतिहारी क्रिकेट क्लबले भाग लिने आयोजक कलैया क्रिकेट क्लबलका अध्यक्ष तसिरुद्दिन मन्सूरले पत्रकार सम्मेलनमा जानकारी गराए। प्रतियोगितको उपाध विजेता टिमलाई नगद ६० हजार सहित ट्रफी र उपविजेता टिमलाई नगद ३० हजारसहित ट्रफी प्रदान गरिने अध्यक्ष मन्सूरले बताए। पत्रकार सम्मेलनमा कलैया उपमहानगरपालिकाका मेयर विनोद साहले प्रतियोगिताको विजेता र उपविजेता टिमलाई प्रदान गरिने ट्रफी सार्वजनिक गरेका थिए।"
"आज बैंक बन्द नहुने, सेवा सुचारु गर्न राष्ट्र बैंकको निर्देशन","सरकारले जनयुद्ध दिवसका अवसरमा सोमबार सार्वजनिक बिदा दिने निर्णय गरेपनि बैंकहरू भने खुल्ने भएका छन्। काठमाडौं : सरकारले जनयुद्ध दिवसका अवसरमा सोमबार सार्वजनिक बिदा दिने निर्णय गरेपनि बैंकहरू भने खुल्ने भएका छन्। नेपाल राष्ट्र बैंकले आइतबार एक सूचना जारी गर्दै अत्यावश्यक बैंकिङ सेवा सूचारु हुने जनाएको हो। बिहान १० बजेदेखि दिउँसो साढे १ बजेसम्म बैंक तथा वित्तीय संस्थाका आवश्यक विभाग खुला राखी सेवा सुचारु गर्ने व्यवस्था मिलाउन नेपाल राष्ट्र बैंकले निर्देशन दिएको छ। राष्ट्र बैंकले जारी गरेको विज्ञप्तिमा भनिएको छ, नगद कारोबार, चेक क्लियरिङ, आरटीजीएसलगायत बैंकिङ सेवा प्रदान गर्न बिहान १० बजेदेखि अपराह्न १ : ३० बजेसम्म बैंक तथा वित्तीय संस्थाका आवश्यक विभाग तथा कार्यालय खुला राखी सेवा सुचारु गर्ने व्यवस्था मिलाउन हुन यो सूचना जारी गरिएको छ।"
मनोबल बढ्न सकेन : परिसंघ,"उद्योगीव्यवसायीको आत्मबल कमजोर रहेको बेला राष्ट्र बैंकबाट ब्याजदरमा कमी ल्याई बजार चलायमान बनाउने गरी मौद्रिक नीति नआएको परिसंघले जनाएको छ। काठमाडौं : नेपाल उद्योग परिसंघले मौद्रिक नीतिको अर्धवार्षिक समीक्षाले निजी क्षेत्रको मनोबल आशाअनुरूप उच्च गर्न नसकेको जनाएको छ। अर्थतन्त्रमा निष्क्रिय कर्जामा भइरहेको वृद्धि, उच्च ब्याजदरलगायतका कारण बजार अपेक्षित चलायमान हुन नसकेको संघले जनाएको छ। उद्योगीव्यवसायीको आत्मबल कमजोर रहेको बेला राष्ट्र बैंकबाट ब्याजदरमा कमी ल्याई बजार चलायमान बनाउने गरी मौद्रिक नीति नआएको परिसंघले जनाएको छ। निजी क्षेत्रको मनोबल आशा अनुरूप उच्च गर्न नसकेको हामीले महसुस गरेका छौं, विज्ञप्तिमा भनिएको छ। साना तथा मझौला उद्योगलाई हौसला दिन खोजेको दिएको परिसंघले जनाएको छ। २०७९ पुस मसान्तसम्म सक्रिय वर्गमा रहेको दुई करोडसम्मको कर्जालाई उद्योगव्यवसायको नगद प्रवाह तथा आम्दानी विश्लेषण गरी २०८० असार मसान्तभित्र पुनर्संरचना तथा पुनर्तालिकीकरण गर्न दिने व्यवस्था राम्रो विषय रहेको परिसंघले जनाएको छ। लामो समयदेखिको विषम परिस्थिति, बजारको चर्को ब्याजदर, घटेको मागका कारणले वित्तीय असन्तुलन भई कर्जाको साँवा तथा ब्याज भुक्तान गर्न नसकिरहेका सम्पूर्ण उद्योगव्यवसायको गत असार महिनासम्म सक्रिय वर्गमा रहेको कर्जालाई आगामी असार मसान्तभित्र पुनर्संरचना तथा पुनर्तालिकीकरण गर्न दिनुपर्ने परिसंघले भनेको छ। नेपाल राष्ट्र बैंकले २०८० जेठ मसान्तसम्मका लागि ऋणीले भुक्तान गर्नुपर्ने कर्जाको साँवा तथा ब्याज दायित्व भाखा नाघेको एक महिनाभित्र भुक्तान गरेमा पेनाल ब्याज नलाग्ने व्यवस्थाले कर्जाग्राहीलाई एक महिनाको ग्रेस अवधि दिएको छ। परिसंघले कर्जाको ब्याजदर तत्काल घटाउने गरी बैंकदर तथा नीतिगत दरलाई कम गर्न सुझाव दिएको थियो। दैनिक तरलता सुविधाअन्तर्गत ओभरनाइट तरलता सुविधा १५ प्रतिशतले कम गरेको छ। ब्याजदरमा केही कमी ल्याउन सहयोग गर्न सक्छ, विज्ञप्तिमा भनिएको छ, कर्जाको ब्याजदर घट्ने क्रममा रहेको संकेतका रूपमा राष्ट्र बैंकले व्याख्या गरेको छ। कर्जाको ब्याजदर कम गर्न आधार दर कम हुने गरी पछिल्लो तीन महिनाको औसत आधारदरको रोलिङ एभरेजको अवधारणाअनुसार मासिक कर्जाको ब्याजदर निर्धारण गर्नसमेत परिसंघले सुझाएको थियो। कर्जाको ब्याजदर घट्दा अर्थतन्त्र चलायमान हुने, बैंक तथा वित्तीय संस्थाको कर्जा असुल बढ्नुका साथै एनपीएलसमेत कम हुने अवसर गुमेको छ परिसंघले भनेको, आगामी दिनमा यसलाई विचार गर्न नेपाल राष्ट्र बैंक तथा बैंक तथा वित्तीय संस्थालाई आग्रह गर्दछौं।"
नोट छपाइको जिम्मा चिनियाँ कम्पनीलाई,"काठमाडौं : नेपाल राष्ट्र बैंकले २० रुपैयाँ दरका ३१ करोड थान नोट छपाइका लागि चिनियाँ कम्पनी चाइना बैंक नोट प्रिन्टिङ एण्ड मिन्टिङ कर्पोरेसन लाई जिम्मा दिएको छ। उक्त कम्पनीलाई डिजाइन, प्रिन्टिङ, आपूर्ति र डेलिभरीको खरिदका लागि सोमबार आशय पत्र प्रदान गरेको जनाइएको छ। केन्द्रीय बैंकका अनुसार कम्पनीले ४६ लाख ९८ हजार ६ सय ८५ अमेरिकी डलर लागतमा गर्न प्रस्ताव पेश गरेको थियो। नोट डिजाइन, प्रिन्टिङ, आपूर्तिका लागि न्यूनतम बोल लगाउने सो कम्पनीलाई छनौट गरेको केन्द्रीय बैंकले जनाएको छ।"
लोडसेडिङले उद्योग संकटमा,"सुनसरीमोरङ करिडोरमा हाल बिहान र बेलुका तीनतीन घण्टाका दरले लोडसेडिङ हुने गरेको उद्योगी बताउँछन्। विराटनगर : प्राविधिक गडबडी र मर्मत सम्भारको नाममा हुने अघोषित लोडसेडिङका कारण सुनसरीमोरङ औद्योगिक करिडोरका उद्योगधन्दा संकटमा परेका छन्। नियमित विद्युत् आपूर्तिको अभावमा यस औद्योगिक करिडोरअन्तर्गतका उद्योगको उत्पादकत्वमा प्रतिकूल असर परेको हो। बजारमा तरलताको अभाव र बैंक तथा वित्तीय संस्थाको चर्को ब्याजदरका कारण लामो समयदेखि संघर्षरत उद्योगी विद्युत् कटौतीको समस्याका कारण झन् पिरोलिएका छन्। लोडसेडिङका कारण उद्योगधन्दा पूर्ण क्षमतामा सञ्चालन हुन नसकेर उत्पादनमा ह्रास आउनुका साथै उत्पादन लागत पनि बढ्दै गएको छ। सुनसरीमोरङ करिडोरमा हाल बिहान र बेलुका तीनतीन घण्टाका दरले लोडसेडिङ हुने गरेको उद्योगी बताउँछन्। उनीहरूका अनुसार विद्युत् आपूर्तिको अभावमा चौबिसैघण्टा चल्ने उद्योग सञ्चालन नै हुन सकेका छैनन्। अन्य उद्योगले पनि ३० देखि ४० प्रतिशत उत्पादन मात्र गरिरहेका छन्। कामदार तथा कर्मचारीलाई तलब खुवाउन समस्या भएको उनले बताए। उद्योग पूर्ण क्षमतामा सञ्चालन नहुँदा विशेषगरी उत्पादनको क्रममा रहेको कच्चा पदार्थ बिग्रिँदै गएको उद्योग संगठन मोरङका अध्यक्ष सुयश प्याकुरेल बताउँछन्। यसले उत्पादन र सामानको डेलिभरीमा पनि प्रतिकूल असर पुर्याएको उनको भनाइ छ। यसले औद्योगिकीकरणको यात्रामै धक्का लाग्ने स्थिति सिर्जना भएको छ, उनी भन्छन्, विश्वव्यापी आर्थिक संकटको समस्या त छँदैछ अर्कोतर्फ यो अघोषित लोडसेडिङले मनोबल अझ खस्किएको अनुभूति हुन्छ। अघोषित लोडसेडिङका कारण सुनसरीमोरङ करिडोरमा सञ्चालित उद्योगले हाल ६० प्रतिशतसम्म उत्पादन कटौती गरेका छन्। आरती स्ट्रीप्स, हुलास वायर्स, रिलायन्स स्पिनिङ, अरिहन्त मल्टिफाइबर्स, प्रिमियर स्टिल, पशुपति स्टिल र कमला रोलिङ मिल्सजस्ता उद्योग पूर्ण क्षमतामा सञ्चालन नै हुन सकेका छैनन्। लोडसेडिङका कारण उत्पादनमा ह्रासका साथै अन्य प्राविधिक समस्याहरू पनि उद्योगीहरूले झेल्नु परेको मोरङ व्यापार संघका उपाध्यक्ष विकास बेगबानी बताउँछन्। लाइन जाने आउने गर्दा मेसिन तथा प्यानल बोर्ड बिग्रने, एमसीबी जल्ने, सर्ट सर्किट हुने र तार जल्नेलगायतका प्राविधिक समस्या उद्योगीहरूले झेल्नु परेको उनको गुनासो छ। मेसिनरी सामान एकपटक बिग्रियो भने लाखदुई लाखभन्दा मुनि बन्दैनन्। मर्मत गराउँदा मात्रै ठूलो खर्च हुन्छ, उनी भन्छन्, कहिलेकाहीँ लामो समयसम्म लाइन नआउँदा ब्याकअपले पनि काम गर्दैन। सुनसरीमोरङ करिडोरमा सानाठूला गरी हाल ६ सयभन्दा बढी उद्योग सञ्चालनमा छन्। जसले कुल उत्पादनको करिब ७० प्रतिशत विद्युत् खपत गर्ने गर्छन्। नेपाल विद्युत् प्राधिकरणको विराटनगर वितरण केन्द्रको मासिक विद्युत् आपूर्ति क्षमता २ करोड ७० लाख युनिट हो। प्राधिकरणको दुहबी ग्रिड शाखाले दैनिक ६० देखि ७० मेगावाट विद्युत् विराटनगर वितरण केन्द्रलाई पठाउँदै आएको छ। सो ग्रिडबाट प्राप्त विद्युत् वितरण केन्द्रले रानी, टंकीसिनवारी, बाँसबारी तथा कटहरी सबस्टेसनमार्फत मोरङका पाँच स्थानीय पालिकामा विद्युत् आपूर्ति गर्दै आएको छ। वितरण केन्द्रले आफ्ना सबस्टेसनमार्फत विराटनगर, कटहरी, जहदा, बूढीगंगा र ग्रामथान गाउँपालिकामा नियमित विद्युत् पुर्याउँदै आएको छ। यी पाँच पालिकाले मासिक करिब २ करोड ५० लाख युनिट विद्युत् खपत गर्दै आएको वितरण केन्द्रको तथ्यांक छ। तर, ग्रामीण भेगमा हुकिङ र विद्युत् चुहावटको समस्याका कारण प्राधिकरणले मासिक १० देखि २० लाख युनिटसम्मको घाटा व्यहोरिरहेको छ। उद्योगधन्दामा विद्युत् आपूर्तिको समस्या पनि त्यसैकारण हुने गरेको वितरण केन्द्रको तर्क छ। अर्कोतर्फ हिउँदे वर्षाको अभावमा पर्याप्त विद्युत् उत्पादन नभएर पनि आपूर्ति असहज भएको नेपाल विद्युत् प्राधिकरण विराटनगर वितरण केन्द्रका प्रमुख रोशन खड्का बताउँछन्। यसपटक हिउँदे वर्षा भएन, विद्युत् उत्पादन पनि तुलनात्मक रूपमा कम भयो। लोड नपुगेर आपूर्तिमा समस्या देखिएको छ, उनले भने, हामीले सूचना गरेरै पिक आवरमा उद्योग सञ्चालन नगरिदन आग्रह गर्दै आएका छौं, भारतबाट खरिद गर्ने बिजुली पनि महँगो भएको छ। यसले अर्को चुनौती थपेको छ। मंसिर महिनायता वर्षा नभएर पानीको लेभल घट्दै गएका कारण पर्याप्त विद्युत् उत्पादन नभएको नेपाल विद्युत् प्राधिकरणको दुहबी ग्रिड शाखाले जनाएको छ। समाचार फेरि अघोषित लोडसेडिङ"
घटाइयो बजेट,"चालू आर्थिक वर्षको आधा अवधि बित्दा एकतिहाइ पनि बजेट खर्च हुन सकेको छैन। काठमाडौं : उपप्रधान एवं अर्थमन्त्री विष्णु पौडेलले चालू आर्थिक वर्षको बजेटको आकार २ खर्ब ४४ अर्ब रुपैयाँले घटाएका छन्। तत्कालीन अर्थमन्त्री जनार्दन शर्माले ल्याएको १७ खर्ब ९३ अर्ब ८३ करोड रुपैयाँ बजेटमध्ये १५ खर्ब ४९ अर्ब ९९ करोड मात्र खर्च गर्ने अनुमान अर्थमन्त्री पौडेलले गरेका हुन्। आर्थिक कार्यविधि तथा वित्तीय उत्तरदायित्व ऐनअनुसार माघ मसान्तअघि नै चालू आवको बजेटको अर्धवार्षिक मूल्यांकन गर्दै पौडेलले सुरुको विनियोजनको ८६ प्रतिशत मात्र खर्च हुने बताएका छन्। सरकारले आम्दानीभन्दा खर्च बढी भएको तर्क दिएर बजेटको आकार ठूलो परिमाणले घटाएको हो। सार्वजनिक खर्चतर्फ अनिवार्य दायित्वका लागि छुट्याइएको रकम अपुग हुनुका साथै सिर्जित दायित्व भुक्तानीका लागि स्रोतको जोहो गर्न कठिन भइरहेको अर्थमन्त्री पौडेलको भनाइ छ। अर्थमन्त्री पौडेल नयाँ सरकार गठनसँगै जनताको, विकास र समृद्धिको चाहना सम्बोधन गर्न थप स्रोत आवश्यक पर्ने स्वीकार गर्छन्। तर, बजेट सन्तुलन कायम गर्न कठोर कदम चाल्नुपर्ने बाध्यता आएको उनको भनाइ छ। विभिन्न समयमा सिर्जना गरिएका तत्कालीन र दीर्घकालीन दायित्वले स्रोत व्यवस्थापन कार्य झनै अप्ठेरोमा परेको छ, पौडेलले भने। उनका अनुसार बजेटको मध्यावधि समीक्षा गर्दा बजेटको सन्तुलन कायम गर्ने नीति लिइएको छ। खर्चको प्राथमिकीकरण गरी गुणस्तर बढाउने, पुँजीगत खर्च गर्ने, अत्यावश्यबाहेक खर्च कम गरी मितव्ययिता कायम गर्ने र राजस्व प्रणाली चुस्त बनाउँदै चुहावट नियन्त्रण गर्ने र करको परिपालना बढाउने नीति लिइएको पौडेलको भनाइ छ। एकातिर बजेटमा व्यवस्था नगरिएको दायित्व व्यवस्थापनको दबाब र अर्कातर्फ राजस्व वृद्धिदर नकारात्मक हुँदा वित्त व्यवस्थापन असहज भएको तर्क अर्थमन्त्रीले गरे छ। उनका अनुसार तत्कालीन मन्त्री शर्माको चालू खर्च सुरुको अनुमानभन्दा १ अर्ब ६२ करोड रुपैयाँ कम खर्च हुने अनुमान छन्। मध्यावधि समीक्षामार्फत पुँजी खर्च सुरुको अनुमानभन्दा ६७ अर्ब कम अर्थात् ३ खर्ब १३ अर्ब ८५ करोड खर्च हुने संशोधित अनुमान छ। वित्तीय व्यवस्थातर्फ सुरुमा २ खर्ब ३० अर्ब २१ करोड छुट्याइएकोमा २ खर्ब १४ अर्ब २१ करोड (९३०५) मात्र खर्च हुने संशोधित अनुमान अर्थमन्त्रीले गरेका छन्। उनले राजस्व संकलनको अनुमान पनि घटाएका छन्। सरकारले १४ खर्ब ३ अर्ब १४ करोड उठाउने लक्ष्य राखेकामा वर्षभर १२ खर्ब ४४ अर्ब ७५ करोड (८८७१ प्रतिशत ) संकलन हुने अनुमान छ। वैदेशिक अनुदान र ऋण सुरुको अनुमानभन्दा क्रमशः १७ अर्ब र ७२ अर्ब कम प्राप्त हुने अनुमान पौडेलको छ। सुरुको लक्ष्यभन्दा १६ अर्ब कम आन्तरिक ऋण उठाउने संशोधित लक्ष्य छ। चालू आर्थिक वर्षको आधा अवधि बित्दा एकतिहाइ पनि बजेट खर्च हुन सकेको छैन। ६ महिनामा १४ प्रतिशत मात्रै पुँजीगत खर्च भएको छ। चालू खर्च ३८ प्रतिशतभन्दा बढी भएको छ। यस अवधिसम्मको कुल राजस्व संकलन पनि वार्षिक लक्ष्यको एकतिहाइ नाघेको छैन। हालसम्म सरकारले लक्ष्यको ८६६ प्रतिशत अर्थात् ४ अर्ब ८० करोड मात्र वैदेशिक अनुदान प्राप्त गरेको छ। अर्थ मन्त्रालयका अनुसार १ खर्ब ३७ अर्ब वैदेशिक सहायता (ऋण तथा अनुदान) प्राप्त भएको छ। अर्थमन्त्रीले सुरुको बजेट खर्च अनुमान संशोधन गरी सानो बनाउनुले मन्दीलाई सम्बोधन नगरेको महसुस हुने अर्थविद् डा रघुवीर विष्ट बताउँछन्। सरकारको वित्त नीति मन्दीविरोधी हुनुपर्ने, मन्दीमैत्री आएको छ। लगानी नगर्ने भएपछि आर्थिक गतिविधि कमजोर भएर जान्छ, सहप्राध्यापक डा विष्टले भने, देशको मौद्रिक र वित्त नीति दुवै संकुचनमुखी हुनु अर्थतन्त्रका लागि सकारात्मक होइन। एउटा संकुचनमुखी हुँदा अर्को विस्तारकारी हुनुपर्ने हो। दुवै नीति संकुचनमुखी हुँदा बजारको माग सम्बोधन नहुने उनको तर्क छ। अर्थतन्त्रमा राजस्व संकलन घट्दा हाम्रो देशको हालत श्रीलंकाझैं होला कि भनेर सबै पक्ष डराएको विष्टको भनाइ छ। अर्थतन्त्रलाई सुधारको बाटोमा लैजाने हो भने आर्थिक क्रियाकलाप बढ्नुपर्छ। गतिविधि विस्तार गर्ने नीति अंगिकार गरिनुपर्नेमा त्यो गर्न चुके पक्कै पनि प्रायस्चित गर्ने छन्, उनले भने। आर्थिक वृद्धि कति ? टुंगो छैन अर्थमन्त्री पौडेलले चालू आर्थिक वर्ष ८ प्रतिशत आर्थिक वृद्धि सम्भव नभएको बताएका छन्। मुद्रास्फीति ७ प्रतिशतमा सीमित राख्न सम्भव नभएको उनको भनाइ छ। ६ महिना बित्दा मुद्रास्फीतिदर ७३८ प्रतिशत पुगेको छ।तर, बजेटको आकार घटाउँदा आर्थिक वृद्धि कति हुन्छ भन्ने प्रश्नको जवाफ अर्थमन्त्रीले दिएनन्। मुद्रास्फीति कति प्रतिशतमा सीमित हुन्छ भन्ने जवाफ पनि उनीसँग थिएन। सञ्चारकर्मीले यसबारे राखेको जिज्ञामा उनले भने, आर्थिक वृद्धि तथ्यांक विभागले हिसाब गर्नेछ। मूल्यवृद्धि नियन्त्रण गर्ने नीति अबलम्बन गरिनेछ। यसकारण घटाइयो खर्चको अनुमान उपप्रधान तथा अर्थमन्त्री पौडेलले सार्वजनिक खर्चतर्फ अनिवार्य दायित्वका लागि छुट्याइएको बजेट अपुग हुनुका साथै सिर्जित दायित्व भुक्तानीका लागि स्रोतको जोहो गर्न कठिन भइरहेको बताए। विभिन्न समयमा सिर्जना गरिएका तत्कालीन र दीर्घकालीन दायित्वले स्रोत व्यवस्थापन कार्य झनै अप्ठेरोमा परेको छ, पौडेलले भने। एकातिर बजेटमा व्यवस्था नगरिएको दायित्व व्यवस्थापनको दबाब र अर्कातर्फ राजस्व वृद्धिदर नकारात्मक हुँदा वित्त व्यवस्थापन असहज भएको उनको तर्क छ। अर्थमन्त्री पौडेलले सार्वजनिक खर्चतर्फ अनिवार्य दायित्वका शीर्षकहरूमा छुट्याइएको बजेट नै अपुग हुने बताएका छन्। चालू आर्थिक वर्षमा अनिवार्य दायित्वका केही खर्च शीर्षकहरूमा न्यून विनियोजन भएको कारणले विषयगत मन्त्रालयहरूबाट अर्थ मन्त्रालयमा थप बजेट माग गरेका छन्। यस्तो खर्चको व्यवस्थापन सहज नभएको उनको भनाइ छ। यस्तै विगतमा स्रोतको सहमति दिइएका कतिपय आयोजना मन्त्रालयहरूको बजेटको सीमाभित्र समावेश नभएकाले अहिले बजेट व्यवस्थापन चुनौतीपूर्ण बनेको छ। रासायनिक मलको अन्तर्राष्ट्रिय बजारमा मूल्य वृद्धि हुँदा, नेपाली मुद्रा अबमूल्यन हुँदा विनियोजित रकम अपर्याप्त भएको मन्त्री पौडेलको ठहर छ। यस्तै आन्तरिक ऋणको उच्च ब्याजदरले गर्दा चालू खर्चमा चाप परेको उनले बताए। अमेरिकी डलर तथा अन्य विदेशी मुद्रासँग नेपाली रुपैयाँको अवमूल्यनले गर्दा वैदेशिक ऋणको साँवा ब्याज भुक्तानीको दायित्व बढ्न गएको छ, उनले भने। रासायनिक मल खरिद र सार्वजनिक ऋणको साँवा ब्याज भुक्तानीका लागि मात्र पनि थप ६७ अर्ब रुपैयाँ बजेट व्यवस्था गर्नुपर्ने अवस्था आएको छ। पौडेलले भने, एकातिर बजेटमा व्यवस्था नगरिएको दायित्व व्यवस्थापनको दबाब र अर्कोतर्फ लामो समयदेखि सकारात्मक वृद्धिदर हासिल हुँदै आएको राजस्व संकलनको वृद्धिदर नकारात्मक हुँदा सरकारी वित्त व्यवस्थापनमा दोहोरो चुनौती थपिएको छ। अर्थविद् डा रघुवीर विष्टका अनुसार खर्चले आर्थिक क्रियाकलाप बढाउँछ। खर्च बढाउने लक्ष्य लिनुपर्नेमा सरकारले अवसर गुमाएको छ। अहिलेको अवस्थामा धेरै स्रोत जुटाएर, विदेशबाट ऋण लिएरै भए पनि गतिविधि विस्तार गर्नुपर्ने थियो, उनले भने, तर, विश्वास घटेको छ। अनुदान आउनेवाला छैन।"
