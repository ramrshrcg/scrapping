शीर्षक,विवरण
यसरी विदेशी मुद्रा आर्जन,"विदेशी मुद्राको सञ्चिति कम भएको विषय चर्चामा छ। जम्मा जम्मी ६ महिनालाई वस्तुहरू आयात गर्न पुग्ने विदेशी मुद्रा सरकारसँग भएको विषय छापामा आएको छ। तसर्थ नेपाल सरकारले विदेशी मुद्रा ढुकुटीबाट बाहिरिन नदिन अर्थात् मुद्रा सञ्चिति कायम राख्न केही नीति अवलम्बन गरेको छ। केही विलासी वस्तुलगायतको आयातमा कडाइ गरेको छ। नेपाल राष्ट्रबैंकका अनुसार हाल ६ महिनाका लागि आयात गर्न पुग्ने सञ्चिति छ। गत आर्थिक वर्षमा कुल १५ खर्ब ४० अर्बबराबरको आयात भएको तथ्याकंले देखाउँछ। चालू आर्थिक वर्षमा ३७ अर्बको चामल २७ अर्बका तरकारी अनि १६ अर्बको फलफूलसमेत आयात गरिएको छ। अन्य देशबाट सामग्री खरिद गर्दा डलरमा भुक्तानी दिनुपर्ने हुन्छ। सामग्री निर्यात गर्दा नेपालले विदेशी मुद्रा आर्जन गर्न सक्छ। आयात र निर्यातमा सन्तुलन छैन। आयात धेरै निर्यात थोरैको स्थिति छ। विदेशी मुद्रा आर्जन गर्ने स्रोतमध्ये, रेमिट्यान्स, पर्यटन र कृषिजन्य वस्तुहरू निर्यात हुन्। कुल गार्हस्थ्य उत्पादनको २२ प्रतिशत रेमिट्यान्सको योगदान छ। त्यस्तै कृषि क्षेत्रबाट कुल गार्हस्थ्य उत्पादनको ३० प्रतिशत योगदान छ। दैनिक उपभोगका वस्तुहरू पनि आयात गर्नुपर्ने स्थितिमा पुगिरहनु राम्रो संकेत होइन। स्वदेशमा कृषिजन्य उत्पादन प्रवद्र्धन गर्न सर्वप्रथम समयमा मल बिउ उपलब्ध आवश्यक छ। त्यसपछि बजार व्यवस्था उत्तिकै महत्त्वपूर्ण छ। उत्पादन वृद्धि गरी यी वस्तुहरूको आयात प्रतिस्थापन गर्न ढिला भइसकेको छ। पहिलो प्राथमिकता उत्पादन वृद्धिमा हुनुपर्छ। चामल, तरकारी, फलफूल स्वदेशमै उत्पादन हुन सक्छन्। हामीलाई कृषि क्षेत्रमा कम लागतमा बढी उत्पादन हुने प्रविधिको आवश्यकता छ। उत्पादन दैनिक उपभोग गरी विदेशी बजारमा निर्यात आवश्यक भएको छ। सबै वस्तु भारतबाट आयात गर्दछौं, जबसम्म आयात र निर्यातमा सन्तुलन हँुदैन तबसम्म आर्थिक संकट आउन सक्छ। फेरि निर्यातमा पनि कच्चा पदार्थ निर्यात गर्छौं। साना तथा मझौला उद्योगहरू प्रवद्र्धन गरेर बनाउनेमा जोड दिन सकेमा वस्तुको मूल्य बढी पाउन सकिन्छ। कृषिजन्य वस्तुहरू पनि भण्डारण गर्न प्रविधि नभएर उत्पादन हुने फलफूल निर्यात गरेर महँगो आयात गर्ने गरिएको छ। धागो आयात गरेर कपडा उत्पादन गरेर नेपालमा बनेको भन्छांै। युवा रोजगारीका लागि विदेश जान आकर्षित छन्। सरकार पनि पठाउन जोड गर्छ र विप्रेषण आएकोमा गर्व गर्ने चलन छ। कृषि उपजमा न्यूनतम समर्थन मूल्य सरकारले तोके पनि व्यवहारमा कार्यान्वयन हुँदैन। व्यापारीले तोक्ने मूल्यका कारण किसान मर्कामा पर्छन्। कृषिमा युवाको आकर्षण छैन। रेमिट्यान्सको कुरा गर्दा हरेक दिन युवा विदेश जाने गरेका छन्। तिनीहरूले पठाउने रकमले उनीहरूका घरपरिवारको क्रयशक्तिमा वृद्धि भएको छ। उनीहरू हातमा पैसा आएपछि परिवार नै गाउँका घर छाडेर सहर आएको स्थिति छ। पहिला कृषि कार्यमा थिए भने अब ती खेतबारी बाझो भएका छन्। किनकि कृषि परम्परागत छ, मेहनतको तुलनामा आम्दानी आउँदैन। बजार समस्या छ। बिचौलियाहरूले सस्तोमा गाउँबाट किनेर कालीमाटी बजारमा पुर्याउँछन्। कालीमाटीका पसलहरूमा पनि केहीको मात्र अधिकार छ। कथा बराबर छापामा आउँछ तर पनि समस्या कहिल्यै समाधान हँुदैन। कृषकका उब्जनी बिक्रीवितरणमा ठाउँठाउँमा संकलन केन्द्र स्थापना गरी बजारमा बिचौलियाका शोषण अन्त गर्नैपर्छ। अर्को महत्त्वको विषय वैदेशिक लगानी आकर्षित गर्नुपर्छ। वैदेशिक लगानीकर्ताहरूमा लगानी गरेर कमाएको प्रतिफल सुरक्षित हुनेमा पनि शंका छ। कर्मचारीतन्त्रमा पनि अदालत वा अख्तियारजस्ता संस्थाबाट पनि सशंकित हुने गरेका छन्। राम्रो विचार र नियतले काम गर्ने कर्मचारी पनि अनिर्णयको बन्दी पनि हुने गरेका छन्। अर्थतन्त्रमा लगानी गर्न अविश्वास हुने वातावरण सर्वसाधारणदेखि अन्तर्राष्ट्रिय लगानीकर्तासम्म छ। हाम्रो अर्थतन्त्र वैदैशिक लगानीमा भन्दा वैदेशिक सहायता र अनुदानमा भर परेको स्थिति छ। वैदेशिक लगानीका लागि लगानीका वातावरण सुरक्षित गर्न नीतिगत सुधार आवश्यक छ। वैदेशिक लगानी पनि त्यति हुन सक्ने वातावरण छैन। सरकारसँग विदेशी मुद्रा कम छ भन्ने विषय आउँदा गभर्नर नै निलम्बित हुने स्थिति पनि देखियो। वास्तवमा सहायताको जगमा बसेर सहायता विस्थापन गर्न सक्ने रणनीति अपनाउनु पर्छ। युवा रोजगारीका लागि विदेश नजान पनि कृषिमा व्यवसायीकरण गरी आकर्षण बढाउने उपायहरू अवलम्बन गर्नुपर्छ। पर्यटन विकास गरेमा मात्र पनि नेपालमा आर्थिक आम्दानी वृद्धि हुन सक्छ। आर्थिक सहायता पनि प्रायः विकासका काममा भन्दा पनि व्यवस्थापकीय खर्च सल्लाहकारको खर्च आदिमा खर्च हुन्छ। हरेक वर्ष बढ्दै गएको चालू खर्च घटाउन पर्ने स्थिति आएको छ। देशको कुल गार्हस्थ्य उत्पादनमा औद्योगिक क्षेत्रको योगदान आव २०६९ देखि नै क्रमशः घट्दै गएको तथ्यांक आर्थिक सर्वेक्षणले देखाउँदै आएको विषय हो। श्रीलंकाको पछिल्लो आर्थिक स्थितिका परिदृश्यले दक्षिण एसियाली देशलाई झस्काएको छ। भावी आर्थिक संकटको जोखिम नआउन अधिकांश उपभोग्य वस्तुहरू आयातमा भर पर्न नहुने नीति अवलम्बन आवश्यक भएको छ। कृषिबाट गैरकृषि क्षेत्रमा रोजगारीमा जान सकेको स्थिति पनि छैन। यसर्थ समसामयिक नीतिगत सुधार गर्नु आवश्यकता हो। यी परिवेशमा सुधार अत्यावश्यक भएको छ। आयात प्रतिस्थापन गर्ने उत्पादन बढी गर्न सरकारले वातावरण तयार गर्नुपर्छ।"
लचकदार होस् भूउपयोग नीति,"सरकारले भूउपयोग ऐन, २०७६ को कार्यान्वयनका लागि पहिलो पटक भूउपयोग नियमावली, २०७९ जारी गरेको छ। जेठको तेस्रो साता मन्त्रिपरिषद्ले स्विकृत गरेको नियमावलीबारे भूमि व्यवस्था, सहकारी तथा गरिबी निवारण मन्त्रालयले यो सार्वजनिक गरेको हो। नियमावली राजपत्रमा समेत प्रकाशन भइसकेको छ। भूमिको सही र दिगो उपयोगलाई प्रवद्र्धन र गलत उपयोगलाई नियमन गर्न भूउपयोगसम्बन्धी नीति, कानुन र नियमावलीको आवश्यकता धेरै पहिलेदेखि नै महसुस गरिएको हो। लामो समयदेखि प्रतीक्षा गरिएको भूउपयोग नियमावली स्वीकृत भएपछि त्यसका प्रावधानलाई लिएर धेरै सकारात्मक र जमिन बाँझो राखे जरिबाना गरिने प्रावधानको भने नकारात्मक टिप्पणी भएको छ। सरकारले सर्वप्रथम २०६९ सालमा राष्ट्रिय भूउपयोग नीति ल्याएको थियो। यो नीति संरक्षण केन्द्रित थियो। उत्पादनमुखी थिएन। २०७२ को भूकम्पलगत्तै प्रकोप व्यवस्थापनलगायतका छुटेका विषयलाई समेटेर पुनः राष्ट्रिय भूउपयोग नीति तर्जुमा गरियो। उक्त नीतिको कार्यान्वयन भए नभएको हरेक पाँच वर्षमा बाहिरी निकायबाट मूल्यांकन गराउने व्यवस्था छ। तर अवधि पुगे पनि मूल्यांकन भने भएको छैन। २०७६ सालमा भूउपयोग ऐन आयो। नयाँ संविधान जारी भएपछि संघीय संसद्ले पारित गरेका विभिन्न ऐनमध्ये भूउपयोग सर्वाधिक महत्त्वको ऐन हो भन्न सकिन्छ। ऐन आएको झन्डै तीन वर्ष पुग्न लाग्दा नियमावली लागू भएको छ। यसको कार्यविधि, निर्देशिका पनि बनाउन अझै बाँकी नै होला। यद्यपि स्पष्ट व्यवस्थाहरू कार्यान्वयन गर्न कार्यविधि र निर्देशिका कुरिरहनु पर्ने होइन। एउटै विषयमा नीति, ऐन र नियमावली आउन करिब १० वर्ष लाग्नु चाहिँ ज्यादै नै समस्याको विषय हो। यो समस्या भूउपयोगको सम्बन्धमा मात्र होइन। अति महत्त्वको खाद्य सम्प्रभुतासम्बन्धी ऐन, २०७५ को कार्यान्वयनका लागि आवश्यक नियमावली आउन सकेको छैन। भूउपयोग योजना प्रक्रियामुखी, कठोर र अपरिवर्तनीय हुनु हुँदैन। स्थानीय आवश्यकता, परिस्थिति, उपलब्ध क्षमता र आवधिक अनुगमन तथा सोको समीक्षाको आधारमा समयानुकूल समायोजन गर्न सकिने लचकता हुनुपर्छ। कृषिप्रधान भनेर कहलिएको देशको खाद्यान्नमा अन्तर्राष्ट्रिय बजारप्रतिको अत्यधिक निर्भरताले ल्याउने खतरा भयावह हुन संकेत देखिँदैछ। जमिनलाई जे, जसरी प्रयोग गरे पनि हुने, उपयोगविहीन अर्थात् बाँझो राख्न पाइने, अनि चाहेमा एकै दिनमा एउटै जग्गा जतिपटक पनि कित्ताकाट गरेर किनबेच गर्न सकिने छुट सम्भवतः अन्त कतै छैन। कृषि भूमिलाई जोगाउने, भूमिको क्षयीकरण रोक्ने र त्यसको उर्वरता बचाउने कार्य अभियानकै रूपमा आवश्यक भएको छ। यसका लागि तर्जुमा भएको नीति, कानुन र भर्खरै पारित भएको नियमावलीको कार्यान्वयन महत्त्वपूर्ण हुन्छन्। नियमावलीले काठमाडौं उपत्यकालगायत देशभर आवास क्षेत्रको जमिन करिब ४ आना८ धुर (१३० वमि) भन्दा कम कम र आवास कृषि क्षेत्रको जमिन काठमाडौंमा एक रोपनीभन्दा कम हुनेगरी कित्ताकाट गर्न नपाइने व्यवस्था गरेको छ। त्यस्तै अन्य क्षेत्रको कृषियोग्य जग्गाहरू दुई कठ्ठा वा दुई रोपनीभन्दा कम हुनेगरी कित्ताकाट गर्न बन्देज गरिएको छ। यो ज्यादै प्रगतिशील नदेखिए पनि कार्यान्वयन सहजताका हिसाबले पनि यसलाई सही नै मान्नु पर्दछ। योभन्दा सानो टुक्रा पार्न मात्र रोक्न सकियो भने यसलाई पनि सफलता नै मान्नुपर्दछ। कानुनअनुसार भूमिलाई भूबनोट, भूमिको क्षमता तथा उपयुक्तता, भूमिको मौजुदा उपयोग र आवश्यकतासमेतका आधारमा कृषि, आवासीय, व्यावसायिक, औद्योगिक, खानी तथा खनिज, वन क्षेत्र, नदी, खोला, ताल, सिमसार, सार्वजनिक उपयोग, सांस्कृतिक तथा पुरातात्विक महत्त्व गरी नौ प्रकारमा बर्गीकरण गर्नुपर्ने हुन्छ। यो सबै प्रकारका बर्गीकरण कतिपय स्थानमा लागू नहुन पनि सक्छ। कस्तो भूमिलाई कुन प्रकारमा राख्ने भनेर नियमावलीले प्रष्ट गरिदिएको छ। भूउपयोग क्षेत्र बर्गीकरण नक्सा तयार भएपछि सोअनुसार जग्गाधनी स्रेस्ता र प्रमाण पुर्जामा क्षेत्र किटानी गरी अध्यावधिक गर्नु पर्नेछ। यस्तो अध्यावधिक गर्न भूमिसुधार तथा मालपोत कार्यालयमा जानुपर्ने प्रावधान चाहिँ कार्यान्वयन योग्य छैन। स्थानीय कार्यान्वयन समितिको काम, कर्तव्य र अधिकार भूमिको समुचित उपयोगको हिसाबले महत्त्वपूर्ण रहेको छ। स्थानीय भूउपयोग परिषद्बाट स्वीकृत भूउपयोग योजना कार्यान्वयन गर्ने, प्रत्येक वडाको वडास्तरीय भूउपयोग योजना तयार गर्ने, भूमिको संरक्षण र दिगो उपयोगको लागि सचेतना अभिवृद्धि गर्ने महत्त्वपूर्ण जिम्मेवारी छन्। यस्तै, कृषियोग्य भूमि बाँझो रहे नरहेको अनुगमन गर्ने, सामुदायिक भूमिको पहिचान गरी सामूहिक हितमा उपयोगको व्यवस्था मिलाउने, भूउपयोगमा उल्लेखनीय योगदान गर्ने व्यक्ति वा संस्थालाई पुरस्कृत गर्न सिफारिस गर्नेजस्ता पनि छन्। यसअघि स्थानीय तहकोे भूमिको सम्बन्धमा सामान्य सिफारिस दिने र मालपोत उठाउने बाहेक कुनै जिम्मेवारी नभएको अवस्थामा यस ऐनले थुप्रै जिम्मेवारी सुम्पेको छ। यो भूमिको समुचित उपयोगको सम्बन्धमा निकै महत्त्वपूर्ण हुनेछ। काबु बाहिरको परिस्थिति उत्पन्न भई जग्गा बाँझो राख्नुपर्ने उचित र पर्याप्त कारणसहितको सूचना सम्बन्धित स्थानीय तहमा दिएको अवस्थामा बाहेक कृषि क्षेत्रमा बर्गीकृत जमिन लगातार तीन वर्षदेखि बाँझो राखेमा उत्पादन अनुमानको आधारमा एक लाख रुपैयाँसम्म जरिवाना गर्ने प्रावधान ऐनमा छ। यसमा आपत्ति जनाउनुपर्ने केही छैन। खेती नगर्ने हो अथवा नसक्ने हो भने खेतीको जग्गापछि मूल्य आउँछ भनेर ओगटेर बस्ने प्रवृत्तिमा कमी आओस् भनेर यो व्यवस्था गरिएको हुनुपर्छ। जग्गाधनीले आफैं पनि कमाउन नसक्ने, अरूलाई कमाउन दिँँदा कमाउने व्यक्ति वा बेच्न खोज्दा किन्ने व्यक्ति नपाएको हकमा भने जरिवाना लगाउनु उचित हँुदैन। यसका लागि स्थानीय तहले प्रवद्र्धनात्मक अभियान सञ्चालन गर्नुपर्छ। भूउपयोगको कार्यान्वयनले बाँझो जमिन रहने समस्यालाई कम गर्नेछ। कृषि उत्पादन वृद्धि र खाद्य सुरक्षा सुनिश्चित हुनेछ। वनलगायत प्राकृतिक स्रोत एवं सम्पदाको संरक्षण हुने हुँदा वातावरण संरक्षणको साथै जलवायु परिवर्तनका नकरात्मक असरलाई कम गर्न पनि भूउपयोग योजनाले महत्त्वपूर्ण आधार दिनेछ। भूउपयोग योजना स्थानीय सरोकारवालाको सहभागिता, छलफल र समन्वयमा तयार गर्नुपर्छ। भूउपयोग योजना सामाजिक रूपमा न्यायपूर्ण, आर्थिक रूपमा सम्भाव्य, वातावरणीय रूपमा दिगो, सांस्कृतिक रूपमा सबैलाई मान्य तथा प्राविधिक रूपमा उपयुक्त हुनुपर्छ। यस्तो योजनाले व्यक्तिगत, सरकारी र सार्वजनिक तथा सामुदायिक उपयोगमा रहेका सबै प्रकारका जग्गाको समुचित उपयोग र संरक्षण सुनिश्चित गर्नुपर्छ। योजनाले स्थानीय जनताको वर्तमान आवश्यकता र जीविकोपार्जनमा सहयोग पुर्याउनुका साथै भावी पुस्ताको आवश्यकतालाई समेत आत्मसात् गरी उपलब्ध भूमि र भूमिस्रोतको दीर्घकालीन र दिगो उपयोग सुनिश्चित गर्नुपर्छ। भूउपयोग योजना तर्जुमा कार्यमा केही प्राविधिक ज्ञानको अवश्यकता समेत पर्ने भएकाले स्थानीय तहलाई नापी विभाग, भूमि व्यवस्थापन प्रशिक्षण केन्द्रलगायतका प्राविधिक निकायको सहयोग आवश्यक हुन्छ। माटोको उर्वरशक्ति र त्यस्तो माटोमा उब्जने कृषि बालीको पहिचान गर्ने, जमिनको भौगर्भिक स्थिति, अवस्थिति, उचाइ, मौसम, माटोको उर्वराशक्ति आदि गुणको आधारमा भूक्षमता र उपयुक्तता निर्धारण र सोको नक्सांकन गर्ने जस्ता कार्यका लागि प्राविधिक सहयोग आवश्यक हुन्छ। तर, यस कार्यका लागि आवश्यक दक्ष प्राविधिक र प्रविधि उपलब्ध हुन नसकेमा उपलब्ध स्रोत र साधनबाट सामान्य अनुभव र ज्ञानका आधारमै कार्यान्वयनमा जोड दिनुपर्छ। प्राविधिक जनशक्ति पाइएन भनेर कुरेर बसिरहने विषय पनि होइन। भूउपयोग योजना प्रक्रियामुखी, कठोर र अपरिवर्तनीय हुनु हुँदैन। स्थानीय आवश्यकता, परिस्थिति, उपलब्ध क्षमता र आवधिक अनुगमन तथा सोको समीक्षाको आधारमा समयानुकूल समायोजन गर्न सकिने लचकता हुनुपर्छ। यसमा योजनाको प्रतिफल के प्राप्त हुने भन्ने पूर्वनियोजित उद्देश्य प्राप्त गर्न जे गर्नुपर्छ। गर्दै जानुपर्छ। यस अर्थमा यदि योजना कार्यान्वयनको क्रममा हरेफेर, सुधार, संशोधन आवश्यक देखिएमा गर्न सकिने हुनुपर्छ। भूउपयोग योजना अरू आवधिक योजना र विकास कार्यक्रमहरूको निरपेक्ष एक्लै र छुट्टै सञ्चालन हुनु हुँदैन। यो योजना विद्यमान अन्य विभिन्न आवधिक विकास निर्माण योजना तथा कार्यक्रमसँगै एकापसको समन्वय र सहकार्यमा सञ्चालन गर्न सकिन्छ। भूउपयोगसम्बन्धी बनेको ऐन र नियमावलीलाई कार्यान्वयन गर्न सरकारले विशेष प्राथमिकता दिएर आवश्यक स्रोत र जनशक्तिको समेत व्यवस्था गरेर अघि बढ्नुपर्छ। ऐन र नियमावली मात्र ल्याएर यो कार्य हँुदैन। यससम्बन्धी ज्ञान भएका जनशक्ति उत्पादन पनि चुनौतीपूर्ण छ। भूउपयोग कार्यलाई सरलबाट जटिलतिर जानेगरी सम्भव भएको क्षेत्रबाट काम थाल्दै अघि बढ्न आवश्यक छ। जगत देउजा"
सत्ता गठबन्धनको अदृश्य गाँठो,"स्थानीय चुनाव सकिनासाथ प्रदेश र संघीय निर्वाचनको चर्चा सुरु भएको छ। आगामी मंसिरमा प्रदेश सभा र संघीय संसद्को अवधि सकिँदैछ। त्यसैले निर्वाचनको चहलपहल सुरु भएको हो। स्थानीय चुनावमा काठमाडौं, जनकपुर, धरान, धनगढीलगायतमा स्वतन्त्र उम्मेदवारले शानदार जित हासिल गरेको कारण संघ र प्रदेशको निर्वाचनका लागि स्वतन्त्र उम्मेदवारी घोषणा हुन थालेका छन्। कोही कोही काठमाडौंकी उपप्रमुख सुनिता डंगोलको शैलीमा उम्मेदवारी घोषणा गर्दै भन्दैछन्, दलको समर्थन पाए दलबाट होइन भने स्वतन्त्र। काठमाडौं महानगरपालिकाले दुईवटै मोडेलमा उदाहरण पेस गरेको छ। स्वतन्त्र उम्मेदवार बालेन साह र स्वतन्त्र उम्मेदवारी घोषणा गर्दै एमालेको उम्मेदवार भई उपप्रमुख बन्ने सुनिता। स्वतन्त्र उम्मेदवारहरूले कम खर्चमा र कम ताइँफाइँ गरेर चुनाव जितिन्छ भन्ने उदाहरण पेस गरेका छन्। जबकि राजनीतिक दलका उम्मेदवारहरू चुनाव खर्चिलो र धान्न नसकिने भयो भनिरहेका छन्। यसको अर्थ हो, दलका कार्यकर्ता खर्चिला भए। दलले अनावश्यक भीड जम्मा गर्न र फुर्ति देखाउन बढी खर्च गर्दाे रहेछ। खर्च र भीडले चुनाव जितिने होइन रहेछ भन्ने सिकाइका आधारमा स्वतन्त्र उम्मेदवारहरूले प्रदेशसभा र प्रतिनिधिसभाको चुनावमा उम्मेदवार बन्ने रुचि देखाएका हुन्। लोकतन्त्र र नागरिक अधिकारको दृष्टिबाट व्यक्तिले स्वतन्त्र उम्मेदवारी दिएर चुनाव जित्न सकिन्छ भन्ने उम्मेदवार राख्ने वातावरण बन्नु स्वयं नै राम्रो पक्ष हो। प्रदेश र प्रतिनिधिसभाका चुनावमा पनि स्थानीयमा जस्तै राजनीतिक गठबन्धनको प्रसंग सुरु भएको छ। गत स्थानीय चुनावमा गठबन्धन गरेर उल्लेख्य उपलब्धि हासिल गरेको महसुस गरिरहेका सत्तारूढ दलका साना घटकहरू अहिलेदेखि नै गठबन्धनको तयारीमा छन्। भेटघाट र बैठक हुन थालेका छन्। उनीहरूका लागि देशको तमाम समस्या गौण र मंसिरे चुनाव प्रमुख बनिसकेको छ। प्रतिनिधिसभा र राष्ट्रियसभाको बैठकमा जाँदैनन्। गठबन्धनको सेकुवा सेक्न व्यस्त छन्। किनकि यो चुनावमा उनीहरू आफैं उम्मेदवार बन्दैछन्। यसको परिणाम सत्तासँग प्रत्यक्ष जोडिएको छ। अहिले गठबन्धनका केही नेता आगामी चुनाव पनि गठबन्धन नै उपयुक्त विकल्प देखिरहेका छन्। भनिन्छ, नि बाच्छोलाई एउटा खोलामा बोकेर तारिदियो भने त्यसले अर्को खोलोमा एक्लै हेलिने हिक्मत गर्दैन। सत्तारूढ दलहरू त्यस्तै भएका छन्। स्थानीय चुनावमा कांग्रेसको बुइँ चढेर जंघार तरेका उनीहरूले आगामी चुनावमा एक्लै हेलिने हिक्मत गर्ने छैनन्। एक्लै लड्न हुँकार गरिरहेको एमालेको जरकमरक देखेर तिनको भालेसातो उडिसकेको छ। उता चुनावरूपी जंघार र यता एमालेको सुदृढ संगठनको झंकार, तिनीहरूको तिघ्रा थामिनसक्नु गरी काँप्न थालेका छन्। गठबन्धनको छाता ओढ्नै पर्ने अनिवार्यता देखिरहेका छन्। नेकपा माओवादी केन्द्र र नेकपा एकीकृत समाजवादीका नेताहरू गठबन्धनका लागि बढी नै सक्रिय देखिएका छन्। उनीहरू कांग्रेससहितको गठबन्धन बनाएर एमालेलाई सकेसम्म कमजोर बनाउने योजनामा छन्। एमालेविरुद्ध गठबन्धनको तानाबाना कुन सिद्धान्त र शत्तिाका आधारमा बुनिँदैैछ, त्यसको पहल कम्युनिस्ट नेताहरूले किन गरिरहेका छन् ? रहस्य बुझ्नुपर्छ। प्रष्ट छ, नेकपा एमालेले बढी स्थान जितेर सरकारमा बनाउने हो कि भनेर चिन्तित छन्। सकेसम्म कम्युनिस्टको नेतृत्वमा सरकार बन्न नदिने उद्देश्यबाट प्रेरित छन्। नाम हेर्दा तीनवटै नेकपा। नेपालमा कम्युनिस्ट जनमत ६२ प्रतिशतभन्दा बढी रहेको अवस्थामा वामपन्थीहरू मिलेर उठ्नुको साटो गठबन्धनको नेतृत्व गर्न कांग्रेसका नेतालाई घरघर गएर बिन्ती गरिरहेका छन्। अब प्रश्न उठ्छ, प्रस्तावित गठबन्धनको उद्देश्य वाम आन्दोलनलाई अगाडि बढाउने हो कि समाप्त गर्ने ? माओवादी केन्द्र र एकीकृत समाजवादीका नेताहरूमा देखिएको छटपटीका पछाडि कुनै शक्ति लागेको पो छ कि ? खोजी गर्नुपर्ने विषय भएको छ। बौद्धिक वर्गले यस दिशामा घोत्लिनु र यथार्थ बाहिर ल्याउनु आवश्यक छ। सत्तास्वार्थसँग जोडिएको यो गठबन्धनको साझा उद्देश्य नेकपा एमालेलाई कमजोर बनाउने नै हो। नेकपाभित्र उत्पन्न विवादलाई चुली बनाए विभाजन गर्ने नियतबाट सुरु भएको आन्तरिक गठबन्धन एमालेको नेतृत्वमा रहेको सरकारलाई अपदस्त गर्न सर्वाेच्च अदालतको परमादेशको सहारा लिएर सत्तारोहण गरेको छ। साँच्चै भन्ने हो भने यो लोकतन्त्रको चरम उपहास गर्दै सत्तारोहण गर्नेहरूको गठबन्धन हो। केपी ओलीले मध्यावधि चुनावको लागि गरेको संसद् विघटनलाई प्रतिगामी र संविधान विरोधी भन्दै अपव्याख्या गरेर बनेको गठबन्धनको पक्षमा सर्वोच्च अदालतले परमादेश जारी गरेर शेरबहादुर देउवालाई प्रधानमन्त्री बनाएको हो। केपी ओलीले मध्यावधिको घोषणा गर्नु असंवैधानिक भन्नेहरूले सर्वोच्चको परमादेशबाट सरकार बनाउने कार्य संविधानको कुन धारामा छ भन्ने प्रश्नको जवाफ दिन सकेका छैनन्। प्रकारान्तरले परमादेशको सरकार स्वयं पनि असंवैधानिक हो। संसदीय स्वतन्त्रता र क्षेत्राधिकारको सिद्धान्तको बर्खिलाप छ। त्यो केवल केपी ओलीले नेतृत्व गरेको एमालेको सरकार हटाउने एकसूत्रीय अभियानमा केन्द्रित थियो। अहिले ओली सरकारमा छैनन्। उनको पार्टी संघीय संसद् र प्रदेश सभाहरूमा विपक्षीको हैसियतमा छ। यस्तो अवस्थामा उसका विरुद्धको गठबन्धन कायम राख्नुपर्ने औचित्य के ? अहिले पनि प्रतिगमन अझै सच्चिएको छैन। त्यसलाई परास्त गर्न सत्तारूढ गठबन्धन जरुरी रहेको तर्क गरिँदै छ। यसो गर्नु भनेको केपी ओली र नेकपा एमालेको बारेमा अपव्याख्या गरेर भ्रम सिर्जना गर्नु खोज्नु मात्र हो। सत्तारूढ दलहरू र तिनको आसेपासेका सञ्चारमाध्यमहरू यही मिसनमा छन्। यो मिसनको पृष्ठभूमि र यसको निहित उद्देश्य गम्भीर छ। नेकपा एमाले जनताको बहुदलीय जनवादलाई सिद्धान्त मान्दछ। प्रतिस्पर्धाको माध्यमबाट जनताको विश्वास जितेर सरकारको नेतृत्व गर्ने र त्यसको माध्यमबाट नेपाललाई समृद्ध र जनतालाई सुखी बनाउने ध्येयले काम गरिरहेको छ। यस्तो पार्टीले गएको संसदीय निर्वाचनपछि सरकार बनाएर राष्ट्रवादी धारबाट मुलुकको समृद्धिको अगुवाइ गरिरहेको थियो। केही मुखाले नेताहरू हौसिएर अब ५० वर्ष यसरी नै शासन गरिन्छ भनेर भाषण ठोक्दै थिए। पुष्पकमल दाहाललाई आफ्नो पार्टीबाट माओवादी ट्याग हटाउनु छ। बाबुराम भट्टराई माओवादबाट पलायन हुन्। माधव नेपाल भविष्यमा प्रचण्डसँग पार्टी एकीकरण गरेर समाजवादी पार्टी बनाउने योजनाका साथ अगाडि बढिरहेका छन्। त्यसैले अहिलेको गठबन्धन कम्युनिस्ट विरोधी समाजवादीहरूको गठबन्धन हो। विशाल समाजवादी देश चीनको छिमेकमा कम्युनिस्ट सरकार बन्नु केही शक्ति केन्द्रका लागि सहन सकिने विषय थिएन। उनीहरूले तत्कालीन नेकपाका केही नेताहरूको महत्त्वाकांक्षा पूरा गरिदिने वचन दिएर प्रयोग गरे। सत्तास्वार्थमा मानिसले दुनियाँ आफैंलाई ठान्छ। त्यही अवस्था नेपालमा पनि देखियो। तत्कालीन नेकपाभित्रका नेताहरू पार्टी फुटाएर सत्ताको कुर्सीमा पुग्ने महात्त्वाकांक्षा लिएर कम्युनिस्ट पार्टी र कम्युनिस्ट पार्टीले नेतृत्व गरेको सरकार तहसनहस पार्ने योजनामा लागे। आखिर कम्युनिस्ट पार्टी फुटाए, कम्युनिस्टको सरकार गिराए अनि कांग्रेसको नेतृत्वमा सत्ता सुम्पिए। कांग्रेस स्वयं भने पाँच वर्ष विपक्षीको भूमिका रहने घोषणा गर्दै थियो, अचानक सत्ताको नेतृत्वमा लिन पुग्यो। यथार्थमा त्यो योजना कांग्रेसको थिएन। उसका लागि सत्ता लडीलडी आएको थियो। यसको पृष्ठभूमिमा अमेरिकन, युरोपियन र भारतीय शक्ति थिए। बाहिर नेपालका कम्युनिस्ट नामधारी र पूर्वप्रधानमन्त्री भइसकेका नेताहरू माधव नेपाल, पुष्पकमल दाहाल प्रचण्ड र बाबुराम भट्टराईहरू थिए। वास्तवमा उनीहरू कम्युनिस्ट सिद्धान्तमा विश्वास गर्दैनन्। पुष्पकमल दाहाललाई आफ्नो पार्टीबाट माओवादी ट्याग हटाउनु छ। बाबुराम भट्टराई माओवादबाट पलायन हुन्। माधव नेपाल भविष्यमा प्रचण्डसँग पार्टी एकीकरण गरेर समाजवादी पार्टी बनाउने योजनाका साथ अगाडि बढिरहेका छन्। त्यसैले अहिलेको गठबन्धन कम्युनिस्ट विरोधी समाजवादीहरूको गठबन्धन हो। आफूलाई प्रजातान्त्रिक समाजवादी भन्ने नेपाली कांग्रेससँग यसको नाइटो जोडिएको छ। त्यसैले अहिलेको राजनीतिक लडाइँ समाजवादी र नेकपा एमालेले नेतृत्व गरेको कम्युनिस्टबीचको हो भनेर बुझ्नुपर्छ। नेकपा माओवादी मूलत कम्युनिस्ट आन्दोलन समाप्त गर्न जन्माइएको पार्टी हो। माओवादी आन्दोलनले भारतलाई लपेटिरहेको बेला भारतीय माओवादीको सहकार्यमा अगाडि बढिरहेको नेकपा माओवादीलाई भारतले शरण दिएर राखेको थियो। फलामले फलाम काट्छ भन्ने सिद्धान्तका आधारमा कम्युनिस्ट आन्दोलनलाई कमजोर पार्न माओवादीलाई पाल्ने, हुर्काउने र १२ बुँदे सहमति गर्दै शान्ति प्रक्रियामा ल्याएर एमाले बराबरीको शक्तिका रूपमा अन्तरिम सरकारमा पुर्याउने काम भारतले गरेको थियो। देखिने व्यक्ति गिरिजाप्रसाद कोइराला थिए। यो प्रसंग भारतीय नेता र पूर्वप्रशासकहरूले पटकपटक उठाएका छन्। थुप्रै पुस्तकमा प्रकाशित छ। तर, अझै त्यस प्रक्रियामा अमेरिकी समर्थन थियो भन्ने कुरा सार्वजनिक भएको छैन। अब प्रश्न उठ्छ, यसबाट भारत वा अमेरिकालाई फाइदा के भयो ? २०५१ सालमा भएको मध्यावधि चुनावको माध्यमबाट एमाले ठूलो पार्टी बनेर अल्पमतको सरकारको नेतृत्व गरिरहेको थियो। थोरै समय काम गर्न पाए पनि लोकप्रिय थियो। त्यसलाई सर्वोच्च अदालत प्रयोग गरेर नौ महिनामा ढालियो। नेपालमा कम्युनिस्टहरूको लोकप्रियता देखेर आत्तिएका शक्तिहरूले जनताको बहुदलीय जनवादको सिद्धान्त लिएर नेकपा एमाले अगाडि बढेको हो। उसैलाई समाप्त गर्ने हतियारका रूपमा नेकपा माओवादीलाई जन्माएका थिए। नरम कम्युनिस्टको विरुद्धमा प्रयोग हुने क्रान्तिकारी कम्युनिस्ट। अझ माओवादी। माओवादीलाई सहयोग गरेर नेपालको राजतन्त्र र एमालेलाई चुनौती दिने कुरा थियो। भारतीय माओवादी आन्दोलनको गुह्य पत्ता लगाएर धूलोपिठो पार्न सकिने ध्येय पनि थियो। त्यसबेला एमालेविरूद्ध प्रयोग भएको माओवादी त्यही शक्तिको उक्साहटमा अहिले पनि क्रियाशील छ। केही वर्षअघि एमालेलाई विभाजित गर्ने र केपी ओलीको नेतृत्वमा रहेको सरकार लडाउन प्रयोग भयो। अहिले कांग्रेस नेतृत्वको गठबन्धनको सरकार बनाउन सक्रिय छ। यो कुरा अहिले यस कारणले चर्चा गरिएको हो कि सबै नेपालीले वर्तमान नेपालमा भइरहेको शक्ति संघर्षको अन्तर्य बुझ्नुपर्छ। एमालेविरूद्ध गठबन्धनको तानाबाना कुन सिद्धान्त र शक्तिका आधारमा बुनिँदैैछ, त्यसको पहल कम्युनिस्ट नेताहरूले किन गरिरहेका छन् ? रहस्य बुझ्नुपर्छ। गठबन्धनको तयारी संसदीय चुनावपछि कम्युनिस्टको नेतृत्वमा सरकार बन्न नदिई कांग्रेसलाई सुम्पने निहित उद्देश्यले भइरहेको छ। त्यो काम नेपालमा बढिरहेको कम्युनिस्ट जनमतलाई निराश पार्न, कम्युनिस्ट शक्तिलाई कमजोर बनाउन र समाजवादी शक्तिका नाममा कन्फर्टेबल सरकार बनाउन भारतपश्चिमा रणनीतिमा भइरहेको छ। नेपालका सचेत कम्युनिस्ट बुद्धिजीवीले यो कुरा बुझ्न र यसबारे जनतालाई सचेत गराउन आवश्यक भइसकेको छ।"
"पाठ्यपुस्तक, सधैंको चुनौती","एक महिना ढिलो गरी शैक्षिक सत्र सुरु भयो तर विद्यार्थीका हातमा पाठ्यपुस्तक पुग्न सकेको छैन। शैक्षिक सत्रका सुरुका दिनमा विद्यार्थीले किताब पाउन सक्दैनन्। किसानले समयमा मल पाउन सक्दैनन्। यो विद्यार्थी र किसानको नियति नै बनिसकेको छ। यस वर्ष भने चुनावका सामग्री छाप्नु परेकाले सरकार मातहतको जनक शिक्षाले किताब छाप्न सकेन। अहिले किताब छाप्न खटिरहेको जनक शिक्षाले सबै किताब छाप्न अझै दुईतीन महिना लाग्ने अनुमान गरेको छ। समयमा किताब नपुग्नु नेपालको सदाबहार रोग भए पनि हरेक वर्ष फरकफरक किसिमका बाहनाहरू बनाइने गरेको छ। त्यसो त हरेक वर्ष विद्यार्थी पाठ्यपुस्तकको मुखै नदेखि परीक्षा दिन विवश नभएका भने होइनन्। पाठ्यपुस्तकजस्तो महत्त्वपूर्ण सामग्री उत्पादन गर्ने नाममा राज्यको ढुकुटी दोहन गरी फाइदा लिने कुनियत रहेको देखिन्छ। दिनानुदिन भएको ज्ञानको विस्फोटले छिटोछिटो पाठ्यपुस्तकमा परिमार्जन गर्नै पर्ने परिस्थिति देखिन्छ तर नेपाली पाठ्यपुस्तक लामै समयसम्म फेरिने गरेका छैनन्। यसैले तीनचार वर्षअगाडि छापेका किताबसमेत नयाँ शैक्षिक सत्रमा बिक्री वितरण गर्ने सम्भावना रहन्छ। यसपटक भने कक्षा ४, ७ र ९ मा नयाँ पाठ्यक्रम लागू भएकाले नयाँ पाठ्यपुस्तकहरू तयार गर्नैपर्ने बाध्यता छ। यी कक्षाबाहेक अन्य कक्षामा अध्ययन गर्ने विद्यार्थीका लागि भने नयाँ पाठ्यपुस्तक नै पर्खिनुपर्ने हुँदैन। पुरानो पाठ्यपुस्तक पुनः प्रयोग गर्नेबारे न सरकारी निकायले सक्रियता देखाउन सकेको छ न त स्थानीय पालिकाले नै। पाठ्यपुस्तकमा प्रयोग गरिने कागज, मसी, गाताका सामग्री, ढुवानीका लागि इन्धन र कलकारखानासम्बन्धी मर्मतसम्भारमा लागेको सम्पूर्ण रकम विदेश जान्छ। राष्ट्रभित्र रोजगारी सिर्जना गर्न नसक्ने र स्थानीय कच्चा पदार्थ पनि प्रयोग नगर्ने भएकाले यस प्रकारका काममा कम खपत गर्नु राष्ट्रका लागि हितकारी हुन्छ। कसरी गर्ने व्यवस्थापन ? विद्यालय तहमा दुईतीन वर्षको अन्तरालमा विद्यार्थीको संख्या लगभग उस्तै रहने गरेको छ। एक वर्ष वितरण गरेका पाठ्यपुस्तक शैक्षिक सत्रको अन्त्यमा सुरक्षित रूपमा फिर्ता गर्नुपर्ने नियम बनाउन सकिन्छ। सरकारी तबरबाट निःशुल्क वितरण गरिएका यस्ता पाठ्यपुस्तक विद्यालयमा फिर्ता गरेपछि मात्र विद्यार्थीले माथिल्लो तहका पाठ्यपुस्तक पाउने व्यवस्था गर्न सकिन्छ। पूर्वप्राथमिक तहभन्दा माथि एक वर्ष किनेको किताब कम्तीमा पनि तीन वर्षसम्म चलाउन सकिन्छ। यसले शैक्षिक सत्रको सुरुमा हुने पाठ्यक्रमको मागलाई ६० देखि ७० प्रतिशतसम्म न्यूनीकरण गर्दछ। अर्थात् अहिले छापिने गरेका पुस्तकको संख्याभन्दा ७० प्रतिशत कम वा ३० प्रतिशतमात्र किताब छापे पुग्दछ। सानो प्रयासले विद्यार्थीले समयमा पुस्तक पाउने, जीवनोपयोगी र सामाजिक सीप सिक्ने अनि राष्ट्रिय स्तरमा ठूलो धनराशि बचत गर्ने काममा सहयोग पुग्दछ। पाठ्यपुस्तक छपाइमा खर्च हुने रकम बचत गर्न सक्ने हो भने अहिलेकै बजेटले कम्तीमा ८ कक्षासम्मका विद्यार्थीलाई प्रतिदिन २५ रुपैयाँसम्मको खाजा खुवाउन सकिन्छ। शैक्षिक सत्र सुरु हुने बेलामा किताब छाप्ने होडबाजी गर्ने र सत्र पूरा हुने बेलासम्म विद्यार्थीका हातमा पुस्तक नपुग्ने समस्या समाधान गर्न किताबलाई पुनर्प्रयोग गर्ने कामलाई प्रोत्साहन गर्नुपर्छ। बढ्दो कागजको मूल्य, विदेशी मुद्राको अभाव झेल्दै गरेको अवस्थामा यति सजगता नअपनाउने हो भने श्रीलंकाको जस्तो कागज किन्न नसकेर परीक्षा रोक्ने अवस्था नआउला भन्न सकिन्न। कम्तीमा तीन वर्ष एउटै किताब प्रयोग गर्ने नीति लिने हो भने सामुदायिक विद्यालयको समयमा पाठ्यपुस्तक प्राप्त हुने देखिन्छ। नयाँ किताब भिडाउने निजी विद्यालयको रोग संस्थागत विद्यालयहरू नाफा आर्जन गर्ने उद्देश्यले सञ्चालन भएका हुन्। विधिसम्मत कामबाट नाफा गर्नु उनीहरूको अधिकार पनि हो। पछिल्लो समय विद्यालयहरू विद्यार्थीबाट असुल्ने शुल्कबाट भन्दा पुस्तक, कापी र पोसाकबाट मोटो रकम उठाउने गरेका छन्। पाठ्यक्रममा कुनै परिवर्तन नभए पनि यी विद्यालयहरूले हरेक वर्ष किताब भने फेर्ने गरेका छन्। प्रकाशक परिवर्तन गरेपछि गत वर्षका किताब काम लाग्दैनन्। विद्यार्थीहरू नयाँ किताब किन्न बाध्य हुन्छन्। विद्यालयले तोकिएको ठाउँबाट किताब किन्न पर्ने भएकाले प्रकाशले दिने ४०५० प्रतिशतसम्मको कमिसन विद्यालयले नै उठाउने गर्छन्। पाठ्यपुस्तक पठनपाठनको नमुना सामग्री मात्र भएकाले पुस्तक होइन पाठ्यक्रममा आधारित भएर पढाउनुपर्छ भन्ने गरिन्छ। आदर्शका जतिसुकै गफ लगाए पनि निजी विद्यालयहरू बालबच्चालाई पाठ्यवस्तु नै घोकाउन उद्यत् छन्। वार्षिक परीक्षाको नतिजा राम्रो बनाउन विद्यार्थीलाई पुस्तक घोकाउने यी विद्यालयले अभिभावकबाट मनलाग्दी रकम असुल्ने बानी परेकाले वैशाखलाई कमाइको सुअवसर मान्ने गर्छन्। पछिल्लो समय कमिसनको प्रलोभनले सार्वजनिक शैक्षिक गुठी र सामुदायिक विद्यालयमा समेत निजी प्रकाशकका किताबले प्रवेश पाएका छन्। पाठ्यपुस्तकको स्तरीयतालाई बेवास्ता गरी जसले बढी कमिसन दिन्छ उसको किताब लगाउने होडबाजीले गर्दा बजारमा स्तरीय पाठ्यसामग्री उत्पादन गर्ने व्यक्ति र प्रकाशकहरू हतोत्साही भएका छन्। यसले समग्रमा नेपाली शिक्षाको स्तर, पाठ्यपुस्तकको विविधीकरण र सिर्जनशीलतामा कुठाराघात गरेको छ। शिक्षा प्रदान गर्ने पवित्र कामको आवरणमा अस्वस्थ लुटतन्त्र मौलाउँदै गएको छ। निष्कर्ष नेपालको संविधानले मौलिक अधिकारका रूपमा प्रत्याभूत गरेको विद्यालय शिक्षा प्राप्त गर्न अति आवश्यक पाठ्यसामग्रीमाथि शैक्षिक माफियाहरूको चलखेलले हरेक बालबालिका पीडित हुने गरेका छन्। सामुदायिक विद्यालयमा गरिब र निमुखा बालबालिकाहरू समयमा पाठ्यपुस्तक नपुग्ने, स्वस्थकर खाना खान नपाउने र घरायसी काममा व्यस्त हुनुपर्ने कारणले पठनपाठन क्रियाकलापमा उत्साहित हुन सकेका छैनन्। बालबालिकाको विद्यालय भर्ना दरको कमी र बीचमै विद्यालय छाड्ने विद्यार्थीको संख्या उल्लेख्य रहनु सामाजिक सन्तुलन र आगामी दिनका नागरिकको आत्मनिर्भरताका दृष्टिले चिन्ताको विषय हो। उपलब्ध सीमित स्रोतसाधनको अत्यधिक उपयोग गर्ने बानी विकास गर्न दिगो विकाससम्बन्धी दृष्टिकोण प्रतिपादन गर्नुपर्छ। कम्तीमा विद्यालयमा निःशुल्क वितरण गरिएका किताबहरू शैक्षिक सत्रको अन्त्यमा फिर्ता गर्ने कामको सुरुवात गर्न सके पाठ्यपुस्तकका नाममा ठूलो धनराशि खर्च हुने थिएन। पाठ्यपुस्तकका माध्यमबाट स्वदेशी मुद्रा बाहिरिने अवस्थामा समेत सुधार ल्याउन सकिन्थ्यो। यी सबैभन्दा ठूलो कुरा त बालबालिकाले उपयुक्त समयमा पाठ्यपुस्तक प्राप्त गर्ने र आफूले निःशुल्क प्राप्त गरेका सामग्रीहरूप्रति उत्तरदायी बन्ने सकारात्मक चिन्तन र सीप सिकाइको अवसरसमेत प्राप्त गर्छन्।"
खेलकुद विकासका लागि १७१ पालिकामा बजेट जाने,"काठमाडौं : युवा तथा खेलकूदमन्त्रीका तर्फबाट शिक्षा, विज्ञान तथा प्रविधिमन्त्री देवेन्द्र पौडेलले खेल क्षेत्रको पूर्वाधार निर्माणका लागि आगामी आर्थिक वर्ष १७१ पालिकामा बजेट जाने व्यवस्था गरेको बताएका छन्। प्रतिनिधिसभाको मंगलबार बसेको बैठकमा विनियोजन विधेयकमाथि सांसदहरुले उठाएको प्रश्नको जवाफ दिँदै मन्त्री पौडेलले एक स्थानीय तह एक खेल पूर्वाधार निर्माण गर्ने सरकारको नीतिअनुसार विगतमा निर्माणाधीन खेल पूर्वाधारलाई निरन्तरता दिँदै आगामी आर्थिक वर्षमा १७१ वटा पालिकामा बजेट जाने प्रस्ताव गरेको बताए। मन्त्री पौडेलले खेलाडीहरुको संरक्षण र विकासका लागि यस आर्थिक वर्षमा खेलकुद बीमाको अवधारणाको विकास गरिएको, दुर्घटनामा परेको खेलाडीहरुको उपचार गर्न चिकित्सा केन्द्रलाई व्यवस्थित गर्न बजेटको व्यवस्था गरिएको बताए। उनले खेलाडीलाई प्रोत्साहन गर्न यसपटक खेलाडी जीवन बीमा, खेलाडी तथा प्रशिक्षण स्वास्थ्य बीमा, खेलाडी प्रोत्साहन पुरस्कार, ओलम्पिक खेलाडी भत्ता लगायतका विषयमा बजेट व्यवस्था गरेको बताए। युवा तथा खेलकुदमन्त्री महेश्वरजङ्ग गहतराज वैदेशिक भ्रमणमा रहनुभएकाले उनको सट्टामा शिक्षामन्त्री पौडेलले खेलकुद क्षेत्रको विकास विद्यालयमा तहदेखि नै हुने भएकाले एक विद्यालयमा एक खेलकुदको विकास गर्ने बताएका हुन्। रासस"
आईसीसीले गर्यो नेपालमाथि लागेको कन्ट्रोल फन्डिङ् फुकुवा,काठमाडौं : अन्तर्राष्ट्रिय क्रिकेट परिषद्(आईसीसी) ले नेपाल माथि लागेको कन्ट्रोल फन्डिङ् फुकुवा गरेको छ। नेपाल क्रिकेट संघ(क्यान) ले मंगलबार प्रेस विज्ञप्ति जारी गर्दै आईसीसीले कन्ट्रोल फन्डिङ् फुकुवा गरेको जनाएको हो। आईसीसीले सोमबार क्यानलाई पत्र पठाउँदै नेपाल माथि लागेको कन्ट्रोल फन्डिङ् पूर्णरुपमा हटाइसकेको र अब उप्रान्त अन्य एक दिवसीय मान्यता प्राप्त एसोसिएट देशहरुले सरह नेपालले पनि आर्थिक अनुदान र र गतिविधि गर्न पाउने क्यानद्धारा जारी विज्ञप्तिमा भनिएको छ। क्यानका अध्यक्ष चतुरबहादुर चन्दद्धारा हस्ताक्षरित विज्ञप्ति अनुसार आर्थिक पारदर्शितामा उत्कृष्ट कार्यसम्पादन गरेको मूल्याङ्कनको आधारमा आईसीसीले फुकुवा गरेको हो।
नेपाल र ओमान भिड्दै,काठमाडौं : आईसीसी पुरुष क्रिकेट विश्वकप लिग टू अन्तर्गत नेपालले मंगलबार ओमानविरुद्ध खेल्दैछ। अमेरिकामा रहेको नेपाली टोलीले आज राति ९:१५बजेदेखि टेक्ससस्थित मोसा क्रिकेट मैदानमा खेल्नेछ। यससिरिज अन्तर्गत ओमानसँग नेपाल १३ रनले पराजित भएको थियो। भने अमेरिकासँग बराबरी गरेको थियो। नेपालले यस सिरिजको अन्तिम खेल अमेरिकाविरुद्ध बुधबार खेल्दैछ।
