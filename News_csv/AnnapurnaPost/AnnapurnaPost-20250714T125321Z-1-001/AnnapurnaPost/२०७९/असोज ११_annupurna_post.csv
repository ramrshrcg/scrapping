शीर्षक,विवरण
विज्ञानप्रविधिमा मन्द गति,"२०६९ सालमा डा बाबुराम भट्टराई नेतृत्वको सरकारले निर्णय गरेर २०७० देखि नेपालमा राष्ट्रिय विज्ञान दिवस मनाउन थालियो। तत्पश्चात् अमृत साइन्स क्याम्पस स्थापनाको अवसर पारेर हरेक वर्ष यो दिवस मनाइँदै आएको छ। २०७९ सालको विज्ञान दिवसको नारा विज्ञान र प्रविधिमा लगानीको विस्तारः समुन्नति र समृद्घिको आधार तय गरेको छ। विज्ञान दिवसमा प्रत्येक वर्ष फरकफरक नारा तय गरी दिवस मनाइएता पनि व्यवहारमा विज्ञान कहिले पनि प्राथमिकतामा परेन। यसको उदाहरण मन्त्रालय गठन गर्दा विज्ञान तथा प्रविधि मन्त्रालयलाई छुट्टै मन्त्रालयको अस्तित्वमा स्वीकार गर्न नसक्नु हो। विश्वमा विज्ञान प्रविधिको उन्नयनका लागि विभिन्न निकाय खडा गरिएका हुन्छन्। क्यानडामा मिनिस्टर अफ इनोभेसन साइन्स तथा इन्डस्ट्रिज मन्त्रालय छ। यस मन्त्रालयले क्यानडालीसँग अर्थतन्त्रका सबै क्षेत्रमा र देशका सबै भागमा लगानीको अवस्था सुधार गर्न, क्यानडाको नवप्रवर्तनसँग सम्बन्धित कार्यसम्पादन बढाउन, विश्वव्यापी व्यापारमा क्यानडाको हिस्सा बढाउन र निष्पक्ष एवं कुशलतापूर्वक निर्माण कार्यहरू गर्न काम गर्छ। मन्त्रालयको संरचना हेर्ने हो भने पनि विज्ञानलाई इनोभेसन र उद्योेगसँग जोडेको पाइन्छ। नेपालमा पनि विज्ञान र प्रविधिको विकासले गर्दा यातायात, सञ्चार, व्यवसाय, उत्पादन, उपभोग र वितरणको क्षेत्रमा निकै परिवर्तन आएको छ। प्राविधिक क्षेत्र खासगरी चिकित्साशास्त्र र इन्जिनियरिङ विषयमा नेपालमा समेत अन्तर्राष्ट्रिय स्तरमा नै प्रतिष्ठित अध्ययन संस्थानहरू छन्। विदेशमा कार्यरत वैज्ञानिकहरूको स्वदेश प्रेमलाई अवमूल्यन गर्ने र उनीहरूलाई जिस्क्याउने कार्य कदापि स्वीकार्य हुँदैन। नेपालमा उत्पादित जनशक्ति विश्वका अन्य उत्कृष्ट विश्वविद्यालय र अनुसन्धान केन्द्रहरूमा समेत अध्ययनरतकार्यरत रहँदै आएका छन्। चिकित्सा सेवामा टेस्टट्युब बेबी, अंग प्रत्यारोपण, जटिल शल्यक्रिया, आँखाको उपचारजस्ता उन्नत सेवा उपलब्ध छन्। सञ्चारको क्षेत्रमा हेर्ने हो भने पनि विगत वर्षहरूमा आसलाग्दो प्रगति भएको पाइन्छ। यति हुँदाहँुदै पनि हामी विज्ञान र प्रविधिमा विश्वका सामु निकै कमजोर छौं। विज्ञान प्रविधिसम्बन्धी काम गर्ने संस्था र विश्वविद्यालय अनुसन्धानमैत्री छैनन्। स्रोतसाधनको अपर्याप्तता उस्तै छ। यसबाहेक संस्थाहरूमा पदाधिकारी नियुक्तिमा राजनीतिक हस्तक्षेप व्याप्त छ, जुन यस क्षेत्रको प्रगतिको मुख्य बाधक होभन्दा अन्यथा नहोला। अनुसन्धान संस्थाहरूमा पेटेन्ट राइटको संस्कृतिप्रति पटक्कै ध्यान गएको देखिँदैन। विज्ञान तथा प्रविधि मन्त्रालय स्थापनाको इतिहास २०३३ सालमा राष्ट्रिय विज्ञान तथा प्रविधि परिषद्को स्थापना भएको थियो। विज्ञान तथा प्रविधि क्षेत्रको उचित विकासका लागि अनुकूल वातावरण सिर्जना गर्न, देशको समुन्नति र विकासका लागि विज्ञान तथा प्रविधिसम्बन्धी कार्य गर्न र विदेशमा विज्ञान र प्रविधिमा उच्च ज्ञान हासिल गरेकालाई नेपालमा फर्की देश विकासमा योगदान गर्न सकुन् भनी २०३९ सालमा नेपाल विज्ञान तथा प्रविधि प्रज्ञा प्रतिष्ठानको स्थापना गरियो। राष्ट्रिय स्तरमै विज्ञान र प्रविधिको विकासका लागि समन्वय गर्न पहिलोपटक २०५३ सालमा विज्ञान तथा प्रविधि मन्त्रालयको गठन भयो। २०६१ चैत्र १८ गते जनसंख्या तथा वातावरण मन्त्रालय खारेज भई विज्ञान तथा प्रविधि मन्त्रालयमा गाभिएर वातावरण, विज्ञान तथा प्रविधि मन्त्रालय पुनर्गठन गरियोे। २०७४ सालमा विज्ञान तथा प्रविधि मन्त्रालयलाई शिक्षा मन्त्रालयसँग गाभियो। यसरी विज्ञानलाई अस्तित्वमा नराख्नुले पनि स्पष्ट गर्छ कि हाम्रो प्राथमिकता विज्ञान र प्रविधि होइन। विश्वका विकसित मुलुकमा हेर्ने हो भने विज्ञान, प्रविधि निकै प्राथमिकतामा मात्र राखेका मात्र हुँदैनन्, विज्ञान र प्रविधिको अध्ययन, अनुसन्धानमा ठूलो धनराशि खर्च गर्छन्। क्यानडामा विज्ञान र प्रविधिमा काम गर्न इनोभेसन, साइन्स एन्ड इकोनोमिक डेभलपमेन्ट क्यानडा नामक संस्था छ। जसले नवप्रवर्तन, विज्ञान र आर्थिक विकास पोर्टफोलियोको नेतृत्व गर्ने काम गर्छ। साथै, यसले क्यानडालीसँग अर्थतन्त्रका सबै क्षेत्रमा र देशका सबै भागमा लगानीको अवस्था सुधार गर्न, क्यानडाको नवप्रवर्तन कार्यसम्पादन बढाउन, विश्वव्यापी व्यापारमा क्यानडाको हिस्सा बढाउन र निष्पक्ष एवं कुशल निर्माण गर्न काम गर्छ। विडम्बना, नेपाल विज्ञान तथा प्रविधि प्रज्ञा प्रतिष्ठान (नास्ट) को गतिविधि दिनानुदिन खस्कँदो छ। नास्टको स्थापना, बेथितिकोे चाङ २०३९ मंसिर २० गते नेपाल विज्ञान तथा प्रविधि प्रज्ञा प्रतिष्ठानको स्थापना भएको थियो। प्रज्ञाप्रतिष्ठान विज्ञान तथा प्रविधिको क्षेत्रमा अध्ययन अनुसन्धान गर्न गठित देशकै सर्वोच्च संस्था हो। यस संस्थाले विज्ञान तथा प्रविधिका क्षेत्रमा देशभित्र कार्यरत सम्पूर्ण सरकारी एवं गैरसरकारी संस्थालाई समेटेर छाता संस्थाको रूपमा भूमिका खेल्न सक्नु पथ्र्यो। उल्लेख भएअनुसार गर्नगराउन ऐनले नै अधिकार प्रदान गरेको छ तर सोअनुसार हुनु त परको कुरा संस्था आफैंमा धराशायी हुने अवस्थामा पुगेको छ। जुन उद्देश्यका साथ संस्थाको गठन गरिएको थियो सोअनुरूप संस्था अगाडि नबढेको आम समुदायको बुझाइ रहँदै आएको छ। संस्थाले उल्लेख्य रूपमा गति लिन नसक्नुका पछाडि अन्य कारण पनि होलान् तर मूल कारण संस्थाको नेतृत्व असक्षम व्यक्तिहरूको हातमा परेर होभन्दा अब संकोच मान्नु पर्दैन। वैज्ञानिक अनुसन्धान र अन्वेषणलाई गतिशील बनाउन आवश्यक पर्ने पूर्वाधार र क्षमतायुक्त दक्ष जनशक्तिको विकास गर्नुपर्छ। यस कार्यका लागि नास्टजस्ता संस्थाले अहम् भूमिका खेल्नुपर्छ। अब पनि नेतृत्व छनोटमा ख्याल नगर्ने हो र राजनीतिक भागबन्डाको आधारमा हाम्रो मान्छेलाई संस्थाको जिम्मेवारी दिने हो भने यो संस्थालाई निरन्तरता दिनुको कुनै औचित्य देखिँदैन। विगतमा संस्थाको नेतृत्व कसले गर्यो भन्दा पनि सो अवधिमा संस्थाले के कसरी कार्य गर्न सक्यो त्यो महत्त्वपूर्ण हो। संस्था स्थापना हँुदाका बखत र सो पछिसमेत यस संस्थाप्रति जनताको सोचाइ सकारात्मक नै थियो। देशमा राजनीतिक परिवर्तनपछि अर्थात् २०४६ सालको राजनितिक परिवर्तनपछि संस्थामा आन्तरिक अस्थिरता देखा पर्न थालेको सम्बन्धितबाट बुझ्न सकिन्छ। राष्ट्रिय राजनीति राजनीतिज्ञहरूले गर्ने विषय हो र नास्टजस्तो संस्थामा कार्यरत अनुसन्धानकर्ताहरूले आफ्नो व्यावसायिक क्षेत्रमा दत्तचित्त हुनुपर्ने हो तर त्यसो हुन सकेन। वैज्ञानिककर्मचारीसमेत राजनीतिक स्वार्थका आधारमा संस्थामा आबद्ध रहन थाले। संस्थाको दुरावस्था त्यसै बिन्दुबाट सुरु भएको मान्न सकिन्छ। समयक्रमसँगै प्रज्ञाप्रतिष्ठानको नेतृत्व छनोट अर्थात् उपकुलपति र सचिव छनोटमा सुरु भएको भागबन्डाले संस्थागत रूप लिन थाल्यो। नतिजा सबैका सामुन्ने स्पष्ट नै छ। नास्टको कार्यालय केन्द्रीय स्तरमाबाहेक अन्यत्र नभएको सन्दर्भमा संस्थाको कार्यालय प्रदेशस्तरमा समेत सञ्चालन गर्न नेपाल सरकारबाट नास्टलाई एकमुष्ट अनुदान प्राप्त भयो। यसबीचमा सातवटै प्रदेशमा सम्भाव्यता अध्ययन गरी सुदूरपश्चिम प्रदेशमा जडीबुटीसम्बन्धी अनुसन्धान गर्ने उद्देश्यका साथ पहिलो प्रादेशिक शाखा स्थापनासमेत गरियो। संस्थाको शाखा स्थापना भएको ६ वर्षसम्मसमेत कार्यालयलाई एकजना सुरक्षाकर्मीको भरमा छोडेर निष्क्रिय बनाइयो। घरभाडा, सुरक्षाकर्मीको तलब र पानीबत्तीको खर्च गरेर हालसम्म लगभग ७० लाख रुपैयाँसम्म खर्च भएको महालेखाको प्रतिवेदनबाट समेत स्पष्ट हुन्छ। तत्कालीन उपकुलपतिले आफ्नो कार्यकालमा आफू स्वयं संलग्न रहेर गरेको देखाउन गरिएका केही अनुसन्धानसँग सम्बन्धित कार्यहरू अहिलेसमेत लथालिंग अवस्थामा यत्रतत्र देख्न सकिन्छ। वर्तमान पदाधिकारीको दिनचर्यासमेत अन्धाधुन्ध तरिकाले भेटिए जतिका संस्थासँग समझदारी पत्रमा (एमओयू) हस्ताक्षर गर्ने र मोफसलमा आयोजना हुने नास्टका आन्तरिक कार्यक्रमहरूको उद्घाटन र समापनमा सरिक रहँदै आएको कर्मचारी बताउँछन्। देशमा वैज्ञानिक संस्कृतिको विकास गर्न वैज्ञानिकहरूलाई पारिवारिक जीविकोपार्जनलगायत भरणपोषणको पूर्ण ग्यारेन्टी संस्थाको तर्फबाट गर्नुपर्छ। उनीहरूले प्राप्त गर्ने मासिक पारिश्रमिक कमसेकम सार्क राष्ट्रका वैज्ञानिकहरूले प्राप्त गर्ने पारिश्रमिकसरह कायम गर्नुपर्छ। यसले वैज्ञानिकहरूलाई अनुसन्धानप्रति एकाग्रता र कार्यप्रति इमानदारिता कायम गर्न मद्दत गर्न सक्छ। विदेशमा अनुसन्धानरत वैज्ञानिकहरू यस देशका गहना हुन्। उनीहरूको क्षमता र बुद्धिको देश हितमा उपयोग गर्ने वातावरण बनाउने दायित्व नास्टको हो। नास्टले केही पहिले फर्क है फर्क वैज्ञानिक तिमीलाई डाक्छ नेपाल र हाल अंग्रेजी अनुवाद ब्रेन पुलिङ कार्यक्रममार्फत केही वैज्ञानिकलाई एक वर्ष नास्टमा रही कार्य गर्ने अवसर प्रदान गर्यो। निर्धारित समय समाप्तिपश्चात् वास्ता नगरेकोले संलग्न वैज्ञानिक पुनः विदेशी अनुसन्धानशालामै फर्कन बाध्य भए। यदि कार्यक्रमलाई प्रचार मात्रैका लागि सञ्चालन गर्ने हो भने टिप्पणी नगर्नु नै बेस। निश्चित उद्देश्यका लागि कार्यक्रम सञ्चालन गर्ने हो भने दिगोपन हुने गरी कार्यक्रम सञ्चालन गर्नुपर्छ। विदेशमा कार्यरत वैज्ञानिकहरूको स्वदेश प्रेमलाई अवमूल्यन गर्ने र उनीहरूलाई जिस्क्याउने कार्य कदापि स्वीकार्य हुँदैन। उनीहरू अवसर नपाएर बिदेसिएका हुन्, रहरले होइन। यदि स्वदेशमै अवसर प्राप्त गरेको खण्डमा सायद उनीहरूले कामलाई पैसासँग तुलना गर्दैनन्। यो सबै वातावरण बनाउने कार्य नास्टको हो र यस दायित्वबाट पन्छिन मिल्दैन। संस्थामा सञ्चालन गरिने अनुसन्धान व्यक्ति विशेषको विशेषज्ञताको आधारमा नगरी देशको आवश्यकताको आधारमा समन्वयात्मक ढंगले हुनुपर्छ। देशभित्र क्रियाशील अनुसन्धानशालाबीच समन्वय गर्ने दायित्वसमेत नास्टको भएको हुँदा सोका लागि सक्रिय हुनुपर्छ। गर्न सकिने ठाउँ युवालाई विज्ञानप्रविधिमा आकर्षित गर्न ठोस योजना तयार गरिनु पर्छ र यसको नेतृत्व नास्टले गर्नुपर्छ। अनुसन्धानशालाहरूलाई सुविधा सम्पन्न बनाई वैज्ञानिकहरूले चौबिसैैघण्टा काम गर्न सक्ने वातावरणको विकास गरिनु पर्छ। नेपालभित्र तथा बाहिर रहेका अनुसन्धानकर्ताले छोटो समय भए पनि उनीहरूको अनुभव, ज्ञान र सीपको उपयोग गर्ने वातावरणको सिर्जना गर्नुपर्छ। प्रदेश विशेषमा उपलब्ध स्रोतसाधनको उपयोग गर्न सोहीअनुरूपका अनुसन्धान केन्द्रहरू स्थापना गरिनु पर्छ। वैज्ञानिक अनुसन्धान र अन्वेषणलाई गतिशील बनाउन आवश्यक पर्ने पूर्वाधार र क्षमतायुक्त दक्ष जनशक्तिको विकास गरी उनीहरूको उपयोग देशहितमा गरिनु पर्छ। यस कार्यका लागि नास्टजस्ता संस्थाले अहम् भूमिका खेल्न सक्नुपर्छ। उल्लेखित कार्यहरू प्रभावकारी रूपले गर्न सकेमा मात्र विज्ञान दिवस मनाउनुको सार्थकता हुन्छ। अन्यथा मनाउनमात्र तामझामसँग दिवस मनाउनुको कुनै अर्थ रहँदैन।"
सहकारीमा सुशासनको सकस,"सहकारी व्यवस्थापन तथा सञ्चालनमा सुशासन कायम गर्न चुनौती बन्दै गएको छ। अधिकांश सहकारीमा सञ्चालक समितिको चयन, कर्मचारीको नियुक्ति, आम्दानी खर्चको पारदर्शिता आदि समस्या छन्। सेयर सदस्यको सदाशयता र विश्वासको गलत फाइदा उठाउँदै कतिपय केही धूर्त व्यक्तिले सञ्चालकलगायत समितिमा परिवारका सदस्य वा नजिकका व्यक्ति राखेर मनलागी गर्ने क्रम बढेको पाइन्छ। पदाधिकारी चयन, अडिटको प्रमाणीकरण आदि गलत एवं रकमी सिन्डिकेटको आधारमा अपारदर्शी साधारणसभाबाट कागजी प्रक्रिया पूरा गरी टाठाबाठाहरूको हैकम कायम राख्ने प्रवृत्ति मौलाउँदै गएको छ। सहकारीमा खर्चका विवरण वास्तविकताभन्दा पनि बिल भर्पाइ दुरुस्त राख्छन्। अनि व्यक्तिगत लाभ लिने दुराशयका कारण सहकारीको सिद्धान्त र मर्ममाथि नै प्रश्न खडा गरिदिएको छ। कमिसनमा कमाउने र चाकडीमा रमाउने प्रवृत्ति कतिपय सञ्चालकको नियत छ। सहकारीका केही लोभीपापी सञ्चालक जागिरे पनि छन्। जो सेवासुविधा बढाउनेजस्ता निन्दनीय र हास्यास्पद निर्णय गरेका घटना सामान्य बन्दै गएका छन्। सहकारी सञ्चालनमा विधि र प्रक्रियासम्मत पारदर्शी कार्यशैलीभन्दा पनि सामन्ती सोच र स्वार्थबाट प्रदूषित हुँदै जानु भविष्यको शुभसंकेत होइन। सहकारीमा देखिएका बेथिति नियमन गर्दै सुशासन कायम गर्न सम्बन्धित निकाय बेलैमा चनाखो नहुने हो भने बेथिति झन् मौलाउने निश्चित छ। नेपालमा पछिल्लो समयमा सहकारीको संख्यात्मक वृद्धि तीव्र गतिमा भएको पाइन्छ। नेपालमा पहिलो सहकारी ऐन २०४८ बन्दा ८ सय ३३ सहकारी थिए। हाल २९ हजार ८ सय ८६ सहकारी छन् जसमा ७३ लाख ७ हजार ४ सय ६२ भन्दा बढी मानिस सेयर धनी छन्। तीन वर्षमा ४ हजार ६ सय ४४ सहकारी घटेका छन्। कोरोना महामारीको सबैभन्दा बढी सकस सहकारी क्षेत्रमा परेको देखिन्छ। सहकारी संघीय सरकारअन्तर्गत १ सय २५, प्रदेश सरकारअन्तर्गत ६ हजार २ सय र स्थानीय सरकारअन्तर्गत २३ हजार ७ सय ५९ छन्। सञ्चालित सहकारीमध्ये २० विषयगत केन्द्रीय संघ, एक राष्ट्रिय सहकारी बैंक, एक राष्ट्रिय सहकारी महासंघ र २ सय ४१ विषयगत जिल्ला सहकारी संघ क्रियाशील छन्। सहकारीमा ५६ प्रतिशत महिला सदस्य छन्। सहकारी संघसंस्थाले मुलुकभर ८८ हजार ३ सय ९ जनालाई प्रत्यक्ष रोजगारी प्रदान गरेको छ। सहकारीको कारोबार १० खर्ब तथा ९४ अर्ब १० करोड सेयर पुँजी तथा ४ खर्ब ७७ अर्ब ९६ करोड बचत संकलन गरी ४ खर्ब ३६ करोड ऋण गरेको सरकारी तथ्यांकले पुष्टि गरेको छ। कुल गार्हस्थ्य उत्पादनको ५ प्रतिशत, वित्तीय क्षेत्रमा २० प्रतिशत १ लाख प्रत्यक्ष रोजगारी, १० लाख स्वरोजगारी र कम्तीमा पनि पाँच खर्बको वित्तीय कारोबार सहकारीले गरेको तथ्यांकीय आंकलनले देखाएको छ। सहकारीको परिभाषा र सिद्धान्तसमेतलाई अपव्याख्या गर्ने विकृत गतिविधि पनि भइरहेका छन्। मौजुदा सहकारी ऐनमा केही सकारात्मक व्यवस्था भए पनि अझ धेरै सच्याउनुपर्ने विषय छन्। सहकारीमा सर्वसाधारणको सहज र स्वस्फूर्त सहभागितालाई नियमनका नाममा संकुचित बनाउने प्रयास गरेको पाइन्छ। कोरोना महामारीको सबैभन्दा बढी सकस सहकारी क्षेत्रमा परेको देखिन्छ। दैनिक बचत तथा ऋण प्रवाहबाट चलायमान रहने सहकारी लामो लकडाउनका कारण प्रायः ठप्प थिए। कतिपय सहकारीले कारोबार बन्द गर्न विवश भएको सञ्चालकहरूको पनि दुःखेसो छ। सहकारीहरूमा अस्तव्यस्त व्यवस्थापन तथा अदूरदर्शी योजनाका कारण पनि यस्तो अवस्था आइलागेको हो। सहकारीको मर्म र भावनाविपरीत सीमित टाठाबाठाको स्वेच्छाचारीले सहकारीको अवस्था टिठलाग्दो बनेको छ। देशभर छरिएकाले बैंक र वित्तीय ज्ञान नभएका जनसमुदायको आम्दानीलाई व्यवस्थित र उचित प्रवद्र्धन गर्न सहकारी वरदान साबित हुन सक्छ। समुदायमा छरिएर रहेको निष्क्रिय पुँजीलाई एकीकृत गरी उत्पादनमूलक कार्यमा परिचालन गर्नु सहकारीको धर्म हो। अन्तर्राष्ट्रिय सहकारी महासंघले प्रतिपादन गरेका सहकारी सिद्धान्त र मान्यतालाई समेत मध्यनजर राखेर सहकारी सञ्चालन हुनुपर्छ। अभियन्तासँगको घनिभूत छलफलबिना ल्याइने सहकारी ऐननियमहरू प्रभावकारी हुन सक्दैनन्। सहकारीका सबल र दुर्बल पक्ष केलाएर समसामयिक सुधार गर्नु आवश्यक छ। अनियमित गर्नेलाई दण्ड र राम्रोलाई पुरस्कृत गर्न अनुगमन निरीक्षण गर्ने परिपाटी प्रभावकारी हुन सकेको छैन। सहकारीमा हुने आर्थिक अनियमिततालाई निरुत्साहित गर्न ढिला भएको छ। पारदर्शी बनाउँदै आम्दानी र खर्चको अनिवार्य सामाजिक लेखापरीक्षण गर्र्ने प्रावधानले आर्थिक अनुशासन कायम गर्न सके कोसेढुंगा हुन सक्छ। सहकारीमा सर्वसाधारणको सहज र स्वस्फूर्त सहभागितालाई नियमनका नाममा संकुचित बनाउने प्रयास गरेको पाइन्छ। कार्की, सहकारी अभियन्ता हुन्।"
नागरिकतामा राजनीति,"राज्य र नागरिकता एकअर्कासँग सम्बन्धित र परिपूरक अवधारणा मानिन्छन्। नागरिकताको इतिहास निकै लामो छ। जसको विकास युनानीकालदेखि नै भएको पाइन्छ। युनानीकालमा नगर राज्यका सदस्यलाई विशेष अधिकारका रूपमा नागरिकता प्राप्त हुन्थ्यो। ग्रिक दार्शनिक अरस्तु (ईपू ३८४३२२) ले शासन गर्ने र शासित हुने योग्यतालाई नागरिक भनेका छन्। उनका अनुसार राज्यले भौगोलिक सीमाभित्रका नागरिकलाई निश्चित अधिकारसहित प्रदान गर्ने कानुनी प्रमाण नै नागरिकता हो। राज्य, नागरिक र नागरिकता निरपेक्ष नभएर सापेक्षिक अवधारणा हुन्। धार्मिक राज्यहरूको पतन र पुनर्जागरणकालको १५औं र १६औं शताब्दीदेखि नागरिकताको आधुनिककाल प्रारम्भ भएको मानिन्छ। औद्योगिक क्रान्तिपश्चात् व्यक्तिको नभै कानुनी राज्यको विकास भएसँगै नागरिकताको सम्बन्धमा नयाँ अवधारणा विकास हुन पुग्यो। १९औं शताब्दीमा उदाएको उदारवादसँगै प्राकृतिक अधिकारको विचारलाई नागरिक अधिकारको आधार मानियो। यसपछि मात्रै नागरिकतालाई कानुनी हैसियतको सूचक मानिन थालियो। भारतको नागरिकता ऐन, १९५५ खण्ड ५(१) बी मा विवाह गरेर ल्याएआएका विदेशी बुहारीहरूको हकमा सात वर्षसम्म निरन्तर बसोबास गरेको हुनुपर्ने व्यवस्था छ। विदेशी वैवाहिक पत्नीको हकमा अमेरिकी नागरिकतासम्बन्धी कानुनी व्यवस्था पनि कठोर छ। जसले ग्रिन कार्ड लिएको पाँच वर्षको अवधिपश्चात् मात्रै नागरिकता लिन पाउने प्रबन्ध गरेको छ। पाकिस्तानमा वैवाहिक विदेशी बुहारीको हकमा पाकिस्तान नागरिकता ऐेन, १९५१ खण्ड १० (२) अनुसार पाँच वर्षपछि मात्रै नागरिकता प्राप्तिको अधिकार रहने कानुनी व्यवस्था छ। संसारका करिब सबैजसो मुलुकले वैवाहिक विदेशी बुहारी वा व्यक्तिहरूको हकमा निश्चित समयावधिको प्रबन्ध गरेका छन्। नेपालमा नागरिकताको सवाल बेलाबेलामा विवादित बन्दै आइरहेको देखिन्छ। अहिले भने यो विषय एकपटक फेरि सरकार र राष्ट्रपतिबीचको शक्तिको टकरावलाई निम्त्याउने र संवैधानिक व्यवस्थालाई गिजोल्ने गरी प्रकट हुन पुगेको छ। अहिले नागरिकता ऐन, २०६३ (पहिलो संशोधन) का लागि संसद्ले तय गरेको नागरिकता विधेयकमा उल्लिखित कानुनी प्रबन्धको विषयले ठूलो तंरग पैदा गरिदिएको छ। सरकार र राष्ट्रपतिको बीचमा विधेयक प्रमाणीकरणको विषयलाई लिएर विवाद चुलिएकोे छ। देशका कानुन पालना गराउने दुवै निकायबीच पैदा भएको शक्ति संघर्षले समाजलाई नै विभाजित गराउने देखिन्छ। सरकार र राष्ट्रपतिबीच असमझदारी र टकरावलाई कसैगरी पनि उपयुक्त मान्न सकिँदैन। राज्य र नागरिकता एकअर्कासँग सम्बन्धित र परिपूरक अवधारणा मानिन्छन्। राज्य, नागरिक र नागरिकता निरपेक्ष नभएर सापेक्षिक अवधारणा हुन्। आखिर नागरिकता विधेयक प्रमाणीकरणको विषयलाई लिएर दुई संस्थाबीच द्वन्द्वको सूत्रपात कसरी र किन भयो ? नागरिकता विधेयकमा त्यस्तो के विषय उल्लेख छ, जसलाई राष्ट्रपतिले प्रमाणीकरण गर्न अस्वीकार गरिन् ? यो सवाल आफैंमा महत्त्वपूर्ण छ। नागरिकता प्रमाणीकरणको विषयमा सरकार र राष्ट्रपतिका बीचमा विकास भएको आआफ्ना बुझाइको विषयलाई सतहमा ल्याइएको छ। त्यसैमा कतिपय कानुनविद् र दलका नेतृत्व तहबाटै अनावश्यक गिजोल्ने र दुवै सम्मानित संस्थालाई बदनाम गराउने दुष्प्रयास भरहेको छ। मुलुकका दुई सर्वोच्च संस्थाबीचमा द्वन्द्व चर्काएर अभीष्ट सिद्ध गर्न चाहने तत्त्वहरू यस कार्यमा सक्रिय छन्। नागरिकता विधेयक प्रमाणीकरण नगर्ने राष्ट्रपतिको निर्णयको पक्षमा बहुसंख्यक जनता उभिएका छन्। सरकारले पहिलोपटक विधेयक प्रमाणीकरणका लागि राष्ट्रपतिकहाँ पठाएपश्चात् पन्ध्रबुँदे सन्देशसहित उनले पुनर्विचारसहित विधेयकलाई संसद्मा फिर्ता पठाएकी थिइन्। उक्त सुझावपत्रमा प्रादेशिक पहिचान, नागरिकता प्राप्त गरेका व्यक्तिहरूका अनागरिक सन्तान, बाबुको पहिचानको अभावमा राष्ट्रियता निर्धारणमा समस्या र अंगीकृत नागरिकतालगायत विषय समेटिएका थिए। तर राष्ट्रपति कार्यालयबाट सरकारलाई पुनर्विचारका लागि पठाइएको सन्देशमाथि संसद्ले छलफल गर्न नै आवश्यक ठानेन। नागरिकता विधेयकमा उनको चासोलाई समेट्ने कुरा त धेरै टाढा रह्यो। सरकारले उक्त विधेयक राष्ट्रपतिको आग्रहविपरीत कमा र पूर्णविरामसमेत तलमाथि नगरी प्रतिनिधिसभा र राष्ट्रियसभाबाट पुनः पारित गर्यो र राष्ट्रपतिसमक्ष पेस गर्यो। यद्यपि राष्ट्रपतिले भने विधेयकलाई सर्वस्वीकार्य र सबैको अपनत्व हुने कसरी बनाउन सकिन्छ भन्ने विषयमा राजनीतिक दलका नेता, कानुनविद् र सरकारका प्रतिनिधिहरूसँग निरन्तर छलफल गरिरहिन्। त्यसका विपरीत सरकार राष्ट्रपतिलाई विधेयकका विरुद्धमा रहेको देखाउनेमै उद्यत् रह्यो। जबकि राष्ट्रपतिको विधेयकप्रतिको चासो व्यक्तिगत, पारिवारिक र दलगत थिएन। नागरिकताको सवाल नितान्त जनहित र राष्ट्रिय हितसँग रहेको छ भन्ने विषयमा राष्ट्रपति दृढतापूर्वक उभिएको देखिन्छ। सरकारले भने राष्ट्रपतिप्रति मात्रै विरोधको निसाना लगाएन। कतिसम्म भने सरकारले यस विधेयकलाई नेकपाकालीन ओली सरकारले ल्याएको अध्यादेशभन्दा रत्तिभर पृथक् नरहेकोसम्म भन्यो। जुन कुरा साँचो होइन। ओली सरकार नागरिकतालाई प्रत्येक नागरिकले प्राप्त गर्ने अधिकारको सुनिश्चिताप्रति संवेदनशील थियो। वैवाहिक विदेशी बुहारीका हकमा समयसीमाको प्रबन्ध गर्नुपर्ने कुरामा स्पष्ट थियो। कयौं वर्षदेखि तराई मधेस र देशका अन्य भूभागका नागरिक नागरिकताको प्राप्तिबाट हुनु परेको वञ्चितीकरणलाई अन्त्य गरी सहजरूपमा वितरण गर्नेमा अध्यादेश स्पष्ट थियो। उक्त अध्यादेशलाई लिएर गठबन्धनकारी दलहरू र विभिन्न स्वार्थ समूहले अहिले जनतालाई दिग्भ्रमित बनाउने प्रयास गरिरहेको देखिन्छ, जुन दुर्भाग्यपूर्ण छ। जबकि भारतमै समेत विदेशी बुहारीलाई विवाह गरेर ल्याएको सात वर्षपछि मात्रै नागरिकता दिइन्छ। नेपालमा चाहिँ विवाह गरेर ल्याएकै भोलिपल्टै नागरिकता दिइने व्यवस्था गरिनुपर्ने कुरालाई लिएर रोइलो गर्नु उचित देखिँदैन। उक्त विधेयकमा तुरुन्तै विवाहित विदेशी बुहारीलाई नागरिकता दिने कानुनी प्रबन्ध दिलाउन जोड गर्नु नै सरकारले प्रतिपक्ष दल र आम जनताको साथ नपाएको देखिन्छ। उसैगरी जनताले अस्वीकार गरेको अनि राष्ट्रहित र जनहित प्रतिकूल विधेयक भएकै कारण सरकारले राष्ट्रपतिको साथ नपाउने विषयलाई अनावश्यक उचाल्नु सही होइन। नागरिकता कति संवेदनशील विषय हो भन्ने सन्दर्भमा एउटा महत्त्वपूर्ण दृष्टान्त लिऔं। भारतीय कंग्रेसनेतृ सोनिया गान्धी पूर्वप्रधानमन्त्री राजीव गान्धीकी श्रीमती र गान्धी परिवारकी बुहारी मात्रै होइनन्। उनी भारतकै एक प्रमुख राजनीतिक पार्टीको अध्यक्ष भइसकेकी शक्तिशाली व्यक्ति हुन्। उनको भारतीय राजनीतिमा प्रभाव मात्रै छैन, ठूलो योगदान पनि छ। विदेशी बुहारी भएकै कारण प्रधानमन्त्री बन्ने अवसरबाट उनलाई भने वञ्चित गरियो। यस प्रकृतिको संवेदनशील विषयमा गठबन्धन सरकारले राष्ट्रहित विपरीत नागरिकतालाई राजनीतिक मुद्दा बनाउनु कदापि सही थिएन। देशका कयौं नागरिकले नागरिकता पाउन नसकिरहेको बेला आयातित नागरिकका लागि सती जान तयार हुनु राष्ट्रघाती कार्य नभै के हो ? अहिले पनि विधेयकलाई कुनै न कुनै हिसाबले कानुनी स्वरूप दिन सरकारले भगीरथ प्रयास गरिरहेको छ। आखिर संवैधानिक व्यवस्था र प्रचलित कानुनी मान्यताविरुद्ध गएर त्यस्तो दुष्साहस किन गरिरहेको छ ? सरकार कुनै शक्ति केन्द्रको इशारामा चलेरै जनताको विरोधका बीच यो कार्य गर्दैछ। संवैधानिक कानुनका जानकारहरूले भनिरहेका छन् कि संसद् निष्क्रिय भएसँगै संसद्ले पेस गरेको विधेयक पनि स्वाभाविक रूपमा निष्क्रिय हुन्छ। तर, उक्त मृत विधेयकलाई कानुनी मान्यता दिलाउन संवैधानिक मर्मविपरीतका दुष्प्रयास गरिनु कति जायज छ ? पहिलो, कानुनका केही बुझक्कडले प्रतिनिधि र राष्ट्रिय दुवै सभाबाट पारित भएकाले राष्ट्रपतिले प्रमाणीकरण नगरे पनि स्वतः कानुन बन्न सक्ने तर्क गर्दै आएका छन्। दोस्रो, उपराष्ट्रपतिमार्फत विधेयक पास गर्ने तानाबाना बुनेको देखिन्छ। र तेस्रो, सर्वोच्च अदालतमार्फत विधेयकलाई कानुन बनाउने धृष्टता गरेको देखिन्छ। तर यी अनेकौं प्रपञ्च गरी संवैधानिक कानुनको खिलापमा गएर सरकारले नागरिकता विधेयकलाई कानुनी मान्यता दिलाएमा ठूलो दुर्भाग्य हुनेछ। संविधानमा त्यस्तो प्रावधान कहीँ कतै छैन। राष्ट्रपति व्यक्ति वा कुनै राजनीतिक दलको प्रतिनिधि नभै देशकै सर्वोच्च संस्था भएकाले त्यो गरिमालाई कायम राख्ने प्रमुख दायित्व सरकारको हुन्छ। सरकारले राष्ट्रपतिजस्तो संस्थामाथि अवैधानिक लाञ्छना लगाएर अपमानित गराउन मिल्दैन। सरकार आफैंले राष्ट्रपति संस्थाका विरुद्धमा द्वन्द्वको औपचारिक घोषणा गर्न सक्तैन। कार्यकारी अधिकार रहेको सरकार र आलंकारिक राष्ट्रपतिका बीचमा हुने शक्ति संघर्षले जनस्तरमा राज्यका सर्वोच्च निकायहरूप्रति विश्वासमा मात्रै कमी आउने छैन। त्यसले राष्ट्रियता, राष्ट्रिय एकता र स्वाधीनतालाई संरक्षण र प्रवद्र्धन गर्नुका विपरीत जनतामा राजनीतिक ध्रुवीकरण निम्त्याउने देखिन्छ। सरकारले कसैको स्वार्थका निम्ति कोही कसैको उक्साहट, सनक र सत्ताशक्ति उन्मादमा स्वतः निष्क्रिय विधेयकलाई अब कानुनी स्वरूप दिने कार्य संविधानविपरीत हुन जान्छ। यदि कुनै ढंगबाट पारित गरेमा संवैधानिक व्यवस्था, कानुनी सर्वोच्चता, लोकतन्त्र र विधिको शासनमाथि गम्भीर प्रश्नहरू मात्रै उठ्दैनन्। त्यसलाई कानुनी अराजकता नै मानिनेछ। यस विधेयकलाई लिएर सर्वोच्च अदालतलाई समेत विवादमा तान्ने प्रयास भैरहेको छ। हिजो व्यक्तिलाई तोकेर प्रधानमन्त्री बनाउने र पुनस्र्थापनापश्चात् संसद्बाटै प्रधानमन्त्री चुन्ने अधिकारलाई कुण्ठित गर्ने विडम्बनापूर्ण फैसला गरेको सर्वोच्चले पटकपटक आफूलाई कसरी विवादित बनाइरहला ? लामो समयदेखि उसले शक्तिकेन्द्रको साँठगाँठमा न्याय प्रक्रियालाई प्रभावित तुल्याउने र लाभका लागि मोलमोलाइ गरेको आरोप खेप्दै आएको छ। सर्वोच्चमाथिको जनविश्वासलाई जोगाउने र बढावा दिने जिम्मेवारी पनि उसैको हो। त्यसो हुँदा ऊमाथि लाग्दै आएका अनेकौं आरोपको थुप्रोमाथि पुनः अर्को आरोप खेप्न सर्वोच्च अदालत सायदै तयार होला। अन्त्यमा, राष्ट्रपतिले नागरिकता विधेयक प्रमाणीकरण नगर्नुमा राष्ट्रहित र जनहितको विषय मात्रै अन्र्तनिहित देखिँदैन। संसद् अस्तित्वमा नभएकाले प्राविधिक रूपमा स्वतः निष्क्रिय भएको विधयेकलाई प्रमाणीकरण गर्नु राष्ट्रपतिका कसैगरी उपयुक्त थिएन। अर्कोतर्फ नेपाल नागरिकता ऐन, २०६३ को संशोधनका क्रममा रहेको वैवाहिक विदेशी बुहारीलाई तात्तातै नागरिकता दिलाउने षड्यन्त्रलाई कसैगरी निस्तेज तुल्याउन आवश्यक थियो। सत्ता गठबन्धनकारी दलहरूले संसद्मा एमालेको तीव्र विरोधका बीच संसद्बाट विधेयक पास त गरे। त्यो खुलेआम राष्ट्रघाती विधेयकलाई कसैगरी जनता रोक्न चाहन्थे। त्यसका निम्ति राष्ट्रपतिबाहेक अरू कुनै विकल्प थिएन। संविधानभन्दा राष्ट्र, राष्ट्रियता र जनता माथि छन्। राष्ट्रपतिबाट नागरिकता विधेयक प्रमाणित नगरिनुमा देश र जनताको सर्वोच्चतालाई शिरोपर गरेको देखिन्छ। त्यसकारण, वर्तमान सरकार र राष्ट्रपतिबीच नागरिकता विधेयक प्रमाणीकरण गर्ने र नगर्ने विषयले सिर्जना गरेको शक्ति संघर्षमा राष्ट्रपतिका विरुद्धमा सत्ता, गठबन्धनकारी दलहरू र विभिन्न स्वार्थ समूहले फैलाएका अराजनीतिक भ्रमहरूबाट सम्पूर्ण नेपाली मुक्त हुन आवश्यक छ।"
बन्दीगृह बन्नु हुन्न स्कुल,"बालबालिकाको सर्वांगीण विकासका लागि शिक्षा, संस्कार, आचरण र सामाजिकीकरण महत्त्वपूर्ण हुन्छन्। सामाजिकीकरणका आवश्यक तत्त्वअन्तर्गत अन्तरवैयक्तिक र वैयक्तिक गुण तथा विभिन्न किसिमका सीपहरू पर्छन्। शिक्षाका माध्यमबाट बालबालिकामा अन्तर्निहित प्रतिभाको प्रस्फुटन तथा समाजमा समायोजन हुन आवश्यक पर्ने अतिरिक्त सीपहरूको विकास गर्ने उद्देश्य राखिएको हुन्छ। सामाजिक अन्तरक्रियाका माध्यमबाट शिक्षा, संस्कार र आचरणगत विशुद्धताका लागि परापूर्वकालदेखि नै पूर्वीय सभ्यतामा गुरुकुल अस्तित्वमा देखिन्छ। अध्ययनकै क्रममा सहपाठी, गुरु र सामाजिक अनुष्ठानका माध्यमबाट सामाजिकीकरणको अभ्यासका लागि गुरुकुलले प्रभावकारी भूमिका खेलेको देखिन्छ। आठ वर्षदेखि २५ वर्षसम्म गुरुका समीपमा रही आर्जन गरिएको शिक्षाले सामाजिक तथा आत्मिक उन्नति र प्राप्त शिक्षाका माध्यमबाट समाज र प्राणी मात्रको हित हुने काम गर्न अभिपे्ररित गर्छ। जसले पुरुषार्थ चतुष्ठयको ढोका खोल्ने प्रमुख साधनका रूपमा शिक्षालाई लिएको देखिन्छ। संस्कारबिनाको शिक्षालाई घातक र समाजविरोधी ठान्ने परम्परा पूर्वमा देखिन्छ। यसले आफूले प्राप्त गरेको ज्ञान परोपकारमा उपयोगी हुनैपर्ने कुरालाई केन्द्रमा राखेको तथ्य छर्लंग हुन्छ। बालमैत्री वातावरण र उनीहरूको सर्वांगीण विकासका बारेमा अहिले निकै चर्चा हुने गरेको छ। साथै बजारमा सहजै बिक्री हुन सक्ने अर्थकारी शिक्षा बनाउने उद्देश्यले हालका दिनमा उद्देश्य केन्द्रित र रोजगारमूलक शिक्षामा जोड दिइँदै आएको छ। सर्वांगीण विकास भनेर जति नै चर्चा गरे पनि हाम्रा शैक्षिक क्रियाकलाप भने बालबालिकाको चौतर्फी विकासमा केन्द्रित हुन सकेका छैनन्। शिक्षाको अर्थ नै सूचना संकलन गर्नु र संस्कार भनेकै देखावटीपन हो भन्ने ढर्रा छ। जसका कारण शिक्षाले वैयक्तिक खुसी खोस्ने र सामाजिक एवं आर्थिक स्तरीकरणमा जोड दिने गरेको छ। यति मात्र नभएर परम्पराप्राप्त आचरणलाई तिरस्कार गर्दै आचरण भनेकै पश्चिमीकरण हो र सामाजिकीकरण भनेको वर्गीय वा क्षेत्रीय चिन्तन हो भन्ने भ्रमपूर्ण यथार्थ छ। वर्तमान शिक्षा पद्धति रुमलिएको छ। सैद्धान्तिक रूपमा सर्वांगीण विकासअन्तर्गत बालबालिकाको मानसिक, शारीरिक, संवेगात्मक, आध्यात्मिक र सामाजिक विकासलाई राखिएको छ। विद्यालय प्रवेश गर्नासाथ अनुशासनका नाममा कडा नियम पालना गर्नुपर्ने बाध्यताले बालबालिकाका अन्तरवैयक्तिक सीपहरूले अभिव्यक्त हुने अवसर गुमाउने गरेका छन्। घरमा सिकेका सीप र घरमा गरिएका अभ्यासहरू चटक्कै छोडेर सभ्य बन्ने नाममा विद्यालयका देखावटी गतिविधिमा संलग्न हुनुपर्ने बाध्यता पनि छ। जसकारण बालबालिकाले आफ्ना भाषा, धर्म, संस्कार र संस्कृतिलाई अन्धविश्वासका रूपमा हेर्ने गरेको देखिन्छ। पश्चिमा समाजमा विकसित लिभिङ टुगेदर, रिलेसन र ब्रेकअपको सिको गर्न खोज्दा कतिपय कलिला बालबालिका आत्महत्याको बाटो रोज्न बाध्य छन्। किशोरीहरू बलात्कारको सिकार हुने प्रवृत्ति पनि यसकै परिणाम हो। जुन बढ्दो छ। सञ्चारका साधनहरूको अनुचित प्रयोग र वयस्क साइटमा निर्बाध प्रवेशले किशोरकिशोरीमा अनेकौं विकृति देखा परेका छन्। यस्तो अवस्थामा आमाबाबु पहिलो विश्वासपात्र र अनुभव आदानप्रदानको सहयोगी बन्नुपर्ने अवस्थामा उनीहरूको अभिभावकीय भूमिकामा प्रश्न चिह्न लागेको छ। बालबालिकालाई नैतिक र सांंस्कृतिक मूल्यबोध गराई पथप्रदर्शन गर्ने गरिमामय क्षमतामा पनि प्रश्न छ। ससाना बालबालिकालाई औपचारिक कक्षाकोठामा राख्ने सन्दर्भमा उनीहरूका बालसुलभ प्रवृत्तिहरूलाई बलात् कुण्ठित पार्ने कामसमेत हँुदै आएको छ। यस कारण बालबालिकाको संवेगात्मक विकासमा ठुलो धक्का पुगेको छ। अघोषित रूपमा वर्ग विशेषका लागि छुट्टाछुट्टै विद्यालय भएकाले बालबालिकाले सामाजिक यथार्थलाई बोध गर्न नपाउने अवस्था छ। अर्कोतिर घरपरिवारमै कमजोर आर्थिक स्तर भएका परिवारका बालबालिकासँग उठबस गर्न नदिने प्रवृत्ति बढेका कारण सामाजिक ध्रुवीयताले मौलाउने अवसर पाएको छ। शिक्षा, संस्कृति, संस्कार र सामाजिकीकरणको अन्तिम लक्ष्य सुख अथवा खुसी भए पनि बालबालिकाको मनोसंवेगात्मक अवस्थालाई बेवास्ता गरी निर्धारण गरिएका पाठ्यपुस्तक छन्। तिनमा भएका सूचना घोक्नु नै जीवनको सफलता ठानेका बालबालिका विद्यालय प्रवेशसँगै आफ्नो खुसीलाई तिलाञ्जली दिन विवश छन्। विद्यालयहरूले बालबालिकालाई ६ घण्टाका लागि मात्र होइन, २४सै घण्टाजसो बन्दी बनाएका हुन्छन्। विद्यालयमा बिताइने समयमा अनुशासनका नाममा कडा नियमभित्र बस्नुपर्ने भएकाले उनीहरूले अनुभूति अभिव्यक्त गर्ने अवसर नै पाउँदैनन्। घर आउनासाथ गृहकार्यको भारीले थिच्छ। बालबालिका सामाजिकीकरणका सबै पक्षबाट वञ्चित हुन्छन्। घरमै पनि बालबालिकालाई डर देखाउन यसो गरे शिक्षकलाई भनिदिन्छु उसो गरे विद्यालयमा दण्ड पाइन्छ भनेर तर्साउने गरिन्छ। बालबालिकाको साथीसंगातीसँग समयसमयमा ठाकठुक हुनु अति सामान्य कुरा हो। मेल र बेमेलबाट बालबालिकाले खुसी र दुःखका संवेगहरू व्यवस्थापन गर्न सिक्छन्। सिकाइ हुनका लागि बालबालिकाले घटनासित सम्बन्धित अवधारणा निर्माण गर्नु आवश्यक हुन्छ। सो अवधारणा व्यावहारिक रूपमा पुष्टि भएपछि बालबालिकाले नयाँ कुरा सिक्छन्। शिक्षक वा अभिभावकले भनेको काम मात्र गर्न हुने र बालबालिकाको अन्तर्मनको काम कुरा गर्न नहुने भन्ने मानसिकता हावी छ। जसले बालबालिकालाई आत्मविश्वासीभन्दा अनुशासनका नाममा अनुसरण गर्ने बनाउन खोजिन्छ। अति नियन्त्रित वातावरणमा हुर्केको व्यक्तिले खुला वातावरणमा कुनै पनि निर्णय गर्न सक्दैन। आत्मविश्वासको कमी, जिम्मेवारी लिन नसक्ने तथा जोखिम वहन गरी वास्तविक क्षमता उजागर गर्न नसकेकै कारण उनीहरूले आशातीत प्रगति गर्न सक्दैनन्। यी सबैको नतिजाका रूपमा उनीहरूमा खुसी हराउँछ। अर्थात् वर्तमान शिक्षा प्रणालीले विद्यालय प्रवेश गरेदेखि नै बालबालिकालाई दुःखी बनाउन थालेको छ। नैतिकता, मानव मूल्य, सामाजिकीकरण र समायोजनकारी लचक भूमिका खेल्दै सामूहिक हितका लागि काम गर्ने र त्यसैमार्फत आफ्नो जीवनलाई सुखी र खुसी बनाउने अन्तश्चेतनाको विकास गर्नुपर्छ। यसका लागि विद्यालयका कठोर नियम र अनुशासनका फन्डा सधैं बाधक नै बन्ने गर्छन्। नवप्रवर्तनकारी सोच भएका व्यक्ति अरूले बनाएको बाटोमा हिँड्नभन्दा स्वच्छन्द रूपमा बाटो निर्माणका लागि अग्रसर हुन्छन्। यसैले विद्यालयमा यी अधिकार खोसिँदा ड्रपआउट गरेका क्षमतावान् विद्यार्थीले जीवनमा ठूलो सफलता पनि प्राप्त गरेका उदाहरण छन्। यस दृष्टिले विद्यालयहरू बालमैत्री कम र मानसिक रूपमा बन्दीगृह बढी बनेका छन्। शिक्षामा व्यापारीकरण फस्टाउनु र नियामक निकाय कानमा तेल हालेर बस्नुले नेपालमा बालमैत्री शिक्षाले स्थान पाउन सकेकै छैन। विद्यालयबाट निस्केपछि बालबालिका विद्यालयसित सम्बन्धित सम्पूर्ण उल्झनबाट मुक्त हुन पाउनु पर्छ। उसले बाँकी समय सामाजिक र पारिवारिक परम्परागत मूल्यमान्यता, रीतिथिति र संस्कृतिमा रम्ने वातावरण पाउनु पर्छ। जसले बालबालिकाको सर्वांगीण विकास र जीवनप्रतिको दृष्टिकोणमा सकारात्मक ऊर्जा प्रदान गर्छ। अनि मात्र राष्ट्रिय बालदिवस २०७९ ले राखेको बालमैत्री समाजको आधार, जिम्मेवार परिवार र उत्तरदायी सरकार नारा सार्थक बन्नेछ।"
"नेप्से परिसूचक दोहोरो अंकले वृद्धि, कारोबार रकम भने घट्यो","काठमाडौं : मंगलबार नेप्से परिसूचक दोहोरो अंकले बढेको छ। आज नेप्से परिसूचक १५९२ अंकले बढेर १८३१०५ विन्दुमा अडिएको छ। यसदिन ६६ करोड ३० लाख रुपैयाँ बराबरको सेयर कारोबार भएको छ। २२९ कम्पनीको २१ लाख सात हजार ७४२ कित्ता सेयर ६६ करोड ३० लाख १३ हजार रुपैयाँमा खरिदबिक्री भएको छ। आइतबार २२८ कम्पनीको ४० लाख १४ हजार ४१९ कित्ता सेयर १ अर्ब ७ करोड २४ लाख ८० हजार ९७ रुपैयाँमा खरिदबिक्री भएको थियो। १३ वटा समूहमध्ये म्युचुअल फन्ड र होटल एण्ड टुरिजम समूहको सूचक घट्यो बाँकी समूहको परिसूचक बढेको छ। सामुदायिक लघुवित्तको सेयर मूल्य सबैभन्दा धेरै ९९७ प्रतिशतले बढेको छ। अभियान लघुवित्तको ६०७ प्रतिशत, अपर हेवाखोला जलविद्युतको ६०३ प्रतिशत र हिमालयन पावर पार्टनरको ५९९ प्रतिशतले बढेको छ। कारोबार रकमका आधारमा रिडी हाइड्रोपावर शीर्षस्थानमा रह्यो। रिडीको २ करोड ८५ लाख रुपैयाँको सेयर कारोबार भएको छ।"
