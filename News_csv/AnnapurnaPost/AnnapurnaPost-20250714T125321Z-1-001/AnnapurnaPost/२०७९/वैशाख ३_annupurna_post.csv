शीर्षक,विवरण
अंगभंग,"व्यवस्थापिका अवरुद्ध छ। न्यायपालिका अस्तव्यस्त छ। कार्यपालिका अन्योलग्रस्त छ। समृद्धि र विकासको गफ हाँक्ने दलहरू भने आपसी भिडन्तमा छन्। राज्यका तीनवटै अंगको बेहाल हुँदा पनि प्रमुख दलहरू गम्भीर बन्न सकेका छैनन्। न्यायपालिकाको नेतृत्वमाथि महाभियोगको प्रस्ताव संसद्मा विचाराधीन छ। व्यवस्थापिका प्रमुखको भूमिकामाथि प्रमुख विपक्षीले प्रश्न उठाएको छ। कार्यपालिका प्रमुखले देखिने र जनताले अनभूति हुने गरी कुनै काम अघि बढाउन सकेको स्थिति छैन। विपक्षी एमाले संसदीय दलका उपनेता सुवास नेम्बाङ सरकारले तीनै अंगलाई पंगु बनाएको आरोप लगाउँछन्। सरकारले गर्नुपर्नेभन्दा नगर्नुपर्ने काम गरिरहेको छ, नेता नेम्बाङ भन्छन्, देशलाई कसले पंगु बनाएको छ भनेर जनताले बुझेका छन्। माओवादी नेता गुरुङ तीनै अंग शक्ति पृथकीकरण र शक्ति सन्तुलनका आधारमा सञ्चालन हुन नसक्दा समस्या भएको बताउँछन्। शक्ति पृथकीकरण र शक्ति सन्तुलनका आधारमा राज्यका तीनवटै अंग चल्नुपर्ने हो। यसमा दुईमत छैन। अवरुद्ध व्यवस्थापिका तत्कालीन प्रधानमन्त्री केपी ओलीले पुस ५ मा पहिलो पटक प्रतिनिधिसभा विघटनको सिफारिस गरेयता संसद् प्रभावहीन छ। सर्वोच्च अदालतले पुनस्र्थापना गरेपछि ओलीले जेठ ७ मा दोस्रो पटक संसद् विघटनको सिफारिस गरे। छोटो अवधिमा संसद् दुईदुईपटक विघटनको स्थितिमा पुगेपछि कानुन र विधि निर्माणभन्दा राजनीतिक मुद्दामा संसद् अल्झ्यो। राजनीतिशास्त्रका प्राध्यापक कृष्ण पोखरेल दलहरूको यस्तो अस्तव्यस्तताबाट पाठ सिकेर अघि बढ्नुको विकल्प नरहेको बताउँछन्। जनताका आशा र अपेक्षामा नजरअन्दाज भएको छ। सरकार र राजनीतिक दलले पाठ सिक्दै अघि बढ्नुपर्छ। पोखरेल भन्छन्। सरकार परिवर्तन, दलीय टुटफुट र राजनीतिक ध्रुवीकरणका कारण यो बीचमा संसद्ले कुनै गति लिन सकेन। अवरोधकै बिच एमसीसी अनुमोदन गरियो। विपक्षी एमालेको अवरोधबीच संसद् अधिवेशन अन्त्य भयो। सभामुख अग्नि सापकोटाको भूमिकाप्रति विपक्षी एमालेले उठाएको प्रश्नको निरुपण भएको छैन। सरकारले सदनको अवरोध फुकाउन एमाले र अरू दलसँग सहमतिको प्रयाससमेत गरेन। अधिवेशन चालू रहेका बेला पनि सरकारले वर्षौंदेखि विचाराधीन विधेयक पारित गर्न पहल गरेन। संसद्मा विधेयकको थुप्रो छ। संविधान र संघीयता कार्यान्वयनसम्बन्धी विधेयक नै अड्केका कारण राज्य संयन्त्र सञ्चालनमा समस्या देखिएका छन्। संसद् चालू हुँदा पनि संसद्का विभिन्न समितिको पुनर्गठनतर्फ सरकारले ध्यान दिन सकेन। संसद् किन ठप्प पार्नु ? कांग्रेसका प्रवक्ता डा महत भन्छन्, सांसदहरूको जिम्मेवारी होइन ? यसको दोषी प्रतिपक्षी पार्टी हो। सत्तासीन एकीकृत समाजवादीका प्रवक्ता जगन्नाथ खतिवडा एमाले नेतृत्वको अहंकारका कारण संसद् ठप्प भएको आरोप लगाउँछन्। एमाले संसदीय दलका उपनेता सुवास नेम्बाङ सरकारले संसद्लाई काम दिन नसकेको बताउँछन्। भन्छन्, सरकारले कतिपय महत्वपूर्ण विधेयक नै फिर्ता लगेको छ। संघीय संसद्को विधेयक अधिवेशन एउटै विधेयक पारित नगरी अन्त्य गरिएको छ। प्रतिनिधिसभामा ४२ र राष्ट्रिय सभामा १५ गरी ५७ विधेयक संसद्मा विचाराधीन अवस्थामै छन्। संसद्बाट विधेयक पारित गर्नुको सट्टा सरकारले अध्यादेश जारी गर्दै आएको छ। प्रमुख प्रतिपक्ष एमालेले निरन्तर अवरोध गरिरहँदा पनि संसद् खुलाउन सरकार गम्भीर छैन। सत्तासीन माओवादीका प्रमुख सचेतक नेता देव गुरुङ प्रतिपक्षको भूमिकाका कारण संसद् लामो समय बिरामी जस्तै भएको बताउँछन्। संसद् अवरोध गर्नुमा कसैको दोष छ भने प्रतिपक्षकै छ, गुरुङ भन्छन्, सदनबाट पास गर्नुपर्ने विधेयक कति थिए। सबै लथालिङ्ग अवस्थामा छन्। जनतालाई गुमराहमा राखिने काम भएको छ। अन्योलमा कार्यपालिका सर्वोच्च अदालतको आदेशले प्रधानमन्त्री बनेका देउवाका अधिकांश निर्णय विवादमा छन्। भ्रष्टाचार आरोपमा भूमिगत बनेका कांग्रेस उपसभापति विजय गच्छदार देउवा प्रधानमन्त्री नियुक्त भएकै भोलिपल्ट विशेष अदालतमा उपस्थित भए र धरौटीमा छुटे। प्रधानन्यायाधीश चोलेन्द्रशमशेर जबराको विषयमा गजेन्द्र हमाललाई मन्त्री बनाएपछि सरकारको आलोचना बढ्यो। जनदबाब बढेपछि हमालले दुई दिनमै मन्त्री पदबाट राजीनामा समेत दिए। सरकारले लगत्तै १२ देशबाट आफ्ना राजदूत फिर्ता बोलायो। उक्त निर्णयको चौतर्फी बिरोध पनि भयो। गठबन्धनको सरकारले खुलेर काम गर्न नसकेको आभास जनतालाई भएको छ। संसद् आगामी वैशाखसम्मकै लागि स्थगन गरिएको छ। विपक्षी दलका नेता नेम्बाङ भन्छन्, दल विभाजनसम्बन्धी अध्यादेश ल्यायो। बजेट ठप्प बनायो। लगानी गर्दा आयस्रोत देखाउन नपर्नेजस्ता राष्ट्रघातीका काम गर्न सरकार लालयित छ। सरकारले के काम गरेको छ ? जुन जनतालाई देखाउने खालका हुन्। कांग्रेसकै एक नेता भने गठबन्धनको आडमा बनेको सरकार आफैंमा बलियो हुँदा पनि राजनीति व्यवस्थापन गर्न नजान्दा सरकार अझै व्यवस्थित ढंगबाट अघि बढ्न नसकेको बताउँछन्। सरकारले काम गरेको छ। यति छोटो समयमा गठबन्धनकै सरकार भए पनि कांग्रेसको अग्रतामा सरकार अघि बढेको छ। यसमा केही न केही उत्तारचढाव आइरहन्छ। कानुनविद भिमार्जुन आचार्य भने देशको तीनवटै तह प्रभावहिन हुनुमा कार्यपालिका मुख्य कारण भएको बताउँछन्। संविधानमा सबैभन्दा महत्वपूर्ण कार्यपालिका हो। त्यही कार्यपालिकाले प्रभाव पर्ने गरी सक्रिय हुन सकेको छैन। गतिशील हुन सकेको छैन। संविधान कानुनभन्दा पनि व्यक्ति दोषी छन्। व्यक्तिले विभिन्न संवैधानिक अंगहरूमा गर्ने नियुक्तिका कारण पनि तीन अंग नै प्रभावहिन जस्तै देखिएका हुन्। र, नियुक्तिका कारण व्यक्ति पूरै संरचना विथोल्न लागिपरेको छ। यतिबेला प्रतिपक्ष २, ४ जना व्यक्तिको मुद्दा उठाएर सिंगो संसद्नै बिथोल्न लागि परेको छ। सरकारले जनताले अनुभूति गर्ने गरी कुनै काम गरेको छैन। व्यवस्थापिका र न्यायपालिकाको अल्झनमा यति बेला सरकार छ। यस्तो अवस्थामा पनि सरकारले पहलकदमी नलिएको भन्दै सत्तासीन कांग्रेसकै नेताले प्रधानमन्त्री देउवाको भूमिकाप्रति प्रश्न उठाएका छन्। कांग्रेसका एक नेता भन्छन्, देउवाजी यत्तिका समय प्रतिपक्षसँग वार्ता भइराखेको छ भन्नुहुन्छ। तर, खोई त तदारूकता ? भनाइमा मात्र सीमित छ। प्रतिपक्षको रोल आफैंमा गैरजिम्मेवार पन छँदैछ। अस्तव्यस्त न्यायपालिका सर्वोच्च अदालतमा मुद्दाको चाङ छ। तर, प्रधानन्यायाधीशमाथि महाभियोग दर्ताका कारण न्यायालय अस्तव्यस्त छ। वर्षौंदेखि थाति रहेका मुद्दाका चाङ न्यायालयमा थुप्रिएका छन्। सहकर्मी न्यायाधीशले नै प्रधानन्यायाधीश जबरा न्यायिक स्वतन्त्रता, शक्ति पृथकीकरणको सिद्धान्तविपरीत कार्यमा संलग्न भएको आरोप लगाउँदै लामो समय आन्दोलन गरिरहे। सत्तागठबन्धनले प्रधानन्यायाधीश जबरालाई महाभियोग प्रस्ताव संसद्मा दर्ता गरेपछि उनि निलम्बित छन्। जबरालाई संवैधानिक नियुक्ति र मन्त्रिपरिषद्मा भागबन्डा मागेको, गम्भीर संवैधानिक मुद्दामा सुनुवाइ नगरेको र न्यायिक सुशासन कायम गर्न नसकेको आरोप लागेको थियो। पूर्वसभामुख दमननाथ ढुंगाना नेतृत्वका कारण सर्वोच्च अदालत अस्वस्थ भएको बताउँछन्। देशको सम्मानित न्यायालयमा देखिएको बेथितिको जिम्मा प्रधानन्यायाधीशले लिनुपर्ने हो, ढुंगानाले भने, प्रधानन्यायाधीशकै हर्कतका कारण न्यायालयको यो अवस्था आएको हो। कार्यपालिका र व्यवस्थापिकाको अस्वस्थताकोे प्रभाव न्यायपालिकामा पनि परेको ढुंगनाले बताए। प्रधानन्यायाधीशलाई एक्ल्याउँदै अन्य न्यायाधीश एकजुट भएपछि सर्वोच्चमा न्यायसम्पादन प्रभावित बन्दै गएको थियो। यतिबेला कायममुकायम न्यायधिशले प्रधानन्यायाधीशको भूमिका निभाइरहेका छन्। वरिष्ठ अधिवक्ता कृष्णप्रसाद भण्डारी न्यायलय सुधारमा गाइडलाइनको आवश्यकता भएको बताउँछन्। यो पहिला देखिनै आवश्यकता खट्किएको हो, भण्डारीले भने, सिस्टमलाई बलियो बनाऔं।"
मतखरिद,"निर्वाचन आयोगले मेयर र उपमेयरका उम्मेदवारलाई सात लाख रुपैयाँ खर्च गर्न पाउने सीमा तोकेको छ। तर, यो सीमाभित्र कुनै पनि उम्मेदवार बाँधिन्छन् भन्नेमा न आयोग विश्वस्त छ, न त मतदाता नै। आयोगकै एक उच्च कर्मचारी भन्छन्, सात लाख रुपैयाँ त टिकट पाएको खुसीयालीमै उम्मेदवारले खर्च गरिसक्छन्। नागरिक अगुवा देवेन्द्रराज पाण्डेले पछिल्लो समयमा निर्वाचन प्रणाली निकै महँगो हुँदै गएको बताए। नेताहरूले मनपरी कमाएका छन्, मनपरी खर्च गर्छन् उनले भने। मुलुकमा संघीय लोकतान्त्रिक गणतन्त्र स्थापनाको छोटै समयमा चुनाव अत्यन्तै महँगो भएको राजनीतिक दलकै नेताहरू बताउँछन्। पैसा हुनेले मात्रै टिकट पाउने र चुनाव जित्ने अवस्थातिर मुलुक गइरहेको नेताहरू बताउँछन। एमाले सांसद गणेश पहाडी भन्छन्, हाम्रो चुनाव धेरै नै महँगो भइरहेको छ। यस्तै अवस्था रहिरहे राजनीति पनि बिग्रिन्छ, व्यवस्थामाथि पनि प्रश्न उठ्छ। स्थानीय तहअन्तर्गत वडाध्यक्षको उम्मेदवारलाई आयोगले डेढ लाख खर्च गर्न पाउने सीमा तोकेको छ। तर, वडाध्यक्षकै उम्मेदवारले ३० लाखसम्म खर्च गर्ने गरेको नेताहरू बताउँछन्। सहरी क्षेत्रमा त वडाध्यक्षका उम्मेदवारले करोडसम्म खर्च गर्ने गरेका छन्। कांग्रेसका सांसद प्रकाश रसाइली चुनाव प्रणाली महँगो भएकाले जताततै भ्रष्टाचार मौलाएको बताउँछन्। टिकट पाउनेमा पैसावालको हावी हुन थाल्यो उनले भने, यसले लोककल्याणकारी राज्यमा स्वच्छ, निष्पक्ष र जनउत्तरदायी हुने क्रममा ह्रास आयो। भड्किलो चुनाव प्रचारप्रसार शैली र कार्यकर्तालाई भोजभतेर गर्ने क्रम ह्वात्तै बढेको छ। यसमा कति खर्च हुन्छ ? यकिन नै नहुने नेताहरू बताउँछन्। केही उम्मेदवारले मतदातालाई भोजभतेर गर्नुका साथै पैसासमेत बाँड्ने गरेको पाइएको छ। अस्वस्थ प्रतिस्पर्धाका कारण पछिल्लो समयमा चुनाव खर्च अत्यधिक हुन थालेको नेताहरू स्वीकार्छन्। चुनाव खर्च थेग्न नसकिने भएपछि राजनीति पैसावाला को मुठीमा पुग्ने खतरा बढेको भन्दै दलका युवा नेताहरू चिन्ता व्यक्त गर्न थालेका छन्। पैसाको बोलबाला हुन थालेपछि निष्ठाको राजनीति गर्ने पाखा लाग्ने र जेजसरी भए पनि पैसा कमाएकाहरू मात्रै राजनीतिमा हावी हुने सम्भावना बढ्दै गएको छ। महँगो चुनावले गर्दा नेताकार्यकर्ताको मूल्यांकनको मापदण्ड नै परिवर्तन हुन थालेको कांग्रेस सांसद रसाइली बताउँछन्। प्रमुख निर्वाचन आयुक्त दिनेश थपलिया निर्वाचन आचारसंहिताअनुसार नै चुनावी खर्चको सीमा तोकिएको बताउँछन्। चुनाव प्रचारप्रसारको अवधि १३ दिन मात्रै हुने, पोस्टर पम्प्लेट टाँस्न नपाइने, एउटा गाडी मात्र प्रयोग गर्न पाइने प्रावधानका कारण खर्च खासै नहुने उनको भनाइ छ। निष्ठापूर्वक चुनाव लड्ने हो भने खर्चै नगरिकनै पनि जनतामाझ आफ्ना एजेन्डा सुनाउन सकिन्छ, थपलियाले भने। तर, ठुल्ठूला भोज, भतेर, मतदातालाई पैसा बाँड्ने, पर्चा पम्प्लेट टाँस्ने, कार्यकर्तालाई पैसा बाँड्ने गरिएका कारण चुनाव महँगो बन्दै गएको छ। निर्वाचनमा कति खर्च हुन्छ भन्ने विषयमा उम्मेदवारलाई नै हेक्का हुँदैन। आफ्नो प्रतिस्पर्धीले खर्च गरेको देखासिकीमा पनि खर्च बढाउने चलन बढ्दै गएको दलका कार्यकर्ताहरू बताउँछन्। निर्वाचन प्रणाली खर्चिलो हुँदा जितेपछि जनप्रतिनिधिले असुल उपर गर्न खोज्ने प्रवृत्तिले भ्रष्टाचार हुने गरेको रसाइली बताउँछन् । शासन प्रणालीले राजनीतिप्रतिको आकर्षण र विश्वास घटाउँदै लगेकाले चिर्नुपर्ने रसाइली बताउँछन्। मतदातामा पनि लोकप्रिय नेतालाई मत दिनुपर्छ भन्ने चेतना हुनुपर्छ, उनले भने, मतदाताले स्वार्थ र लोभ देखाउन हुन्न। नेकपा एमालेका सांसद घनश्याम खतिवडा निर्वाचन निकै महँगो हुँदै गएको बताउँछन्। खर्च गर्नैपर्ने भएपछि राजनीति निष्ठाको नभई पैसाको जस्तो देखिएको उनी बताउँछन्। राजनीति पेसा होइन, सेवा हो, एमाले सांसद खतिवडा भन्छन्, तर गलत ढंगबाट आर्जन गर्ने व्यक्ति हाबी हुँदा राजनीति विकृत भयो। इमान्दार र निष्ठावान् व्यक्ति चुनावमा उम्मेदवार बन्नै नसक्ने स्थिति देखा पर्दैछ। चुनावको प्रणालीमा सुधार गर्न नसके राजनीतिलाई सेवा बनाउन खोज्नेहरू पाखा लाग्ने उनी बताउँछन्। राजनीतिको विकृति सहरमा मात्र होइन, गाउँसम्मै जरा गाडेको छ। गाउँपालिका सदस्यदेखि प्रमुखको चुनाव जित्न लाखौं खर्च गर्नुपर्ने स्थिति आएको नेताहरू बताउँछन्। यसले गरिब, निमुखालाई राजनीतिमा आउन समस्या सिर्जना हुन थालेको छ। उम्मेदवारले गर्ने खर्च बढ्दै गएको छ, सांसद खतिवडा भन्छन्, इमान्दारीपूर्वक कमाइ गर्नेले त्यत्रो रकम कहाँबाट ल्याउने र किन चुनाव लड्ने ? २०४८ सालमा एउटा सिंगो पार्टीले गर्ने जति खर्च आजभोलि एकजना उम्मेदवारले गर्ने गरेको नेताहरू स्वीकार गर्छन्। चुनावमा भएको अपारदर्शी खर्च सत्तामा पुगेपछि जथाभावी असुल गर्ने चलनले राजनीति विकृत बन्दै गएको छ। रोल्पाको माडी गाउँपालिका५ का वडाध्यक्ष भरतबहादुर बुढा महँगिँदो निर्वाचन प्रणालीले सर्वसाधारणका लागि चुनावमा प्रतिस्पर्धाको ढोकै बन्द भएको बताउँछन्। राजनीति महँगो भयो, बुढा भन्छन्, टिकट पाउनै समस्या। पाएपछि आफ्नै कार्यकर्ता परिचालन खर्च, त्यसमा पनि प्रतिस्पर्धीले बढी खर्च गरेपछि झन् समस्या। रक्सी, पैसा, भातमासुमा भोट हाल्ने चेतनाबाट मतदाता पनि माथि उठ्नुपर्छ बुढाले भने। अर्थविद् डिल्लीराज खनाल प्रणालीगत रूपमै चुनाव महँगो हुँदै गएको बताउँछन्। निर्वाचन आयोगले तोकेको मापदण्डभन्दा बाहिर हुने खर्चको कानुुन नै बलियो बनाएर नियमित अनुगमन गर्नुपर्ने खनाल बताउँछन्। अहिलेको सरकारको संरचनाका कारण प्रदूषित प्रणालीलाई सङ्लो बनाउने सम्भावना छैन उनले भने, 'टिकट दिँदा पनि पैसा लिने, राष्ट्रियसभामा जाँदा पनि पैसा लिने प्रवृत्ति हुँदा अहिले नै परिवर्तन हुन सक्ने देखिँदैन। गाउँपालिकाको वडाध्यक्षदेखि प्रमुख बन्न लाखौं, करोडौं खर्च हुने गरेको उल्लेख गर्दै खनाल भन्छन्, चुनावमा भएको खर्च मेकअप गर्न गलत तरिकाले कमाउन सुरु हुन्छ। त्यहीँबाट राजनीति बेथिति सुरु हुन्छ।"
आईपीएल : मुम्बईको लगातार छैटौं हार,"काठमाडौं : इन्डियन प्रिमियर लिग(आईपीएल) अन्तर्गत मुम्बईले लगातार छैटौं हार बेहोरेको छ। यस सिजनको सुरुवाती खेलदेखि लगातार हार बेहोर्दै आएको मुम्बई आज आफ्नो छैटौं खेलमा लखनउ सुपर जायन्टसंग पनि पराजय भएको छ। टस हारेर ब्याटिङ्को निम्ता पाएको लखनऊले निर्धारित २० ओभरमा ४ विकेट गुमाउँदै १९९ रन जोडेको थियो। जवाफि ब्याटिङ्मा उत्रेको मुम्बईले निर्धारित २० ओभरमा ९ विकेट गुमाउँदै १८१ रन मात्र जोड्न सक्यो। आईपीएलमा सर्वाधिक सफल मानिएको मुम्बईले यस सिजन खराब प्रदशन गरिरहेको छ। मुम्बई यस सिजन दिल्ली, राजस्थान, कलकत्ता, बेंगलोर र पन्जाबसंग पनि पराजित भइसकेको छ। यससंगै मुम्बईको प्लेअफमा पुग्ने सम्भावना पनि न्युन रहेको छ।"
