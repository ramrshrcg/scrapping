शीर्षक,विवरण
बालश्रमका चुनौती,"धैरै लामो समय मेड भएर डिल्लीबजारस्थित अधिकारीको घरमा झन्डै २२ वर्ष बसें। त्यहीं काम गरें। पदमकन्या स्कुुलबाट डिग्री लिए। त्यहीं पढाएँ। त्यो घरमा बस्ने अवसर नपाएको भए मेरो जिन्दगी के हुन्थो होला ? लक्ष्मी दाहाल सम्झन्छिन्। गरिबी अनि बाध्यता आफैंमा एउटा भयानक हुरी थियो उनको जीवनमा। चाहेर पनि आमाबुवाले एक छाक मिठोमसिनो खान दिन सक्ने अवस्था थिएन उनको परिवारमा। पढ्ने त कुुुरै भएन। लक्ष्मी उहाँहरूलाई कर्मदाता मान्छिन्। यत्तिको माया त कसैले पनि गर्छ जस्तो लाग्दैन उनलाई परिवारबाहेक। यत्तिसम्म कि अस्ट्रेलिया पनि उहाँहरूकै चाहना र प्रयासले जाने मौका पाइन् उनले। त्यो पनि छोरी, बहिनीको दर्जा दिएर। आज उनको जीवन सहज बनेको छ। उनले भाइबहिनीको जिम्मेवारी लिन सकेकी छन्। विनिता कार्की १३ वर्षकी भइन्। ६ वर्षदेखि उनी एक ब्राह्मण परिवारको घरमा काम गर्दै आएकी छन्। उनी घरको सबै काम भ्याएर सरकारी विद्यालय पढ्छिन्। साँझ फेरि उनी घरको काम भ्याउँछिन्। त्यसपछि पुनः पढ्न समय छुट्ट्याउँछिन्। चारजना दिदीभाइ छन्। आमाबुवाको कमाइ शून्य भएकाले परिवारको पेट भर्न त के सामान्य खानपिन गर्न पनि धौधौ छ। छाक टार्न धौधौ भएपछि राजीखुुसीमा एक आफन्तले उनलाई नुवाकोटदेखि काठमाडौैंस्थित उक्त परिवारमा ल्याइदिएका थिए। भन्छिन्, पढ्न पनि अवसर पाएको छु। पेटभरि खान पनि पाएको छु। काम गर्न त्यति गाह्रो पनि छैन। घरमा सके जति सबै काम गर्छु। घरमा हुँदा उनी मरी मरी अरूको अन्नको भारी बोक्थिन् तर पेट भोकै हुन्थ्यो। जीवनलाई सहज बनाउन गाह्रासाह्रा, अप्ठ्यारा काम गर्नु पर्ने अवस्थाका बालबालिका धेरै छन्। लक्ष्मी र विनिता त प्रतिनिधि उदाहरण मात्र हुन्। यस्ता थुप्रै बालश्रमिकले आफ्नै घरमा हुँदा पाएका दुःखका पोका धेरै छन्, ठूलै छन्। तर, अरूकै घरमा बसे पनि जीवन धेरैथोरै सहज भएको पाइन्छ। ढुंगो खोज्दा देउता मिलेझैं भएको छ यस्तै कतिपय बालबालिकालाई। केहीको हकमा भने अरुको घर पुगेपछि पाउने सास्तीले थुप्रै समस्या निम्त्याएको पाइन्छ। अपवादबाहेक धेरैले जीवनलाई केही भए पनि सरल र सहज बनाउने अवसर पाएको भेटिन्छ। किनकि गाउँमा बास थिएन, गाँस थिएन। आङ ढाक्ने कपडा थिएन तर काठमाडौंमा राम्रो परिवार भए मेरो सन्तान राखिदेऊ न भन्नेहरू धेरै छन्। काठमाडौंमा अधिकांश मानिस कामको व्यस्ततामा हुन्छन्। भएका सन्तान लाखापाखा लागेपछि पनि घरमा सहयोगीको भूमिका अपेक्षा गरिन्छ नै। त्यसैले पनि काम गर्नेहरूको आवश्यकता परेको हुन्छ। यस्ता कतिपय परिवार छन् जसले आफूलाई सहयोग हुने मात्र होइन, ती बालबालिकाको जीवनमा केही राहत पुगोस् भन्ने पनि चाहन्छन्। अनि पढाइदिने र बाटो देखाइदिने काम पनि गर्ने गरेको पाइन्छ। शिक्षा दिने मात्र होइन, परिवारमा उपलब्ध सुविधा पनि दिएर राख्ने गरेको पाइन्छ। यसको अर्थ सबै मानिस सहृदयी हुन्छन् भन्ने होइन। कतिपयले त बालबालिकालाई साह्रै दुःख दिने अझ यातना दिने गरेका घटनाहरू पनि सार्वजनिक हुुने गरेका छन्। ठूलाभन्दा पनि कम उमेरका साना नानीबाबु घरायसी कामदारको रूपमा खोज्ने गरेको पाइन्छ। किनकि उनीहरूलाई काम लगाउन सजिलो हुन्छ। आफूसँगै कतै लैजान पनि मिल्छ। सम्झाउन बुुझाउन पनि सकिन्छ। यतातिर हामी बालश्रम अन्त गरौं भन्छौं अर्कोतिर धेरै ठाउँमा बालबालिकाको अवस्था दयनीय छ। गाँसबासका लागि लडिरहेका छन्। शिक्षा त परै जाओस्, आङ ढाक्ने गतिलो कपडासमेत छैन। न शिर लुुकाउने बास छ। यसले गर्दा पनि धैरै बालबालिका अरूको घरमा घरधन्दा गर्न बाध्य छन्। त्यहाँ रमाउन बाध्य छन्। खान, लाउन, बस्न, पढ्न र घुम्न पनि पाएपछि बालबालिका यसै पनि दंग पर्छन्। त्यसमा परिवारको माया पनि जोडिने घर भेट्दा त उनीहरूलाई स्वर्गकै आभास हुन्छ। पारिवारिक गरिबी कसैको रहर होइन। त्यसको नाममा कोही पनि बालबालिका त्यहीं जकडिएर जीवन बिताउनु पर्छ भन्ने पनि होइन। अन्यत्रै गएर पनि केही अवसर र लाभ प्राप्त हुन्छ भने त्यो गुमाउनु पर्ने पनि होइन। अझ जीवनको आधार बन्न सक्छ। त्यसो हुँदा जो कसैले पनि लाचारीपन र भोको पेटको कहालिलाग्दो दैनिकीबाट छुटकारा खोजेकै हुन्छ। त्यसका लागि सहरमा कसैको घर पाउनुलाई अन्यथा नलिँदा पनि हुन्छ। बाढीले घर बगायो। घरसँगै बुवालाई पनि बगायो। दुई, चार पैसा आम्दानी गर्ने दुईवटा बाख्रा पनि सँगै बगे। अब न बस्ने बास न खाने गाँस। त्यसपछि त राजेशको हालत भयो। सानिमा बस्ने काठमाडौं ताहाचल आए उनी। सानिमाले कसैको घरमा काम गर्न राखिदिइन्। अहिले उनी खुसी छन्। नौ कक्षामा पढ्छन्। खानलाउन र बस्न राम्रोसँग पाएको उनको भनाइ छ। घरमालिकले कहिलेकाहीँ गाडीमा पनि घुमाउँछन्। घरमा सघाउँदा पाएको अलिअलि पैसा उनी गाउँमै रहेकी आमालाई पठाउँछन् पनि राजेश। यस मानेमा उनी खुुसी छन्। तर, उनकै दाइ जोरपाटीमा अरूकै घरमा काम गर्न बस्दा पाएको पीडाले भने उनी छटपटिन्छन्। धैरै गाह्रो र असजिलो भएपछि उनका दाइले खलासीको काम गर्न थाले। दुःख भए पनि उनले कसैको दबाब खेप्न परेको छैन। जुन १२ तारिखमा विश्वभरि नै बालश्रम दिवस मनाइन्छ। यसमा विशेषगरी बालश्रमबारे जति चर्को नारा लगाए पनि गरिबी र लाचारीपनले अभिभावक सन्तानलाई बालश्रममा लगाउन बाध्य छन्। सम्भावित जोखिमपूर्ण जिन्दगी सम्झिएर पनि अँध्यारोपछिको उज्यालोको आशामा उनीहरू ससाना सन्तानसमेत अरुलाई सुम्पिन बाध्य छन् उनीहरू। बालश्रमको बारेका सचेतनामूलक कार्यक्रमहरू निकै बनेका छन्। चेतना पनि आवश्यक छ। राष्ट्रिय तथा अन्तर्राष्ट्रिय कानुुनले बालबालिकालाई काम गर्ने अनुुमति त दिएको छैन। तर त्यसो भनेर गरिखान नपाएपछि गर्ने के ? या त सरकारले विकल्प दिनुपयो। होइन भने गाँस र बासका लागि जो कसैले पनि उपाय खोज्छ नै। यसरी कतिपय बालबालिकाले त बुवाआमा र परिवार नै पनि पालेका उदाहरण छन्। केन्द्रीय तध्यांक विभागले गरेको नेपाल श्रमशक्ति सर्वेक्षण २०७८ अनुुसार १७ वर्षमुनिका १ लाख ५ हजार बालबालिका काममा छन्। हुन त सरकारले १० वर्षे बालश्रम निवारण गर्न राष्ट्रिय गुुरुयोजना (२०७४२०८३) लागू गरेको छ। सबै प्रकारका बालश्रम निवारण गर्ने लक्ष्य पनि छ। बालबालिकाको सुनिचित भविष्यका लागि सोच्नु आजको आवश्यकता हो। बालश्रमको चाँडै उन्मूलन होस्।"
विज्ञापन बजारमा पारदर्शिता,"आचारसंहिता आफैंमा कानुन होइन, यो नैतिक बन्धन हो। जुन सामाजिक मूल्य र मान्यतामा आधारित हुन्छ। जसको पालना नगर्दा सामान्य खालका कारबाही भए पनि नैतिकतामाथि प्रश्न उठ्ने गर्छ। विज्ञापन आचारसंहितासमेत त्यसैमा आधारित भएर तयार गरिएको छ। जसको पालना नगर्दा हुने सामाजिक क्षतितर्फ भने सचेत रहनुपर्ने देखिन्छ। विज्ञापन चक्रमा विज्ञापनदाता, विज्ञापन एजेन्सी, सञ्चारमाध्यम, उपभोक्ताका साथै सरकारसमेत गरी पाँच पक्षको सहभागिता हुन्छ। तिनै सरोकारवालासँगको व्यापक छलफल र सुझावपछि विज्ञापन बोर्डले आचारसंहिता जारी गरेको हो। यसकारण विज्ञापन क्षेत्रका विकृति र विसंगतिलाई नियमन गर्न नेपालमा पहिलो पटक विज्ञापनको आचारसंहिता जारी भएको छ। विज्ञापनले व्यावसायिक रूप लिएको झन्डै तीन दशकपछि जारी भएको विज्ञापन ऐन र सोही ऐनबाट गठन भएको विज्ञापन बोर्डले आचारसंहिता जारी गरेको हो। सरोकारवालासँगको व्यापक छलफलपछि सबैको साझा दस्तावेजको रूपमा आचारसंहिता जारी भएकाले विज्ञापन व्यवसायमा संलग्न सबैले यसको कार्यान्वयनमा ध्यान दिनु आवश्यक छ। विज्ञापन बजारका मुख्य समस्या नेपालको विज्ञापन बजार अहिलेसम्म नियमनको दायरामा समेटिएको थिएन। नियमनको अभावको कारण विज्ञापन बजारमा अनेकौं विकृति र विसंगति देखा परे। नियमक निकाय र कानुनको अभावमा त्यस्ता समस्या बढ्दै गए। २०७६ सालमा संसद्ले पहिलोपटक विज्ञापन (नियमन गर्ने) ऐन बनाउँदै विज्ञापन बोर्ड गठन भयो। त्यसपछि मात्र विज्ञापन बजारको नियमनको कार्य प्रारम्भ भएको हो। आमसञ्चारका माध्यमहरूमा हुने विज्ञापन, स्थलगत विज्ञापन जसलाई होर्डिङ बोर्डसमेत भन्ने गर्छौं। डिजिटल माध्यममा हुने विज्ञापनका साथै चलचित्र हलहरूमा प्रदर्शन हुने विज्ञापनलाई नियमन गर्नुपर्ने दायित्व विज्ञापन बोर्डमा छ। कस्ता विज्ञापन प्रकाशन तथा प्रसारण हुन पाउने, विज्ञापन उत्पादन, वितरण, प्रकाशन तथा प्रसारण गर्दा गर्न हुने र नहुने कुरा के हुन्जस्ता विषय स्पष्ट थिएनन्। विज्ञापन ऐनले यी विषयलाई स्पष्ट गरिदियो भने आचारसंहिताले थप पुष्टि गरेको छ। नेपालमा विदेशी विज्ञापनको प्रभावलाई कम गर्ने, विज्ञापन बजारको विकास र विस्तार गर्ने जस्ता काम अझै हुन बाँकी छन्। विज्ञापन र प्रवद्र्धनलाई एकै ठाउँमा राखेर हेर्ने प्रवृत्तिलाई निरुत्साहित गर्नुपर्नेजस्ता कार्य बोर्डले गर्नु पर्नेछ। समग्र विज्ञापन बजार, त्यसले राजस्व तथा कुल गार्हस्थ्य उत्पादनमा गरेको योगदानको अध्ययन हुन बाँकी छ। विज्ञापन बजारलाई पारदर्शी र मर्यादित बनाउनुका साथै विज्ञापन व्यावसायीको क्षमता विकास गर्ने, उपभोक्ता सचेतना कार्यक्रम सञ्चालन गर्नेजस्ता काम बोर्डले गर्नु पर्नेछ। बोर्ड स्थापनाको एक बर्ष पूरा भएको र त्यसले कार्य प्रारम्भ गरिसकेको अवस्थामा विज्ञापनको आचारसंहिता जारी हुनुलाई महŒवपूर्ण कदमको रूपमा लिइएको छ। विज्ञापन व्यवसायले संगठित रूप लिएको तीन दशकको यस अवधिमा देखिएका विकृति र विसंगतिहरूलाई कम गर्न आचारसंहिता निर्माण भएको हो। कुनै पनि सञ्चारमाध्यम आफैंले निर्धारण गरेको दररेटमा टिक्न नसक्नु, विज्ञापन एजेन्सी र विज्ञापनदाताले तोकेको दररेटमा सञ्चारमाध्यमहरू विज्ञापनको कारोबार गर्न बाध्य हुनु र गर्नु, विज्ञापनदाता र विज्ञापन एजेन्सीसमेतले गरेको कारोबारको अनुगमन गर्ने निकाय नहुनुजस्ता कारण विभिन्न समस्या देखा परे। ती समस्याहरूको समाधानको पहलस्वरूप विज्ञापनको आचारसंहिता जारी भएको हो। यो आचारसंहिताका मुख्य विशेषता यस प्रकार छन् : विज्ञापन बोर्डको जानकारीमा रहने व्यवस्था आचारसंहिताले विज्ञापनको कारोबार गर्ने सञ्चारमाध्यम तथा विज्ञापन एजेन्सी विज्ञापन बोर्डमा सूचीकरण हुनुपर्ने व्यवस्था गरेको छ। यस व्यवस्थाले पटके रूपमा प्रकाशन हुने पत्रपत्रिकामा जाने विज्ञापनलाई नियन्त्रण गर्न खोजिएको छ भने समग्र विज्ञापन बजारको नियमनका लागि मार्ग तयार हुनेछ। चालू आर्थिक वर्षबाटै विज्ञापन बोर्डमा सूचीकृत भएरमात्र कारोबार गर्नु र गराउनु पर्ने व्यवस्थालाई कडाइ गरिनेछ। बोर्डमा सूचीकृत नभएका सञ्चारमाध्यम तथा विज्ञापन एजेन्सीसँग कारोबार नगर्न विज्ञापनदातालाई अनुरोध गरिएको छ। यस व्यवस्थावाट विज्ञापन कारोबारलाई नियमन गर्न सहज हुनेछ। पारदर्शितासम्बन्धी व्यवस्था पारदर्शितालाई विज्ञापन आचारसंहिताले मुख्य प्राथमिकतामा राखेको छ। सञ्चारमाध्यमको दररेट अपारदर्शी हुनु, हचुवा र प्रतिस्पर्धी सञ्चारमाध्यमको दरको आधारमा आफ्नो दर निर्धारण गर्नु परेको छ। व्यवसाय गुम्ने नाममा जतिसुकैमा पनि विज्ञापन प्रकाशन तथा प्रसारण गर्न तयार हुनु र सञ्चारमाध्यमको यही कमजोरीका कारण विज्ञापनदाता तथा एजेन्सी आफैंले सञ्चारमाध्यमको दर निर्धारण गर्नेसम्मको अवस्था सिर्जना हुन पुग्यो। यो समस्या समाधानका लागि आचारसंहिताले सञ्चारमाध्यमले आफ्नो दररेट सार्वजनिक गर्नुपर्ने, उक्त दररेट विज्ञापन बोर्डमा समेत पठाउनुपर्ने र तोकिएको दररेट र छुटको सीमाभित्र रहेर कारोबार गर्नुपर्ने व्यवस्था गरेको छ। साथै त्यस्तो नगर्ने सञ्चारमाध्यमको कारोबार समेतलाई रोक्का राख्न सक्ने व्यवस्था आचारसंहितामा गरिएको छ। पत्रपत्रिकाको वर्गीकरण प्रेस काउन्सिल नेपालले गर्दै आए पनि वितरणको यथार्थ विवरण हेर्ने वैज्ञानिक आधार नेपालमा छैन। टेलिभिजनको मूल्यांकन गर्ने आधार नभएका कारण प्रसारण प्रविधिलाई नै आधार मान्ने गरिएको छ। विश्वमा पत्रपत्रिकाको पहुँच तथा टेलिभिजनको दर्शक विवरण नियमित रूपमा सार्वजनिक हुने र त्यसैको आधारमा विज्ञापनको दर निर्धारण हुने गरेको छ। नेपाल त्यसतर्फ उन्मुख हुनुपर्ने र त्यो व्यवस्था नभएसम्मको लागि अल्पकालीन व्यवस्था आचारसंहिताले गरेको छ। आचारसंहिताको व्यवस्थाले विज्ञापन बजारमा ९० प्रतिशतसम्म छुट लिने दिने वा पूरा दरमा विज्ञापनदाताबाट विज्ञापन प्रकाशन तथा प्रसारणको खर्च लेख्ने र बीचमा हराउने प्रवृत्ति छ। त्यसलाई निरुत्साहित गर्न विज्ञापन एजेन्सीले विज्ञापनदातालाई बिल गर्दा सञ्चारमाध्यमको बिलको प्रतिलिपि संलग्न गरी आफूले पाउने कमिसनको रकम अलग्गै देखिने गरी बिल गर्नुपर्ने व्यवस्था गरिएको छ। यसलाई कडाइका साथ पालना गर्न गराउन महालेखा परीक्षकको कार्यालय तथा लेखापरीक्षक आदिलाई अनुरोध गरिएको छ। भुक्तानीसम्बन्धी व्यवस्था विज्ञापनदाता तथा विज्ञापन एजेन्सीले समयमा भुक्तानी नगर्ने र एजेन्सीले लामो समयसम्म भुक्तानी नगरी भुक्तानीको बेला थप छुट माग्नेजस्ता विकृति विज्ञापन बजारको अर्को र प्रमुख विकृति हो। यसको निराकरणका लागि भुक्तानीसम्बन्धी केही व्यवस्था मिलाइएको छ। विज्ञापनदाता, विज्ञापन एजेन्सी र सञ्चारमाध्यमबीच त्रिपक्षीय सम्झौताको आधारमा कारोबार गर्ने र त्यस्तो कारोबारमा सम्झौतामा उल्लेखित अवधिमा भुक्तानी गर्न सकिने व्यवस्था गरिएको छ। सम्झौता नभई कार्यादेशको भरमा विज्ञापन प्रकाशन वा प्रसारण भएको भए विज्ञापनदाताले एक महिनाभित्र र विज्ञापन एजेन्सीले सञ्चारमाध्यमलाई दुई महिनाभित्र भुक्तानी गर्नु पर्ने व्यवस्था गरिएको छ। नगद छुट अग्रिम भुक्तानीमा मात्र लिन दिन पाउने र समयमा भुक्तानी नगर्ने विज्ञापनदाता र विज्ञापन एजेन्सीको कारोबार बोर्डले रोक्का राख्न सक्ने व्यवस्था आचारसंहितामा छ। भुक्तानी प्राप्त गर्न कठिनाइ भएमा त्यस्ता विज्ञापन एजेन्सी तथा सञ्चारमाध्यमले बोर्डमा उजुरी दिन सक्ने र बोर्डले छानबिन गरी आवश्यक निर्देशन दिने व्यवस्था गरिएको छ। विज्ञापन उत्पादनसम्बन्धी व्यवस्था विज्ञापन उत्पादन गर्दा मौलिकता, सिर्जनशीलता तथा व्यावसायिकतालाई प्रोत्साहन दिने, विज्ञापन शिष्ट र मर्यादित हुनु पर्ने, अरूको नक्कल गर्न नपाउने व्यवस्था पनि गरिएको छ। विज्ञापनदाताको परिचय खुलेरमात्र विज्ञापन गर्न पाउने, दोहोरो अर्थ लाग्ने वा भ्रम सिर्जना गर्ने खालका विज्ञापन गर्न नपाउने, विज्ञापन उत्पादन गर्दा सिर्जनात्मक कार्य गर्ने एजेन्सीमार्फत गराउनु पर्ने नियम छ। महिलालाई यौन, भोग्य वस्तु, विलासिता वा मनोरञ्जनको साधनको रूपमा विज्ञापनमा प्रयोग गर्न नहुने, महिलालाई पुरुषको तुलनामा कमजोर पात्रको रूपमा प्रस्तुत गर्न नहुनेजस्ता प्रावधान आचारसंहितामा छ। बालबालिकाको शारीरिक वा मानसिक विकासमा आघात पुग्ने गरी विज्ञापन उत्पादन गर्नु गराउनु नहुने व्यवस्था पनि छ। उपभोक्ताको हित तथा जनस्वास्थ्यमा प्रतिकूल हुने गरी विज्ञापन सामग्री उत्पादन, वितरण, प्रकाशन तथा प्रसारणसम्बन्धी व्यवस्थासमेत छ। विज्ञापन प्रकाशन तथा प्रसारणसम्बन्धी व्यवस्था विज्ञापन प्रकाशन तथा प्रसारण गर्दा गराउँदा तोकिएको स्थान, समय र अवधिभित्र विज्ञापन प्रकाशन तथा प्रसारण गर्नु, गराउनु पर्ने व्यवस्था छ। विज्ञापनदाताको नाम, ठेगाना तथा उसको आधिकारिकताको एकिन गरेरमात्र विज्ञापन प्रकाशन तथा प्रसारण गर्नु पर्ने व्यवस्था पनि आचारसंहिताले गरेको छ। विज्ञापनदाताको आधिकारिकता बेगर विज्ञापन प्रकाशन तथा प्रसारण भए प्रकाशन तथा प्रसारण गर्ने सञ्चारमाध्यम जिम्मेवार हुनुपर्ने अवस्था सिर्जना भएको छ। विज्ञापन संकलन गर्दा विज्ञापनदातालाई अनुचित दबाब र प्रभाव पार्न नहुने, विज्ञापनलाई समाचार वा कार्यक्रमको रूपमा प्रस्तुत गर्न नहुने व्यवस्था गरिएको छ। आचारसंहिताअनुसार विज्ञापनदाताले तोकेको वा निर्धारण गरेको समय वा स्थानमा प्रकाशन तथा प्रसारण गर्नु पर्ने, विज्ञापन प्रकाशन भएको अंक वा पेज गायब गर्ने काम हुनेछ। बजारमा नपठाउने वा प्रसारण गर्नु पर्ने विज्ञापन प्रसारण नगर्ने र प्रसारण नै नगरी भुक्तानी माग्ने जस्ता कार्य गर्न नहुने व्यवस्था पनि गरिएको छ। विज्ञापन प्रसारण गर्नु पूर्व बोर्डबाट अनुमति लिनु पर्ने व्यवस्था पनि छ। जसअनुसार स्वदेशी तथा विदेशी पुनः प्रसारकले विज्ञापन प्रसारण गर्न नपाउने व्यवस्था गरिएको छ। विज्ञापन वितरणसम्बन्धी व्यवस्था विज्ञापन वितरण गर्दा कानुनबमोजिम दर्ता भई बोर्डमा सूचीकृत सञ्चारमाध्यममा बोर्डमा सूचीकृत विज्ञापन एजेन्सीमार्फत गराउनुपर्ने, विज्ञापनदाताले सञ्चारमाध्यम, विज्ञापन प्रकाशन तथा प्रसारण गर्ने स्थान र समय स्पष्ट गरी पठाउनु पर्नेछ। विज्ञापन एजेन्सी तथा सञ्चारमाध्यमले तोकिएको स्थान र समयमा प्रकाशन तथा प्रसारण गर्नुपर्ने व्यवस्था गरिएको छ। विज्ञापन प्रकाशन तथा प्रसारण गर्दा स्वदेशी सञ्चारमाध्यमलाई प्राथमिकता दिनुपर्ने र विदेशी सञ्चारमाध्यममा प्रकाशन वा प्रसारण गर्नुपर्ने भए कारण खोली बोर्डवाट अनुमति लिनुपर्ने व्यवस्थासमेत गरिएको छ। विज्ञापनदाताले विज्ञापन एजेन्सी परिवर्तन गर्दा साबिकको विज्ञापन एजेन्सीबाट सहमतिपत्र वा कारोबार चुक्ता गरेको हुनुपर्छ। कानुनबमोजिम अन्यथा भएको अवस्थामा बाहेक स्थानीय वा प्रदेश स्तरका विज्ञापन स्थानीय वा प्रदेशस्तरकै सञ्चारमाध्यममा प्रकाशन वा प्रसारणमा प्राथमिकता प्रदान गर्नुपर्छ। सार्वजनिक निकायहरूले बोर्डले निर्धारण गरेको मापदण्डको आधारमा समानुपातिक किसिमले विज्ञापन वितरण गर्नुपर्छ। विज्ञापनको गुणस्तर वृद्धिसम्बन्धी व्यवस्था विज्ञापन वस्तु र सेवाको बारेमा जानकारी दिन, ब्रान्ड स्थापित गर्न र उपभोक्तालाई उपभोगको लागि उत्प्रेरित गर्न गरिने सञ्चारको अत्यन्त सशक्त विधि हो। तर विज्ञापनको बारेमा जानकारी नै नभएका र विभिन्न पेसा व्यवसायमा संलग्न व्यक्तिवाट विज्ञापन उत्पादन गर्दा गराउँदा त्यसको प्रभाव न्यूनमात्र होइन। कतिपय विज्ञापनको कारण वस्तु वा सेवा उपभोग गर्नु भन्दा नगर्ने खालको अवस्था सिर्जना भएको पाइन्छ। अरूको नक्कल गरी विज्ञापन निर्माण गर्ने, कुनै अमुक विज्ञापन देखाई त्यस्तै विज्ञापन निर्माण गर्न दबाब दिने जस्ता कार्य भएका छन्। जसले विज्ञापनमा सिर्जनात्मक हुन नसकेको र विज्ञापन निर्माणको कुनै ज्ञान नै नभएका व्यक्ति वा संस्थाबाट स्तरहीन विज्ञापनहरू नेपालमा उत्पादन प्रकाशन तथा प्रसारण भइरहेको पाइन्छ। त्यस्तो समस्या समाधानका लागि आचारसंहिताले विज्ञापन उत्पादनको काम सिर्जनात्मक एजेन्सीमार्फत गराउन अभिप्रेरित गरेको छ। त्यसले विज्ञापनको प्रभाव र गुणस्तर वृद्धि हुन सक्ने अपेक्षा गरिएको छ। अनुगमन, उजुरी र कारबाहीको व्यवस्था विज्ञापन आचारसंहिताको कार्यान्वयनका लागि आचारसंहितामा एक अनुगमन समिति गठन हुने व्यवस्था छ। उक्त अनुगमन समितिले नियमित अनुगमन गरी बोर्डलाई प्रत्येक ६ महिनामा प्रतिवेदन दिनेछ। अब विज्ञापनदाता, विज्ञापन एजेन्सी, सञ्चारमाध्यम तथा उपभोक्ता जो सुकैले पनि बोर्डमा आचारसंहिता वा विज्ञापन ऐन, नियमको उल्लंघन भएको पाइए उजुरी दिन सकिनेछ। उजुरीकर्ताले आफ्नो विवरण गोप्य राख्न चाहे सो राख्न सक्ने व्यवस्थासमेत मिलाइएको छ। प्राप्त उजुरीको छानबिनका लागि छानबिन समिति गठन हुने र त्यस्तो समितिले छानबिन गरी कारबाहीको लागि बोर्डमा सिफारिस गर्ने व्यवस्था मिलाइएको छ। विज्ञापन आचारसंहिता समग्र विज्ञापन बजारको व्यवस्थापन गर्न, विज्ञापन व्यवसायलाई मर्यादित र पारदर्शी बनाउन सफल हुने विश्वास बोर्डले लिएको छ।  हुमागाईं विज्ञापन बोर्डका कार्यकारी अध्यक्ष हुन्।"
न्याय देऊ कि मृत्युदण्ड,"महाभारतको व्याख्या भन्छन् महारथी कर्णको मृत्यु सातौं पटकमा मात्रै सम्भव भयो। माता कुन्तीले दुई पटक, परशुराम, इन्द्र, गौमाताको श्राप शल्य र अर्जुनले एकएक पटक गरी कर्णलाई मृत्यु मुखमा पुर्याउन सफल भए। जन्मिनेबित्तिकै सूर्यपुत्र कर्णलाई माता कुन्तीले गंगामा बगाइदिएकी थिइन्। यो नै उनको कोख मरण थियो। योद्धा परशुरामले कर्णलाई ब्राह्मण पुत्रको रूपमा शिष्य स्वीकार गरेका थिए। एकदिन दीक्षा दानकै क्रममा दिवा बिश्रामपश्चात ब्युँझिदा कर्णलाई उनले रक्ताम्यै देखे। कारण सोध्दा बताए गुरु मेरो काखमा मस्त निदाइरहनुभएको थियो। त्यसै बखत एक बिषालु कालो बिच्छीले मलाई डस्यो। हजुरको निद्रामा असर नपरोस् भनेर मैले उक्त पीडा सहन गरें। कर्णको जवाफले पशुराम असाध्यै क्रोधित भए। उनी चाहन्थे आफ्नो विद्या कुनै क्षत्रीयले नसिकोस्। त्यसबेलासम्म उनले कर्णलाई धनु विद्यामा निपूण बनाइसकेका थिए। त्यसैले कर्णबाट आफूलाई छल भएको ठानी तुरुन्तै श्राप दिए 'काल संकटका बखत मैले सिकाएको महामृत्युञ्जय मन्त्र भुल्नेछौं।' धनुविद्याका गुरु परशुरामले दिएको श्राप नै उनको दोस्रो मरण थियो। धनु विद्यामा निपूण कर्ण एकदिन व्याधाको रुपमा वनमा शिकार खेल्दै थिए। अनुमानकै भरमा पनि निशाना लगाउनसक्ने क्षमता भएका कर्णले टाढाबाट हानेको बाण मृगलाई नलागी एक गौपुत्र बछेडालाई लाग्न पुग्यो। आफूले गरेको शिकारको नजिक पुग्दा बछेडाको मृत्यु शोकमा गाई भावविह्वल भई रोइरहेकी थिइन्। गलत जनावरको सिकार गरिएकोमा पछुतो मान्दै कर्णले क्षमा मागे तर सन्तान वियोगले रोइरहेकी गौमाताले श्राप दिइन् मेरो सन्तानको जस्तै तिम्रो पनि मरण होस्। भूलवस गरिएको सिकारका कारण पाएको श्राप नै उनको तेस्रो मरण थियो। छातीमा कवच र कानमा कुण्डल भएसम्म कसैले मार्न नसक्ने बरदान प्राप्त सूर्यपुत्र कर्णले महाभारतको युद्ध लड्ने निश्चित भएपछि धर्मयुद्धमा पाण्डव पक्षको हार नहोस् भनेर भगवान विष्णुले स्वर्गका राजा इन्द्रलाई जसरी पनि दानका रुपमा कुण्डल र कवच हत्याउने सुझाव दिए। शास्त्रले भन्छ अर्जुन सारथी कृष्ण नै भगवान बिष्णुका अवतार थिए। कर्ण महाबलीमात्रै थिएनन्, महादानी पनि थिए। उनको दानी महिमाको फाइदा उठाउँदै गंगा स्नानपश्चात् सूर्यलाई अर्घ चढाएर कुटीमा फर्किँदा योजनाअनुरुप बाटोमा इन्द्रले कवच र कुण्डललाई भिक्षाका रूपमा मागे। दिउँ मृत्युको निश्चिति तोकिन्छ, नदिउँ आजबाट महादानी कर्णको महिमा झुठमा परिणत हुन्छ। प्राणभन्दा लोकगाथा नै ठूलो भन्ने उक्तिलाई आत्मसात गर्दै अन्ततः उनले इन्द्रलाई रक्षाकवच र कुण्डल दान गरे। सत्य र असत्यको लडाइँ कहिएको महाभारत युद्धमा असत्य हारका लागि उनले आफ्नो सर्वश्व दान गरे। त्यही दान नै उनको चौथो मरण थियो। युद्धमा आफ्ना सन्तान आमने सामने भएको कुन मातालाई सहय हुन्छ र? आखिर कर्ण पनि कुन्तीपुत्र नै थिए। सूर्यदेवबाट गर्भित कर्णको मृत्यु यस संसारमा कुनै महाबलीबाट सम्भव नभएको माता कुन्तीलाई थाहा थियो, त्यसैले युद्ध समिपिएको बखत कर्णलाई बोलाएर उनले भनिन् अर्जुन तिम्रा भ्राता हुन्, उनको वध तिमीबाट नहोस्।' रक्षाकवच र कुण्डल दान गरिसकेका कर्णले आफ्नो मृत्यु आफैँ रोजिसकेका थिए। त्यसैले रत्ति विलम्ब नगरी माता कुन्तीलाई वचन दिए तिम्रो पाँच सन्तान युद्धमा सकुशल रहनेछन्। आफैँले दिएको वचन नै उनको पाँचौं मृत्यु थियो। पूर्वसभामुख कृष्णबहादुर महराले एक दिन मलाई सम्झाउँदै भनेका थिए 'रेशमजी, तपाईँ दोषी हो कि निर्दोष हो, राज्यलाई थाहा छ। यथार्थ कटु सत्य के हो भने टीकापुर घटना नभएको भए राज्यले संविधान लेख्न सक्थेन। तपाईँहरुको जीवन प्रतिष्ठा दाउमा लगाएर लेखिएको संविधान आफैँमा अपूरो छ। धैर्य गर्नुस्, न्याय मिल्ला। महाभारत युद्धमा कर्णका सारथी शल्य नकुल र सहदेवका साख्खै मामा थिए। उनी कर्णका सारथी भए पनि पाण्डव पुत्रको मामा भएकाले अर्जुन पक्षधर हुने नै भए। घनघोर युद्ध भइरहँदा कर्णको रथको पाङ्ग्रा हिलोमा धसिन पुग्यो। युद्धरत कर्ण वधको उचित समय यही हो ठान्दै उनले रथ पाङ्ग्रा हिलोबाट उकास्न अस्वीकार गरे। युद्धमा आफैँले दिएको आदेश सारथी सल्यले अस्वीकार गरेपछि उनको ब्रह्मज्ञानले भन्यो 'मृत्यु समिप छ।' रथमै चुपचाप बसिरहे म कायर कहलिने छु र जगबाटै महाबलीको ताज खोसिनेछ। धसिएकोरथ पाङ्ग्रा उकास्न जाउँ अर्जुनले वाण चलाउने निश्चित थियो। नजाउँ सारा लोकले मृत्यु भयका कारण रथमा लुकेर प्राण जोगायो भनेर खिसी गर्लान् भन्ने डर। रथबाट भुइँमा नझरे आफ्नो मृत्यु हुनेछैन भन्ने उनलाई थाहा थियो तर लोकका अघि महाबली पदवी रक्षार्थका लागि उनी तल झर्ने निर्णय गरे। यही निर्णय नै उनको छैठौं मृत्युको कारण बन्यो। हिलोमा धसिएको पाङ्ग्रा उकास्न कर्ण भूइँमा ओर्लिएपछि अर्जुन सारथि कृष्णले आदेश दिए 'बाण चलाउ उपयुक्त मौका यही हो।' 'उनी ताँदो चलाइरहेका छैनन् गोविन्द! अन्य कार्यका बखत वाण चलाउनु हत्या हुन्छ। पाप हुन्छ। अर्जुन अन्कनाउँदै कृष्णसमक्ष बिन्ती गरे। पाप र धर्मका केहीबेर ब्याख्यापश्चात् अर्जुन बाण चलाउन सहमत भए। अन्ततः त्यही बाणले कर्णको मृत्यु भयो। महाभारतको कर्ण पात्र उदाहरण दिई 'म कर्णजस्तै हुँ' भनेर आफूले आफूलाई भन्न खोजेको होइन तर प्रसङ्ग त्यस्तै बनाइयो। महाभारत युद्धमा पाप गरे कसैले, सजाय भोगे कसैले। युद्ध धर्म अधर्मको थियो तर हत्या पापीहरुको मात्रै भएन, लाखौं धर्मीहरुले समेत मृत्युवरण गरे। युद्ध एक राज्यका लागि थियो तर लाखौं राजाले ज्यान गुमाए। महाभारत युद्धमै एक अवोध अभिमन्यु मारिए। धार्मिक व्याख्याता भन्छन् युद्ध यस्तै हो। युद्धले बालक बृद्ध भन्दैन। युद्धको परिणाम कि विजय हो कि पराजय हो। सके जित, नसके हार! अन्य विकल्प छैन। युद्धमा एकसेएक महाबली, महारथीहरुले मृत्युवरण गर्छन्। परिणामतः विजयीता जो कोही पनि हुनसक्छन्। महाभारतमा अर्जुनलाई मात खुवाउने एकसेएक महायोद्धाहरु थिए। तैपनि व्यासले अर्जुन पात्रलाई नायक बनाए। उनैलाई विजय गराए। धर्मयुद्धमा अर्जुनलाई जिताइयो तर उनै पात्र प्रत्यक्ष स्वर्ग जानबाट वञ्चित बने। अर्जुनका लागि देवराज इन्द्र स्वयं भिखारी बने तर उनैलाई जीवितै स्वर्ग लाने धृष्टता गरेनन्। बरु उनका ठाउँमा उनकै जेष्ठ भ्राता युधिष्टिरलाई रोजे। टीकापुर घटना महाभारत होइन तर बनाउने प्रयत्न गरियो। सात राष्ट्रसेवक प्रहरी एक बालक सहिद हुनुपर्नाको कारण के हो? के तिनको सहादतले न्याय पायो? उक्त घटनाकै कारण अनाहकमा सयौंले मुद्दा खेप्दैछन्। के टीकापुर घटना कसैको व्यक्तिगत निहित स्वार्थ थियो? खोइ, यथार्थ विश्लेषकहरु? कहाँ गए मानव अधिकारकर्मीहरु? वारदात स्थलको यथार्थ रिपोर्ट किन सार्वजनिक गरिँदैन? महाभारतको युद्धमा सत्य पक्षबाट स्वयं भगवान कृष्ण नै साक्षात थिए। लाखौं राजाहरूको साथ पनि पाण्डव पक्षमा थियो। युद्धभन्दा पहिले र युद्धपश्चात् सत्य असत्यका बारे सयौं बहस चले। युद्धको निष्कर्ष निकालिएको थियो कुनै पनि घटना कारणले घट्छ र त्यसको यथार्थ छानविनसहित सार्वजनिक हुनुपर्छ। यहाँ त घटनास्थलकै वास्तविकता बुझेर पनि बंग्याउने प्रवृत्तिले प्रश्रय पाइरहेको छ। बाङ्गाहरुलाई विजयी बनाउने प्रयत्न गरिँदैछ। बाङ्गाहरु नै बाहुबलीझैँ गर्दैछन्। योभन्दा बढी अन्यायको पराकाष्ठा कहाँ होला र? हामी टीकापुर घटनाको सातौं वर्षमा छौं। न्याय अन्यायको बहस राज्यले चलाइदिएन। थारुहरुलाई केवल अन्यायको भुङ्ग्रोमा पोल्ने चेष्टा गरिँदैछ। उक्त घटना घटेदेखि आजसम्म हाम्रो एउटै जिकिर छ न्याय ! न्याय !! न्याय !!! डिल्लीबजार कारागारमा सँगै रहँदा पूर्वसभामुख कृष्णबहादुर महराले एक दिन मलाई सम्झाउँदै भनेका थिए 'रेशमजी, तपाईँ दोषी हो कि निर्दोष हो, राज्यलाई थाहा छ। यथार्थ कटु सत्य के हो भने टीकापुर घटना नभएको भए राज्यले संविधान लेख्न सक्थेन। तपाईँहरुको जीवन प्रतिष्ठा दाउमा लगाएर लेखिएको संविधान आफैँमा अपूरो छ। धैर्य गर्नुस्, न्याय मिल्ला। कहिले मिल्ला न्याय? स्वास्नी नाङ्गै सहर घुमाएर हुर्मत लिने धम्कीका कारण आत्महत्या गरिसकेपछि भिमसेन थापा निर्दोष थिए भनेर घोषणा गरिएको जस्तो न्याय हो? कि टाउको काटिसकेपछि भिम मल्ल राज्यप्रति बफादार थिए भन्ने राज्यले सफाई दिएजस्तै दिइने न्याय हो। शरीरको अस्तित्व समापनपछिको न्याय, के न्याय? त्यस्तो न्याय इतिहासको अक्षरमा लेखिन त सकिएला तर पीडित परिवार, पुर्खा सबैले अस्वीकृत गर्ने त्यस्तो न्यायको के अस्तित्व? के महत्व? महराले गाँठी कुरो फुकाउँदै भनेका थिए त्यो घटना टीकापुरमै घट्छ भन्ने एकीन त थिएन तर स्थिति परिस्थितिले राज्यलाई सहज बनायो होला। योचाहिँ ठोकुवै हो देशभरि पहिचानको आन्दोलन दन्किएको बेला संविधान लेखनका लागि एक ठूलो दुर्घटना नघटेको भए आफूले इच्छाएका कानुनका धारा उपधारा लेख्न सम्भव थिएन। अहिलेको सात प्रदेश सीमाङ्कनको खाका के जनताले इच्छाएको जस्तै हो त? यी सब स्वार्थपूर्तिका लागि एक निहुँचाहिँ चाहियाथ्यो। त्यो तपाईँहरु हुनुभो! उहाँको कथनमा वास्तविकता लुकेको छ। राज्यको बेवकुफीले दुर्घटित घटनाको जिम्मेवारी हामीलाई कदापी स्वीकार्य छैन। ००० उपयुक्त घटनाको उचित पात्र खोजियो। अखण्ड सुदूरपश्चिम र थरुहटका नाममा दुवै पक्षलाई आमनेसामने गराइयो। एकापट्टी प्रधानमन्त्री, गृहमन्त्री सम्हालिसकेका काबिली दस्ता उभियो। अर्कोपट्टि फेटा बाँधेर पहिचान खोज्नेको भिड। अत्यन्तै परिपक्व राजनीतिक सूत्रका साथ खडा गरिएको अखडामा टाउकेहरुलाई चाहिँ भिडाइएन। बरु रेफ्रीका नाममा राज्य सुरक्षामा खटिएका सुरक्षाकर्मीलाई मोहरा बनाइयो। पहिचानको फेटा र राज्यका सुरक्षाकर्मी एक आपसमा लडेजस्तै गरे । तर राजनीतिक गणितीय सूत्र अर्कै थियो, दुई दुना चार हातमा लाग्यो एक। कुरा अर्कै काम अर्कै। देखाउने एउटा, गरिने एउटा! कर्म एउटा, परिणाम एउटा! म कुनै सरकारी कर्मचारी थिइन, न कुनै ठेकेदार नै। कुनै राजनीतिक दलको कार्यकर्ता पनि होइन। तर बच्चैदेखि कर्म गरिरहने! इच्छा, अभिलाषामै कर्म बोकेको मान्छे। जनयुद्धको मध्यमा हेलिकप्टरबाट कमैयालाई राहत वितरण गर्न जाने मूर्ख साहसी! बाढीले बगाएको बाटोमा दिनभर बालुवा बोकेर बहादुरी देखाउने स्वाँठ। बाढी आउँदा होस् या खडेरी पर्दा होस् सहयोगी हात लम्काउनैपर्ने तर 'तेरो शरीरमा कुष्ठरोग लागि जाओस्'जस्तै श्रापित भैरहनुपर्ने भाग्य बोकेको मान्छे। कोही भिड्न खोज्यो भने छाती ठोकी हाल्ने प्रवृत्ति र हजारौं जनाको दुःखमा जाँतोझैँ पिसिरहने। अन्ततः समयको चक्रले त्यही घट्टमा पुर्यायो, जहाँ मेरो लोकप्रियता पिठोझैँ पिसियो। कसैको चम्चागिरी नगर्ने। कसैसँग नझुक्ने। आफ्नै मेहनेत र पौरखको भरमा बाँचिरहने एक लोकप्रिय मनुवासँग राजनीतिक दल र तिनका कारिन्दा सदा त्रस्त रहन्छन्। जेजस्तो प्रसङ्गको मतलब तानाबाना बुने पनि घटना घट्यो। घटनाबाट उब्जिने परिणामको भयका कारण ती सबै आआफ्ना राजनीतिक संगठनका छातामुनि ओत लाग्न पुगे। म आगोसँग डराएर प्रवासिएको होइन। बिनासित्ती अगुल्टोले झोस्लान् कि भनेर केही पन्छिएको मात्रै थिएँ। झोस्ने र ठोस्ने पात्र नभेट्टाएपछि सहारा बिना ठिङ्ग उभिएको मजस्तो सतिसालमाथि पनि आगो झोसेरै छोडे। सयौं राष्ट्रिय गीतको सर्जक, देउसी भैलो, गाईजात्रा, भजन, लोकगीत, आधुनिक गीतमा संगीत भर्ने एक स्रष्टालाई कृष्ण बनेर राज्यले संरक्षण गर्छ कि भन्ने अभिलाषा थियो। तर, ठ्याक्कै उल्टो, भिम मल्लझैँ न्यायको दैलोमा काटिनुपर्ने हो कि? भन्ने पिर पो छ त। मेरो निर्दोषिताको चित्कार रनबन हुँदै गुञ्जिरहे पनि खोइ, कहिले बन्लान् कृष्ण सारथी? कहिले जितौंला युद्ध र कहिले गरौंला हस्तिनापुरमा राज। राज्यका हर्ताकर्ताले ईर्ष्याका कारण मलाई अभिमन्यु बनाउन खोजे पनि कपाल काटिरहेका, तरकारी बेचिरहेका, रिक्सा चलाइरहेका, मजदुरी गरिरहेकासँग तिनको के रिसइवी थियो? कि चट्नी स्वादिलो बनाउन धनिया पिसेजस्तो गरिएको हो? प्रष्टै छ, थारुले आन्दोलन गरे। डिउटीरत सिपाही मरे। अधिकार चाहिने थारुलाई, हक चाहिने थारुलाई। संघीयता चाहिने थारुलाई। हक अधिकार प्राप्तिको निहुँमा जिन्दावाद र मुर्दावादको नारा ओकलिरहेका थारु आन्दोलनका कारण यत्रा विध्न नरसंहार भो। झन् एक अवोध बच्चाको अवशानले चिताको आगोमा घ्यू थपिएझैँ भयो। त्यही लासविहीन चितामा जबर्जस्ती धकेलेर मलाई सहिद बनाउने सपना राज्य सञ्चालकहरुको जरुरै होला। हेर्दै जाऔँ, त्यसरी जबर्जस्ती चितामा धकेलिएर मर्नुभन्दा शानका साथ फाँसी दिए हुन्थ्योजस्तो लाग्छ। बिनाकारण द्वन्द्वकालमा देखाइएको भिडन्तको जस्तै मरनभन्दा शुक्रराजजस्तै शानका साथ सिफलको रुखमा झुण्डिएको मरण लाखौं गुणा वेश! जिउँदै पोलिदिए पनि बोलिदिने कोही नभएको पात्र। अन्याय भएको देख्दादेख्दै पनि कसैले न्यायको पक्षमा नलेखिदिने पात्र। जति गुहार गरे पनि मुहार नजोगाइदिने पात्र। प्रतिसोधै प्रतिसोधले घेरिएको एक उपयुक्त अनुहारको खोजी राज्यले गर्दैथियो। त्यो सुदूरपश्चिममा म जतिको उपयुक्त पात्र राज्यका तानाशाहले कहाँ पाउँथे र? आखिर कमैयालाई मनैया (मान्छे) नदेख्ने सामन्तीहरूको बत्तीसी लक्षणयुक्त पात्र म नै फेला परें। जे गर्दा पनि चर्चामा आउने। कहिले हेलिकप्टरबाट पुष्पवृष्टि गर्ने। कहिले हात्तीका बथान लगेर फुटबल खेलाउने। राष्ट्रिय अन्तर्राष्ट्रिय कलाकारहरुलाई एकै मञ्चमा उतार्ने। सबैले जानेका सुनेका चर्चित पात्र रेशम चौधरीलाई उक्त घटनाको मुख्य योजनाकार बनाइदिएपछि एकैछिनमा संसारभरि हलचल मच्चिने नै भयो। मनले रोजेको शत्रुले खोजेको बैरीलाई अचानोमै भेटाउँदा कम्ता खुसी हुँदैनन् महाशत्रु? म तिनैको लागि अष्टमीको विवश बोका हुन पुगें। चाडपर्वकै मुखैमा बली दिने बोको फोकटमा भेट्टाएपछि कम्ता खुसी भएनन् होला राज्यका राजनीतिक पुजारीहरू। महाभारतको कर्णजस्तै मलाई पनि सातैपटक मारेको अनुभव गर्छु म। तर मलाई रत्तिभर डर र आत्मग्लानी दुवै छैन। किनकि न म उक्त घटनाको दोषी हुँ, न म घटनास्थलमै थिएँ। न मेरो कुनै त्यस्तो प्रकारको आचरण थियो, जसका कारण त्यस्तो घटना घटाउँ। अहिले मुद्दा सर्वोच्च अदालतमा विचाराधीन छ। म विगतदेखि वर्तमानसम्म एउटै रटानमा छु न्याय! न्याय! न्याय! सरकार आफैँद्वारा गठित लाल आयोगको प्रतिवेदन सार्वजनिक किन गर्दैन? त्यसभित्रका वास्तविकता बाहिर ल्याउन सरकार स्वयं किन डराइरहेको छ? कुन शक्तिका कारण त्यो प्रतिवेदन सरकारी बाक्सामा थन्किन बाध्य छ? यी यावत प्रश्नको रहस्य एकदिन उजागर होला नै। कर्णजस्तै ममा भएको असाधारण प्रतिभा र क्षमता नै मेरो पहिलो शत्रु हो। सबै कुरामा दक्ष र पोख्त भएपछि समाज त के सिंगो संसार नै शत्रु हुन जान्छ। आफ्नै आत्मविश्लेषणमा यहाँसम्मको अवस्थाको सिर्जना हुनुमा मेरै आफ्नो प्रतिभा र क्षमता नै होजस्तो लाग्छ। कक्षा ८ मा पढ्दै गर्दा विद्यालय स्तरबाट प्रकाशित हुने थारु भाषाको पत्रिका जोगनीको सम्पादक थिएँ म। पछि उच्च शिक्षा अध्ययनका लागि काठमाडौं आउँदा रेडियो र पत्रपत्रिकामा कमैयासम्बन्धी गीत गाएर, लेख लेखेर, फिल्म बनाएर कमैया आन्दोलनको अभियन्ता नै बनें। हकअधिकार र पहिचानको आन्दोलन मेरो जन्मौटी बरदान हो। देश संघीयतामा जाँदा मैले जानेजतिका कुरा मेरो पिछडिएको वर्ग समुदायलाई बुझाउन खोजें त मैले के बिराएँ? जसले समाज भत्काउनेलाई मञ्चमै हकार्थ्यो। आत्मविश्वासले भरिएको मुट्ठीमै आत्मबल हुन्छ भन्थ्यो। त्यही मान्छेलाई नरसंहारको मुख्य योजनाकारको पगरी गुथाउनु कति न्यायोचित हो? सत्य एक दिन अवश्य छर्लङ्गिनेछ। टीकापुर घटनापछि मिडिया र सामाजिक सञ्जालहरु यसरी उछालिए कि त्यसको बिनाशी छालबाट उत्पन्न हुने परिणामको बारेमा कसैलाई हेक्का भएन। उक्त घटना अनुसन्धानको नाममा दर्जनौं संघसंस्थाहरु टीकापुर पुगे। निष्पक्ष छानविनका लागि सरकारले लाल आयोग गठन गर्यो। कोहीकोही व्यक्तिगत पुस्तक लेखनका लागि उचित पात्रको खोजीमा पनि त्यहाँ पुगे तर परिणामतः सब शून्य। न कसैले पुस्तक लेखे, न सरकारी प्रतिवेदन नै सार्वजनिक भयो। न्याय दिन सक्दैनौं भने टुँडिखेलमा मृत्युदण्ड देऊ। अन्यायपूर्वक दिनदिनै मरिरहनुभन्दा हाँसीहाँसी मृत्यु स्वीकार छ। तर सरकार मेरो मृत्युपछि पिशाच बनेर भड्किने आत्माले पनि धेरै वर्षसम्म न्यायको हुंकार फलाकी रहनेछ। अहिलेसम्म राज्य टीकापुर घटनाप्रति अनुदार छ। मानवअधिकारकर्मीहरुले आँखा खोलेका छैनन्। हामीलाई उचालल्नेहरुको ताँती पनि लामै छ। तर हामी न्यायको पालना गरेर जेलमा चौखुरिएर बस्न बाध्य छौं। राष्ट्रप्रति हिजो, आज र भोलि पनि उत्तिकै बफादार थारुलाई न्यायिक दृष्टिको प्रकाश किन परिरहेको छैन? झ्यालखानाको बुइँगलबाट न्यायको घाम झुल्किन्छ कि भनेर हामी सधैं नियालीरहन्छौं। न्यायको पारिलो घाम आँखाले देख्दादेख्दै पनि शासकले छानो हालेर जबरजस्ती छायाँ बनाइरहेको पनि प्रष्टै देखिन्छ। मेरो विजयमा जनताको मत कुनै आस्था, विचार वा व्यक्तिगत पदचापलाई पछयाउँदै परेको होइन। त्यहाँ शासकको निरंकुश नीतिविरुद्धको आक्रोशसमेत मिसिएको छ। जनताको मतमा राज्य शासकप्रति विद्रोहको गन्ध छ। सधैं उत्पीडनमा परिरहेकाले प्रतिकारको दम्भ मिसिएको छ। समस्याको निराकरण नभएसम्म खरानीले छोपिएझैँ देखिए पनि जनआक्रोश फिलिङगोको रुपमा आज पनि जस्ताको तस्तै छ। राजनीतिक हावा हुण्डरी चलिरहने हाम्रो मुलुकमा बेलैमा नबुताए ठूलै ध्वंश नपर्ला भन्न सकिन्न। कठघरामा उभिएर जति सत्य बकेपनि न्याय पाउँ भन्दै हजुर सयौंपटक झुकेपनि निरीह ठान्दा रैछन् शीर निहुराएपछि दोषी ठहराउँदा रैछन् चुप लागेर बसेपछि हे श्रीमान! न्याय देउ हामीलाई क्षमा चाहिँदैन दोषीलाई दण्ड देउ तर निर्दोषीलाई थुन्न पाइँदैन नपत्याउनु श्रीमान कसैले लेखेको सत्य उही हो छ जसले देखेको मुखले पोलेर मासु कहाँ पाक्छ? छल्न खोजे बन्चरोले आफ्नै घुँडो ताक्छ श्रीमान! न्याय देउ हामीलाई क्षमा चाहिँदैन दोषीलाई दण्ड देउ तर निर्दोषीलाई थुन्न पाइँदैन जोजो चोर छन् ठूलै स्वर छ उनको समाज भाँडिराखे मात्रै चुलो बल्छ उनको अशान्ति बनाइराखे उनैले राज गर्छन् उनैले जनता मार्छन् उनै महाराज बन्छन् श्रीमान ! न्याय देउ हामीलाई क्षमा चाहिँदैन दोषीलाई दण्ड देउ तर निर्दोषीलाई थुन्न पाइँदैन गीत हाम्रो गुहार होइन, निश्चलीयरूपमा अभिव्यक्त पीडामात्रै हो। कसैले आरोप लगाउँदै अभियोग लेखिदिएकै भरमा जथाभावी नागरिक थुन्न पाइन्छ? राजनीतिक उथलपुथलमा मान्छे मर्न सक्छन् तर न्याय मर्यो भने देश मर्छ। देश मरे क्या हुन्छ? टीकापुर घटनाभन्दा पहिले थारुहरु निकै राष्ट्रवादी र भूमिपुत्रको रुपमा गनिन्थे। अहिले यिनलाई बजिहटको रुपमा गणना गर्छ राज्यले। थारुको आफ्नै इतिहास, संस्कृति, परम्परा र पहिचान छ। यिनले त राज्यसँग समावेशी अधिकार मात्रै मागिरहेका छन्। आफैँले टेकेको, खेलेको, पसिना बगाएको माटोको परिचयमात्रै खोजिरहेका छन्। यिनलाई देशद्रोही बनाएर अपराधीकरण गर्ने हो भने घोर अन्याय हुनेछ। हजारभन्दा बढी गीत संगीतको सर्जक, दर्जनभन्दा बढी पुस्तकको लेखक, राज्यले राष्ट्रिय प्रतिभा पुरस्कारदेखि गोरखा दक्षिणबाहुसम्म दिने एक भूमिपुत्र थारुलाई विनाकारण दोषी करार कसले कुन राजनीतिक स्वार्थमा गरिरहेको छ? यसको जवाफ राज्यले दिनैपर्छ। होइन भने सरकार! न्याय दिन सक्दैनौं भने टुँडिखेलमा मृत्युदण्ड देऊ। अन्यायपूर्वक दिनदिनै मरिरहनुभन्दा हाँसीहाँसी मृत्यु स्वीकार छ। तर सरकार मेरो मृत्युपछि पिशाच बनेर भड्किने आत्माले पनि धेरै वर्षसम्म न्यायको हुंकार फलाकी रहनेछ।  निलम्बित सांसद चौधरी हालः डिल्लीबजार करागारमा छन्।"
राष्ट्रिय सुरक्षामा यक्ष प्रश्न,"केही दिनअघि दलित महिलाले बाध्य भएर बाटोमा शिशु जन्माइन्। बाजुरा जिल्लामा देखिएको उक्त दृश्यले कस्को मन छोएन होला र ? तर छोएन, राजनीतिक नेताहरूको। के के न गर्छु, समाज नै बदल्छु भनेर आएका नेताहरूका लागि एमसीसी पास गर्नु उपल्लो तहको नेताको बाध्यता देखिन्छ। नागरिकता विधेयक पास गर्नु गठबन्धनको बाध्यता हुन सक्छ। यस्तो परिवेशमा राष्ट्रिय हित र राष्ट्रको अस्तित्वका अहम् विषय भने गौण हुन पुगेका छन्। मनन्योग्य कुरा के हो भने राष्ट्रिय स्वार्थ र हितको पक्ष र विषयको अगाडि नेताको र गठबन्धनको बाध्यता गौंणमात्र होइन, अनावश्यक तथा औचित्यहीन हुन्छ र हुनुपर्छ। तर, यहाँ अन्यथा भइरहेको छ। यस्तै बाध्यताको नयाँ शृंखला अर्थमन्त्रीको पुनस्र्थापनाको रूपमा देखा परेको छ। नागरिकता विधेयक गठबन्धनको बाध्यता मात्र नभई दासत्व मानसिकताका कारण पनि दुवै सदनबाट पास भइसकेको अवस्थामा छ। अब भने हेर्न बाँकी फास्ट ट्र्याककै माध्यमबाट आउन लागेको संक्रमणकालीन न्यायको स्वरूप के कस्तो हुने हो ? एसपीपीको विषयमा पनि के नयाँ बाध्यता आइपर्ने हो ? त्यो अझै पनि कौतुहलकै विषय हुन पुगेको छ। २०६३ सालपछि नेपालको राजनीतिक अभ्यासमा फास्ट ट्र्याकको नाउँमा मध्यरातमा गरिने सबै राष्ट्रिय निर्णय राष्ट्रिय हितविपरीत भए। फास्ट ट्र्याकबाट मध्यरातमा गरिने निर्णयहरू राष्ट्रिय षड्यन्त्रका पर्याय बनेका छन्। यसैले, विदेशी प्रभावको अगाडि आफ्नो हैसियत र अस्तित्व नै गुमाएका छन् उपल्लो तहका नेतृत्व र तिनका सरकारले। अझ तिनले आफ्नो तथा परिवारको स्वार्थ र महŒवाकांक्षाका लागि विदेशी स्वार्थको पृष्ठपोषण गर्छन्। यो बाध्यताको नौटंकी गरी देशको अस्तित्व नै सौदाबाजी नगर्लान् भन्न सकिन्न। फास्ट ट्र्याकबाटै मध्यरातमा पास गरिएको र राष्ट्रपतिबाट अनुमोदन हुन बाकी अवस्थामा छ नागरिकता विधेयक। जुन तराईका वास्तविक स्थानीय मधेसी नेपाली नागरिकको अस्तित्वको सवालसँग जोडिएको विषयको रूपमा देखा परेको छ। अर्कोतिर सीमित मधेसी नेता र नेपाली पहिचानबारे पनि प्रश्न उठ्ने गरेका केही नेता तथा तिनीहरूकै मतियार बन्न पुगेका ठूला पार्टी र नेताहरू छन्। जसका कारण विदेशीको स्वार्थ र विदेशीकै निर्देशनमा राष्ट्रिय तथा स्थानीय मधेसीमाथि कुठाराघात हुँदैछ भन्ने कुरा खासै लुकेको छैन। तर पनि राष्ट्र निरीह हुन बाध्य छ, यिनीहरूकै कारण। यही सन्दर्भमा कतिपय विश्लेषकहरूले भन्ने गरेजस्तो फिजीकरण वा सिक्किमीकरण वा युक्रेनको नियति भोग्नुपर्ने देखिन्छ। जसमा उनीहरूका आआफ्नै तर्क त होलान् तर एउटा कुरा निश्चित छ कि यदि विदेशी स्वार्थको गोटी भई काम गर्ने नेताहरूको यही रवैया कायम रहने हो भने नेपालको तराईमधेसको एक हिस्सा छिमेकी राष्ट्रको प्रोक्सी स्टेट रूपमा परिणत हुनेछ। यसबाट नेपालले भोग्नुपर्ने अनेकन पीडा अनन्तकालसम्म रहनेछ। यस्तो अवस्थामा छिमेकी राष्ट्रको अगाडि सार्वभौम अधिकारलाई तिलाञ्जली दिँदै त्वंः शरणम् गर्नु बाहेकको विकल्प पनि रहने छैन हामीसँग। त्यसबेला कहाँ कुन लेन्डुप दोर्जे खोज्न जानु ? कुन लेन्डुप प्रवृत्तिमाथि सत्तोसराप गर्नु ? फास्ट ट्र्याकबाट मध्यरातमा गरिने निर्णयहरू राष्ट्रिय षड्यन्त्रका पर्याय बनेका छन्। यसैले, विदेशी प्रभावका अगाडि हैसियत र अस्तित्व नै गुमाउँदैछन् उपल्लो तहका नेतृत्व र तिनका सरकारले। यसैले, जबसम्म मधेसबाटै मधेसी मूलका नेपालीले समुदायको हित र अधिकारका लागि कुरा उठाउँदैनन् तबसम्म विद्यमान स्वनामधन्य मधेसी नेता भनाउँदाबाट न मधेस, न नेपाली मधेसी अनि न त देशकै भलाइ हुनेछ। टिठलाग्दो कुरा त यो हो कि के मधेसमा विदेशी एजेन्डा नबोक्ने र नेपाली मधेसीहरूको हकहितको मुद्दा उठाउन सक्ने मान्छे नै छैनन् त ? वास्तविक स्थानीय मधेसी मूलका नेपालीको अस्तित्व नै खतरामा पर्ने र उनीहरू आफैं पनि बिदेशी नवआगन्तुक कृत्रिम नागरिकको अगाडि अल्पमतमा पर्ने खतरा छ। यस्तो अवस्था हुँदाहुँदै र देख्दादेख्दै पनि यो मुद्दाबारे किन कसैले आवाज उठाउँदैन ? चासो देखाउँदैन ? यसमा के अदृश्य बाध्यता लुकेको छ र यो कुरा किन बुझिनसक्नु भएको हो ? जबसम्म वैवाहिक नागरिकता वा अन्य आवरणमा विदेशी नवनागरिक बन्ने र बनाउने विरुद्धमा मधेसबाटै आन्दोलन हुँदैन तवसम्म यो मुद्दाले सही निकास पाउँदैन र पाउने पनि छैन। वास्तविक स्थानीय मधेसी नेपालीले नागरिकता पाउनै पर्छ र यो अधिकारबाट कोही पनि बञ्चित हुन नहुने विषयमा दुई मत हुनै सत्तैन। राज्यले यो दायित्व पूरा गर्नैपर्छ। यहाँनेर यही मुद्दालाई गैरमधेसीले उठाउँदा विभेदी तथा पूर्वाग्रहीको गलत अर्थ लगाई अन्यथा ढंगबाट बुझ्ने र बुझाउने गरिन्छ भने यही कुराको गलत प्रचारप्रसारले जितेको अवस्था पनि छ। यसैले मधेसी समुदायको नागरिकता विषयजस्तो गम्भीर मुद्दाको उठान र वकालतको स्वामित्व पनि मधेसी नेपालीबाटै हुँदामात्र यो प्रभावकारी हुने देखिन्छ र हुन्छ। नागरिकताकै बारेमा कुरा उठाउँदा फेरि उही दलित मधेसीहरूकै कुरा अगाडि आउँछ जसमा अत्यधिक दलितहरू यो मौलिक अधिकारबाट बञ्चित हुन बाध्य छन्। यो राज्यको तर्पबाट भए, गरेको अत्याचार हो भने मधेसी नेता र उपल्लो जातिहरूले उनीहरूमाथि गरेको चरम शोषणको परिणाम हो। दलितहरू माथिको चरम शोषण र अत्याचारको पराकाष्ठा चाहिँ सुदूरपश्चिममा भन्दा पनि तराई मधेसमा बढी पाइन्छ। दलितहरू माथिको शोषण र तिनका समस्या समाधानका उपायबारे सैद्धान्तिक तथा सतही कुरा अनि योजनाहरू त सरकारदेखि अनेकन एनजीओआईएनजीओहरूले गरेका गयै छन्। तर नतिजा हातमा लाग्यो शून्य। अर्कोतर्फ, दलितहरूको गरिबी र विवशताको फाइदा लिँदै भोटको राजनीति र चलखेलमा यिनीहरू नगन्य वस्तुसरह प्रयोग मात्र भएका छन् र हुँदै आएका छन्। अब, दलित समस्याको समाधानको कुरा गरौं। बाध्यात्मक परनिर्भरता नै दलित समुदायको मुख्य समस्या भएकाले यस समस्याको स्थायी समाधान भनेको दलित समुदायहरूलाई परनिर्भर हुन नदिने नै हो। आत्मनिर्भर बनाउने नै हो। यसो गर्न हरेक दलित परिवारलाई गरिखान पुग्नेगरी न्यायोचित इकाइमा भूमिमाथिको अधिकार दिएर आधारभूत न्यूनतम आवश्यकता पूरा गर्ने, गराउन सक्ने अवसर दिने हो। आत्मनिर्भर र सक्षम बनाउने नै हो। यहाँनेर सचेत हुनुपर्ने कुरा यो रहन्छ कि उक्त भूमिमाथिको स्वामित्व निश्चित समयसम्मका लागि सरकारमै निहित रहनुपर्छ। किनकि स्थान विशेषका दलित समुदायहरूको आर्थिकसामाजिक संस्कार तथा संस्कृति र शताब्दीयौंदेखि शोषित, पीडित र द्रबित अवस्थामा बस्न र हुर्कन बाध्य छन्। सोहीकारण मनोवैज्ञानिक तवरमा पनि परनिर्भरताबाट मुक्ति दिलाउन सजिलो छैन। तर, यो परिवर्तन आवश्यक मात्र होइन, अनिवार्य पनि छ र हुन्छ। अन्यथा, छोटो समयमै भूमिमाथिको स्वामित्व दलितबाट पुनः काइते शोषक व्यापारी तथा जमिन्दारको हातमा पुग्ने पनि पक्का छ। अझ निश्चित समयका लागि निश्चित क्षेत्रमा कामगरी खान आरक्षणको व्यवस्था र स्नातक स्तरसम्म पठनपाठनको निःशुल्क व्यवस्था नहुँदासम्म दलित उन्मुक्तिको स्थायी समाधान हुनै सत्तैन। दलितहरू स्वावलम्बी त छन् नै र उनीहरूमा आत्मनिर्भरताको मनोविज्ञान स्थापित गर्न सरकारी तथा नागरिक अगुवाहरूको निरन्तर अनुगमन र सहयोगको उत्तिकै आवश्यकता रहन्छ। अर्को विकृतिको रूपमा जरा गाडी बसेको सामाजिक रोग हो दलितहरूप्रति छुवाछूतको विभेद। तर, यिनै दलितहरूको शक्तिको शोषणबिना उपल्ला जाति र जमिन्दारहरूको दाल गल्दैन भने आफ्नो अनुकूलताका लागि दमाइको थुक चोखो भनी मान्यता दिनसमेत पछि पर्दैनन्। यदि दलितहरूलाई आत्मनिर्भर बनाउन सकियो भने अहिलेका माथिल्ला जात र जमिन्दार भनाउँदाहरू दलितहरूको शोषण होइन सहयोग माग्न बाध्य हुनेछन्। यो छुवाछूतको विभेद हटाउन पटक्कै सजिलो छैन र कठिन छ। तर, राज्यले चाह्यो र लाद्न सक्यो भने असम्भव पनि छैन। जुन कुरा नेपाली सेनाले २०५७ सालदेखि नै सफलताका साथ व्यवहारमै लागू गरेर नजिर स्थापना गरिसकेको छ। के सरकारमा दलित उन्मुक्तिको स्थायी समाधानका लागि उपरोक्त कार्य गर्ने आँट, हुती तथा औकात छ ? यो खुला तथा साझा प्रश्न एकखाले चुनौती पनि हो सरकारलाई। पूर्वसहायकरथी भण्डारी नेपाल इन्स्टिच्युट फर स्ट्राटेजिक स्टडिजमा आबद्ध छन्।"
भारतका पूर्व 'अलराउन्डर' खेलाडी प्रभाकर नेपाली क्रिकेटको मुख्य प्रशिक्षक,"काठमाडौं : नेपाली राष्ट्रिय क्रिकेट टोलीको मुख्य प्रशिक्षकमा मनोज प्रभाकरलाई नियुक्त गरिएको छ। नेपाल क्रिकेट संघ (क्यान)ले सोमबार भारतीय प्रशिक्षक प्रभाकरलाई मुख्य प्रशिक्षकमा नियुक्ति गरेको हो। भारतका पूर्व क्रिकेटर प्रभाकर 'अलराउन्डर' खेलाडीको पहिचान बनाएका छन्। प्रभाकरले भारतका लागि ३९ टेस्ट र १३० एक दिवसीय अन्तर्राष्ट्रिय प्रतियोगिता खेलेका छन्। उनी अफगानिस्तानको राष्ट्रिय टोलीको प्रशिक्षकसँगै दिल्ली, राजस्थान र उत्तर प्रदेशको क्रिकेट संघको प्रशिक्षकसमेत भइसकेका छन्। मुख्य प्रशिक्षक नियुक्त भएपछि प्रभाकरले नेपाली क्रिकेट टोलीसँग काम गर्न आफू उत्साहित रहेको बताएका छन्। उनले नेपालमा क्रिकेटप्रतिको चासो, उनीहरूको प्रतिभा र सीपको स्तरलाई हेरेर आफू नेपाली क्रिकेटलाई बलियो बनाउन उत्सुक रहेको बताए। यसअघि पबुदु दशानायाकेले मुख्य प्रशिक्षकबाट राजीनमा दिएका थिए।"
बैतडीमा दोस्रो पाटन प्रिमियर लिग क्रिकेट प्रतियोगिता हुने,बैतडी : बैतडीमा दोस्रो पाटन प्रिमियर लिग (पीपीएल) क्रिकेट प्रतियोगिता हुने भएको छ। पाटन क्रिकेट क्लबको आयोजनामा आउँदो असोज १ गतेदेखि दोस्रो पीपीएल खुल्ला पुरुष टि२० क्रिकेट प्रतियोगिता हुने भएको हो। पाटन क्रिकेट क्लबले आइतबार बैतडीको पाटनमा पत्रकार सम्मेलनको आयोजना गरी सो जानकारी गराएको हो। प्रथम हुनेलाई १ लाख ११ हजार १११ नगतसहित ट्रफी र प्रमाणपत्र प्रदान गरिने छ। दित्तीय हुनेलाई ५५ हजार ५ सय ५५ नगदसहित प्रमाणपत्र प्रदान गरिने छ। प्रतियोगितामा उत्कृष्ट प्रदर्शन गर्ने एक खेलाडीलाई म्यान अफ द सिरिज पुरुस्कार स्वरुप ११ हजार १११ रुपैयाँ नगतसहित प्रमाणपत्र प्रदान गरिने छ। वेस्ट ब्याट्सम्यान र वेस्ट द ब्याट्स म्यानलाई जनही ५ हजार ५५५ नगतसहित प्रमाणपत्र प्रदान गरिने आयोजकले जनाएको छ। प्रत्येक खेलमा म्यान अफ द म्याच खेलाडी घोषणा गरी ५ सय ५५ रुपैयाँसहित ट्रफी प्रदान गरिने छ। खेलमा देशभरका जुनसुकै टोलीले पनि सहभागिता जनाउन सक्नेछन्। प्रतियोगितामा सहभागिता जनाउन भदौ ३० गतेसम्म टिम दर्ता गर्नुपर्ने छ। टिम दर्ताका लागि दर्ता शुल्क ११ हजार ११ सय ११ रुपैयाँ तोकिएको पाटन क्रिकेट क्लबका सचिव खेमराज अवस्थीले बताए। पाटन नगरपालिका६ मा रहेको कृष्ण माविको खेलमैदानमा हुने राउण्ड रोबिन लिगमा खेलाइने खेलमा लिग चरणका खेलहरु १५ ओभरमा खेलाइनेछ भने क्वाटरफाइनलदेखिका खेलहरू २० ओभरमा खेलाइने आयोजकले पत्रकार सम्मेलन मार्फत जानकारी दिएको छ। स्थानीयस्तरमा खेलकुदको विकास गर्ने उद्देश्यले क्लबले गत वर्षदेखि क्रिकेट प्रतियोगिता सुरु गरेको पाटन क्रिकेट क्लबका अध्यक्ष पारस बिष्टले बताए। यस वर्षको प्रतियोगितामा बैतडी युवा समाजको सहकार्य रहेको छ।
विश्वकै उच्च स्थानमा गल्फ कोर्ष निर्माण,"काठमाडौं : विश्वकै सर्वाधिक उचाइको अल्टिच्युडमा गल्फ कोर्ष निर्माण भएको छ। मुस्ताङको उपल्लो क्षेत्र लोमान्थाङमा विश्वकै सर्वाधिक उचाइको गल्फ कोर्ष 'मुस्ताङ गल्फ कोर्ष' निर्माण भएको हो। मुस्ताङ गल्फ कोर्ष समुन्द्र सतहदेखि ४ हजार ६ सय ४५ मिटरको उचाइको रहेको छ। यसअघि सिक्किमको याक गल्फ कोर्षलाई सर्वाधिक उचाइको गल्फ कोर्ष मानिन्थ्यो। उक्त गल्फ कोर्ष ३ हजार ९ सय ७० मिटरको उचाइमा रहेको छ। गल्फ कोर्ष ९ होलको रहेको सोमबार काठमाडौंमा आयोजित पत्रकार सम्मेलनबाट जानकारी गराइएको छ। उक्त गल्फ कोर्षमा आगामी भदौमा 'टप अफ द वर्ल्ड गल्फ च्यालेन्ज' आयोजनासमेत हुने भएको छ। प्रतियोगिता भदौ ११ गते शनिबार आयोजना गरेर गल्फ कोर्षको उद्घाटन गर्ने तयारी गरिएको छ। स्टेबल फर्म्याट ३४ ह्याण्डीक्यापको आधारमा हुने प्रतियोगिताको विजेता, उपविजेता, महिला विजेता, बेस्ट ग्रस, कोल्जेस्ट टु द पिन, लंगेस्ट ड्राइभ र मस्ट बर्डिजलाई पुरस्कृत गरिने बताइएको छ।"
