शीर्षक,विवरण
बालेनले बालेको राजनीति,"बालेनले जितुन् वा हारुन्। तर, उनले जितिसके। देशैभरि, अझ संसारकै नेपालीबीच चर्चा छ त, बालेनकै छ। र, धेरैको मुखबाट निस्किएको सुनिन्छ, धेरैजना हेरियो, काठमाडौंमा एक पटकलाई बालेनको बुद्धि हेर्न मन छ। मतदान भइसकेको छ। जनताका मनका छाप लागेका मतपत्र बाकसभित्र छन्। निर्वाचन आयोग तिनलाई लोसे पाराले खोतल्दै, पढ्दै गरिरहेको छ। जति पढिन्छ, आधा बालेनलाई, आधा अरूलाई गइरहेको छ। औसतमा। जति धेरै मतपत्र निस्किँदै छन्, उति अधिक भुइँमान्छेलाई नगन्ने ठूला भनाउँदा दलको मनमा ढ्यांग्रो बज्दै गएको छ। प्रजातन्त्र प्राप्तियताको सर्वाधिक मननयोग्य विषय केही बनेको छ भने, बालेनको लोकप्रियता छ। यो चुनावअघिसम्म सबैभन्दा चर्चाको महानगर थियो भरतपुर। चुनावपछि भरतपुरलाई ओझेलमा पारेर अघि लागेको छ काठमाडौं। कारण हो उनै बालेनको बलवान् उपस्थिति। राजनीतिमा उनको मन्द प्रवेश र बेगवान् गति। बालेन अर्थात् बालेन्द्र साह। एक महिनाअघिसम्म यो नाम धेरैले सुनेकै थिएनन्। र्यापर हुन् तर औधी कहलिएका होइनन्। इन्जिनियर हुन् तर प्रख्याति पाइसकेका होइनन्। मदन भण्डारीजस्तो धाराप्रवाह बोलेर उधुम मच्चाएका पनि होइनन्। आखिर एकाएक राजनीतिको सेयर बजारमा कसरी धेरै माथि चढ्यो उनको ग्राफ ? हरेकको मुखमा कसरी झुन्डिए उनी ? महानगरका मतदाताको रोजाइमा कसरी प्रकट भए, अनि ? एक जना साथीले सुनाए, मेरी वृद्धा आमाले जीवनभर निश्चित दललाई भोट हाल्नुभयो। यसपालि एउटा त बालेनलाई दिएँ भन्दै आउनुभयो। अर्का साथी पनि कुनै राजनीतिक दलका कट्टर समर्थक हुन्। उनलाई विदेशमा रहेका छोराले यति ढिपी गरेछन् कि, भोट हालेर भन्दै आए, एउटा बालेनलाई नै दिएँ। अहिलेसम्म गनिएको संख्या अति सानो अंश हो। यसैका भरमा कसैले हार्छ वा जित्छ भनिहाल्नु न्यायोचित हुन्न। तर, यति भन्नु चाहिँ यथोचित हुन्छ बालेनले सारा नेपालीको मन जितिसके। स्वदेशमा। विदेशमा। युवामाझ। अधवैंशेमाझ। ज्येष्ठ नागरिकमाझ। महिलामाझ। पुरुषमाझ। सर्वत्र, सबै कसरी मोहित भए बालेनसँग ? हुँदाहुँदा अन्य स्थानीय तहका मतदातासमेत भन्न थालेका थिए भोट त बालेनलाई दिने। राजधानीमै भेटिने तर अन्यत्रका मतदाता वा सूचीमा नामै नभएका व्यक्तिसमेत छाती फुकाएर भन्थे, भोट केमा ? लौरोमा। राजनीतिको र नजानेका बालबालिका बालेन र उनको लौरोको बखान गर्दै हिँड्थे। बालेनको त्यही लौरो ठूला दलका टाउकामा बज्रिएको छ। राजनीतिको गलत प्रवृत्तिमाथि प्रहार भएको छ। जनताको करमा मोजमस्ती गरेर चुनावका बेला देखापर्ने नेताका मर्ममा त्यसैले घोचेको छ। त्यही भएर त देशका बुद्धिजीवीसमेत दलहरूतिर धारेहात पारेर भन्न थालेका छन्, खुच्चिङ। हिजो यो आलेख लेखुन्जेल (राति ९ बजेसम्म) बालेनले १२ हजार ८ सय ७७ मत ल्याएका छन्। उनीपछि एमालेका केशव स्थापितले ६ हजार ८ सय ७८ र कांग्रेसकी सिर्जना सिंहले ६ हजार १ सय १ मत पाएका छन्। सुरुदेखि नै उनी दोस्रोको दोब्बर हुँदै उकालो चढिरहेका छन्। भित्री काठमाडौंमा छिरेपछि हामी अघि लाग्छौं भन्ने स्थापितको अभिव्यक्ति सत्य नै सावित भए पनि बालेनले नेपाली राजनीतिलाई बालिसकेका छन्। त्यसको ज्वालाले ठूला दललाई पोल्दै लगिरहेको छ। गाल्दै लगेको छ। ढाल्दै गएको छ। बालेनले जितुन् वा हारुन्। तर, उनले जितिसके। देशैभरि, अझ संसारकै नेपालीबीच चर्चा छ त, बालेनकै छ। र, धेरैको मुखबाट निस्किएको सुनिन्छ, धेरैजना हेरियो, काठमाडौंमा एक पटकलाई बालेनको बुद्धि हेर्न मन छ। काठमाडौंमा ३ लाख २ सय ४२ मतदाता छन्। निर्वाचन आयोगका अनुसार यहाँ ६३४९ प्रतिशत मत खसेको छ। यसको अर्थ १ लाख ९० हजार ६ सयभन्दा बढीले नेतृत्व छान्न मताधिकार प्रयोग गरेका छन्। अहिलेसम्म गनिएको संख्या अति सानो अंश हो। यसैका भरमा कसैले हार्छ वा जित्छ भनिहाल्नु न्यायोचित हुन्न। तर, यति भन्नु चाहिँ यथोचित हुन्छ बालेनले सारा नेपालीको मन जितिसके। अब परिणामको खास अर्थ छैन। आखिर बालेनको जबर्जस्त उदय किन भयो ? कहाँ थिए बालेन ? के राजनीतिमा खारिन वर्षौं झोला बोकेर भुक्के चप्पल पड्काउँदै हिँडेका हुन् उनी। यति वर्ष जेल बसें भनेर फेहरिस्तका ठेली लेखेका छन् उनले ? ती कथा भट्याउँदै दैलादैलामा पुगेका छन् उनी ? वा, राजनीतिक भद्दा शब्दावलीका लामालामा भाषण सुनाउँदै, ताली खाँदै भर्याङ चढेका हुन् ? राजनीति गर्नेहरूले यिनै विशेषताले अब्बल गुण मान्छन् आफ्ना। तर, त्यसरी टुसाएका राजनीतिकर्मीहरू डन, गुन्डा र लुटेरा बनिरहेका छन्। हेर्दाहेर्दै राजनीति ठेक्कापट्टाको व्यवसाय बन्यो। नेताहरू कुण्ठाको व्यापारमा अल्झिए। जनताका सामु उभिनुपर्ने पदहरू नेतैपिच्छे भागबन्डा हुन थाले। जनतामा भिजेका व्यक्ति पार्टीका पहुँचमा हुन्नन्। पार्टी पहुँचमा भएका व्यक्तिको जनमत हुन्न। टिकट पाउँछन् कि आफन्तले, कि पहुँचवालाले। अनि, बालेनहरू नजन्मिएर हुन्छ त ? लोकतन्त्र जनताले लडेर ल्याएका हुन्। त्यसैले नेताको विरोध गर्दा निर्दलीयतालाई मलजल पुग्छ भन्दै जनता अहिलेसम्म औंला उठाउन डराए। व्यवस्था जाला कि भन्ने चिन्ताले बहुदलीय नेताका कुकृत्यका मौन दर्शक बने। तर, बलिदानीपूर्ण संघर्ष गरेर ल्याएको लोकतन्त्रमा बोल्न पाइन्छ। नेताको आलोचना गर्न पाइन्छ। बाटो बिराए सही ठाउँमा ल्याउन मिल्छ। र, मुख्य कुरा चुनावका क्षण हविगत देखाइदिन पाइन्छ। बालेनको लोकप्रियताको भाव त्यही हो। बरु कांग्रेसएमालेमाओवादीभित्र किन जन्मिएनन् बालेनहरू ? जन्मिएका बालेनहरू कसरी पाखा लगाइए ? कसरी पार्टी खोक्रा भए र बालेनहरू बाहिर रहे ? के नेतृत्वसामु धनुष्टंकार हुने आज्ञापालकहरूका झुन्ड मात्र हुन् दलहरू ? कि, अवसर पाएपछि ब्रह्मलुट गर्ने खञ्चुवाका पाटीपौवा हुन् ती ? नत्र देशमा किन सुशासन आएन ? गरिबले दुई छाक खान पाउने दिन किन आएन ? शिक्षा र स्वास्थ्य किन पहुँचवालाको कब्जामा पुगे ? विकासनिर्माण किन असरल्ल भयो ? काठमाडौं राजधानीको महानगर हो। भोक, शोकभन्दा यहाँका बासिन्दालाई समृद्धिको सम्बोधन बढी खाँचो छ। कुनै माइकालालले केही नगरून्, कम्तीमा सहर सफा र हराभरा बनाइदिऊन्, काठमाडौंवासीले सधैं मत दिनेछन्। देशको राजधानीमा दङदङती धुलो उड्नु हुँदैन। सडक पेटीमा फोहोरको चाङ लाग्नु हुँदैन। चाहे बालेन वा जो सुकैले जितून्, यी कुरामा हेक्का राख्न सकून्। दलका जनप्रतिनिधिले यसअघि त्यति गर्न नसकेकैले बालेन देखा परेका हुन्। सुनिता डंगोल अर्को पात्र हुन्, जसले स्वतन्त्र भई मेयर लड्ने घोषणा गरेकी थिइन्। पछि एमालेमा छिरिन् र उपमेयरको प्रतिस्पर्धामा होमिइन्। आशालाग्दो व्यक्तित्व उनले गतिलै अग्रता लिइरहेकी छन्। यसले के देखाउँछ भने, दलबाट होऊन् वा स्वतन्त्र व्यक्तिको अर्थ छ। लोकतन्त्रमा स्वतन्त्र उम्मेदवारको पनि अस्तित्व हुन्छ। स्वतन्त्र हुनुको अर्थ निर्दलीयतालाई प्रश्रय दिनु होइन। राम्रा मान्छेले दलमा ठाउँ नपाउनु हो बरु। वा, सुहाउँदो दल नहुनु हो। अघिल्लो पालि रञ्जु दर्शना गर्जिएर आइन्। तर, विवेकशील साझाको छाता ओढेर। जुन दलको भावी खाका पत्यारिलो थिएन। र, जित्न सकिनन्। फलतः उनी राजनीतिबाट किनारै लागिन्। उनकै दलको हालतबाट विरक्तिएर। सुनिता डंगोल अर्को पात्र हुन्, जसले स्वतन्त्र भई मेयर लड्ने घोषणा गरेकी थिइन्। पछि एमालेमा छिरिन् र उपमेयरको प्रतिस्पर्धामा होमिइन्। आशालाग्दो व्यक्तित्व उनले गतिलै अग्रता लिइरहेकी छन्। यसले के देखाउँछ भने, दलबाट होऊन् वा स्वतन्त्र व्यक्तिको अर्थ छ। राजनीतिक दलहरू यसको आकलन गर्न कसरी चुके ? के कुनै बालेन शक्तिशाली बनेर यसरी उदाउनेछ भन्ने कहिल्यै कल्पना गरेका थिए तिनले ? जनप्रतिनिधिका लागि मतदाताको आफ्नै मेनु हुन्छ। नेताहरूले भन्ने गर्थे, मेनु त हेर्छन्, अन्त्यमा खाने उही ममः, चाउमिन नै हो। बालेन फरक स्वादको परिकार बनेर झुल्किए। काठमाडौंका मतदाता ममः, चाउमिनले वाक्क भएका थिए। अर्कै स्वाद अर्डर गरे। बालेनको अहिलेसम्मको अग्रता नै त्यसको प्रमाण हो। फेरि पनि भन्छु जिते पनि, हारे पनि, बालेनले जितिसके। बालेनको आगमनले अर्को सन्देश पनि दिएको छ राजनीतिमा प्रदूषण अचाक्ली भइसक्यो। कुन दलले कहाँ कति जितें भनेर नाक नघोक्र्याए हुन्छ। किनकि, बालेनले बालेको राजनीतिक आगोले भनिसकेको छ दलहरू जनताको इजलासका अभियुक्त हुन्। अहिले सुनुवाइ चलिरहेको छ। बयान जारी छ। परमादेश आउन त बाँकी नै छ। पारा यही रहे, अर्को चुनावमा ७ सय ५३ स्थानीय तह मात्र होइन, सबै संघीय र प्रदेशका जनप्रतिनिधि बालेनीकरण हुनेछन्। राजनीतिक दलहरू गुन्टा बोकेर कुलेलम ठोक्नुपर्ने दिन आउन सक्छ। काठमाडौंको मतदाताको रुचि बरु दलसल त्यस्तै उस्तै, विकास र सुशासन चाहियो भन्ने देखियो। धेरैतिर स्वतन्त्र उम्मेदवारले अग्रता लिनुजित्नुको कारण पनि यही हो। बालेनजस्तै व्यक्तिले हिम्मतपूर्वक सबै स्थानीय तहमा उम्मेदवारी दिएका थिए भने दलीय साख कहाँ पुग्थ्यो ? खासमा मतदाताले खोज्ने गतिला व्यक्ति नै हो।र, राजनीतिक दलहरूले राम्राभन्दा हाम्रालाई उम्मेदवार बनाएको खबरदारीसमेत हुन् बालेन।"
परिवर्तनका लागि सदाचारी समाज,"सदाचारी शब्द मानिसको चरित्रसँग जोडिन्छ। मानिसको चरित्र तीन ठाउँमा गएर ठोकिन्छ। पहिलो परिवारमा, दोस्रो समाज र तेस्रो कार्यस्थलमा। बृहत् रूपमा मानिसको चरित्र र चालचलन समाजमा गएर थिग्रिन्छ। समाजले सोही आधारमा चरित्र धारण गर्दछ। समाजको चरित्र जस्तो बन्छ, त्यसले नै व्यक्तिलाई प्रभाव पार्न थाल्छ। हुन त समाज निर्माणको कारक मानिस हो। तर, मानिसको चरित्र निर्माणको कारक समाज हो। बडो विचित्रको सम्बन्ध छ, मानिस र समाजबीच। व्यक्तिगत तवरमा मानिसका अनेक आयाम हुन्छन्। ती आयामलाई उत्कृष्ट वा निकृष्ट बनाउनमा समाजकै योगदान रहन्छ। घर चलाउने व्यक्तिदेखि देश चलाउने राजनेतासम्म कस्तो हुने भन्ने सवाल समाजसँग जोडिएको हुन्छ। उही नेता हो, विश्वको समृद्ध देश बनाउने। अनि उही नेता हो देश बेच्ने। समाजको कुनै व्यक्ति रत्तिभर भ्रष्टाचार गर्दैन, गर्न दिँदैन अनि कुनै व्यक्ति भ्रष्टाचारमा लिप्त भइरहन्छ। वास्तवमा यी सबै समाजकै उपज हुन्। समाज स्वच्छ भए सबै कुरा स्वच्छ हुन्छ। मुहान सफा भए बग्ने पानी पनि सफा हुन्छ। समाज सफा हुन जरुरी छ। समाजलाई सुबाटोमा लगाउने काम सरकारको हो। संघीयता कार्यान्वयनका क्रममा भर्खरै ७ सय ५३ स्थानीय तहको दोस्रो निर्वाचन सम्पन्न भएको छ। स्थानीय सरकार सञ्चालनको अभिभारा नवनिर्वाचितले बहन गर्दैछन्। नवनिर्वाचित जनप्रतिनिधिको चरित्र सफा र स्वच्छ प्रदर्शन हुन सके समाजको चरित्र पनि निर्मल हुँदै जानेछ। यसको असर सुशासन, विकास र समृद्धिमा देखिन थाल्नेछ। सकारात्मक परिवर्तनका तस्बिरहरू सामुन्नेमा देखिनेछन्। मानिस सबैसँग तीनवटा आँखा हुन्छन्। बाहिर हेर्न दुई र भित्र हेर्न एक। सबै कुरा बाहिर भइरहेका देखिन्छन्, हामी सबैको दृष्टि बाहिरी संसारमा हुन्छ। खास खजाना आफैंभित्र हुन्छ जुन हामी कमैले मात्र नियाल्छौं। तेस्रो आँखाले आफैंसँग भएको सुख र खुसी ननियालेर समाजको मुहान धमिलो बनेको हो। निर्वाचित जनप्रतिनिधिले तेस्रो आँखा खोल्न जरुरी छ। जनप्रतिधिले गर्ने काम विकास हो। विकासबाटै समृद्धि प्राप्त हुन्छ। समृद्ध नेपाल ः सुखी नेपाली विकास र समृद्धिको समष्टि हो। न्यायपूर्ण समाजको विम्ब हो। यसका लागि आफैंसँग भएको सुख र खुसी नियाल्न जरुरी छ। जीवन विज्ञानका ज्ञाता भन्छन्, मानव जीवनले अन्ततः प्राप्त गर्ने पनि आफैंसँग भएको सुख र खुसी नै हो। नवनिर्वाचित ७ सय ५३ स्थानीय तहका हजारौं जनप्रतिनिधिले यही सत्यलाई अँगाल्न सके भने समाजमा कायापलट हुन बेर लाग्ने छैन। सदाचारी समाज निर्माणको अभियन्ता अब जनप्रतिनिधि स्वयं हुनुपर्छ। जनप्रतिनिधिले बुझ्नैपर्ने चुरो कुरो भनेको विकासमा जनताको स्वामित्व र अपनत्व हुनुपर्छ। विकासमा जनता जोडिनुपर्ने स्थितिमा जनता सदाचारी हुन अनिवार्य छ। विकासको जग शिक्षा र स्वास्थ्यमा अडिएको हुन्छ। त्यसलाई सफल पार्ने काम सभ्य र सुसंस्कृत नागरिकबाट मात्र सम्भव हुन्छ। समाज उही हो तर व्यक्ति विविध विशेषताका हुन्छन्। तिनको पारिवारिक संस्कार, संगत, शिक्षा, स्वास्थ्य, आर्थिक अवस्था आदि थुप्रै कुराको जग पृथक् हुन्छ। त्यसैले मानिसनागरिकबीच समानताभन्दा बढी विविधता भेटिन्छ। सबैलाई समान बनाएर होइन, विविधताभित्र समानता खोजेर यथार्थ स्वीकार्दै विकासको यात्रा अघि बढाए मात्र समृद्धि सम्भव हुन्छ। सही कुरा समाउने र गलत छोडेर अघि बढ्ने प्रवृत्ति अबका जनप्रतिनिधिमा प्रकट हुनुपर्छ। नागरिकका अभिभावक भनेकै स्थानीय सरकारमा नेतृत्व गर्ने जनप्रतिनिधि हुन्। उनीहरूले आफ्नो पाँचवर्षे कार्यकालमा जनताका होइन नागरिकका असल अभिभावक बनेर उदाहरणीय काम गर्न सक्नुपर्छ। यसरी राजनेताले नागरिकलाई सदाचारी बनाउनु पर्छ। नागरिक सदाचारी भए भने मात्र दिगो विकासको बिज रोपिन्छ। भाषण र नाराले मात्र देश समृद्ध बन्दैन भन्ने त प्रजातन्त्र, लोकतन्त्र हुँदै गणतन्त्रले समेत पुष्टि गरिसकेको छ। असल र संस्कारी नागरिक बनाउने दायित्व पनि अब गाउँका सिंहदरबार हाँक्ने अर्थात् घरदैलोका सरकार चलाउने जनप्रतिनिधिको काँधमा छ। आफूले बनाएका असल र संस्कारी नागरिकसँग जनप्रतिनिधिले अबका दिनमा हातेमालो गर्दै दूराचारी प्रवृत्ति उन्मूलन गर्ने र सदाचारको बिज रोप्ने अभियान नै चलाउनु पर्छ। विकासको जग शिक्षा र स्वास्थ्यमा अडिएको हुन्छ। सडक खन्ने र भौतिक पूर्वाधार विकास मात्र विकास होइन, त्यसलाई सफल पार्ने काम सभ्य र सुसंस्कृत नागरिकबाट मात्र सम्भव हुन्छ। यो यथार्थ जनप्रतिनिधिले बुझे र व्यवहारमा लागू गरे भने मात्र पनि समृद्धिका पाइला सर्नेछन्। स्थानीय सरकारको जिम्मेवारीमा आएको शिक्षाको सही परिचालन गर्न सके संस्कारी विद्यार्थी उत्पादन हुनेछन्। राष्ट्रप्रेम र विकासप्रेमको जगमा शिक्षा दिन सके उन्नत नेपाल छिट्टै सम्भव हुनेछ। यसका लागि स्थानीय पाठ्यक्रम बनाउनेसम्मको अधिकार पनि स्थानीय सरकारलाई छ। यिनै विद्यार्थी हुन्, भोलिको नेपाल। यसरी जगबाटै विकृतिलाई फिल्टर गर्न जनप्रतिनिधि तात्नुको विकल्प छैन। सही वातावरण दिने समाज निर्माण गर्ने दायित्व जनप्रतिनिधिकै हो। शिक्षा मात्र होइन, स्वास्थ्य पनि स्थानीय सरकारको हातमा छ। शारीरिक र मानसिक रूपमा स्वस्थ्य मानिसले मात्र समाजमा सही योगदान दिन सक्छ। जनप्रतिनिधिले रोग लाग्न नदिन टोल टोलमा योग केन्द्रहरू खोलिदिए पुग्छ। लागिहाले सम्पूर्ण उपचार सस्तोमा गुणस्तरीय ढंगले गर्ने स्रोतसाधन सम्पन्न अस्पतालको व्यवस्था गर्दिनु पर्छ। यसरी दिइने शिक्षा र स्वास्थ्य सेवाको गुणस्तर अन्तर्राष्ट्रिय स्तरको हुनुपर्छ। हेक्का राख्नैपर्ने कुरो, अबका युवाको प्रतिस्पर्धा विश्वव्यापी छ। किनभने गाउँका सिंहदरबार हाँक्ने जनप्रतिनिधि स्थानीय सरकारका चालक हुन्। परिवर्तन सबैलाई आवश्यक छ। यथास्थितिमा कोही रमाउन सक्दैन। परिवर्तनले विकास र विकासले परिवर्तन ल्याउँछ। सकारात्मक दिशामा हुने गुणात्मक परिवर्तन र परिमाणात्मक वृद्धिले विकास भएको प्रमाणित गर्छ। विकासले आत्मनिर्भर बन्न सिकाउँछ। यसका लागि मानवीय परिचालन आवश्यक हुन्छ। मानवले प्राकृतिक स्रोतहरूको परिचालन गर्ने क्षमता राख्छ। जसबाट सामाजिक एवं आर्थिक विकास सम्भव हुन्छ। सामाजिक र आर्थिक विकास अन्तरसम्बन्धित अवधारणा हुन्। युजिन स्टेलीले आफ्नो पुस्तक द फ्युचर अफ द अन्डर डेभलपमेन्टमा विकासबारे यस्तो धारणा व्यक्त गरेका छन्, यदि कुनै देशमा सामाजिक तथा आर्थिक विकासको उल्टो गरिबी, बेरोजगारी, अशिक्षा, अन्धविश्वास, रोगजस्ता समस्या छन् भने यस्तोमा विकास व्यर्थ मानिन्छ र सफल विकास भन्न सकिँदैन। यो भनाइले सर्वप्रथम विकासका लागि सही जग बसाउनु पर्नेमा जोड दिएको देखिन्छ। पंक्तिकारले शिक्षा र स्वास्थबारे माथि धारणा व्यक्त गरिसकेको छ। सफल विकासको अपेक्षा गर्ने हो भने गुणस्तरीय जीवनशैली, सुरक्षा, स्वाधीनता र सहभागिताका साथै रचनात्मक अवसर हुनुपर्छ। इतिहास साक्षी छ, दोस्रो विश्वयुद्धपछि विकासोन्मुख राष्ट्रहरू परिवर्तनका अनेकौं विकल्पकारी अवस्थाबाट गुज्रँदै आएको देखिन्छ। ती देशले सामाजिक, राजनीतिक, आर्थिक, पर्यावरणीय परिवर्तन खोजेको स्पष्ट हुन्छ। १६औं र १७औं शताब्दीमा मानव समाजले एक्कासि एउटा ठूलो परिवर्तन खोज्यो र पायो पनि। जसलाई जागरण पनि भनिन्छ। प्राचीन नेपाली शासन व्यवस्थालाई हेर्ने हो भने गोपाल, महिषपाल, किराँत कालमा पाटी, पौवा, पँधेरो, धारा, कुलो निर्माण नै विकास थिए। यो क्रम लिच्छवि, मल्ल र शाह कालसम्म देख्न सकिन्छ। १९०३ सालमा राणा शासन सुरु हुँदासम्म परिवारको स्वार्थका लागि केही काम भए। २००४ सालसम्म रहेको राणा शासनकालमा राष्ट्र र जनताका नाममा विकास भएन भन्दा फरक पर्दैन। २००७ सालमा मुलुकमा पहिलोपटक प्रजातन्त्र आएपछि जनता सचेत भए। प्रजातन्त्रसँगै परिवर्तनका लागि राजा त्रिभुवनले नेपालमा पहिलोपटक विकास प्रारम्भ गर्न योजना तथा विकास मन्त्रालय स्थापना गरे। र, अन्तर्राष्ट्रिय सहयोगमा त्रिभुवन ग्रामीण विकास कार्यक्रम सुरुआत गरियो। २०१३ सालमा नेपाल सरकारले पहिलोपटक पञ्चवर्षीय योजना सुरुआत गर्यो। नेपालमा योजनाबद्ध विकासको थालनी यहीँबाट भएको हो। हाल मुलुकमा १५औं पञ्चवर्षीय योजना सञ्चालित छ जसको मूल नारा समृद्ध नेपाल : सुखी नेपाली छ। ग्रामीण विकासको अन्तरसम्बन्ध भनेको कृषि क्षेत्रको उत्थानसँग हुन्छ। ग्रामीण विकास मानव कल्याणका लागि हुन्छ। यसले सामाजिक एवं आर्थिक स्थितिको संरचनात्मक परिवर्तन गर्छ। नेपालमा ७ सय ५३ मध्ये ४ सय ६० गाउँपालिका छन्। २ सय ९३ सहर भनिए पनि लगभग आधा भूगोल गाउँले परिवेशकै छन्। त्यसैले नेपालमा ग्रामीण विकासबिना मुलुकको समग्र विकास सम्भव देखिँदैन। मुलुकको बृहत् लक्ष्य प्राप्तिका लागि ग्रामीण विकास मूल आधार हो। ग्रामीण क्षेत्रमा खासगरी विकटका बासिन्दा अझै पनि गरिबी, पछौटेपन, अन्धविश्वासमा रुमलिएका छन्। विद्युत्, सडक, सञ्चार, अस्पतालजस्ता भौतिक सुविधाबाट गाउँले जीवन वञ्चित हुन्छ। ग्रामीण क्षेत्रहरूलाई उपयुक्त परिवर्तन गर्ने हो भने जनतामा उपयुक्त सीप र क्षमता प्रदान गर्नुपर्छ, जसले विकासलाई दिगो बनाउन सकोस्। यदि विकासलाई अघि बढाउँदै त्यसमा दिगोपना दिने हो भने समग्रमा ग्रामीण क्षेत्रबाट तथा कृषि क्षेत्रबाट नै सुरु गर्नुपर्छ, प्राध्यापक टोडारो भन्छन्, गरिबी, व्यापक असमानता, तीव्र जनसंख्या वृद्धिदर, बढ्दो बेरोजगारीजस्ता समस्याहरूको मूलसृष्टि ग्रामीण क्षेत्रमा रहेको आर्थिक जीवनको मन्दीबाट भइरहेको हुन्छ। त्यसैले पनि स्थानीय सरकारको नेतृत्वमा पुगेका जनप्रतिनिधिले समस्या र विकासको चुरो कुरोमा आफूलाई केन्द्रित गर्नुपर्छ। विकास जनताका लागि हो। जनप्रतिनिधिले बुझ्नैपर्ने चुरो कुरो भनेको विकासमा जनताको स्वामित्व र अपनत्व हुनुपर्छ। यसो हुन सक्यो भने मात्र जनता विकासको स्वामी बन्नेछ। जबसम्म जनता विकासका एजेन्ट बन्दैनन् तबसम्म यसले मूर्तरूप लिँदैन। अर्थात्, विकासका दर्शक र उपभोक्ता मात्र बनुञ्जेल जनताले अपनत्व महसुस गर्दैनन्। परिवर्तनको आभास महसुस गर्दैनन्। सम्भवतः यही भएर सन् १९७० मा विश्वमा पिपुल्स पार्टिसिपेसनको अवधारणाको उदय भयो। अर्थात्, जनस्वामित्व भएको विकास। अर्को शब्दमा विकासमा जनसहभागिता। जनता केन्द्रित विकास मानवीय हितमा हुन्छ। यसका लागि जनता केन्द्रित विकासको अवधारणा अघि सार्नुपर्छ। विकासमा जनता जोडिनुपर्ने स्थितिमा जनता सदाचारी हुन अनिवार्य छ। मानवीय हित वा कल्याण हुन पंक्तिकारले सुरुमा उठान गरेको सदाचारी शब्द मानिसको चरित्रमा अभिन्न भएर रहनु पर्दछ। किनकि परिवर्तनको जग बसाउन सदाचारी समाज नै चाहिन्छ। अन्त्यमा, दोस्रो कार्यकालका जनप्रतिनिधि डोजराध्यक्ष, ठेकेदार बिचौलिया आदि नबनेर विकासको प्रवर्तक, संरक्षक र स्वामी बनेर परिचय बनाउन र प्रसिद्धि कमाउन सकुन्।"
अनौठो समय,"समयले मानिसका सोच र परिवेशसँगै परिस्थिति बदल्दै जान्छ। मानिसलाई कमजोर र शक्तिवान् पनि समयले नै निर्धारण गर्छ। जीवनमा आइपरेका मायाका खोट हुन् या घृणाका चोटहरू सबै नियतिसँगै बग्दै जान्छन्। वास्तवमा यो समय नै अनौठो छ। यसले जीवनलाई मिलनमा होस् या वियोगमा घडीको सुईंसँगै बगाउँदै लान्छ। कोही आँसुभित्र मुस्कान खोजिरहेका हुन्छन्। कोही मुस्कानमा आँसु रोजिरहेका हुन्छन्। यी मानिसका चाहना र खोजाइ फरकफरक छन्। समय भने आफ्नै गतिमा चलिरहन्छ। जसले जसरी उपभोग गर्छ, उपभोक्तामा कर्म छोडिदिन्छ। मानिस स्वभावैले अलि स्वार्थी हुन्छ। ऊ खुसी चाहन्छ। खुसीका विधाहरू फरक हुन सक्छन् तर समय फरक हुन सक्दैन। समय अटल छ। जसरी सूर्य अटल छ। पृथ्वीको घुमाइमा सूर्यको प्रकाश कतै अँध्यारो कतै उज्यालो। रातपछि दिन अनि दिनपछि फेरि रात। सधैं सूर्यको उज्यालो रहँदैन चन्द्रमाको जुनेली रात र औंसीको निष्पट अँधेरो पनि आउँछ। निष्पट अँधेरोमा पनि उज्यालोमा रमाउन चाहनेहरू दियो बालेर उज्यालो छर्छन् र अँध्यारोलाई चिर्दै उज्यालोमा रमाउँछन्। खुसी मानिसको आफ्नो रोजाइ र चाहनामा भर पर्ने नितान्त व्यक्तिगत स्वभावसँग जोडिएको हुन्छ। कोही मायामा खुसी हुन्छन् त कोही घृणा र तिरस्कारमा खुसी हुन्छन्। ऊ आफूलाई बुझ्न सक्दैन र भौतारिन्छ जीवनमा। वास्तवमा खुसी के मा छ खै ! समय बुझेर बाँच्नुमा छ कि, बाँच्नलाई समय बुझ्नुमा छ ! घृणामा छ कि मायामा छ ! आखिरी कहाँ छ त खुसी ? नयनबाट वर्षेका वर्षासँगै आफूलाई बगाउँदै, अतीतलाई बिर्संदै नचाहँदा नचाहँदै पनि जीवनलाई घिसार्नु पर्छ। चाहनाहरू सपना हुन्। कोही पूरा हुन्छन् त कति अधुरा रहन्छन्। सपनामा होइन मानिस विपनासँग रमाउन सक्नु पर्छ। समय विपना हो। जीवनको भोगाइ र अनुभूतिको भेलमा मानिसका सपना र आकांक्षा डुबुल्की मारिरहेका हुन्छन्। सबै पीडाहरू मानिसमा एकै किसिमका हुँदैनन् र सहजै सहन गर्न पनि सक्दैनन्। विश्वास र भरोसाको डोरीमा जीवन अल्झिएको हुन्छ। त्यो डोरी बलियोमा अति बलियो र कमजोरमा अति कमजोर हुन्छ। हरेक मानिसको जीवन उसको मानसम्मान र प्रतिष्ठासँग गाँसिएको हुन्छ। चाहनासँग जोडिएको हुन्छ। सपना र रहरहरूले जीवनका प्रत्येक पल जोडिएको हुन्छ। कहिले क्रोध अँगाल्छ त कहिले भावुक बनिदिन्छ। यही क्रोध र भावुकतासँग पौंठाजोरी खेल्दै जीवनले एउटा रेखा पार गर्छ। थाहा हुँदैन त्यो रेखाले जीवनमा कस्तो आकृति बनाउँछ। त्यही आकृतिले सोच निर्माण गर्छ र मानिसले जीवन र मृत्युको रोजाइमा आफ्नो निर्णय गर्छ। भावनामा बगेका निर्णयहरूले दोहोरो पाटोको अध्ययन गर्दैन। ठीक बेठीक, सही गलत बीचको दूरी मापन गर्दैन। आफू र आफ्नोभन्दा अरू केही देख्दैन। नतिजा जे पनि आउन सक्छ। त्यसैले अति संवेदनशील हुन्छन्। के जीवनदेखि हार खानेहरूले मृत्युलाई रोज्नु ठीक हो ? कदापी होइन। मरेर स्वर्गको बयान लेखिँदैन। कल्पनाको सिसमहलले समयलाई छेकिँदैन। रात पछि दिन आउँछ। कुनै पनि मानिसले जीवनमा देखेका सबै सपना र चाहना पूरा गर्न सक्दैनन् र पूरा पनि हुँदैनन्। सुखदुःख, आँसुहाँसो, पिरचिन्ता, लोभमोह, आरोहअवरोह यी सबै जीवनका हाँगा, पात र जराहरू हुन्। यी सबै छन् र त जीवन छ। त्यसैले मानिसले आफ्ना कथाहरू हुन् या जीवनका व्यथाहरू समयको यही अदृश्य शक्तिको आडमा डोहोर्याउँदै अगाडि बढ्नुको विकल्प छैन। मिलनमय विलासितामा होस् या वियोगमय पल समयलाई सोचसँगै परिस्कृत गर्दै अगाडि बढ्नु नै जीवन हो। दुःखको निदान मृत्यु होइन। सुख होस् या दुःख समयको अगाडि झुक्नै पर्छ। संघर्षले समयलाई झुकाउँछ। दुःख र पीडा भनेका मानिसका छायाँ हुन्। सधैं एकै ठाउँमा र एउटै आकारमा रहन सक्दैन। समयसँगसँगै यसले दिशा र आकार परिवर्तन गरिरहन्छ। कहिले आफ्नो उचाइभन्दा अग्लो रूपमा देखिन्छ। कहिले आफ्नो रूपभन्दा निकै सानो कतै हराए जस्तो आकारमा देखिन्छ। अनि कतै आफ्नै पैतालामुनि थिचिएर पाइला चलिरहेका पनि हुन्छन्। जीवन छुट्टै संसार हो। कतिबेला कहाँबाट आँधी आउँछ र भुँमरी ल्याउँछ भन्न सकिँदैन। समयसँगै बहने सोचले निर्धारण गरेका कदमहरूलाई नियन्त्रण गर्न सक्नु जीवनको चुनौती हो। कतिले हार स्विकार गर्छन् त कतिले जितमा खुसीयाली मनाउँछन्। समयले कहिले लतार्छ, कहिले पछार्छ। कहिले रुवाउँछ, कहिले हँसाउँछ। कहिले औंला समातेर डोहोर्याउँदै सुखका अनुभूति दिलाउँछ। समय एउटा सादा कागज पनि हो जहाँ भाग्यको मसी रहेको कर्मको कलमले आफ्नो जीवन लेखिन्छ। त्यसैले त समय अनौठो छ।"
जितको दम्भ,"स्थानीय तहको दोस्रो निर्वाचनमा मतदानको प्रतिशत भने अपेक्षितभन्दा कम भएको छ। यसो हुनुमा राजनीतिक दलप्रति वितृष्णा, मतदातामा निराशा र नेताप्रतिको असन्तुष्टि र आक्रोश मुख्य कारण देखिन्छ। परिवर्तनका आकांक्षी जनतालाई राजनीतिक दलहरूले नयाँ अनुहारका युवा उम्मेदवार दिन नसक्नु, स्थानीय तहको निर्वाचनमा पनि राजनीतिक दलको माथिल्लो तहबाटै उम्मेदवार तय भएर आउनु र नेताका आफन्त र आसेपासेलाई प्राथमिकतामा राखेर उम्मेदवार चयन गरिनुले परिवर्तनका आकांक्षी नयाँ पुस्तामा निर्वाचनप्रति त्यति उत्साह जाग्न नसकेको मान्न सकिन्छ। नयाँ पुस्ताले राजनीतिक नेतृत्वमा परिवर्तन चाहेका छन् र गणतन्त्रमा पनि जडतन्त्र उचित होइन। यस्तो आवाजको दरिलो प्रमाण बनेका छन्, काठमाडौं महानगरपालिकाका मेयरका स्वतन्त्र उम्मेदवार बालेन साह। युवा स्वयं परिवर्तनका संवाहक हुन्। राजनीतिमा पनि परिवर्तनको संवाहक बन्ने क्षमता र आकांक्षा दुवै छ युवा पुस्तामा। बूढो पुस्ताले राजनीति ओगटेर बसेको र अझै ओगटिरहने लालसा देखाएकाले यथास्थितिको राजनीतिप्रति नै युवामा वितृष्णा बढेको हो। युवाको आकांक्षालाई युवाले मात्रै सम्बोधन गर्न सक्छ र परिवर्तनको आकांक्षालाई पनि युवाले नै पूरा गर्न सक्छ। यही मान्यताले युवाले राजनीतिमा युवा प्रतिनिधित्वको अपेक्षा गरेका हुन्। यसअनुसार स्थानीय तहको राजनीतिमा पनि युवालाई नै अग्रसर गराउनुपर्छ भन्ने मान्यताले युवा जनप्रतिनिधिको माग हरेक युवाले गरेका हुन्। आम मतदाताले ठूलो आशा, भरोसा र विश्वासले स्थानीय तहका जनप्रतिनिधिलाई विकास, निर्माण र विकासका लागि आफ्नो अमूल्य मतद्वारा जिम्मेवारी सुम्पेका छन्। त्यो जिम्मेवारी पूरा गर्न हरतरहले लागि पर्नु हरतरहको कोसिस गर्नु विजयी जनप्रतिनिधिको जिम्मेवारी हो, दायित्व हो। विजयी जनप्रतिनिधिले आजैका मितिबाट आफ्नो जीवनशैलीमै परिवर्तन गरेर सेवकको रूपमा जनताको सेवामा समर्पित हुनु पदीय दायित्वभित्र पर्छ। जनताको सार्वजनिक अपेक्षा पनि यही नै हो। स्थानीय स्तरमा शिक्षा, स्वास्थ्य र रोजगारको व्यवस्थादेखि बाटो, पुल, पुलेसा, सिँचाइ, खानेपानी, बिजुली, यातायात आदि पूर्वाधारको विकासमा खटाई अब जनप्रतिनिधिको दैनिकी हुनुपर्छ। जनप्रतिनिधि जनतासँगै हिँड्नुपर्छ र जनतासँग भिज्नुपर्छ। जनताका सुखदुःख बुझ्नुपर्छ। जनताको सुखमा हाँस्नुपर्छ। जनताका दुःखमा रुनुपर्छ। हरेकपल जनताको सुखदुःखको साथी बन्नुपर्छ। जनताका घरदैला चिन्नुपर्छ र हरेक दिन जनताका घरदैला छिचोल्नुपर्छ। चुनावका बेला हात जोड्दै जनताका घरदैलामा पुग्ने जनप्रतिनिधि जितपछि जनताका घरदैलामा फर्केर पनि नजाने आचरण जनताको अपेक्षाविपरीत हुन्छ। यस्तो आचरणले जनताको सुख र समृद्धिको सपना पूरा हुन सक्दैन। स्थानीय तह निर्वाचनअन्तर्गत विभिन्न पालिकाहरूका परिणाम आउने क्रम जारी छ। नयाँपुराना दुवै अनुहारले विजयको माला पहिरेका छन्। निर्वाचनको परिणाम घोषणा भएसँगै धमाधम विजय जुलुसहरू निस्किरहेका छन्। जितको उन्मादले विजयी उम्मेदवारहरू त यसै पनि उन्मक्त छन् नै। जुलुसमा सहभागी राजनीतिक दलका कार्यकर्तासमेत निकै उत्तेजित भएर उत्तेजक नाराहरू लगाइरहेका छन्। तुलनात्मक रूपमा हेर्दा नयाँ अनुहारमा जितको उत्साह र उल्लास देखिन्छ। पुराना अनुहारमा जितको उन्माद र दम्भ देखिन्छ। जुलुसमा आमजनता थोरै छन् र राजनीतिक दलका कार्यकर्ता धेरै छन्। यो जित कसको ? को। नारा राजनीतिक दलकै पक्षमा लागेको छ, जनताको पक्षमा होइन। जित राजनीतिक दलको भएको छ। जनताको भएको छैन अथवा हुन सकेको छैन। जनप्रतिनिधिको जितलाई जनताको जितको रूपमा स्वीकारिएको छैन अर्थात् जनताको जितको रूपमा लिन सकिएको छैन। जनप्रतिनिधिको जित जनताको जित नभएर राजनीतिक दलको मात्रै जित भएको छ। झुक्किएरै कसैले यो जित कसको ? जनताको भने पनि त्यो कुन हदसम्मको जनताको जित हो भन्ने कुरा जनप्रतिनिधिको कार्यशैलीमा भर पर्ने हो। उसको कर्तव्य निर्वाह र कार्यसम्पादनमा भर पर्ने कुरा हो। जनप्रतिनिधिको कार्यशैली, कर्तव्य निर्वाह र कार्यसम्पादन हेर्नै बाँकी छ। विजय जुलुसमा सहभागी कार्यकर्ताको उन्माद र उत्तेजक नारा अनि विजयी जनप्रतिनिधिको उस्तै उन्मक्त अनुहार, उन्मक्त हेराई र उन्मक्त हाउभाउ हेर्दा त्यो अनुहार, त्यो हेराई र त्यो हाउभाउले जनतालाई नै गिज्याइरहेझैं लाग्छ। हेर, मैले चुनाव जितेर आएँ। अब म केके गर्छु, तिमीहरू हेर्दै जाओ भनिरहेझैं लाग्छ। त्यो उन्मक्त अनुहार, त्यो उन्मक्त हेराइ र त्यो उन्मक्त हाउभाउले। त्यो उन्मक्त अनुहारमा जितको उन्माद मात्रै छ। जितको दम्भ मात्रै छ। आगामी दिनमा जनताले सुम्पेको जिम्मेवारी कसरी पूरा गर्ने भन्ने चिन्ता र चिन्तनको गाम्भीर्यता रत्तिभर पनि छैन। हुनुपर्ने चाहिँ विजय र खुसीको उन्मादभन्दा बढी जिम्मेवारीबोधको गाम्भीर्यता नै हो। तर हरेक विजयी उम्मेदवारको अनुहारमा त्यो गाम्भीर्यताको अभाव टड्कारो महसुस देखिएको छ। चुनावमा भोट हाल्ने हरेक मतदाताले अनेक आशा, अपेक्षा र सपना साँचेका छन्। आम मतदाताका ती आशा, अपेक्षा र सपनालाई पूरा गर्नु निकै चुनौतीपूर्ण छ। त्यो चुनौतीसँग कसरी लड्ने र आम मतदाताका आशा, अपेक्षा र सपनालाई कसरी पूरा गर्न सक्छु अथवा सक्दिनँ भन्ने छैन। यो राम्रो लक्षण होइन। विजयको दम्भले राम्रो संकेत गर्दैन। जनताको सेवक बन्छु भन्ने प्रतिबद्धता गरेका जनप्रतिनिधिले शासक हुने महत्वाकांक्षा राख्नु र जितको दम्भ प्रदर्शन गर्नुलाई स्वाभाविक रूपमा लिन सकिँदैन र लिन पनि हुँदैन। दम्भले प्रतिद्वन्द्वी राजनीतिक दलबीच द्वैष र द्वन्द्व उत्पन्न गर्छ। आमजनताको अपेक्षा भनेको विजयी जनप्रतिनिधिले प्रतिद्वन्द्वीलाई पनि साथमै लिएर अघि बढून्। प्रतिद्वन्द्वी राजनीतिक दलप्रति पनि सकारात्मक धारणा र सकारात्मक दृष्टिकोण राखेर गाउँ, नगर अथवा महानगरको अर्थात् आफ्नो ठाउँको विकासमा सहयात्रा गरून् भन्ने हो।"
नेपाल टी२० लिग असोज ८ देखि,काठमाडौं : नेपाल टी२० लिग असोज ८ देखि हुने भएको छ। नेपाल क्रिकेट संघ (क्यान)ले फ्रेन्चाइज क्रिकेट प्रतियोगिता नेपाल टी२० लिगको घोषणा गरेको हो। क्यानले बुधबार पत्रकार सम्मेलन गर्दै फ्रेन्चाइज क्रिकेट प्रतियोगिता नेपाल टी२० लिगको घोषणा गरेको हो। टियु क्रिकेट मैदानमा आयोजना हुने प्रतियोगिताको फाइनल खेल कात्तिक ५ गते हुनेछ। क्यानले यसअघि नै नेपाल टी२० लिग आयोजना गर्ने बताईसकेको थियो। यद्यपी औपचारिक घोषणा गरेको थिएन्। प्रतियोगिताको कमर्सियल र रणनीतिक साझेदार भारतीय कम्पनी सेभेन थ्री स्पोर्टस रहेको छ।
