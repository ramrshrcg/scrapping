शीर्षक,विवरण
सत्ताको विकृत अभ्यास,"कथनी र करणीबीचमा भेद गर्ने सामर्थ्य जनतामा छ। हेक्का राखौं, प्रदेश र संघीय निर्वाचन बाँकी छन्। नेपाली राजनीतिमा बेलाबेलामा विचित्रका परिदृश्य देखिने गर्छन्। राजनीतिक सिद्धान्त, विचार, नीति वा अन्य कुनै ठोस कारणले त्यस्तो अनुमान वा परिणामको अपेक्षा गरिएको हुँदैन। तर, अचानक घटित हुन्छ। त्यही विकृत अभ्यासको नयाँ शृंखला अहिले मन्त्री परिवर्तनको सिफारिस र स्थगनको रूपमा प्रकट भएको छ। एकीकृत समाजवादी पार्टीले सरकारमा पठाएका मन्त्री फिर्ता बोलाएर नयाँ पठाउने निर्णय गर्यो। त्यही निर्णयअनुसार अध्यक्ष माधव नेपाल स्वयंले प्रधानमन्त्री शेरबहादुर देउवालाई भेटेर सिफारिस गरे। हटाइएकामध्ये केही मन्त्री मौन बसे भने केहीले निर्णय पालना गर्ने वचनबद्धतासहित आफूले हासिल गरेका उपलब्धिको फेहरिस्त पनि सुनाए। यद्यपि उसले परिवर्तनको निर्णय गर्दा त्यसो गर्नु पर्नाको कारणमा मन्त्रीको कार्यसम्पादनको विषयलाई आधार बनाइएको थिएन। कुनै अन्य महत्त्वपूर्ण कारण पनि खोलेको थिएन। कारण एउटै थियो, आलोपालो प्रणाली। पहिलो चरणमा गएका मन्त्री ६ महिना रहने र त्यसपछि अर्को जाने पूर्वनिर्णय कार्यान्वयन गरिएको पार्टीका अध्यक्ष र अन्य पदाधिकारीले स्पष्ट गरे। पार्टीभित्र यो विषयलाई लिएर असन्तुष्टि प्रकट भयो। बहस पनि गरियो। तर, असन्तुष्ट पक्षबाट पनि त्यसको नीतिगतसैद्धान्तिक आधारभन्दा आफूले पनि अवसर पाउनुपर्ने भन्नेमा जोड दिइयो। असन्तुष्टलाई मिलाउन नेतृत्वले पनि अरूलाई पनि क्रमशः अवसर दिइने भनेर आश्वस्त पार्ने प्रयास गर्यो। तर, अरूलाई सम्झाउन सके पनि जसलाई हटाइएको थियो, उनीहरूलाई विश्वासमा लिन सकेन। नेतृत्व निर्णय गर्ने तर कार्यान्वयन गर्न नसक्ने निरीह अवस्थामा पुग्यो। मन्त्री हुन जानेभन्दा हटाइने बलियो देखिए। यो निर्णय कार्यान्वयन होलानहोला भावी दिनमा देखिनेछ। मन्त्रीको सिफारिसमा परेर उत्साहका साथ भावी योजनासहित अन्तर्वार्ता दिनसमेत भ्याइसकेका नेताको कदम के हुनेछ, त्यो पनि खुल्दै जाला। यद्यपि एकीकृत समाजवादीले स्थापित गरेको आलोपालो मिलेर खाने सिद्धान्त भने नेपाली राजनीतिमा राम्रैसँग बहसको विषय बन्नेमा कुनै सन्देह छैन। नेपाली राजनीतिको सबैभन्दा विकृत रूप हो मिलेर खाने प्रवृत्ति। शासन सञ्चालनमा व्याप्त यही प्रवृत्तिले मुलुकमा भर्खर स्थापित भएको प्रणालीप्रति वितृष्णा बढाइरहेको छ। लामो समयदेखि मुलुकमा लोकतन्त्र कमजोर भइरहनुको पछाडिको मूल कारण पनि यही हो। संस्थापनको विरोध गर्दा सबै कमजोरी खुट्ट्याउन सक्ने, त्यसैलाई परिवर्तनको औजार बनाउने र परिवर्तन पछि पुरानै प्रवृत्तिमा रम्ने नेपाली राजनीतिको पुरानो रोग हो। विधि र प्रक्रियाका विषय जहिले पनि जोडदार ढंगले उठ्ने गर्छन्। तर, जब आफूले त्यसको पालना गर्नुपर्ने समय आउँछ तब उल्लंघनको क्रम उसैबाट सुरु हुन्छ। एकीकृत समाजवादीका अध्यक्ष माधव नेपालका हकमा पनि यो कुरा पटकपटक देखिएको छ। त्यसको नयाँ रूप अहिलेको आलोपालो खाने सिद्धान्तको प्रतिपादन हो। कुनै पनि सभ्य समाजमा राजकीय सत्तालाई व्यक्तिगत वा दलगत स्वार्थमा यो हदसम्म दुरुपयोग गरिने अपेक्षा हुन्न। यसले पार्टी विभाजनको अन्तर्य पनि खुलस्त पारेको छ। पछिल्लो समयमा सरकार र सत्ता गठबन्धनका नेताहरू आफैंले उठाएको मुद्दाबाट च्यूत भएका छन्। फलतः नेपाली राजनीतिको अभ्यास मात्र होइन, प्रणाली नै घाइते हुँदैछ। वर्तमान सरकार गठन हुँदा स्थिरता सबैभन्दा मुख्य मुद्दा बनेको थियो। तत्कालीन प्रधानमन्त्री केपी शर्मा ओलीले प्रतिनिधिसभा विघटन गरेर देशलाई अस्थिरतामा लगेको विश्लेषण गठबन्धन पक्षको थियो। संसद््को निरन्तरता, सरकारको निरन्तरता, मन्त्रीको निरन्तरतालाई नीतिगत निरन्तरताको परिचायक मानिएको थियो। संरचनाको निरन्तरतालाई स्थिरताको पर्याय भनिएको थियो। यो भाष्य राजनीतिक वृत्तमा मात्र निहित थिएन। न्यायालयले पनि त्यही भनेको थियो। संसद्् पुनस्र्थापना र वर्तमान प्रधानमन्त्रीको नियुक्तिको आदेश गर्दा अदालतले स्थिरताको मान्यतालाई मुख्यतः बोकेको थियो। स्थिरतासँग सुशासन जोडिएको थियो। जनताले खोजेको डेलिभरी दिने कुरालाई उठाइएको थियो। तर, पछिल्लो समयमा सरकार र सत्ता गठबन्धनका नेताहरू आफैंले उठाएको मुद्दाबाट च्यूत भएका छन्। उनीहरूमा निहित दोहोरो चरित्र एकपछि अर्को गर्दै उजागर भइरहेको छ। फलतः नेपाली राजनीतिको अभ्यास मात्र होइन, प्रणाली नै घाइते हुँदैछ। यसैगरी, विगतमा अध्यादेश जारी गर्ने कुरालाई प्रमुख विकृतिको रूपमा व्याख्या गरियो। त्यसमा पनि दल विभाजनसम्बन्धी अध्यादेशलाई त लोकतन्त्र विरोधी, संविधान विरोधी मानियो। तर, देउवा प्रधानमन्त्री भएपछि हठातरूपमा संसद् अधिवेशन अन्त्य गरी भोलिपल्टै दल विभाजनको अध्यादेश ल्याइयो। त्यसको विषयवस्तु अझ आश्चर्यलाग्दो रह्यो। केन्द्रीय समिति र संसदीय दलको ४० प्रतिशतले दल विभाजन गर्न सक्ने ऐनको व्यवस्थालाई अध्यादेशमार्फत गरियो। कुनै एक स्थानमा ४० प्रतिशत भए विभाजन गर्न सक्ने व्यवस्था ओली सरकारको समयमा गरिएको थियो। त्यसबेला प्रतिशत उही थियो तर र को सट्टा वा को प्रावधान राखिएको थियो। परिणामतः एकातर्फ ४० प्रतिशत भए विभाजन गर्न सक्ने अवस्था बन्दै थियो। जुन २०४७ को संविधान कार्यान्वयनको समयमा आमअभ्यासमा थियो। विरोधपछि त्यो अध्यादेश खारेज गरियो। तर, लगत्तै बनेको शेरबहादुर देउवा नेतृत्वको सरकारले फेरि अध्यादेश ल्यायो। नयाँ अध्यादेशमा ४० प्रतिशतको सट्टा २० प्रतिशतको प्रावधान राखियो। र को सट्टा वा पनि थपियो। अर्थात् केन्द्रीय समिति वा संसदीय दलमा २० प्रतिशत भए दल विभाजन गर्न मिल्ने भयो। नेकपा एमाले यही अध्यादेशअनुसार विभाजित भयो। एकीकृत समाजवादी जन्मियो। अनि अध्यादेश पनि फिर्ता लिइयो। अदालतमा यो विषयमाथि प्रश्न उठाइए पनि अदालतले त्यसको सुनुवाइ नै गरिदिएन। अध्यादेशका शृंखला जारी रह्यो अन्य विषयमा पनि। गैरसांसद मन्त्री हुने अभ्यासको पनि त्यो बेला खुबै विरोध भयो। तर, देउवा नियुक्त हुनासाथ प्रधानन्यायाधीशकै कोटामा गैरसांसद मन्त्री बनाइयो। उनी हटे पनि त्यो शृंखला जारी रह्यो। वर्तमान सरकार गठन गर्न सहयोग पुग्ने गरी बहस गर्ने गैरसांसद कानुन व्यवसायीलाई मन्त्री नियुक्त गरियो। पछिल्लो समयमा एकीकृत समाजवादीले गैरसांसद व्यक्तिलाई मन्त्रीमा सिफारिस गर्यो। विज्ञता वा आवश्यकताका आधारमा गैरसांसद मन्त्री बन्नु कुनै अस्वाभाविक कुरा होइन। तर, स्वार्थअनुसार यसको समर्थन र विरोध हुनु भने द्वैध चरित्रको परिचायक हो। राज्यका महत्त्वपूर्ण अंगहरू प्रधानमन्त्रीअन्तर्गत लगेर शासनसत्तालाई केन्द्रीकृत, निरंकुश, तानाशाही बनाउन खोजेको आरोप अघिल्लो सरकारमाथि थियो। आरोप लगाउने पक्ष सरकारमा गएपछि त्यसमा कुनै परिवर्तन भएन। अन्ततः त्यो संरचना अहिले पनि त्यहीरूपमा कायमै छ। विकृति मानियो, तर सुधार गरिएन। गलत भनिएकै अभ्यासलाई निरन्तरता दिइयो। त्यसो त यो शृंखला प्रदेश तहमा अझ विस्तारित भयो। प्रदेश सरकारको निर्माण, त्यहाँको मन्त्रिपरिषद् गठन, पुनर्गठन, विस्तारलगायत पनि केन्द्र निर्देशित हुन पुग्यो। संघीयताको अभ्यासलाई कमजोर बनाइयो। प्रदेशको राजनीतिक संरचनालाई केवल प्रशासनिक संरचनाको रूपमा अभ्यास गरियो। आगामी आर्थिक वर्षको बजेट त्यसै शृंखलाको अर्को ताजा उदाहरण बनेको छ। हिजो बजेटलाई वितरणमुखी भन्ने आरोप जुन व्यवस्थाका कारण लगाइएको थियो, आज त्यसलाई अरू विस्तारित गरियो। जहाँ स्रोतको कुनै प्रबन्धसमेत गरिएन। थिलथिलो बनेको अर्थतन्त्रलाई सुधार गर्ने, विकास र समृद्धिको अभियानलाई अघि बढाउने, मूल्यवृद्धि नियन्त्रणलगायत नागरिकलाई प्रत्यक्षरूपमा लाभान्वित गर्ने जस्ता जनसरोकारका विषयलाई बेवास्ता गर्दै आर्थिक प्रणाली ध्वस्त गर्ने प्रकारले बजेट प्रस्तुत गरियो। यी केही उदाहरण मात्र हुन्। यस्ता थुप्रै सन्दर्भ छन्, नेपाली राजनीतिमा प्रवृत्ति बनेका। कुनै सरकार वा प्रणालीविरुद्ध आन्दोलनका मुख्य विषय नै परिवर्तनपछि ओझेलमा पर्ने आमअभ्यास बनेको छ। हिजो राणाका विकृति पञ्चायतले बोक्ने, पञ्चायतका विकृति प्रजातन्त्रले बोक्ने काम भयो। शाही शासनका रूपमा लादिएको लोकतन्त्रविरोधी निरंकुश शासनसत्ताले राजतन्त्र नै अन्त्य गरिदियो। प्रजातन्त्र संघीय लोकतान्त्रिक गणतन्त्रको नयाँ स्वरूपमा पुनस्र्थापित भयो। समाजवाद उन्मुख अर्थव्यवस्थाको परिकल्पनासहित सामाजिक परिवर्तनको एजेन्डा समेटेर नयाँ संविधान जारी भयो। तर, अभ्यास भने लोकतान्त्रिक हुन सकेन। झन् विकृत बन्यो। विगतको निर्वाचनलगत्तै बलेको आशाको दियो पनि निभ्यो। देश थप संकटमा रुमलिँदै गयो। स्थानीय तहको निर्वाचन भर्खरै सकिएको छ। त्यसले नयाँखालको झट्का दिएको छ कतिपय स्थानमा। चुनावपछि दलहरूको हैसियतमा भएको फेरबदल विश्लेषणको एउटा पाटो होला। निर्वाचनमा भएको गठबन्धनको तत्कालीन र दीर्घकालीन असर विश्लेषणको अर्को पाटो होला। निर्वाचनको स्वच्छता पनि बहसको विषय होला। अधिकांशमा पुराना जनप्रतिनिधि अस्वीकृत हुनु पनि मूल्यांकनको अर्को विषय हुन सक्ला। सँगसँगै नेपाली जनमत सधैं एउटै रहँदैन, छिटो छिटो परिवर्तन भइरहन्छ भन्ने सन्दर्भ पनि अर्को महत्त्वपूर्ण पक्ष हुन सक्छ। स्थानीय तह निर्वाचनमा भर्खर मात्र प्रकट भएको मत र त्यसबाट निर्वाचित जनप्रतिनिधिले कार्यभार सम्हाल्न भ्याउँदा नभ्याउँदै प्रकट हुन थालेका अभिमतले धेरै कुराको संकेत गर्छन्। समाज परिवर्तनशील छ। नागरिकको मनोविज्ञान अझ बढी परिवर्तनशील छ भन्ने यसले देखाउँछ। काठमाडौं उपत्यका अहिले फोहोरको डंगुरमा पुरिँदै गएको छ। सहरको सौन्दर्य र वातावरणीय प्रभावको दृष्टिले त कुरूप बनेकै छ, जनस्वास्थ्यको दृष्टिले समेत महामारीको स्थिति बन्दैछ। यहाँका अस्पतालमा बिरामीको चाप बढिसक्यो। झाडापखालाको प्रकोप फैलिइसक्यो। काठमाडौं महानगरपालिकाका मेयर, उपमेयरको दौडधूप त देखिएको छ, तर परिणाम आएको छैन। यो अवस्था केही दिन अरू लम्बिएमा नागरिकको जीवन गम्भीर संकटमा पर्न सक्छ। स्थानीय तहको नयाँ नेतृत्वले जगाएको आशा निराशामा परिणत हुनेछ। यसले उत्पन्न गर्ने आक्रोशको सिकार स्थानीय तह मात्र होइन, केन्द्र र प्रदेश सरकार नै बन्ने निश्चित छ। किनकि अहिलेको समस्याको मूल जड महानगरको नेतृत्व नभई केन्द्र र प्रदेश सरकार हो। महानगरको मेयर उपमेयर होइन, प्रधानमन्त्री र मुख्यमन्त्री हुन्। उनीहरूको अकर्मण्यता र गैरजिम्मेवार प्रवृत्ति यसमा मूल जिम्मेवार छ। नेपाली राजनीतिमा विरोधबाट स्थापित हुने प्रवृत्ति हावी छ। लामो समयसम्म यो कार्ड सफल पनि भयो होला। तर, अब हरेक नागरिक सचेत भएका छन्। उनीहरू विरोध होइन, सिर्जना चाहन्छन्। निराशाको व्यापार होइन, आशाको सञ्चार गर्नेतिर उनको ध्यान तानिन थालेको छ। कथनी र करणीबीचमा भेद गर्ने सामथ्र्य उनीहरूमा छ। हेक्का राखौं स्थानीय निर्वाचन मात्र सकिएको हो, प्रदेश र संघीय निर्वाचन बाँकी नै छ।"
जलवायु परिवर्तनको प्रभाव,"संविधानले हरेक नेपालीले स्वच्छ वातावरणमा बाँच्न पाउने मौलिक हकको ग्यारेन्टी गरेको छ। व्यवहारतः हामीमाझ ठूलै समस्या छ। वातावरण मान्छेअनुकूल छैन। विकासले विनाश निम्त्याएको छ। वन, वातावरण, जैविक विविधता, मानवीय अस्तित्व संकट, जलवायु परिवर्तन, वन्यजन्तुको संरक्षण अनेकौं कारण देखाई प्रस्तावित निजगढ विमानस्थल निर्माणको काम रोक्नसमेत सर्वोच्च अदालतले रोक लगाएको छ। हरेक वर्ष वातावरण संरक्षणमा जनचेतना बढाउने क्रममा संसारले जुन ५ मा वातावरण दिवस मनाउँदै गरेको छ। ५० वर्षदेखि विश्वको ध्यान यतै मोडिएको छ। यो समयमा मानव मात्रले पृथ्वीको दोहन १५ प्रतिशतले बढाएको छ। खाद्यान्न उत्पादन मात्रै ३ सय प्रतिशतले बढाउन खेतबारीमा हानिकारक विषादीको प्रयोग गरेको छ। सन् १९९२ यता त सहरीकरणको वृद्धि दोब्बरले बढेको छ। १९७० यता वनका काठको प्रयोग ४५ प्रतिशतले बढेको छ। वन फडानीको क्रम उच्च छ। सन् १९८० देखि २० वर्षमै पृथ्वीको १ अर्ब हेक्टर उष्णप्रदेशीय वन नष्ट भइसकेको छ। तीन शताब्दी यता सिमसार क्षेत्रको भूभाग ८५ प्रतिशतले नष्ट भइसकेको छ। अहिले पृथ्वीको झन्डै ७५ प्रतिशत भाग मानवले आफ्नो अनुकूल हुने गरी प्रयोग गरिसकेको छ। यसको अर्थ हुन्छ, केवल मानव हित हेतु जीवजन्तु, किराहरू, वनस्पति, फलफूल, खाद्यान्नमा गम्भीर समस्या छ। सुडान, कंगो, अफगानिस्तान, इथियोपिया, श्रीलंकालगायत धेरै देशमा हाल खाद्यसंकट छ। जल, जंगल र जमिनको अधिक दोहनले मानिसको भावी दिन विश्वमै बढी कष्टकर हुने निश्चित छ। पृथ्वीको गर्भगृहमा दुईतिहाइ पानी छ भने एकतिहाइ भूभागलाई मानवले कृषि र पशुपालनमा उपयोग गरेको छ। जीवजन्तुको बासस्थानलाई विस्थापन गरेको छ भने वनस्पतिको अत्यधिक दोहन छ। फलतः पृथ्वीको तापक्रम सन् १९३० को दशकदेखि नै सरदर १ डिग्रीले बढेको छ। यदि सरदर ४ डिग्रीले बढ्ने हो भने पृथ्वीका धेरै मानव हितका प्रजाति लोप नै हुनेछन्। सन् १९८० यता प्लास्टिकको उपयोग १० प्रतिशतले बढेको छ। कृषिमा रासायनिक हानिकारक मलकोे प्रयोगमा भारी वृद्धि छ। त्यसैले समुद्रमा समेत अब जीवजन्तु टिक्न सक्ने अवस्थामा छैनन्। सन् २०१७ कोे जलवायु परिवर्तनको सूचकांकमा विश्वमा नेपाल चौैथो नम्बरमा परेको छ। यहाँको वायु विश्वकै सबैभन्दा प्रदूषित मानिएको छ। ध्वनि, वायु एवं जल प्रदूषणका कारण कडा रोगको उच्च जोखिममा छ आज आममानव। अधिक कार्बनको उत्सर्जन यसको कारण बनेको छ। मानव सभ्यताको इतिहास ५५ करोड वर्ष लामो छ, ढुंगेयुगको मान्छे आज चन्द्रलोक पुगी धेरै स्पेस खोज्दैछ आकाशको। मानौं, उसलाई धर्ती साँघुरो भएको छ। सस्त्रास्त्रको होडबाजी पनि कम छैन। रासायनिक, जैविक हतियारमा प्रसन्न छ आजको मान्छे। सुरुदेखि नै जबजब मानवले बस्ती बसाउँदै आयो, उसले आफूलाई नदी, जलाशय, खोलानालाकै छेउछाउ मन परायो। विश्वप्रसिद्ध सहर न्युयोर्क, लन्डन, संघाई, ढाका, दिल्ली, क्वालालम्पुर सबैजसो मुख्य सहर नदी, खोला, सागर छेउछाउ नै छन्। काठमाडौं उपत्यका मात्र होइन, मुख्य सहरहरू भद्रपुर, चन्द्रगढी, दमौली, पोखरा, जोमसोम, नारायणघाट, बुटवल, बेनी, महेन्द्रनगर सहर सबैजसो नदी खोला सिमसार क्षेत्रनजिकैै छन्। जहाँको प्रदूषित अवस्था हेर्दा केही बोल्नै नपर्ने अवस्था छ। कार्बन उत्सर्जनको प्रमुख कारक मानिस नै हो। प्रकृतिलाई नबिर्सने हो भने सिमसार, वन, नदीनालाले मानव उत्सर्जित कार्बनलाई सोसेर लिन्छ। विश्व खाद्य संगठन भन्छ, माटोभित्र ३० प्रतिशत कार्बन सञ्चित छ। जल, जमिन, वन, ऊर्जालाई खलल पुर्याउँदा जलवायु परिवर्तन र त्यसको नकारात्मक असरलाई मानव संसारले स्वीकार नगरी सुखै छैन। प्रकृतिले कार्बन लिन्छ, अक्सिजन दिन्छ। मानवको अभिन्न अंग बनेको प्रकृतिको चरम विनाशतिर स्वयं मानव नै उन्मुख छ। संसारकै प्रसिद्ध मुलुकमा बढी चिसोका कारण मानिसको अवसान भएको छ। माइनस ७० डिग्रीको सेल्सियस अमेरिकामा र अष्टेलियामा प्लस ४७ डिग्री सेल्सियसको खबर पुरानो भइसक्यो। अतिवृष्टि, अनावृष्टि, खण्डवृष्टिकै कारण हाम्रो निन्द्रा बिग्रेको छ। सहरमा पानी पर्दा बाटो हराउँछ, गाडी डुब्छन्। मानव विसर्जित भएको अबस्था छ। धानको उत्पादन लाखौं मेट्रिक टनले घटेको छ, खाद्यान्नमा विदेशीको मुख ताक्नु परेको छ। पानी प्रदूषित हुनु र पानीमा जलचर नपाइनुमा मानव निर्मित प्रदूषण कार्वन उत्सर्जन नै हो। कार्वन अक्साइडकै कारण आज मानव कडा रोगको उच्च जोखिममा छ। सबैभन्दा बढी कार्बन सोसेर लिने वन नै हो। वन, नदीनाला, सिमसार क्षेत्रको अतिक्रमणले मानव आफैं मृत्युको मुखमा परिरहेको छ। नेपालको अधिकतम तापक्रम हरेक वर्ष औसत ००६ डिग्री सेल्सियसले बढेको छ। अन्य क्षेत्रको तुलनामा हिमाली क्षेत्रमा यसको दर बढी छ। विश्व जनसंख्याको ०४ प्रतिशत मात्र मानिस नेपालमा बस्छन्। विश्वको कुल हरितगृह ग्यासको करिब ००२५ प्रतिशत मात्र नेपालले उत्सर्जन गर्छ। तथापि वायुमण्डलमा नेपाल उच्च जोखिममा छ। विगत एक शताब्दीमा नेपालको उच्च भूभाग हिमाली क्षेत्र सगरमाथाको हिमभाग ३३० फिट गलेको छ। पानीको वहावको कमीकै कारण भोलिको दिनमा ऊर्जा संकट थपिने सम्भावना बढी छ। नेपालको वार्षिक वर्षा क्रममा व्यापक हेरफेर भइसकेको छ। लामो समय खडेरी पर्ने वा तीव्र वर्षा हुने क्रम देखापरेको छ। अहिले रात र दिन दुबैमा चिसो कम छ। १०० मिलिमिटर वा सोभन्दा बढी परिमाणमा पानी पर्ने दिनहरूको संख्या पनि बढ्दै छ। एकातिर हिमनदी पातलिएका छन् भने अर्काेतिर हिमतालको आकार बढ्दै गएको छ। जलवायु परिवर्तनकै कारण कृषि, जलस्रोत, वन, जैविक, विविधता, मानव स्वास्थ्य, पर्यटन र समग्र पूर्वाधारमै प्रभाव परेको छ। सन् २००९ देखि मात्र मुलुकले जलवायु परिवर्तनसम्बन्धी राष्ट्रिय एजेन्डा प्रयोगमा ल्याएको हो। अन्तरिम योजना २०६४ ले मात्रै वातावरण व्यवस्थापन एवं जलवायु परिवर्तनको विषयलाई प्रत्यक्ष सम्बोधन गरेको हो। दिगो विकास एजेन्डा २०५९ र सहस्राब्दी विकास लक्ष्य २०५८ ले पनि सम्बोधनसम्म चाहिँ गरेको छ।"
सौन्दर्य बजारको कुरूपता,"स्थानीय निर्वाचनको गर्मी सेलाउन नपाउँदै हाम्रा सडकगल्ली पुनः ताते, यौनहिंसाविरुद्ध न्यायको आवाज बुलन्द गर्दै। एउटी किशोरीले आठ वर्षअघि झेलेको यौनिक उत्पीडनको घटना सामाजिक सञ्जालमार्पत सार्वजनिक गर्दा विशेषगरी महिलाहरूको मुटु नराम्ररी चस्कियो। त्यसको प्रत्यक्ष प्रमाण सामाजिक सञ्जाल, आमसञ्चार माध्यमलगायत सडकमा देखिएको विद्रोहले दिएको छ। यो नौलो घटना होइन, समाजमा दिनानुदिन हुने यस प्रकारका घटनामा थप एउटा घटना मात्र हो यो। निर्मला पन्तमाथि भएको जघन्य अपराधको घाउ पुरिएको छैन। त्यसपछि असंख्य महिला किशोरी तथा बालिका बलात्कृत भइसकेका छन्। केही समयअघि मात्र एउटी गायिकाले आआफू नाबालिग हुँदा आआफूमाथि भएको यौन शोषणको खुलासा गरेकी थिइन्। पछि न्याय खोज्दै गरेको उनैको आवाज धर्मरायो। त्यसको कारण उनैलाई थाहा होला। तर, त्यसले के संकेत गरेको छ भने हाम्रो समाजमा यौनहिंसा पीडित महिलाले त्यसविरुद्ध आवाज उठाए पनि न्याय पाउन सजिलो छैन। निष्पक्ष न्यायसम्म पुग्ने उनका पाइला बीचबाटोमै अदृश्य नेलहरूमा जकडिन्छन्। सत्य ओकल्ने मुख पनि कसैले नदेख्ने गरी थुनिइन्छ। बयान फेरिन्छ, प्रमाण नष्ट गराइन्छ। अन्ततः दोषी निर्दोष साबित हुन्छ किनकि दोषी हाम्रो सामाजिक संरचनाको शक्ति केन्द्रमा रहेको पुरुष नै हुन्छ। आखिर कतिन्जेल हारिरहने महिलाले ? विगतका घटनाभन्दा अहिलेको घटना भिन्न यसर्थ छ कि पीडित महिला ग्ल्यामरको रंगीन संसार र सौन्दर्य बजारसँग सम्बन्धित देखिएकी छन्। सौन्दर्य बजारमा महिलाको शरीरलाई वस्तुसरी विज्ञापनमा प्रदर्शित गराएर मुनाफाको व्यापार गरिन्छ। त्यसैले त्यहाँ कति महिलाले यौन दुव्र्यवहार खेपिरहेका होलान् ? सहजै अनुमान गर्न सकिन्छ। यसो भए पनि सम्पन्नता र लोकप्रियता दुवैको प्राप्ति हुने भएकाले यो बजार निरन्तर फस्टाउँदै गएको छ। एकातिर रहरहरू होलान् अल्लारे किशोरीहरूका र अर्कातिर बाध्यता पनि होलान् सहनुपर्ने। यस्तै परिस्थितिमा कठै ती किशोरीले आठ वर्ष कसरी बिताएकी होलिन् ? यस्तै बाध्यात्मक परिस्थितिमा कति किशोरीहरू विक्षिप्त भएका होलान् ? कति त चुपचाप जीवनबाटै विमुख पनि भए होलान्। सुस्मिताले घटनाको उजागर गर्दै न्यायका लागि आवाज उठाउने साहस गरिन्। सलाम छ यो साहसलाई ! उनको न्यायका लागि आवाज बुलन्द गर्दै भएको प्रदर्शन, त्यसको फलस्वरूप अभियुक्तको पक्राउ तथा बलात्कारजन्य अपराधमा भएको हदम्यादसम्बन्धी कानुन संशोधनको बहस एउटा उपलब्धि हो। यसबीच पैसा र पहुँचका आधारमा अपराधी नउम्केला भन्न पनि सकिँदैन। विगतका घटनाहरूले यस्तै देखाएको छ। पुरुषसत्ताको चर्को विरोध गर्नेहरूले अब पुँजीवादभित्र सोही पुरुषसत्ताले फिँजाएको सौन्दर्य बजारको सञ्जालविरुद्ध पनि आवाज उठाउनुपर्ने बेला आएको छ। यौनहिंसाका मुद्दामा कानुनी प्रावधान बलियो हुनुपर्छ, यो अकाट्य माग हो। अझ महत्त्वपूर्ण कुरा त यसमा राज्य तथा प्रहरीप्रशासन हदैसम्म संवेदनशील हुनुपर्छ। यसो भए मात्र पीडित महिलाले आफूमाथि भएको हिंसाबारे खुलेर जाहेरी दिन सक्छन्। यदि यसो हुँदो हो त निर्मला पन्तका अपराधी उम्कने थिएनन्। महिलामाथि हुने यौनजन्य हिंसाविरुद्ध महिलाले मात्र आवाज उठाउनुपर्ने समाजमा केही प्रश्न उठ्छन्। के यो समस्या महिलाको मात्र हो ? होइन भने यसमा पुरुषको आवाज र सहभागिता न्यून किन ? कतै हाम्रो समाजमा यौनहिंसा पुरुषको स्वभाव र विशेषता हो भन्ने पुरातन संस्कार अभै जीवित त छैन ? हिंसापीडित महिलाले आफूलाई समाजमा मुख देखाउन योग्य नठान्नु तर पीडक पुरुष भने छाती फुलाएर हिँड्नुले यसैतर्फ संकेत गर्दैन र ? जबसम्म बलात्कारलाई दुर्घटना मात्र मान्नुको साटो त्यसलाई महिलाको इज्जतसँग जोड्ने परम्पराको अन्त्य हुँदैन, तबसम्म पीडितले त्यसविरुद्ध आवाज उठाउन सक्दैनन्। यौनहिंसाका सबै घटना उत्तिकै निन्दनीय हुन्छन्। त्यसमा संलग्न जो कोहीलाई पनि कानुनी दायरामा ल्याएर हदैसम्मको सजाय दिनुपर्छ। ताकि कुनै पनि पुरुषले महिलामाथि कुदृष्टि राख्नुअधि बारम्बार सोच्नु परोस्। घटना भइसकेपछि कानुनी उपचारको आवश्यकता त हुन्छ नै तर घटनाका कारणहरूको खोजीका साथै त्यसको न्यूनीकरणको प्रयास पनि उत्तिकै आवश्यक देखिन्छ। हिंसापीडित महिलाका लागि आफू पीडित भएको प्रमाण जुटाउनु नै सर्वाधिक कठिन हुन्छ भने कानुनले बिनाप्रमाण न्याय दिन सक्दैन। हाम्रोजस्तो परम्परागत समाजका महिला तथा किशोरीहरू आफूमाथि यौनहिंसा हुनासाथ त्यसको प्रमाण लिएर प्रहरी प्रशासनसमक्ष पुग्न सक्दैनन्। पुगिहाले पनि त्यहाँ उसैलाई हतोत्साही र बदनाम गराउने प्रयास हुन्छ। त्यसैले त यस्ता घटनाहरू बाहिर नल्याई सहेरै बस्नेको संख्या बढी हुन्छ। त्यसैले यससम्बन्धी सोच तथा दृष्टिकोणमा परिवर्तन ल्याई स्थापित पुरुषवादी मूल्यबाट समाजलाई मुक्त गराउनुपर्छ। सौन्दर्य बजारमा देखिएको कुरूपताको सानो उदाहरण हुन्, सुस्मिता। नारीअस्मिताका दृष्टिले सौन्दर्य बजारभित्रको कुरूपता अत्यन्त निन्दनीय छ। पुरुषवादी यही सोचको जगमा अडेको छ, हाम्रो सौन्दर्य बजार ! परापूर्वकालदेखिको नारीप्रतिको दृष्टिकोण अध्यावधि कायमै छ भन्ने प्रमाण यसले दिइरहेको छ। नारीदेहको प्रदर्शन र प्रयोगबाट पुरुषले मनोरञ्जन गर्ने परम्पराको निरन्तरता नै हो, आधुनिक पुँजीवादी युगको सौन्दर्य प्रतियोगिता ! यसबाट ठूलो व्यापार चल्छ, प्रशस्त नाफा आर्जन हुन्छ। अनि, त्यसको अत्यन्त सानो भाग विजयी सुन्दरीहरूले प्राप्त गर्छन्। सौन्दर्यको यस्तो बजारभित्र कति कुरूपताहरू लुकेका हुन्छन् भन्ने यथार्थको एउटा झिल्को मात्र हो, सुस्मिताको पीडा। त्यो बजारभित्र किशोरीहरूलाई कसरी सुनियोजित रूपमा फसाइँदो रहेछ भन्ने प्रमाण उनको भिडियोले प्रस्तुत गरेको छ। सौन्दर्य बजारलाई व्यक्तित्व विकास र अग्रगमनको आधार मान्नेहरूले एकचोटि सोच्नै पर्ने प्रश्न छ अहिलेसम्म हाम्रा सुन्दरीहरूले देश र समाजका लागि के कस्ता योगदान गरेका छन् ? यसको उत्तर सायद पूर्वमिस नेपाल माल्भिका सुब्बाको उपर्युक्त घटनामा देखिएको निरीहता र क्षमायाचनाको प्रसंगले नै दिएको छैन र ? सौन्दर्य बजारको सञ्जालभित्र सुन्दरीहरू विवश हुनाले बोल्न सक्दैनन्। विश्वमा पुँजीवादी अर्थतन्त्रको विकाससँगै आरम्भ भएको सौन्दर्य बजारले महिलालाई वस्तुसरी प्रयोग गरेको भन्दै पश्चिमी मुलुकका नारीवादीहरूले त्यसको विरोध गरे। विशेषगरी आमूल नारीवादीहरूले अल वुमन आर ब्युटीफुल भन्दै सौन्दर्य प्रतियोगिता तथा विज्ञापनमा नारीदेह प्रदर्शनको विरोध गरे। अहिले विज्ञापनका नाममा महिलाका अश्लील तस्बिरहरू समेत प्रदर्शित भइरहेका छन्। जुन आम नारीमाथिको अपमान हो। हुन त अहिले नारीवादी भनिएकाहरू नै सौन्दर्य प्रतियोगिता र मोडेलिङ एउटा पेसा भएको हुनाले यसको विरोध गर्न नहुने जिकिर गरिरहेका छन्। त्यसैले उनीहरूलाई पनि प्रश्न गर्न सकिन्छ, सौन्दर्य प्रतियोगितामा कुन वर्गका छोरीहरूको पहुँच हुन सक्छ ? यस्ता प्रतियोगितामा किशोरीहरूका विभिन्न अवयवको मापन गर्दै प्रदर्शन गर्नु कस्तो व्यक्तित्व विकासको आधार हो ? यी प्रतियोगितामा किशोरीका अंग तथा भावभंगिमाको आस्वादन महिलाले गर्छन् या पुरुषले ? त्यो पनि कुन वर्गका पुरुषले ? केही सम्भ्रान्त पुरुषहरूको मनोरञ्जन तथा व्यापारिक प्रतिष्ठानको मुनाफाका लागि महिलाले आफ्नो यौवन र सौन्दर्य प्रदर्शन गर्नु कुन गौरवको विषय हो ? पुरुषसत्ताको चर्को विरोध गर्नेहरूले अब पुँजीवादभित्र सोही पुरुषसत्ताले फिँजाएको सौन्दर्य बजारको सञ्जालविरुद्ध पनि आवाज उठाउनुपर्ने बेला आएको छ। किनकि, महिला तन मात्र होइन मनमस्तिष्क पनि हो। ऊ ज्ञान हो, विज्ञान हो, बुद्धि हो विवेक हो। अनि श्रम र शक्ति पनि हो। महिलाको सुन्दरता कुनै पुरुषको मनोरञ्जन र सन्तुष्टिका लागि नभई उसैका लागि हो भन्ने चेतनाको विकास यदि छोरीहरूमा हुने हो भने ख्याति र सम्पन्नता प्राप्तिका लागि नबुझेर नै सौन्दर्य बजारमा अल्झन जाँदैनथे सायद। सुन्दरताकै कुरा गर्ने हो भने काखमा नानी च्यापेर आआफूभन्दा अग्लो भारी बोकी हिँडेका श्रमिक महिला सुन्दर छन्। पर्यटकको भारी बोकेर उनीहरूलाई बाटो देखाउने हिमाली तथा पर्वतारोही महिला, निधारमा पसिनाका मोती टल्काउँदै खेतबारीमा सुन फलाउने किसान महिला, साना नानीहरूलाई तोतेबोली सिकाउँदै र ताते गराउँदै पढाउने शिशु विद्यालयका शिक्षिका आदि पनि कम सुन्दर छन् र ? समग्रमा, आआफ्नो कार्यक्षेत्रमा अहोरात्र खटिने सबै महिला सुन्दर छन्। त्यसैले सुन्दरताको परिभाषा पनि अब फेरिनु पर्छ अनि जन्मनासाथै छोरीलाई सुन्दरी बनाउने उपक्रम थालिने संस्कृति पनि हटाउनु पर्छ। अहिले हाम्रो सौन्दर्य बजारमा देखिएको कुरूपताको एउटा सानो उदाहरण मात्र हो, सुस्मिताको उत्पीडन। यस बजारमा कुनै एउटा पुरुष मात्र सहभागी र दोषी छैन। यसमा संलग्न हरेक पीडकले सजाय पाउनु पर्छ। शरीरराजनीतिको यस्तो सञ्जालभित्र पीडित हुनेहरूले यसरी नै खुलेर आउने साहस गर्नुपर्छ। परिवार, समाज तथा सिंगो राष्ट्र नै यसप्रति संवेदनशील भई पीडितलाई खुल्ने वातावरण बनाइदिनु पर्छ। किशोरीहरूलाई प्रसिद्धिका सपना देखाएर उनीहरूको शरीर प्रदर्शन गरी मुनाफा आर्जन गर्ने अनि षड्यन्त्रपूर्वक उनीहरूकै यौन शोषण गर्ने सौन्दर्य बजारको मुखौटो यसरी नै उतारिनु पर्छ। यद्यपि, अन्य क्षेत्रमा कार्यरत महिला पनि यौनहिंसाका सिकार नभएका होइनन् तर ती दुर्घटनाका रूपमा भएका हुन्छन्। त्यहाँ उनीहरूको शरीर, सौन्दर्य र यौवनको व्यापार निर्धक्क गरिएको हुँदैन। नारीअस्मिताका दृष्टिले सौन्दर्य बजारभित्रको कुरूपता अत्यन्त निन्दनीय छ।"
विकासमा वातावरणीय मुद्दा,"केवल एक पृथ्वी वातावरण बचाउने विश्वव्यापी अभियानको नारा हो। जुन प्रकृतिसँग मेलमिलापमा दिगो रूपमा बाँच्नमा केन्द्रित छ। आजको दिनलाई सबैले आसपासको वातावरणको सुधार गर्न सके जल, हावा, जमिन र वनस्पति, जीवजन्तु र मानवको अन्तरसम्बन्धलाई जीवन्त बनाउने अपेक्षा गर्न सकिन्छ। नेपालमा हिमाली क्षेत्रको प्रदूषण, जोखिममा रहेको जैविक विविधता, वन फडानी आदि जाँच्न अनिवार्य छ। पृथ्वी नष्ट गर्ने सबै कुराबाट जोगाउन सामूहिक प्रयास गरेर विश्व वातावरण दिवस सार्थक बनाउनु जरुरी छ। पृथ्वीले हामीलाई चाहिने सबै कुराहरू प्रदान गर्छ। त्यसैले हामीले हाम्रा सबै प्रयासहरूमा यसको हेरचाह गर्नुपर्छ। वातावरणको संरक्षण गर्नु भनेको जीवनरक्षा गर्नु हो। प्रकृति संरक्षणको प्रतिबद्धता गर्दै विश्व वातावरण दिवसलाई थप समृद्ध बनाऔं। हामी इकोसिस्टम बिना बाँच्ने कल्पना गर्न सक्दैनौं। योबिना उपलब्धि, धन र विजय प्राप्त गर्न सक्दैनौं। यो हाम्रो आवश्यकता र प्राथमिकता हो। विश्व वातावरण दिवस प्रकृतिको राम्रो हेरचाह गर्न आवश्यक छ भन्ने संकेत हो। बाँच्न र जीवन अनुभव गर्न पृथ्वीलाई हरियाली र स्वस्थ स्थान बनाउने वाचा गरौं। प्रकृति सधैं हाम्रा लागि उदार छ। यो वातावरणप्रति जिम्मेवार दृष्टिकोण वितरण गरेर सबै पक्ष फिर्ता गर्ने समय हो। हरेक दिन वातावरण दिवस हो भन्नुमा अत्युक्ति नहोस्। सबैभन्दा उत्कृष्ट दृश्यहरू वातावरण हो, त्यसैले यसलाई अझ धेरै विकसित भएको हेर्न यसलाई सुरक्षित र संरक्षण गर्नु सबैको कर्तव्य हो। रूखहरूसँग बिताएको समय कहिल्यै खेर जाँदैन। यदि हामीले पृथ्वीलाई सुन्दरता र आनन्द प्रदान गर्न दिएनौं भने यसले अन्तमा खाना पनि उत्पादन गर्दैन। संरक्षण भनेको मानिस र भूमिबीचको मेलमिलापको अवस्था हो। प्रकृतिको सम्मान गरे मात्र यसले तपाईंहामीलाई शुद्धता र हरियालीको प्रचुरताले नुहाउनेछ। रूख रोप्नेले आफूबाहेक अरूलाई माया गर्छ। मानिस र प्रकृतिबीचको बन्धन टुट्ने छैन भन्ने सुखको प्रारम्भिक अवस्थामध्ये एक हो। गत वर्ष वातावरण दिवसको शुभकामना दिँदै नेपालका नौ विकास साझेदारले जारी गरेको विज्ञप्तिमा विशाल निजगढ विमानस्थल आयोजनाको सन्दर्भमा भनिएको छ। नेपालले भर्खरै नयाँ बजेट प्रस्तुत गरेको छ। जस कार्यमा ग्रिड सिद्धान्तहरू समावेश छन्। यस वर्षको अन्त्यमा हुने ग्लोबल क्लाइमेट कन्फरेन्स कोप २६ मा ग्रिडप्रति नेपालको प्रतिबद्धता बाँकी विश्वका लागि उदाहरण बन्न सक्छ। वन हरियो बनाउन र समावेशी विकास हासिल गर्न आवश्यक छ। यसले जलवायु परिवर्तनको कारण र प्रभाव दुवैलाई कम गर्छ। नेपालको वनले खतरनाक जलवायु ग्यासहरू शोषण गर्छ, जलस्रोतलाई कायम राख्छ। माटोको क्षय, खडेरी र पहिरोको जोखिम घटाउँछ। तिनीहरू बहुमूल्य प्राकृतिक स्रोत र वन्यजन्तुहरूको स्रोत पनि हुन्। जसले वन र पर्यटन क्षेत्रमा रोजगारी सिर्जना र आर्थिक विकासलाई समर्थन गर्छ। नेपालले वन क्षेत्र बढाउने र जैविक विविधता कायम गर्ने अन्तर्राष्ट्रिय मान्यता प्राप्त गरेको छ। प्रस्तावित निजगढ विमानस्थल एउटा उदाहरण हो, जसलाई धेरै उच्च संरक्षण मूल्य भएको क्षेत्रमा २० लाखसम्म स्वदेशी रूखहरू गुमाउन सक्छ भन्ने बुझेका छौं। हामी पूर्वाधारको महत्वपूर्ण भूमिकालाई मान्यता दिन्छौं। त्यो विकासले सबै वातावरणीय र सामाजिक प्रभावहरूलाई बेवास्ता गर्न सक्दैन। यद्यपि, यो सुनिश्चित गर्न महत्वपूर्ण छ कि विशेषगरी निजगढ विमानस्थलजस्ता ठूला परियोजनाहरूका निर्णयहरू, नेपालको स्थापित आर्थिक, वातावरणीय र सामाजिक नियमहरू अनुरूप, आर्थिक, वित्तीय, जलवायु, वातावरणीय र सामाजिक प्रभाव विश्लेषणमा आधारित छन्। विश्वले कोभिड१९ भन्दाबाहिर अझ दिगो, समावेशी र जलवायुउत्थानशील भविष्यलाई हेर्छ। यस्तो भविष्य जसले हामी सबैलाई प्रकृतिमा हाम्रो निर्भरता स्वीकार गर्न आवश्यक छ। जलवायु परिवर्तनका कारण दक्षिण एसियामा मात्रै ४ करोड मानिस गरिबीमा फस्न सक्छन् भन्ने आँकडा छ। पृथ्वी जोगाउने चुनौती सरकारले मात्रै थेग्न सक्दैनन्। हवाई उडानमा काठमाडौं अवतरण गर्ने क्रममा अग्ला हिमाल देखिँदा ग्रह, पृथ्वी र यससँग मानिसको सम्बन्धबारे आश्चर्यमा नपर्ने सायदै होलान्। यी हिमाली शृंखला हिन्दुकुश हिमालय क्षेत्रका २५ करोड र तल्लो तटीय क्षेत्रका थप १ अर्ब ६५ करोड मानिसका लागि पानीका अमूल्य स्रोत हुन्। त्यसैले पनि नेपाल जलवायु परिवर्तनको हिसाबले चौथो जोखिमयुक्त देश हो। सम्बन्धित ज्ञाताका अनुसार हिमनदीहरू बर्सेनि ६० मिटरको दरले खुम्चिँदै छन्। जसले हिमतालहरू बन्दैछन् र हिमताल फुटेर बाढी आउने सम्भावना बढेर गएको छ जलवायु परिवर्तन न्यूनीकरणका लागि हुने कार्यमा महिला र युवाको सशक्त भूमिका हुनुपर्छ। नेपाली जलवायु परिवर्तनका प्रभाव थेग्न सक्षम छन्। नेपाललाई कोभिड१९ बाट पुनर्लाभ गर्दा हरित तरिकाले पुनरुत्थान गर्नसमेत आवश्यक छ। नेपाली समुदायहरूले हिमनदी पग्लिने र पहाडमा नयाँ रोगहरू देखा पर्नेदेखि तराईमा बाढी र उच्च तापक्रमसम्मका जलवायु परिवर्तनका अत्यन्त विविध प्रभावको सामना गर्न सक्षम हुनुपर्ने देखिन्छ ।"
थाइल्याण्डसँग पराजित भएसँगै नेपालले विश्वकप खेल्ने सपना सपना मात्रै,काठमाडौं : आईसीसी यू१९ महिला टी२० विश्वकप एसिया छनोटबाट नेपाल बाहिरिएको छ। नेपाल मंगलबार थाइल्याण्डसँग पराजित भएसँगै विश्वकप एसिया छनोटबाट बाहिरिएको हो। मलेसियाको युकेएम ओभल मैदानमा भएको खेलमा नेपाल ४९ रनले पराजित भएको छ। टस हारेर पहिले ब्याटिङको निम्तो पाएको थाइल्याण्डले २० ओभरमा ७ विकेट गुमाएर ८९ रन जोडेको थियो। जवाफी ब्याटिङ्मा उत्रेको नेपालले १९५ ओभरमा अलआउट हुँदै ४० रन मात्र जोड्न सक्यो। बिहिबार नेपालले अन्तिम खेलमा मलेसियासँग खेल्नेछ। नेपालले ४ खेलमा ४ अंक जोड्दै तालिकाको तेस्रो स्थानमा रहेको छ।
वेल्स ६४ वर्षपछि विश्वकपमा,"कार्डिफ : युद्धग्रस्त युक्रेनलाई स्तब्ध बनाउँदै वेल्स एसियाली राष्ट्र कतारमा यही वर्ष आयोजना हुने फिफा विश्वकप फुटबलमा छनोट भएको छ। युरोपेली छनोटअन्तर्गत प्लेअफको फाइनलमा युक्रेनलाई १० गोलले पराजित गर्दै वेल्स दोस्रो पटक विश्वकपमा छनोट भएको हो। कार्डिफ सिटी स्टेडियममा वेल्सलाई जित दिलाउन आत्मघाती गोल निर्णायक बनेको थियो। खेलको ३४औं मिनेटमा युक्रेनका एन्ड्री यार्मोलेन्कोले आत्मघाती गोल गरेका थिए। वेल्सका गारेथ बेलको फ्रिकिकलाई बचाउने क्रममा यार्मोलेन्कोले आफ्नै पोस्ट्मा गोल गरेका थिए। खेलमा घरेलु टोलीलाई दबाबमा राखे पनि युक्रेनले वेल्सको बलियो रक्षापंक्तिलाई तोड्न नसक्दा हार स्विकार्न बाध्य भयो। रसियासँगको युद्धबाट गुज्रिरहेको युक्रेनले अघिल्लो साता भएको प्लेअफको सेमिफाइनलमा स्कटल्यान्डलाई ३१ गोलले पराजित गर्दै प्लेअफको फाइनलमा स्थान बनाएको थियो। युक्रेनले फाइनलमा त्यही नतिजा दोहोर्याउन नसक्दा विश्वकपमा छनोट हुन सकेन। कार्डिफमा युक्रेनका एक सय जना समर्थकलाई वेल्स फुटबल संघले निशुल्क खेल हेर्ने अवसर उपलब्ध गराएको थियो। उनीहरूले आफ्नो राष्ट्रका लागि खेलको अन्तिमसम्म हुटिङ गरेका थिए। वेल्स ६४ वर्षपछि विश्वकपमा छनोट भएको हो। सन् १९५८ पछि वेल्सले पहिलो पटक विश्वकपमा प्रतिस्पर्धा गर्न लागेको हो। यही वर्ष हुने विश्वकपमा वेल्स समूह बी मा रहनेछ। यस समूहमा इङ्ल्यान्ड, अमेरिका र इरान छन्।"
