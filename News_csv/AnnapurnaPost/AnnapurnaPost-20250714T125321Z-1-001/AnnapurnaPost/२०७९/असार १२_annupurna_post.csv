शीर्षक,विवरण
समुन्नतिका लागि सही पात्र,"मानिस खाली अहम्को परिवेशमा मात्र सीमित रहनु हुँदैन। उसले यस्तो बाटो र साधनको अवलम्बन गर्नुपर्छ, जसबाट मानव समाजको अधिकतम सेवा गर्न सकियोस्। सन् १८३५ मा युवा चिन्तक कार्ल माक्र्सले लेखेको निबन्ध व्यवसायको छनोटमा एउटा युवाका विचारहरू भित्रका वाक्य हुन् यी। बौद्धिक र काल्पनिक उनको यो युवा क्षमताले समकालीन समाजलाई व्यापक विचार र दर्शन दिएको छ। यसले आज पनि के स्पष्ट पार्छ भने मानिस ठूलै पदमा पुगे पनि यदि उसले आफू र आफ्नालाई मात्र गर्छ भने ऊ महान् व्यक्ति बन्न सक्दैन। माक्र्सले यस्तो चरित्रबाट मानिस महान् बन्न नसक्ने भनेर औंल्याए, दुर्भाग्यवश त्यही प्रवृत्ति नेपाली राजनीतिमा हाबी छ। राजनीतिक दल र तिनका अधिकांश नेतामा देखिएको यो चरित्रले नै मुलुक आजसम्म उँभो लाग्न सकेन। प्रजातन्त्र, लोकतन्त्र र गणतन्त्र जे आए पनि भुइँमान्छेको हविगत उस्तै छ। राज्यले आवाजविहीनहरूको आवाज कहिल्यै सुनेन। जनप्रतिनिधि बनेर जो कोही व्यक्ति जुनसुकै पदमा पुगोस् तर उसले आफू र आफ्नाबाहेकका लागि गरोस्। अनि मात्र जनताले चाहेको शासन पाउनेछन्। पदमा पुगेर जनप्रतिनिधिले जीवनमा यस्तो कार्य गरुन् कि ती मानवहितमा अत्यधिक उपयोगी होउन्। त्यस्ता कामहरू गरुन्, जुन भीडमा पनि स्पष्ट देख्न सकियोस्। जसले बहुसंख्यक मानिसका निम्ति सुखको सृष्टि गर्न सकोस्। तुच्छ र अहम्वादी सोच र त्यसले उब्जाएका शब्दहरूको गालीमा रमाउनेले आफ्नो जीवन आफैं समाप्त पार्दै लैजान्छ कार्लमाक्र्सले भनेजस्तो दोस्रो स्थानीय निर्वाचन २०७९ ले अहम्वादी र तुच्छ सोच भएका पार्टी र पात्रलाई सबक सिकाएको छ। अर्कोतिर जनमतले त्यस्ता स्वतन्त्र उमेदवारलाई जिम्मेवारी सुम्पेको छ, जसले आफूलाई पृथक् पहिचान भएको साबित गर्न सके। यद्यपि तिनका काम पाँचवर्षे कार्यकालमा मूल्यांकन गर्न बाँकी छ। ढुंगाभन्दा पानीमा बढी सिर्जनशीलता हुन्छ। पानीभन्दा वायुमा बढी सिर्जनशीलता हुन्छ। वायुभन्दा प्रकाशमा बढी सिर्जनशीलता हुन्छ। प्रकाशभन्दा अणुमा बढी सिर्जनशीलता हुन्छ। अणुभन्दा परमाणुमा बढी सिर्जनशीलता हुन्छ। परमाणुभन्दा मानिसको मस्तिष्कमा बढी सिर्जनशीलता हुन्छ। मानिसको मस्तिष्कभन्दा बढी मन सिर्जनशील हुन्छ, शक्तिशाली हुन्छ। पूर्वीय दर्शनको यो निचोड देश हाँक्ने युवामा प्रतिविम्बित हुनुपर्छ अब। उनीहरू ढुंगाबाट पानीमा रूपान्तरित हुनुपर्छ आउँदा दिनमा। अनि क्रमशः पानीबाट वायु, वायुबाट प्रकाश, प्रकाशबाट अणु, अणुबाट परमाणु, परमाणुबाट मस्तिष्क अनि मन भएर सिर्जनशीलको चरम रूपमा पुग्नुपर्छ। किनकि नेपालमा जति व्यवस्था फेरिए पनि नेपालीका दुःख फेरिएनन्। मानिसमा सोच फेरिएन र त विकासको नयाँ मुहार देख्न पाइएन। विश्व परिवेश हेर्दा पनि पार्टीभन्दा पात्रको पछि लाग्नुपर्ने अवस्था अनुभूत भएको छ। खासगरी नेताको बोली र व्यवहार फरक हुँदा जनताले सास्ती पाइरहेका छन्। व्यवहार संस्कारसँग जोडिएको हुन्छ। पारिवारिक र सामाजिक संस्कारको जगमै हामी नेपाली चुकिरहेका छौं कि ? संस्कार संस्कृतिसँग अनि संस्कृति प्रकृतिसँग अन्तरसम्बन्धित हुन्छ। त्यसैले त कोही पनि प्रकृतिविरुद्ध जान सक्दैन। मुख्यतः नेपाली राजनीतिका नेतृत्वहरू प्रकृतिविरुद्ध गएको भान हुन्छ। किनकि प्रकृतिविरुद्ध जानु भनेको संस्कार र संस्कृति भत्काउनु हो। त्यसैले सही पात्र समाउनुपर्ने सबक समयले सिकाएको छ। भनिन्छ, सदाचार चरित्रमा र सुशासन कर्ममा झल्कन्छ। जनप्रतिनिधि बनेका वडाध्यक्षदेखि उपाध्यक्ष, अध्यक्ष, उपमेयर, मेयर हुँदै सांसद, मन्त्री र प्रधानमन्त्रीसम्ममा सदाचार र सुशासनको झल्को पाउन अपवादबाहेकमा टर्चलाइट बाल्नुपर्ने अवस्था छ। यो अवस्था सरकारी कर्मचारीका सबैजसो पदमा छ। केही कर्मचारी पनि अपवादमा होलान्। राजनीतिक नेतृत्व सक्षम भए कर्मचारीतन्त्र सुध्र्रन्छ भन्ने उदाहरण केही देशमा देखिएको छ। त्यसैले धमिलिएको राजनीतिक मुहान सफा गर्नु जरुरी भइसकेको छ। उच्च शिक्षा ग्रहण गर्दैमा, ठूलो पदमा पुग्दैमा वा कुलिन घरमा जन्म लिँदैमा मानिसमा सदाचार र सुशासन प्रतिविम्बित हुन्छ भन्ने छैन। त्यो त उसमा जागृत चेतना र चिन्तनबाट मात्र सम्भव छ। यी सबैको जग भनेकै समाज हो। सामाजिक वातावरण स्वच्छ बनाउन सके मात्र हामीले सोचेको समृद्धिको संसार सम्भव छ। त्यसको नेतृत्व हामी सबैले गर्ने हो। अरूलाई दोष देखाएर र गाली गरेर आफू सभ्य र भव्य हुने प्रवृत्तिविरुद्ध हामी उभिन सकेमात्र नेतृत्वमा सही पात्र पुग्नेछन्। राजनीतिबिना देश विकास सम्भव छैन। त्यसका लागि नेता चाहिन्छ। विडम्बना नेता धेरै जन्मिए तर राजनेता कम। जनता राजनेता खोजिरहेछन्। यद्यपि यो यथार्थ नपाउँदा जनतामा छटपटी छ। जनता भेडा हुन् भन्ने आरोपित शब्दविरुद्ध जनता स्वतन्त्र तर सही राजनेताको छनोट यात्रामा छ। काठमाडौं महानगरमा बालेन साह हुन् वा धरान, धनगढी र जनकपुर उपमहानगरमा क्रमशः हर्कराज राई, गोपाल हमाल र मनोज साह। जनताले राजनीतिक दलभन्दा स्वतन्त्र पात्रलाई छनोट गरेका छन्। यसले राजनीतिक दललाई सबक सिकाएको छ। दलका कार्यकर्तादेखि नेता र शीर्षनेतासम्मलाई पाठ पढाएको छ। अब पनि दलहरूले आमनागरिकको भावना बुझ्न सकेनन् भने जति वर्ष जेल बसे पनि वा विरासतको ठूलै भारी बोके पनि जनताले पत्याउनेवाला छैनन् भन्ने पुष्टि भएको छ। सही राजनीतिक यात्रा गर्न जोकोहीलाई स्वतन्त्र उमेदवारको जित स्पष्ट संकेत हो। यद्यपि बहुदलीय व्यवस्था भएकाले नागरिकले पार्टीभित्र पनि पृथक् पहिचान भएको पात्र रोज्न सक्नेछन् ताकि नेताहरूले अबका दिनमा पृथक् काम गरेर आफूलाई सही पात्रमा रूपान्तरण गर्न सकुन्। जनताले राजनीतिक मूल्यांकन कसरी गर्छन् भन्ने उदाहरण फेसबुक स्टाटसमा छरप्रस्ट हुन थालेका छन्। वैशाख ३० मा सम्पन्न निर्वाचनमा चुनिएका जनप्रतिनिधिलाई दिएको सुझावको एउटा नमुना। तपाईंहरू अब सबैको साझा मान्छे। हिजो निर्वाचनमा जाँदासम्म पार्टीको तर्फबाट उम्मेदवार तर निर्वाचित भएपछि सम्बन्धित निकायको साझा मान्छे। पाँच वर्षपछि फेरि राजनीति गर्छु भन्ने लाग्छ भने यहाँहरू पार्टीभन्दा माथि उठेर नागरिकको सेवा गर्नु हुनेछ। ठीकै छ पाँच वर्षलाई हो भन्ने लाग्छ भने मनलाग्दी गर्नुहोस्। कति नागरिकको सेवा गर्नु भएछ भनेर पाँच वर्षपछि तपाईंहरूको परीक्षा हुनेछ। यो फेसबुक स्टाटस राजनीति गर्ने सबैले बुझेर चिन्तनमनन पनि गर्ने कि ? यहाँ त जोन माक्सवेलले भनेजस्तो हावाको गुनासो गर्नेजस्ता निराशावादी नेताले परिवर्तनको पक्षमा पाइला चाल्न नसकेर देशले गति लिन नसकेको देखिन्छ। यसको पुनरावृत्ति नहोस्। कतिसम्म भने संविधानले नागरिक बनाए पनि नेताको व्यवहार जनता कै छ। लोकतान्त्रिक व्यवस्था भनिसकेपछि जनतालाई नागरिकका रूपमा हेर्ने कि ? नेपाल विकासोन्मुख देश हो। तर, व्यवहार विकसित देशको जस्तो गर्न सम्भव छ। ग्लोबल भिलेज बनेको विश्वका हामी २१औं शताब्दीको अत्याधुनिक सूचनाप्रविधिको युगमा छौं। के विकसित देशमा जस्तो नागरिकलाई सम्मान गर्न सकिन्न ? नेतृत्व र कर्मचारीतन्त्रले यदि पदलाई होइन स्वतन्त्र अस्तित्वलाई सम्मान गर्ने हो भने समृद्धिको बिज रोपिनेछ। कर्मचारीतन्त्र सेवाग्राहीको सम्मान गर्न सक्दैन। न जनप्रतिनिधि वा मन्त्रीले कर्मचारीतन्त्रलाई आफू उदाहरण बनेर यो पाठ सिकाउने हिम्मत गर्छन्। चुनाव जित्नुअघि जिरो भएर प्रस्तुत हुनेहरू जितेपछि आफूलाई हिरो ठान्ने प्रवृत्ति समुन्नत समाजका लागि घातक छ। नेता र कर्मचारी दुवैमा सरलता, निष्पक्षता, पारदर्शिता र सेवाभाव भयो भने मात्र समृद्धिले पाइला चाल्नेछ। अन्यथा, समृद्धि सपनामा सीमित हुनेछ। भनिन्छ, जहाँ दृष्टिकोण हुँदैन त्यहाँ मान्छेको विनाश हुन्छ। अझ सरकार हाँक्छु भनेर चुनाव जित्नेहरूमा दृष्टिकोण भएन भने के होला ? यसअघि ७ सय ५३ स्थानीय सरकारको नेतृत्वमा पुग्नेहरू कतिमा दृष्टिकोण देखियो, अनुसन्धान आवश्यक छ। उनीहरूले संघीयता कार्यान्वयनको पहिलो पाँच वर्ष जे सके गरे भनेर हुँदैन। अनेक कोणबाट पहिलो कार्यकालको अनुसन्धान गयौं भने मात्र तेस्रो, चौथो, पाँचौं कार्यकालमा सही पात्र छनोट गर्न नागरिक सक्षम हुनेछ। देश बन्न सही पात्रबाट मात्र सम्भव छ। वारेन बेनिसले भनेका छन्, दृष्टिकोणलाई यथार्थमा बदल्न सक्ने क्षमता नेतृत्व हो। तर विडम्बना, नेपाली समाजमा आविष्कारक हुनुपर्ने नेता अनुयायी लाग्छन्। आफ्नो र आफ्नाको सेवा गर्नेहरूले सामाजिक सद्भाव र वातावरण नै खल्बल्याइदिएका छन्। त्यसैले अब मानव समाजको अधिकतम सेवा गर्ने नेतृत्व चाहिएको छ। आजसम्म पार्टीमा भक्ति राखेर वर्ष होइन नेपालीले दसकौं बिताए। अब स्वतन्त्र पात्रहरू नै सही तर नेपाललाई समृद्ध बनाउने सही पात्र र गुणस्तरीय प्रवृत्ति भएकालाई रोजौं। जसले नागरिकको भावना कुल्चिने छैनन्, सम्भवतः जनचाहना र आवश्यकताअनुसार काम गरेर परिणाम देखाउनेछन्।"
सुरक्षा संवेदनशीलतामा नेपाल,"नेपाल अमेरिका र पश्चिमाका लागि इतिहासकै सर्वाधिक सामरिक महत्वको देश बनेको छ। विश्व शक्ति बन्ने होडमा रहेका चीन र भारतको बीचमा छ नेपाल। देशको भौगोलिक अवस्थिति र राजनीतिको मिश्रणले भूराजनीति निर्माण गर्छ। भौगोलिक अवस्थितिर राजनीतिक प्रक्रियाबीचको अन्तरक्रिया नै भूराजनीति हो। ठूला युद्ध वा सन्धि सम्झौता नभएको सामान्य अवस्थामा देशको भूगोल परिवर्तन हुँदैन। राजनीतिक दृष्टिकोण र बाह्य सम्बन्ध परिवर्तन गर्न सकिन्छ तर छिमेक परिवर्तन गर्न सकिँदैन। देशका राजनीतिक अन्तरक्रियामा देशहरू थपिँदै गए भने देशको भूराजनीति पनि परिवर्तन हुनसक्छ तर छिमेकी परिवर्तन हुँदैनन्। देशको राजनीतिक अन्तरक्रियामा पश्चिमा मुलुकहरू र विशेषतः अमेरिकाको प्रभाव बढ्न थालेको देखिन्छ। जुन हाम्रा छिमेकी चीन र भारतलाई सहज स्वीकार्य विषय होइन। हो, अमेरिका हाम्रा छिमेकी मुलुकभन्दा पहिला दैत्य सम्बन्ध राख्ने बेलायत पछिको दोस्रो मुलुक हो। अमेरिकासँग नेपालको मित्रवत सम्बन्ध पुरानो हो। तर, अमेरिकाको यो सम्बन्ध विशुद्ध मित्रताको मात्र नभएर हाम्रा छिमेकी मुलुक केन्द्रित सम्बन्ध होभन्दा अति युक्ति नहोला। शीत युद्धका बेला चीन र सोभियत संघको राम्रो सम्बन्ध थिएन। शत्रुको शत्रु मित्र हुन्छ भन्ने मान्यतामा अमेरिकाले चीनसँग मित्रता गर्यो। तर, १९९० मा सोभियत संघ बिसर्जन र बर्लिनको पर्खाल भत्किएपछि अमेरिका विश्वको एकल ध्रुवीय शक्तिका रूपमा देखा पर्यो। यता चीनले आर्थिक फड्को मार्दै शक्तिशाली राष्ट्रका रूपमा स्थापित हुन थाल्यो। अमेरिकाका लागि एक अघोसित च्यालेन्जका रूपमा चीन देखिन थाल्यो। चीन र भारतको सम्बन्ध इतिहासबाटै न्यानो बन्न नसकेको अवस्थामा फेरि शत्रुको शत्रु मित्र हुन्छ भन्ने मान्यतामा अमेरिकाले भारतसँगको सम्बन्ध निकट राख्न थाल्यो। चाहे त्यो क्वाडमा होस् वा आईपीएसमा होस्, अमेरिकाभारत गठबन्धन बन्न पुग्यो। क्वाड र आईपीएस रूपमा जे देखिए पनि सारमा चीन घेराउ नीतिअन्तर्गतका नै हुन्। जमिनमा नेपालभन्दा ६२ गुणा ठूलो देश चीन र २२ गुणा ठूलो देश भारतका बीचमा रहेको सानो देश नेपालपश्चिमा र अमेरिकाका लागि हिजो पनि महत्वपूर्ण थियो। आजको अमेरिका र चीनको अघोषित शीत युद्धका बेला पनि नेपालको सामरिक महत्व ह्वात्तै बढेको छ। सन् १८१६ को सुगौली सन्धिदेखि हालसम्म नेपालको भूगोलमा ठूलो परिवर्तन नभए पनि भूराजनीतिमा उथलपुथल भएको छ। नेपालको भूराजनीतिमा नयाँनयाँ बाह्य मुलुक थपिँदै गएका छन्। दैत्यसम्बन्ध कायम गरिएका देशहरूको संख्या बढ्दै गएको छ। पुराना मित्र राष्ट्र र नयाँमित्र राष्ट्रका बाह्य स्वार्थ आपसमा बाझिएका छन्। नेपालको भूराजनीतिमा बदलाबको संकेत देखिएको छ। बढ्दो अमेरिकन भ्रमण र प्रभाव शेरबहादुर देउवाको नेतृत्वमा गठबन्धन सरकार बनेपछि अमेरिकाको प्रभाव नेपालप्रति ह्वात्तै बढेको देखिन्छ। पहिला अमेरिकाले नेपाललाई भारतको आँखाबाट हेथ्र्यो भने अहिले आफ्नै आँखाले हेर्न थालेको छ। देउवा प्रधानमन्त्री बनेपछि मात्र अरू अनौपचारिक भ्रमण छोडेर अमेरिकाका पाँचवटा ठूला भ्रमण भएका छन्। तीमध्ये तीन ठूला भ्रमण त गएका दुई महिनामा भएका छन्। छिमेकी देश जोसँग भूसिमाना जोडिएको छ तिनको नेपालमा एकएक भ्रमण मात्र भएका छन्। एमसीसी नामको अमेरिकन परियोजना पनि देउवा प्रधानमन्त्री भएपछि अर्जेन्ट र बाध्यात्मक रूपमा आयो। २०७८ फागुन १५ मा संसद्बाट एमसीसी अनुमोदन हुनुअघि र पछि अमेरिकाबाट ठूला भ्रमणहरू भइरहेका छन्। देउवा प्रधानमन्त्री हुनासाथ गत भदौ महिनामा एमसीसीकी उपाध्यक्ष फातिमा जेड सुमार र मंसिरमा दक्षिण तथा मध्यएसिया मामिला हेर्ने सहायक विदेशमन्त्री डोनाल्ड लु र उपसहायक विदेशमन्त्री केली केइडरलिङ नेपाल आएका थिए। तिनले नेपाल सरकारलाई एमसीसी संसद्बाट अनुमोदन गर्न दबाब दिएका थिए। डोनाल्ड लुले त कूटनीतिक मर्यादा नाघेर नै प्रधानमन्त्री, प्रतिपक्ष दलका अध्यक्ष र सत्ता गठबन्धनका प्रभावशाली नेतालाई समेत फोन गरी यदि एमसीसी अनुमोदन नगरिए अमेरिकाको नेपालप्रतिको नीति नै परिवर्तन हुन्छ समेत भने। स्वाधीन मुलुकको मान्यता त्यो देशको भूगोल, जनसंख्या र अर्थतन्त्र हेरेर हँुदैन, स्वाधीनता र सार्वभौमिकताका हिसाबले सबै मुलुकको मान्यता बराबर हुन्छ। तर, अमेरिकाका सहायक विदेश मन्त्रीको हैसियतमा डोनाल्डले हाम्रा प्रधानमन्त्रीलाई ठाडो आदेश अर्थात् दबाब दिन सके अनि हाम्रा नेताहरू नतमस्तक बने। नयाँ साल २०७९ वैशाखमा अमेरिकी सिनेटर क्रिस्टेन गिलिब्रान्डको नेतृत्वमा उच्चस्तरीय टोलीले नेपाल भ्रमण गर्यो। गत जेठको पहिलो सातामा अमेरिकी उपविदेशमन्त्री उज्रा जेयाको भ्रमण भयो। जेया भारतीया मुलुकी अमेरिकन कूटनीतिज्ञ हुन् र उनलाई तिब्बत इस्युको विज्ञ मानिन्छ। सन् २०१८ मा परराष्ट्र सेवाबाट राजीनामा दिएर तत्कालीन राष्ट्रपति डोनाल्ड ट्रम्पसँग विद्रोह गरेकी उज्रा जेयालाइ जो वाइडेनले सन् २०२१ जुलाईमा उपविदेश मन्त्रीमा नियुक्त गरेका थिए। जेयाको गत जेठमा भएको नेपाल भ्रमण एकदशक पछिकै अमेरिकन ठूलो भ्रमण हो। सन् २०१२ मा उपविदेशमन्त्री बिन्डी शेरमान र मारिया ओटेरोले नेपाल भ्रमण गरेका थिए। २० वर्षअघि सन् २००२ जनवरीमा विदेशमन्त्री कोलिन पावलले नेपाल भ्रमण गरेका थिए। त्यसपछिको अमेरिकाको ठूलो भ्रमण उपविदेशमन्त्री उज्रा जेयाकै थियो। अचम्मको कुरा के छ भने जेयाको भेटघाटको सुरुआत नेपालको कुनै उच्च नेता वा नेतृत्वबाट भएन। दिल्लीबाट काठमाडौं उत्रनासाथ सुरक्षा व्यवस्थासहित तिब्बती शरणार्थी क्याम्पमा पुगिन्। नेपाल आउनु अघिल्लो दिन मात्रै भारतको हिमाञ्चल प्रदेशको धर्मशालामा निर्वासित तिब्बती धर्म गुरु दलाई लामासँग भेट गरेकी थिइन्। काठमाडौं आएपछि नेपाल सरकारको कुनै नेतृत्वलाई नभेटी सीधै जावलाखेल, स्वयम्भू र बौद्ध गुम्बामा पुगेकी थिइन्। त्यो बेला एक चीन नीतिलाई मान्यता दिने हाम्रो परराष्ट्र नीति मौन बस्यो। उच्च तहका विदेशी पाहुनाको सुरक्षा व्यवस्था हेर्ने गृह मन्त्रालय र भ्रमण प्रबन्धको दायित्व लिने परराष्ट्र मन्त्रालय बेखबर थिए। तर, पक्कै पनि छिमेकी देशचीन बेखबर थिएन र छैन। यस विषयमा सरकारको मौनताले चीनसँगको सम्बन्धमा थप संकट निम्त्याएको छ। जेयाको तिब्बती शरणार्थी क्याम्पको भेटघाट, अमेरिकी राजदूत र्यान्डी बेरीले हिमाली भेगमा रहेका गुम्बाहरूको भ्रमण पक्कै पनि प्लेजर भिजिट मात्र होइनन् होला। नेपाल सरकारको मौनता र कूटनीतिक व्यवहारले छिमेक सम्बन्ध र अन्तर्राष्ट्रिय सम्बन्धमा बदलाव देखाउन खोजेको त होइन ? जेठको पहिलो साता जेयाको नेपाल भ्रमण गरेको एक महिना नपुग्दै अमेरिकी सेनाका एसिया प्रसान्तका कमान्ड जनरल चाल्र्स एन्थोनी फ्लिन जेठको अन्तिम साता (२७ जेठ) नेपाल भ्रमणमा आए। उनी पनि जेयाकै शैलीमा भारत हुँदै काठमाडौं उत्रिएका थिए। स्टाफ कलेजमा आयोजित समारोहमा बोल्दै नेपाली सेना संसारकै पुरानो सेनामध्ये एक रहेको र नेपाली सेनालाई भरपर्दो स्थल सेना भएको भन्दै नेपाली सेनाको भरसक प्रशंसा गरे। त्यसपछि उनले एसपीपी समझदारीको दस्ताबेज बुझाएका थिए। जसमा प्रधानमन्त्री देउवा पनि सकारात्मक रहेको चर्चा चलेको थियो। अहिले भने उनी तत्काल अघि नबढाउनेमा देखिएका छन्। छिमेकी मुलुकका नेपाल भ्रमण देउवा पहिलोपटक गृहमन्त्री हुँदा नै उनी पहिलो अमेरिकन इन्फ्लुएन्समा र दोस्रो भारतीय प्रभावमा छन् भन्ने गरिन्थ्यो। उनका क्रियाकलापले सो कुरा पुष्टि गर्दै आएको छ। पछिल्लो चरणमा देउवाको व्यवहारसँग भारत पनि खुसी छैन भन्ने संकेत पाइन्छ। देउवाको २०७८ चैत १८ मा तीन दिने भारत भ्रमणका क्रममा उनले समकक्षी भारतका प्रधानमन्त्री नरेन्द्र मोदीलाई नेपाल भ्रमणको निम्तो दिएका थिए। तर, मोदी नेपालमा स्थानीय निर्वाचन सकिएर मतगणनाको क्रममा सरकार तथा राजनीतिक पार्टीहरू व्यस्त रहेको बेला जेठ २ गते २५६६औं बुद्ध जयन्तीको अवसर पारेर लुम्बिनीमा आए। जुन औपचारिकता बाहेक भ्रमणका लागि उपयुक्त समय थिएन। लुम्बिनीमा मोदीले ध्यान गर्दा हाम्रा प्रधानमन्त्री देउवाले देखाएको चकचक र र्याल राष्ट्रिय र अन्तर्राष्ट्रिय मज्जाकको विषय नै बन्यो। मोदीले लुम्बिनीमा केही घण्टा बिताएर राजधानी काठमाडौं नआई सोही दिन उतैबाट दिल्ली फर्किनुले भारत देउवासँग असन्तुष्ट रहेको अनुमान गर्न सकिन्छ। देउवा प्रधानमन्त्री भएपछि भारतको मात्र एक भ्रमण लुम्बिनी भ्रमण थियो। चीनले पनि एक मात्र उच्चस्तरीय भ्रमण गरेको छ। व्याख्यात्मक घोषणाको टालो लगाएर देउवा सरकारले अमेरिकी परियोजना एमसीसी संसद्बाट अनुमोदन गरेपछि देउवाको भारत भ्रमण हुनु ठीक एक साताअघि चैत ११ मा चिनियाँ विदेशमन्त्रीस्टेट काउन्सिलर वाङ यी नेपाल भ्रमणमा आएका थिए। त्यो भेटमा नेपाल सरकारले गोलमटोल भाषामा एमसीसीले नेपालको चीनसँगको सम्बन्धमा कुनै नकारात्मक असर नपार्ने बताए। तर, पनि चीनको बीआरआई परियोजनाका बारेमा चासो देखाएन। थोरै बोल्ने चीनले देउवा सरकारको मनसाय बुझ्यो र न त दबाब दियो न त सोध्यो। पछिल्लो समय छिमेकी मुलुकबाट भएका भ्रमण जम्मा यी दुई मात्रै हुन्। जबकि देउवा नेतृत्वको गठबन्धन सरकार बनेपछि अमेरिकाबाट शृंखलाबद्ध भ्रमण भइरहेका छन्। देउवा सरकारको संवाद र सहकार्य अमेरिकासँग सघन हुन थालेपछि नेपालका छिमेकी भारत र चीनँंगको सम्बन्ध चिसिन थालेको छ। जबकि छिमेकी मुलुकहरूबाट पछिल्लो समय उच्चस्तरमा नेपाल भ्रमण र नियमित संवाद हुन सकेको छैन। निष्कर्ष चीन र भारतको नयाँ विश्वशक्ति बन्ने होडले गर्दा नेपाल भूअवस्थिति र भूराजनीतिक हिसाबले अति संवेदनशील अवस्थामा छ। नेपालको विशिष्ट भूराजनीतिक अवस्थिति अनि चीन र अमेरिकाबीच बढ्दै गएको शक्तिसंघर्ष र ध्रुवीकरणका कारण नेपाल चाहे त्यो जमिन मित्र होस् वा आकाश मित्र, कुनै पनि शक्तिको प्रभावमा पर्नु हँुदैन। कुनै शक्ति राष्ट्रको सुरक्षा छाताप्रति झुकाव देखाएमा नेपालको राजनीतिक सन्तुलन बिग्रन्छ। शक्ति राष्ट्रहरूको रणभूमि बन्न सक्छ। एमसीसी र एसपीपीका छताछुल्ल विवाद, राजनीतिक दल र सेनाको समेत दोहोरो चरित्र, रूस र युक्रेनबीचको तनावमा संयुक्त राष्ट्रसंघको महासभामा नेपालले देखाएको पक्षधरताले देशको असंलग्न सन्तुलित परराष्ट्र नीति कमजोर बनाएको छ। छिमेकी मुलुकसँग सम्बन्ध संकुचित हुँदै गएको छ। शक्ति राष्ट्रहरूको रणनीतिका कारण दक्षिण एसियाका नेपालजस्ता देशको सुरक्षा संवेदनशीलतता बढेको छ। बहुध्रुवीय शक्ति सन्तुलनको अहिलेको विश्वमा कुनै शक्ति राष्ट्रको सुरक्षानीतिरणनीतितर्फ नेपालले झुकाव देखाउनु हुँदैन। विदेश सम्बन्ध र अन्तर्राष्ट्रिय मामलामा एसपीपी इस्युमा झैं एकले अर्कोलाई आरोप लगाएर फुत्कन खोज्ने। देशको असंलग्न परराष्ट्र नीतिलाई सत्तार शक्तिको बार्गेनिङ चिप्स बनाइनु हुँदैन। बरु एसपीपीजस्तै भविष्यमा चीन, भारत वा अमेरिकातिरबाट विभिन्न खालका सुरक्षा साझेदारीका प्रस्ताव आउन सक्छन्। त्यसका लागि नेपालले अहिलेदेखि नै आफ्नो धारणा र नीति स्पष्ट पार्नुपर्छ। हेक्का रहोस्, अमेरिकाको आईपीएस प्रतिस्पर्धीको रूपमा चीनले ग्लोबल सेक्युरेटी इन्सियटिभ (जीएसआई)को अवधारणा ल्याएको छ।"
अहिंसात्मक भूमि आन्दोलनमा राज्यको बेवास्ता,"मानव जीवनमा भूमिको धेरै महत्त्व छ। भूमिबिनाको मानव जीवन कल्पना बाहिरको कुरा भइसक्यो। भूमि प्रकृतिको सुन्दर उपहार हो। जन्मेदेखि मृत्यपछि हुने संस्कारमा समेत भूमिको उपयोग महत्त्वपूर्ण छ। भूमि प्राप्ति, यसको उपयोग, संरक्षणका लागि मानिसले धेरैै संघर्ष गर्छन्। तर, सीमित वर्गले असीमित भूमिको स्वामित्व कब्जा गरिराखेका छन्। त्यसैले ठूलो मात्रामा मानिसहरू भूमिहीन छन्, यसले असमानता बढाउँदै लगेको छ। इतिहासको विकास क्रममा विभिन्न आरोह, अवरोहहरू पार गर्दै मानिस आधुनिक समाजमा प्रवेश गरेको छ। हरेक कालखण्डमा भूमि स्रोतप्रति उत्तिकै चाहना छ। एक देशका मान्छे अर्काे देशको भूमि टेक्न पाउँदैन, प्रवेश अनुमति खोज्छ। भूमि कब्जा हुने डरले देशहरूले सीमा सुरक्षामा ठूलो धनराशि खर्च गर्छन्। पहिले पहिले राज्यबीच भूमि कब्जा गर्ने र भूगोल फैलाउने काम बढी हुन्थ्यो। भूमि स्रोत हुनेहरू शक्तिशाली ठहरिन्थे। तर, अहिले समय र परिवेश फेरिएको छ। भूमिको उपयोगिताको क्षेत्र फराकिलो हुँदै गएको छ। भूमि प्राप्तिका लागि हिंसा र द्वन्द्वको कैयन घटना भएका इतिहास छन्। भूमि प्राप्ति केही मानिसको जित, सुखी, सम्पन्नता र वैभव हो भने कतिपयका लागि यो गाँस, बास र कपासको एक मात्र विकल्प हो। विभिन्न कुत्सित मनसाय राखी एकअर्काको भूमि सम्पत्ति कव्जा गर्ने, हड्प्ने, लुुट्ने, जालसाजी गर्ने, छलकपट गर्ने कार्यहरू गर्छन्। समाजका कमजोर, शक्तिहीन र अधिकारविहीन मानिस अन्याय र अत्याचारको सिकार हुनु परेको छ। यो क्रम अहिले पनि कतिपय ठाउँमा भिन्न रूपमा छन्। कुनै अधिकार प्राप्तिका लागि गरिने आन्दोलन हिंसात्मक भयो र त्यसबाट ज्यान जाने, अंगभंग हुने भयो भने उसले अधिकार प्राप्ति गरे पनि त्यसको उपयोग गर्न पाउँदैन। जब मानिस नै रहेन भने त्यो अधिकार पाएर पनि के गर्नु ? त्यसैले शान्तिपूर्ण रूपमा गरिने आन्दोलन र अभियान दिगो हुन्छ। यसले कतै पनि क्षति गर्दैन। नेपालमा विभिन्न सामाजिक आन्दोलनहरू बेलाखबत उठ्छन्। यस्ता आन्दोलनहरू मुद्दा र सवाल केन्द्रित हुन्छन्। तीमध्ये भूमि अधिकार आन्दोलन पनि एक हो। नेपालमा भूमि सुधारको माग उठेको सात दशक नाघ्यो। प्रजातन्त्रको स्थापनापछि मानिसले आफ्ना कुराहरू स्वतन्त्र राख्न पाउने वातावरण जब बन्यो, त्यसयता नै भूमि सुधारको सबाल उठ्यो। विडम्बना के छ भने अहिलेसम्म पनि यो थाँती छ। प्रजातन्त्र स्थापनापछि जति पनि राजनीतिक दल र तिनीहरूका संगठनहरू स्थापना भए। सबैले भूमि सुधारलाई प्राथमिक मुद्दा बनाए, उठाए। त्यसले उनीहरूको दस्तावेजहरू भरिए पनि। तर, त्यो उनीहरूका लागि पपुलर हुने एजेन्डा मात्रै बन्यो। तर, अचम्मलाग्दो कुरा के छ भने उनीहरू पटकपटक राज्य सत्तामा पुगे तर यो मुद्दा किनारा लगाउन तत्पर देखिएनन्। यो त सजिलै भोट बटुल्ने एउटा माध्यम मात्र बनेको छ। यति लामो अवधिमा मुलुकमा विभिन्न आन्दोलन भए। राज्यका नीति र व्यवस्थाहरू धेरैपटक परिवर्तन भए। प्रजातन्त्रदेखि व्यवस्था फेरिँदै अहिले गणतन्त्र आयो। धेरै कुरा फेरिए तर गरिबी, अभाव, अन्याय र दुःखमा बाँचेकाहरूको जीवन फेरिएन। गरिबीबाट मुक्ति, सुरक्षित घरबास सबैलाई, खेतीयोग्य जमिन किसानलाई भन्ने मूल मर्म आत्मसात् गर्दै नेपालमा संगठित रूपमा भूमि अधिकार आन्दोलन २०६१ बाट सुरुआत भयो। त्यसअघि सबालगत मुद्दाअनुसार जिल्ला तहमा छिटफुट आन्दोलनहरू भए पनि राष्ट्रिय रूप लिन सकेको थिएन। भूमि अधिकार आन्दोलन भूमिहीन, सुकुमबासी, अव्यवस्थित बसोबासी, मोही किसान, गुठीपीडित किसान, गाउँब्लकबासी, हरूवाचरुवा, हलिया, मुक्त कमैयालगायत भूमि समस्यासँग जुधिरहेका किसान तथा कृषि मजदुरहरू संगठित रूप हो। यो अभियान २०५१ मा सामुदायिक आत्मनिर्भर सेवा केन्द्रको पहलमा सिन्धुपाल्चोकका मोही किसानले त्यहाँबाट सुरु गरेको आन्दोलनको विस्तृत रूप हो। अहिले देशका ५९ जिल्लामा अभियान फैलिएको छ। लाखौं पीडितहरू संगठित छन्। गाउँदेखि राष्ट्रिय तहसम्म संगठन क्रियाशील छ। सदस्य, अगुवा, अभियन्ता, कार्यकर्ताहरू अभियान र पैरवीमा सक्रिय छन्। अभियानको बलले झन्डै एक लाख परिवारले जग्गाको स्वामित्व प्राप्त गरिसकेका छन्। भूमि अधिकार आन्दोलन अहिंसात्मक विधि र प्रक्रियालाई आत्मसात् गरी अघि बढेको संगठित पहल हो। अधिकार प्राप्तिका आन्दोलन भएको हुँदा यस अभियानमा मुख्यगरी पीडितहरूलाई गाउँ तहको संगठनमा ध्यान दिएको देखिन्छ। जसमा संगठित गर्ने, प्रशिक्षित गर्ने, अगुवाहरू तयार गर्ने, सबालको सहभागितामूलक परिवेश विश्लेषणहरू गर्ने, योजना तयार गरी संगठित आन्दोलन गर्ने, अगुवाको क्षमता विकास र आवश्यक स्रोत पनि जुटाउने आदि छन्। स्रोतका लागि सदस्यहरूबाट कोष संकलन गर्ने अभ्यास यस अभियानका असल पक्षहरू हुन्। राज्य र सम्बन्धित निकायको प्रतिनिधिको ध्यानकर्षण गराउने र सवालगत समस्या समाधानका लागि नीति निर्माण, नीति संशोधन र नयाँ नीतिहरूका लागि राज्यलाई दबाब सिर्जना गर्ने साथै बेलाबखत सघाउने पनि गरेको छ। धर्ना, सभा, र्याली, जुलुस, संवाद, अन्तरक्रिया, प्रशिक्षण, शिविर आदि कार्यहरू यस अभियानमा गरिन्छन्। जति पनि गतिविधि भए त्यसमा अहिंसात्मक विधि र पद्धतिमात्रै अवलम्बन गरिए। केही उदाहरण हेरौंः भूमि अधिकार मञ्चको अगुवाइमा २०६६ मा ११ दिने पैदलयात्रा भयो। मार्च ८ को सन्दर्भ पारेर दाङको तुलसीपुर, बाँकेको कोहलपुर र कञ्चनपुरको भीमदत्तनगरमा महिलाहरूको सहभागितामा एकैपटक तीन ठाउँबाट अभियान भएको थियो। ११ दिने आन्दोलनमा गाउँगाउँमा जागरण र राज्यको ध्याकर्षण गराउने काम भयो। जुन यात्रामा ६० हजार मानिस सहभागी भएको बताइन्छ। आन्दोलन शान्तिपूर्ण थियो। जहाँ जहाँ पुगिन्छ त्यहीँ बस्ने, खाने, सुत्ने काम भयो। २०६७ चैतमा भूमि अधिकार मञ्चको अगुवाइमा काठमाडौंमा आन्दोलन भयो। राजधानी केन्द्रित नौ दिनसम्म चलेको आन्दोलनमा ५० जिल्लाबाट १ हजार महिला किसान आए। झोलामा पानीका बोतल, खाने थाल, खाने टपरी, ओढ्ने बर्को, लगाउने केही थान कपडा र गुन्द्रुक र चामल, मकै र भटमास आदि ल्याएका थिए। सहभागीले हातहातमा कृषि औजार र काँधमा हलो, जुवासमेत बोकी ल्याएका थिए। यो आन्दोलनमा कञ्चनपुर जिल्लाबाट मात्रै २४ वटा संगठनले २१ हजार १ सय ३० रुपैयाँ उठाई पठाएका थिए। आन्दोलनले दिएको सन्देश थियो, अधिकार चाहन्छौं, आन्दोलनमा छौं तर शान्तिपूर्ण रूपमा संघर्षमा उत्रिएका छौं। माग सुनिदे, सरकार ! तत्कालीन सरकारका उपप्रधानमन्त्री कृष्णबहादुर महरा खुल्ला मञ्चको धर्नास्थलमै गएर पीडाका माग समाधान गर्ने सम्झौता गरेका थिए। त्यसको केही महिनापछि २०६७०६८ को बजेट भाषणमार्फत भूमिमा महिलाको संयुक्त स्वामित्व कायम गराउन एक सय रुपैयाँ राजस्व तिरे पुग्ने नीति आयो। अहिले राज्यले वितरण गर्ने तथा दर्ता गरिने जग्गाहरूमा महिला र पुरुषको संयुक्त स्वामित्व कार्यान्वयनमा छ। सामुदायिक आत्मनिर्भर सेवा केन्द्रको विवरणअनुसार यो अभियानमा लागेर १० हजार २ सय ५५ परिवारले संयुक्त लालपुर्जा बनाएका छन्। २०७१ जेठमा रसुवाका बिर्ता तथा गुठी पीडित किसान झोलामा खाने सामल र हातकाँधमा कृषि औजार बोकी सदरमुकाम मालपोत कार्यालय घेर्न पुगे। आफूहरूले जोतभोग गर्दै आएको जग्गाको पुर्जा नदिएको भन्दै अनिश्चितकालीन धर्ना घोषणा गरे। ६ दिनसम्म कार्यालय गेटैमा बसे। कष्टसँग धर्ना बसे पनि हिंसात्मक क्रियाकलाप गरेनन्। गीत र भाषणमा किसानले भूमिको स्वामित्व नहुँदा भोग्नु परेका पीडा सुनाएका थिए। सयौं किसान मालपोतमा भेला भएर दैनिक कामकाज नै ठप्प पारिदिएपछि सरकारले बाध्य भएर किसानसँग नौ बुँदे सम्झौता गर्नु पर्यो। नेपालको अहिलेको अर्थव्यवस्था समावेशी खालको छैन। गरिबमुखी छैन। किसानमुखी छैन। शोषणकारी छ। दमनकारी छ। एउटालाई शोषण गरेर अर्काे धनी हुने खालको छ। जमिनको शोषण, प्राकृतिक स्रोतका दोहन र शोषण गर्ने खालको बाटोमा छ। यही भएर पनि समानता अभ्यासका लागि एकपटक भूमिसुधार जरुरी विषय बनेको छ। हामीकहाँ, भूमिहीनता बढ्दो छ। कृषियोग्य जग्गा धनीहरूकै कव्जमा छ। सरकार भूमि आयोगहरू बनाउँछ तर त्यसले साँच्चै भूमिसुधारको जिम्मेवार नेतृत्व लिन सकेको छैन। झन्झन् समस्याहरू बढ्दो छ। नेपाली समाज अहिले पनि शोषणकारी छ। विभेदकारी छ। जब एउटाले अर्काेलाई शोषण गर्छ। दमन गर्छ भने त्यहाँ हिंसा हुन्छ। गरिब, मजदुर र भूमिहीनमाथि अन्याय र शोषण जारी छ। यस्तो कार्य जबसम्म रोकिँदैन, तबसम्म समृद्धि सम्भव छैन।"
विराटनगरमा प्रदेशस्तरीय बास्केटबल र पौडी प्रतियोगिता हुने,"विराटनगर : प्रदेश १ को राजधानी विराटनगरमा प्रदेशस्तरीय बास्केटबल र पौडी प्रतियोगिता हुने भएको छ। विराटनगर६ स्थित एभरेष्ट कलेजमा आउँदो असार १७ गते बास्केटबल र २४ गते पौडी प्रतियोगिता हुने भएको हो। आईतबार कलेज परिसरमा पत्रकार सम्मेलन गर्दै आयोजकले प्रतियोगिता बारे जानकारी दिएको छ। बास्केटबलमा प्रदेशभरिका १२ वटा कलेजले भाग लिने आयोजकले जनाएको छ। आयोजक विराटनगर बास्केटबल एकेडेमीका अनुसार बास्केटबल प्रतियोगितामा विराटनगर, सुन्दरहरैंचा, इटहरी, धरान र बिर्तामोडका गरी १२ विद्यालयको सहभागिता रहनेछ। जसमा विराटनगरबाट एभरेष्ट, बिकेभिएम, डनबोस्को तथा सगरमाथा, सुन्दरहरैंचाबाट ब्राइट फ्युचर, इटहरीबाट हिमशिखर इङग्लिस स्कुल, धरानबाट होलिल्याण्ड इन्टरनेशनल, चिल्ड्रेन एकेडेमी, नवज्योति तथा कार्मेल हाई स्कुल र बिर्तामोडबाट टावर टेम्पलले भाग लिने बास्केटबल एकेडेमीका अध्यक्ष सरोज लम्सालले बताए। उनले बास्केटबलको विजेताले नगद ५० हजार, उपविजेताले ३० हजार र तेश्रो हुने टिमले नगद २० हजार रुपैयाँका साथ ट्रफी, मेडल र प्रमाणपत्र प्राप्त गर्ने जानकारी दिए। यस्तै असार २४ गते हुने पौडी प्रतियोगितामा प्रदेशभरिका विद्यालयहरूले भाग लिने आयोजकले जनाएको छ। मोरङ पौडी सङ्घको प्राविधिक संयोजन तथा एभरेष्ट कलेजको आयोजनामा प्रदेशस्तरीय पौडी प्रतियोगिता हुन लागेको प्रशिक्षक इन्द्रजित राजभण्डारीले बताए। पौडी प्रतियोगितामा विभिन्न ३ इभेन्टमा सञ्चालन हुने उनले जानकारी दिए। उनले भने, एक सय, दुई सय र तीन सय मिटर प्रतियोगिता हुनेछ। प्रत्येक तीन विद्यामा विजेता हुने प्रतियोगीले १० हजार, द्वितीयले ७ हजार र तृतीयले ३ हजार रुपैयाँ प्राप्त गर्नेछन्। पौडी प्रतियोगितामा एकसय जना खेलाडीले भाग लिने आयोजकले जनाएको छ। आयोजकका अनुसार दुवै प्रतियोगिता सम्पन्न गर्न करिब ३ लाख खर्च हुनेछ। बास्केटबल र पौडीमा विजेता हुने विद्यार्थीहरूले एभरेष्ट कलेजमा पूर्ण छात्रवृत्तिमा पढ्नसमेत पाउने कलेजका प्रमुख टिकाराम पुरीले बताए। एसइई दिएर बसेका विद्यार्थीहरूलाई लक्षित गरी सो प्रतियोगिता आयोजना गरिएको उनले जानकारी दिए। खेलकुद क्षेत्रको विकास गर्ने उद्देश्यले बास्केटबल र पौडी प्रतियोगिता आयोजना गरिएको हो, उनले भने, अहिले एसइई दिएर बसेका विद्यार्थीहरुलाई पनि समयको सही सदुपयोग गर्न सहयोग पुगोस भन्ने हाम्रो उद्देश्य हो। दुवै प्रतियोगिता भने एभरेष्ट कलेज परिसरमै हुने जनाईएको छ।"
नेपालले क्यानडासँग एक दिवसीय सिरीज खेल्ने,काठमाडौं : नेपाली राष्ट्रिय क्रिकेट टोलीले क्यानडासँग एक दिवसीय सिरीज खेल्ने भएको छ। नेपाल क्रिकेट संघ(क्यान)ले सार्वजनिक गरेको तालिका अनुसार नेपालले जुल १ मा क्यानडाको घरेलु टोलीसँग अभ्यास खेल खेल्नेछ। त्यसपछि जुल ४ र जुल ५ मा नेपाल र क्यानडाको खेल क्यानडास्थित किङ्ग सीटी मैदानमा हुनेछ।
