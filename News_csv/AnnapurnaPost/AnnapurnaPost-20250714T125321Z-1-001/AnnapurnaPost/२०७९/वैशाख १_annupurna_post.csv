शीर्षक,विवरण
नयाँ वर्षमा अर्थतन्त्र,"नयाँ वर्ष। नयाँ उमंगले नयाँ योजना र नयाँनयाँ विकासको खोजी गर्छ। अर्थात्, सबैमा नयाँ ऊर्जा प्रदान गरेको हुन्छ। त्यसैले त, नयाँ वर्षको माहोल नै फरक र उत्सवमय हुन्छ। सबैमा पुराना सोच र असफलतालाई छोडेर नयाँ सफलता हासिल गर्ने नयाँ ऊर्जाशक्ति जागृत गराउँछ। विगतका वर्षमा मात्रै हामी रमाउनु भएन। किनकि, त्यतिबेला अर्थतन्त्रको संकटले सबै वर्ग र समुदायमा भय सिर्जना गराएको थियो। समाचारहरू हेर्यो वा सुन्यो, जताततै निराशाजनक मात्रै। राजनीतिक क्रियाकलापहरू मनोबल कमजोर बनाउने खालका मात्रै देख्यौं, सुन्यौं र पढ्यौं। नयाँ वर्षले सबैको चिन्ता दूर गरोस्। विकास र राजनीति गतिशीलता र निरन्तर उन्नति नै विकास हो। विकास भनेकै सामाजिक परिवर्तन ल्याउने माध्यम भएकोले राजनीति र विकास एकअर्काका परिपूरक मानिन्छन्। फोहोरबाट मोहोर फलाउन सकिने प्रविधि र ज्ञानको विकास भइसकेको अवस्थामा हाम्रोजस्तो प्राकृतिक स्रोत, साधन र ऊर्जाले भरिपूर्ण देशमा अर्थतन्त्र विकास हुन नसक्नु दुःखको कुरा हो। यसको कारण पत्ता लगाएर सबैको विकासप्रतिको ऐक्यबद्धता जुटन सक्यो भने विकासको गति प्रभावकारी हुने निश्चितै छ। आज, जसरी राजनीतिक गठबन्धन र निर्वाचनमा सबै ऊर्जा केन्द्रित छ, त्यो ऊर्जालाई आर्थिक विकासको सोचमा लगाउन सके देश विकासले ह्वात्तै गति लिनेछ । त्यसका लागि नागरिकको खल्बलिएको मनस्थितिलाई सहज बनाउन ढिला गर्नुहुन्न। देश विकासको महसुस जनताले त्यतिबेला गर्छन, जतिबेला प्रत्येक नागरिकको जीवनस्तर सुधार हुन्छ। कुनै पनि नागरिकले न्यूनतम आवश्यकताबाट वञ्चित हुनु नपरोस्। अनि शान्तिपूर्ण ढंगले जीवन जिउने वातावरण मिलोस्। आर्थिक, सामाजिक, भावनात्मक, मनोवैज्ञानिक र आध्यात्मिक रूपमै सहज जीवन बाँच्ने वातावरण नै निम्नतम् आवश्यकता भित्र पर्छन्। तर, नेपाली नागरिकले यस्तो अनुभूति गर्न पाउने अवस्था कहिले आउला ? एकपटक घोत्लिनैपर्ने हुन्छ। स्वास्थ्य सचेतना र पोषणसम्बन्धी तालिमको क्रममा पंक्तिकार एकपटक हिमाली जिल्ला हुम्ला पुगेकी थिएँ। त्यो समयमा महिलाको समूहमा एउटा प्रश्न राखेको थिएँ तपाईंहरूका समस्या कस्ता छन् ? उनीहरूबाट जवाफ आयो समस्या हाम्रा सबै राम्रा छन्। मैले भाषा बुझाउन जानिन कि भनेर त्यहीँका स्थानीयमार्फत फेरि प्रश्न र जवाफ दुबै दोहोयाएर सोध्न लगाएँ। एउटी महिला भएको नाताले मैले उनीहरूको मनोविज्ञान सजिलै बुझेको थिएँ समस्या झेल्नु नियति नै हो। भगवान् रिसाएकोले हामीलाई गरिब बनाउनुभयो। भगवान्ले नदिएकोले हामीले पाएनौं। र यो जे छ स्वीकार्नै पर्छ, त्यसैले समस्या जे आए राम्रै छन् भन्ने आशय बुझिन्थ्यो। स्रोतसाधनको पहिचान र उपभोग भएका स्रोतसाधनको सही पहिचान गरी उपभोग गर्न सक्नुपर्छ। विकसित राष्ट्रले कृत्रिम ऊर्जा प्रयोग गरेर प्राकृतिक रूपमा उपभोग गर्न थालिसकेको अवस्थामा हामीले हाम्रै स्रोतसाधनको पहिचान र उपयोग गर्न सकेका छैनांै। विकासको मापन पैसा र भौतिक विकास मात्र नभएर त्यसले प्रभाव पार्ने जलवायु परिवर्तन अनि वातावरण प्रदूषणको अवस्थालाई नजरअन्दाज गर्न मिल्दैन। एकातिर उत्पादन, निर्यात, विदेशी मुद्राको आर्जन महत्वपूर्ण पक्ष छन् भने अर्कोतिर, रोजगारी सिर्जना, मानव संसाधनको सही सदुपयोगको पाटोलाई नजरअन्दाज गरिएको अनुभूति हुन्छ। ऊर्जा के हो ? स्रोत के हो ? त्यसको परिचालनको तरिका के हो ? भन्ने सामान्य जानकारी पनि हुन नसक्दा पनि विकासोन्मुख अवस्थामै रहिरहनुपर्ने बाध्यता छ। हामीकहाँ भएको जल, जमिन र जडीबुटीले पर्यटन, उद्योग, सीप, सिर्जनात्मकता र रोजगारीमा कति योगदान दिन सक्छ होला ? आँकडा कहिले निकाल्ने ?यिनको मूल्यांकन, अनुगमन र अभ्यासबिनानै अर्थतन्त्रको दायरा जादुको रूपमा बढाउन त सकिन्न होला। स्रोत साधनको परिचालन, निर्यात प्रवद्र्धन तथा आर्थिक वृद्धि दिगो विकासका आधार हुन्। जीवन निर्वाहलाई सहजीकरण गर्न रोजगारी, मानव अधिकार, मौलिक हकको प्रत्याभूति, सेवा छनोटको अवसर, सामाजिकीकरण, समानुपातिक समावेशीकरणजस्ता अन्तरवस्तुको सम्बोधन हुनु पनि दिगो विकासको आधारस्तम्भभित्रै पर्छन्। विकासका लक्ष्यहरू त्यसै कार्यान्वयन हुँदैनन्। लक्ष्यमा पुग्नका लागि उपयुक्त रणनीति, कार्यक्रम, स्रोत परिचालन, संस्थागत व्यवस्था, क्रियाकलाप सञ्चालन र प्रभावकारी अनुगमन पूर्वसर्त हुन्। नेपालले दिगो विकास लक्ष्यलाई समयबद्ध रूपमा कार्यान्वयन गर्ने रणनीति बनाएको छ। दिगो विकास लक्ष्य दीर्घकालीन विकास गन्तव्य भएकाले यसलाई राष्ट्रिय, प्रादेशिक एवं स्थानीय योजना र क्षेत्रगत कार्यक्रममा समाहित नगरी कार्यान्वयनमा ल्याउन सकिँदैन। दिगो विकास लक्ष्यका पाँच रणनीतिक स्तम्भ छन्ः पृथ्वीमा रहेका प्राकृतिक साधनस्रोत र वातावरण भावी पुस्ताका लागि समेत संरक्षण, सबै प्रकारका गरिबी र भोकमरीको अन्त्य गरी मानव मर्यादा एवं समानता कायम, प्रकृतिसँग सामञ्जस्य कायम गर्दै समृद्ध र समुन्नत जीवनको सुनिश्चितता, शान्त, न्यायपूर्ण र समावेशी समाज निर्माण र सशक्त विश्वव्यापी साझेदारीद्वारा दिगो विकासको एजेन्डा कार्यान्वयन र सबै आयामलाई सम्बोधन गर्ने भएकाले सहस्राब्दी विकास लक्ष्यको तुलनामा यसका लक्ष्य र सहायक लक्ष्यहरू पनि धेरै छन्। दिगो विकासका १७ लक्ष्य, १६९ सहायक लक्ष्य र करिब तीन सय मापनयोग्य सूचक निर्धारण गरिएका छन्। प्राकृतिक संसाधनको दिगो तथा बुद्धिमत्तापूर्ण उपयोगमार्फत गरिएको विकासले मानवीय आवश्यकताको परिपूर्ति र दिगोपना सुनिश्चित गर्छ।"
विक्रम संवत्को मौलिकता,"नेपालको राष्ट्रिय संवत् विक्रम संवत् हो। नयाँ वर्षलाई संवत्सर पनि भनिन्छ। यसरी सौर्यमानक गणनाले वैशाख १ गते नेपालको मौलिक तथा औपचारिक नयाँ वर्ष हो। भारतमा पनि यो संवत् चलनचल्तीमा छ। विश्वका अन्य कतिपय देशमा पनि यो संवत्मा आधारित भई वैशाख १ लाई नयाँ वर्षका रूपमा मनाइन्छ। वैदिक विधिविधान तथा सूर्यको गति गणनाअनुसार निर्धारित सौर्य पात्रोमा आधारित विक्रम संवत् विश्वमा प्रचलित धेरै संवत्हरूभन्दा जेठो अर्थात् पुरानो छ। यसरी सौर्य गणनानुसार एक संवत्सरमा ३ सय ६५ दिनहरू हुन्छन्। यसअनुसार सूर्य मेष संक्रान्तिबाट आरम्भ भई पुनः सोही राशिमा पुग्ने बेलासम्मको अर्थात् सम्पूर्ण ऋतुको पूरै एक चक्रलाई संवत्सर भनिन्छ। यसरी चन्द्रमानको हिसाबले समेत चैत्र शुक्ल प्रतिपदालाई संवत्सर प्रारम्भ हुने दिन मानिन्छ। यसैले प्रत्येक संवत्सर प्रारम्भ वैशाख १ गतेदेखि हुने र यस दिनलाई नव वर्ष शुभारम्भको दिन एवं राष्ट्रिय पर्वको रूपमा मनाइने गरिन्छ। अतः राजा विक्रमआदित्यले थालनी गरेको यो पात्रो अंग्रेजी क्यालेन्डरभन्दा ५७ वर्ष अघि छ। यसको मतलव जिसस क्राइस्टको जन्मभन्दा ५७ वर्ष अगाडि नै विक्रम आदित्यले आफ्नो पात्रो प्रयोगमा ल्याइसकेका थिए। हामीकहाँ प्रचलनमा रहेको नेपाल संवत्को भने ११४२४३ वर्षपहिले शंखधर साख्वाले प्रचलनमा ल्याएका हुन्। त्यसबाहेक पनि विश्वका थुप्रै मुलुकमा आफ्नै रीति, संस्कृति र परम्पराअनुसारका क्यालेन्डर प्रयोगमा रहेका छन्। राजा विक्रमादित्यले लागू गरेको ५०औं नल नाम संवत्सर मान्नेहरूले आउँदो वैशाख १ गतेदेखिदेखि आफ्नो घरघरमा झुन्ड्याएर राखेको पात्रोलाई झिकी नयाँ वर्षको पात्रोलाई राख्छन्। मूलतः विसं २०७८ साल हामी बीचबाट सुखदुःखका विभिन्न घटनाहरू घटाएर हामीबाट सधैंको लागि बिदा भएको छ। हामी झन्डै तीन करोड नेपालीमध्ये धेरैले २०७८ लाई कालो वर्षको रूपमा बिदा गर्र्यौं भने कत्तिले उक्त वर्षलाई आफ्नो जीवनमा कहिल्यै नमेटिने विषाद भरेर गएको पनि महसुस गरे होलान्। सेकेन्ड, मिनेट, घण्टा, दिन, रात, बार आदि गरी नै समय उपलब्धिलाई नै नयाँ मानिन्छ। जसमा १५ तिथिहरूबाट एक पक्ष भयो र यस्ता दुई पक्षबाट एक महिना हुन्छ। यस्ता दुई महिनाको एक ऋतु हुन्छ। यसरी यस्ता तीन ऋतुको ६ महिना वा एक अयन हुन्छ। जसमा दुई अयन अर्थात् ६ ऋतुको १२ महिना वा एक संवत्सर हुन्छ। यस्ता ६० संवत्सरको ६० नै वर्ष हुन्छ। फलतः ज्योतिष शास्त्रअनुसार हिन्दू संस्कृतिमा ६० संवत्सर रहेका छन्। यिनीहरूको नाम हरेक वर्ष बदलिने गर्छ र ६० वर्ष पूरा भएपछि पुनः सोही नाम दोहोरिने गर्छ। जुन प्रभव, विभव, शुक्ल, प्रमोद, प्रजापति, अंगिरा, श्रीमुख, भाव, युवा, धाता, ईश्वर, बहुधान्य, प्रमाथी, विक्रम, वृष, चित्रभान, स्वभानु, तारण, पार्थिव, व्यय, सवजीत, सर्वधारी, विरोधी, विकृति, खर, नन्दन, विजय, जय, मन्थन, दुर्भुव, हेमलम्ब विलम्बी, विकारी, शार्वरी, प्लव, शुभकृत्, शोभन, क्रोधी, विश्रांवसु, पराभव, प्लवङ, किलक, सौम्य, साधारण, विरोधकृ, परिधावि, प्रमादी, आनन्द, राक्षस, नल, पिंगल, कालयुक्त, सिद्धार्थ, रौद्र, दुर्मति, दुन्दुभि, रुधिरोद्, रक्ताक्षी र क्रोधन र क्षय रहेको छ। हाम्रो देशमा सर्वप्रथम राजा विक्रमादित्य प्रथमको शासन कालदेखि नै नव वर्ष आरम्भ भएको ऐतिहासिक तथा धार्मिक ग्रन्थहरूमा उल्लेख छ। यसकारणले गर्दा वैशाख १ देखि सुरुवात हुने नवआगन्तुक समयलाई नेपालीहरूले हर्षका साथ उल्लासमय वातावरण साथ राष्ट्रिय चाडको रूपमा मनाउँंछन्। यस दिनमा सरकारीस्तरका तथा संस्थानतर्फ सबै निकायहरूले सार्वजनिक बिदा पाउने व्यवस्था छ। यसै दिनमा काठमाडौ जिल्लाको टोेखास्थित सपना तीर्थमा मेला भर्ने चलन बढी रोचक तथा आकर्षित रहेको छ। यो मेला भर्ने श्रद्धालु भक्तजनहरूलाई मरेपछि स्वर्गमा राम्रो स्थान प्राप्त हुन्छ भन्ने किंवदन्तीले गर्दा तीर्थ स्नान गर्ने प्रचलन यथावत् नै छ। त्यस्तैगरी भक्तपुर जिल्लामा विस्केटको लिंगो अघिल्लो दिन उभ्याउने वैशाख १ गते ढाल्ने कार्य हुन्छ। जसको धार्मिकशास्त्रमा अलौकिक महत्त्वपूर्ण स्थान रहेको छ। हाम्रा मरेर गएका व्यक्तिहरूलाई बिस्केटको लिंगो हेरेको थिइस् भनेर स्वर्गमा प्रश्न गर्ने भएको हँुदा यस दिन काठमाडौं उपत्यकालगायत नेपालका विभिन्न क्षेत्रबाट असंख्य जनसमुदायको घुइँचो लाग्दछ। यस दिन बिहानैदेखि विभिन्न देवी देवताका मठ मन्दिरहरूमा स्नान गरी दर्शन गर्ने चलन नेपाललगायत भारतका हिन्दू धर्मालम्बीहरूमा समेत पाइन्छ। नयाँ वर्ष सधैं वसन्त ऋतुको आगमन साथै आउने हुँदा प्रकृतिमा नयाँ नौलो आभाष आएको अनुभव हुनु स्वाभाविकै हो। यसै बेलामा उजाड तथा पतझर बोट बिरुवाहरूमा हरियालीले छाएको हँुदा साह्रै राम्रो दृश्यहरूको अवलोकल गर्न सकिन्छ। यसै समय काफलगेढी पाक्ने समय र कोइलीको मधुर स्वर सँगसँगै काफल पाक्यो भन्ने चराको स्वर वनजंगलमा घन्किरहेको हुन्छ। यतिबेला नवविवाहित पतिपत्नीले वनजंगल विहार गर्ने हो भने स्वर्ग नै भएको भान पर्न जान्छ। यसरी प्रकृतिले पनि आफ्नो स्वरूप बदल्ने यसै अवसर परेको हुँदा के बूढा, के युवक सबै नयाँ वर्षलाई भावी भविष्यको रूपमा हेर्छन् ? यसै पावन अवसरमा आफ्ना इष्ट मित्र, नाता कुटुम्ब, साथीसंगिनी आदिलाई भेट गर्ने मिठोे मसिनो खाने र ख्याउने भएको हँुदा यस पर्वको महत्त्व ज्यादै लोकप्रियता हुन गएको छ। सबैले नयाँ वर्षको पात्रो किनेर आआफ्नो राशिफल के कस्तो छ भन्ने उत्सुकता रहेको हुन्छ। विगत वर्ष जे जस्ता घटनाहरू घटे तिनीहरूलाई चटक्क बिर्सी नयाँ वर्षमा आफ्नो कार्य शैलीलाई अगाडि बढाउन तँछाडमछाडको भावना अभिपे्ररित भएको हुन्छ। हिजोका कार्यलाई समष्टि रूपमा मूल्यांकन गरी भावी कार्यक्रमहरूको थालनी गर्ने जर्मको गरिएको हुन्छ। अन्त्यमा भन्नुपर्दा विगतमा जे जस्ता घटनाहरू भए पनि हामी मानव जाति जहिले पनि आशा, विश्वास र भरोसा लिएर बाँचेका हुन्छौं। हाम्रो जीवन आधार सुखद भविष्यको आशा नै हो। यही सुखद भविष्यको आशाले अभिव्यक्तिको माध्यम दिने गर्छ र हामीलाई कुनै पनि नव वर्षले नयाँ जोस, जाँगर र उमंग बोकेर आएको हुन्छ। त्यसैले नव वर्ष २०७९ साल सुखद भविष्य लिएर उदाइरहेको छ भन्ने आशाका साथ आजदेखि नयाँ वर्षमा प्रवेश गरिरहेका छौं। यो आशालाई संकल्पमा बदलेर सुखद भविष्यको वास्तविकता परिणत गर्ने र असल मित्रहरू हाम्रै हातहरू हुन्। नयाँ वर्ष २०७९ को सुखद उपलक्ष्यमा भाग्य र भविष्य सफल तुल्याउन हामी स्वयं नै सक्रिय, सबल र समुन्नत बन्न सकौं । विस२०७९ सालले सुख शान्तिको वातावरण नेपाली जनता समक्ष कायम गर्न सकोस् । नयाँ वर्ष नयाँ आशा"
विगतभन्दा बलियो एमाले,"नेकपा एमालेविरुद्ध नेपाली कांग्रेस, नेकपा माओवादी केन्द्र, जनता समाजवादी पार्टी, नेकपा (एस) र राष्ट्रिय जनमोर्चा स्थानीय निर्वाचनमा गठबन्धन गरेर जाने तयारीमा छन्। एमालेविरुद्ध एकजुट हुन खोजेका यी पार्टी अदालतको परमादेशबाट नौ महिनादेखि सरकारमा छन्। राजनीतिमा सामान्यतः एउटा अभ्यास के हो भने सत्ताका विरुद्ध विपक्षीहरू गठबन्धन गर्छन् नै। तर, नेपालमा एउटा यस्तो अपवाद छ, जहाँ विपक्षी दलका विरुद्ध सत्ता गठबन्धन संघर्ष गरिरहेको छ। पाँच वर्षअघि भएको स्थानीय तहको निर्वाचनमा एमालेले ४१ प्रतिशत सिट जितेको थियो। सूर्य चिह्नबाट विजयी भएका करिब १४ हजार जनप्रतिनिधिले स्थानीय सरकार पाँच वर्ष सञ्चालन गरे। त्यतिबेला पनि एमाले प्रतिपक्षी भूमिकामा नै थियो। संयोग त्यसबेला पनि कांग्रेस माओवादीको सत्ता गठबन्धन थियो र प्रधानमन्त्री पनि शेरबहादुर देउवा नै थिए। अहिले पनि एमाले विपक्षमै छ, सत्तामा प्रधानमन्त्री देउवा नै छन्। सत्ता गठबन्धनमा कांग्रेस माओवादी जनता समाजवादी र एमालेबाट फुटेको नेकपा (एस) संलग्न छन्। २०७४ को र अहिले समानता त्यति मात्र होइन, त्यसबेलाको निर्वाचनमा पनि कांग्रेस माओवादी ठाउँठाउँमा गठबन्धन भएकै हो। एमालेले भने विपक्षी दलको हैसियतमा निर्वाचन लडेरै भए पनि शानदार विजय हासिल गरेको थियो। २०७४ को स्थानीय तहको निर्वाचन एमालेका लागि नयाँ इतिहास रच्ने अवसर बन्यो। जसमा एमालेले २३ वर्ष पछि ठूलो दलको मान्यता प्राप्त गर्यो। त्यसकै निरन्तरता स्वरूप अहिले माधव नेपालहरू चोइटिएर गए पनि फराकिलो अन्तरका साथ एमाले नेपालको ठूलो दल हो। एमाले कमजोर होइन थप बलियो बन्दै अवस्थामा ठूलो बदलाव नआए २०७९ वैशाख ३० नेपालमा स्थानीय तहको निर्वाचन हुनेछ। त्यसको अर्थ अहिले नेपालका सबै राजनीतिक दललाई निर्वाचनको चटारो हुनुपर्ने हो, छ त ?आमजनताले भन्लान्। भन्लान्, एमालेबाहेक अरू दललाई निर्वाचनको चटारो देखिँदैन। नेकपा एमालेका अध्यक्ष केपी शर्मा ओली दैनिक सातवटासम्म आमसभालाई सम्बोधन गर्दै देश दौडाहामा छन्। यो क्रम केही दिनयता मात्र सुरु भएको होइन। माघदेखि नै उनको सक्रियता बढेको बढ्यै छ। माओवादीका अध्यक्ष वा कांग्रेसका सभापति देउवा यसरी निर्वाचनका आमसभामा हिँडेका छैनन्। उनीहरूका नेता कार्यकर्ता निर्वाचनमा यसरी खटेका छन् त ? छैनन्। त्यसो भए उनीहरू के गर्दैछन् त ? उनीहरू गठबन्धनको मोडालिटी बनाउन विज्ञप्ति ड्राफ्ट गर्दैछन्। अनि कार्यकर्ता ? कार्यकर्ता केन्द्रको निर्णय पर्खेर कोठे बैठकहरूमा सीमित छन्। अर्कोथरी केन्द्रको निर्णय मान्ने र नमान्ने विवादमा पालिका पालिकामा वक्तव्यबाजी गर्नमै व्यस्त छन्। तेस्रोथरी आफू खुसी पालिकामा उम्मेदवारी घोषणा गरेर गठबन्धनलाई नै चुनौती दिँदैछन्। एमालेका पालिका कमिटीहरू धमाधम आफ्ना उम्मेदवारहरू सिफारिस गर्दैछन्। कतिपय ठाउँमा सर्वसम्मत भइसके। यसका लागि एमालेले चैत ३० गतेको समयसीमा तोकेको छ। गठबन्धनका दलहरू कुन पालिका कसको भागमा पर्ने हो भनेर अहिले पनि रनभुल्लमा नै छन्। के यतिले मात्र एमाले पहिलेभन्दा बलियो पार्टी बनेको हो त ? होइन अरू धेरै कारणले एमाले विगतको निर्वाचनमा भन्दा बलियो बनेको छ। जस्तै त्यसबेला नेकपा एमालेका करिब ८ लाख संगठित सदस्य थिए। अघिल्लो महिनाको तथ्यांक अनुसार एमालेमा ११ लाख संगठित सदस्य छन्। पाँच वर्षमा कम्तीमा ३ लाख पार्टी सदस्य एमालेमा थपिए। त्यसो त माधव नेपालले पनि संगठित सदस्यहरू लगे होलान् भनेर प्रश्न उठ्न सक्छ। उत्तर पनि सजिलो छ। एमालेबाट जम्मा ९ प्रतिशत नेता माधव नेपालसँग गए। यो क्रम सांगठनिक संरचनामा जति तल झर्यो त्यति खस्कँदो छ। कार्यकर्ता तहमा जम्मा ४ प्रतिशत एमालेका संगठित सदस्य माधव नेपालसँग गएको एमालेको हिसाब छ। मतदाताको तहमा करिब ३ लाख मतदाता नेपालको पार्टीमा मत हाल्ने अनुमान एमालेको छ। यसको क्षतिपूर्ति कसरी हुन्छ त भन्ने प्रश्न आम मानिसले उठाउन सक्छन्। त्यसका लागि अहिलेको नेकपा एमालेको संरचनालाई हेरे माधव नेपालको पूरताल कहाँबाट हुन्छ भन्ने स्पष्ट हुन्छ। २०७७ फागुन २३ पछिको एमाले नेकपाको निरन्तरता हो। किनकि त्यसयताको एमालेमा पूर्वमाओवादीका वरिष्ठ नेताहरू पनि छन्। रामबहादुर थापा, टोपबहादुर रायमाझी, लेखराज भट्ट, प्रभु साहरूलाई हेर्ने हो भने एमाले नेकपाको निरन्तरता हो भन्ने कुरामा कसैले प्रश्न उठाउन सक्दैन। उनीहरू चितवनमा मंसिरमा सम्पन्न पार्टीको दसौं महाधिवेशनबाट उपाध्यक्षदेखि सचिव र स्थायी कमिटीसम्मका कमिटीमा आबद्ध छन्। यसैगरी प्रदेश, जिल्ला, पालिका र वडातहसम्म माओवादीको ठूलो पंक्ति एमालेमा समाहित भएको छ। सर्वोच्चले नेकपा विभाजन गरेर पार्टीको पूर्ववत् अवस्थामा फर्काइ दिएपछि माओवादी केन्द्रमा एमालेको कोही नेता समाहित भएको छ ? माधव नेपालको पार्टीमा माओवादीका कोही नेता गए त ? न माओवादीको स्थायी कमिटीमा एमाले छोडेर गएका कोही नेता छन् न त एस पार्टीमा माओवादी छोडेर कोही नेता आएका छन्। त्यसैले एमाले २०७४ सालको निर्वाचनमा भन्दा थप बलियो बनेको छ। त्यसलाई पुष्टि गर्ने धेरै तर्कहरू छन्। स्वयं प्रधानमन्त्री देउवाले पार्टीको केन्द्रीय कमिटीको बैठकमा वा अन्य फोरममा पनि ओलीको पार्टी कमजोर भएको छैन, थप बलियो भएको छ भनेर स्विकारेका छन्। एमाले थप बलियो भएको अर्को आधार २०७४ को निर्वाचनमा एमालेविरुद्ध कांग्रेस माओवादी गठबन्धन थियो। अहिले दुई पार्टीले मात्र एमालेलाई हराउन सकिँदैन भनेर त्यसमा तीन थपेर पाँचवटा पार्टीको गठबन्धन भएको छ। एमालेले १०औं महाधिवेशनमार्फत केपी शर्मा ओलीको अध्यक्षतामा केन्द्र, पोलिटब्युरो र स्थायी कमिटी गठन गर्यो। मंसिरयता केन्द्रीय कमिटीका तीनवटा बैठक भइसके। माओवादीले पनि महाधिवेशन त गर्र्यो अध्यक्षमा प्रचण्डलाई छान्यो तर पदाधिकारी छान्न अझै सकेको छैन। स्थायी कमिटी पनि बनेको छैन। मौसमले रोकेको अवस्थाबाहेक एमालेले एकैदिन पुस २३ गते ७७ वटै जिल्लाका अधिवेशन गर्यो। त्यसअघि सबै वडा र पालिकाका अधिवेशन पनि पार्टी उत्सवका रूपमा एकैदिन गर्यो। यत्रो ठूलो पार्टीमा देशैभरिका संरचनामा एकैपटक नयाँ नेतृत्व चुन्ने काम पक्कै सहज होइन। एमालेबाहेक अरू पार्टीले अहिले यो कामलाई असम्भव ठानेका छन्। एमाले विगतभन्दा बलियो भएका अरू पनि आधार छन्। २०७४ को स्थानीय तहको निर्वाचनका बेला केपी शर्मा ओलीलाई मधेस विरोधी नेता र एमालेलाई मधेस विरोधी पार्टीको विम्बको रूपमा प्रयोग गरिएको थियो। साँँच्चै भन्ने हो भने त्यसबेला एमाले मधेस पस्ने सम्भावना नै थिएन। मधेसमा एमालेविरुद्धको जनमतको बिगबिगी थियो। त्यति बेला देशका विभिन्न ठाउँमा भएका सयौं आमसभामा अध्यक्ष ओलीले सम्बोधन गरे पनि मधेसका दुईवटा आमसभामा मुस्किलले पुग्ने वातावरण बनेको थियो। राजमार्ग छेउका क्षेत्रहरू बर्दिबास र चन्द्रनिगाहपुरमा मधेसवादी दलको अवरोधका बीच अध्यक्षले आफ्नो उपस्थिति देखाएका थिए। २०७४ मा भन्दा एमाले थप बलियो भएका केही आधार अध्यक्ष ओलीप्रति आम जनताको भरोसा पार्टी सदस्य ८ लाखबाट ११ लाख पुगेको ओली सरकारले गरेका दूरगामी कामहरूको प्रभाव माधव नेपालले लिएर गएका नेता कार्यकर्ताको पुर्ताल पूर्वमाओवादीबाट स्थानीय तहका जनप्रतिनिधिको निरन्तर एमाले प्रवेश दैनिक हजारौंको संख्यामा सशरीर अन्य पार्टी त्यागेर एमाले प्रवेश गतिशील संगठन, जनतामा घुलनशील नेता कार्यकर्ता अहिले मधेसमा एमालेको स्थिति के छ ? मधेसमा केपी ओलीप्रतिको धारणा के छ ? मधेसमा एमाले प्रवेशको लहर के छ ? यो जगजाहेर नै छ। वीरगन्जका मेयर विजय सरावगी हुन् वा जगन्नाथपुर गापाका अध्यक्ष जालिम मियाँ, एमाले प्रवेशको होडबाजी नै छ। त्यति मात्र होइन, मधेसका पालिकाहरूबाट अध्यक्ष ओलीलाई सम्बोधनका लागि मागहरू उसैगरी आउने गरेका छन्। ओली पुगेका ठाउँको जनलहर र अन्य पार्टी त्यागेर एमाले प्रवेशका लागि सशरीर उपस्थित भएकाहरूबाट के स्पष्ट हुन्छ भने एमाले अब मधेसमा पनि ठूलो दल हो। ठूलो जनसंख्या, धेरै स्थानीय तह र उच्च मतभार बोकेको मधेस प्रदेशमा एमाले अहिलेसम्म तेस्रो, चौथो पोजिसनमा थियो। तर अबको हुने निर्वाचनले एमालेले अब पहिलो हुनबाट रोकिने स्थिति देखिँदैन। ओली समकालीन नेपाली नेताहरूभन्दा कयौं गुणा बढी सक्रिय छन्। आफूले भन्न खोजेको कुरा सहजै बुझाउन सक्ने र जनमानसलाई सजिलै आकर्षण गर्न सक्ने नेताका रूपमा चिनिन्छन्। जसले गर्दा हिमाल, पहाड वा मधेस जहाँ पुगे पनि ओलीको कुरा सुन्न, प्रत्यक्ष हेर्न आउनेको भीड बढिरहेकै छ। त्यसका लागि थोरै जनसंख्या भएका हिमाली जिल्ला जुम्ला र कालीकोटमा चैत्र १७ गतेको आमसभामा भेला भएका मान्छे हेरे पुग्छ। एमाले महासचिव शंकर पोखरेल विगतमा भन्दा पाँचवटा कारणले एमाले जनता माझ लोकप्रिय भएको दाबी गर्छन्। पोखरेलको भनाइमा ओली प्रधानमन्त्री भएका बेला सन्तुलित अन्तर्राष्ट्रिय सम्बन्ध, मधेसी दल, सीके राउत र विप्लवसहितको संविधानको सर्वस्वीकार्यता, ओली सरकारका लोकप्रिय काम, दीर्घकालीन विकासको लहर एवं नेपाल र नेपालीको भविष्यमा एमालेको दृष्टिकोण। यिनै कारण नयाँ मतदाता एमालेको पक्षमा भएको उनी दाबी गर्छन्। यी सबै आधार हेर्दा अब एमालेको पक्षमा जनलहर देखिनेमा संशय छैन।"
गठबन्धनको बन्धनमा कांग्रेस,"राष्ट्रिय मान्यता प्राप्त दलहरूले २०७८ सालमा महाधिवेशन सम्पन्न गरे। पार्टीका तल्ला कमिटीबाटै चुनावी प्रतिस्पर्धाको अभ्यास गरे। हरेक तहमा निर्वाचनको अपेक्षा राख्नुको मुख्य उद्देश्य नै, सबै तहमा प्रजातान्त्रिक अभ्यासबाट नेतृत्व चयन होस् भन्ने हो। नेपाली कांग्रेस र राष्ट्रिय प्रजातन्त्र पार्टीले प्रतिस्पर्धाको माध्यमबाट मुख्य नेतृत्व चयन गरे। एमालेलगायतका केही पार्टीहरूले भने निर्विरोध र सहमतिको प्रक्रियालाई अवलम्बन गरे। कांग्रेसमा क्रियाशील सदस्य नै महाधिवेशनमा मतदाता हुने भएकाले सदस्यता विवादले निकै प्राथमिकता पायो। वडादेखि केन्द्रीय सभापति निर्वाचनको प्रक्रियासम्म दुई खेमामा विभाजित भई पार्टीभित्र आपसी प्रतिस्पर्धा भयो। त्यसको प्रत्यक्ष अनुभव कांग्रेसका सबै कार्यकर्ताले गरे। तर त्यतिबेला, कांग्रेसका केही जिम्मेवार कार्यकर्ताले भनेकै थिए, पार्टीको संरचनागत निर्वाचनको प्रत्यक्ष प्रभाव स्थानीय तह निर्वाचनमा पर्न सक्छ भनेर। हालको गठबन्धनमा रहेका नेताको विज्ञप्तिले त्यतिबेला पार्टीभित्र प्रतिस्पर्धा गरेका कांग्रेसका कार्यकर्ताहरूले वास्तविक निर्वाचन लड्न नपाउने हुन् कि भन्ने ठूलो डर र पीर छ। देउवालाई प्रधानमन्त्री बन्ने रहर कि बाध्यता २०७४ मा धनगढीमा आयोजित चुनावी आमसभालाई सम्बोधनका क्रममा प्रधानमन्त्री शेरबहादुर देउवाले आफू पुनः प्रधानमन्त्री बन्ने घोषणा गरेका थिए। तत्कालीन कांग्रेस सरकारको अलोकप्रियता र रातारात बनेको वाम गठबन्धन को रापतापबीच देउवाको प्रधानमन्त्री बन्ने उद्घोषलाई ठट्टाको रूपमा पनि लिइएको थियो। उक्त निर्वाचनमा कांग्रेसले सोचेजस्तो जनमत पनि पाएन। विपक्षी दल बनेर संवैधानिक धर्म निर्वाह गरेको थियो। ओली सरकारको अराजकता, विभिन्न विवादास्पद नियुक्तिविरुद्ध कांग्रेसले सैद्धान्तिक र सांकेतिक विरोध गरेर प्रतिपक्षीको भूमिकामा थियो। तर, तत्कालीन नेकपामा एकता भंग, एमाले विभाजन र केपी ओलीबाट उपेन्द्र यादवले पाएको अपमानले गर्दा नयाँ राजनीतिक माहोल सिर्जना भयो। देउवाले नचाहँदा नचाहदै पनि सरकारको नेतृत्व गर्नुपर्ने परिस्थिति बन्यो। ओलीविरुद्ध सरकारको नेतृत्व गर्ने क्षमता, राजनीतिक संस्कार र प्रतिबद्धता भएको पात्र शेरबहादुर देउवा मात्रै राष्ट्रिय राजनीतिमा थिए। तत्कालीन नेकपाको विवाद चरम उत्कर्षमा पुगेका बेला माओवादी पक्षबाट प्रधानमन्त्री बन्न देउवालाई निकै पटक आग्रह पनि गरिएको थियो। तर, २०७४ सालको स्थानीय तह निर्वाचनमा फाइदा लिइसकेपछि संसदीय निर्वाचनमा माओवादीले दिएको धोकालाई कांग्रेस नेतृत्वले बिर्सेको थिएन। त्यही कारण माओवादीको प्रस्तावलाई नेतृत्वले सहजै पत्याएन। अर्थात्, प्रधानमन्त्री बन्न रुचि पनि देखाएन। पछि पुष्पकमल दाहाल, माधव नेपाल र उपेन्द्र यादवले सामूहिक रूपमै आग्रह गरेपछि मात्रै ओलीविरुद्ध सरकारको नेतृत्व लिन देउवा तयार भएका हुन्। अर्थात्, देउवाले बाध्यात्मक अवस्थामा मात्रै सरकारको नेतृत्व गरेको तथ्य सबै राजनीतिक दलले स्वीकार गर्नुपर्छ। लोकतन्त्र, संवैधानिक प्रक्रिया, गरिमा र मर्यादामा आँच आउने स्थितिमा मात्रै देउवा नेतृत्व लिन अघि सरेका हुन्। निर्वाचनमा नजाँदा कांग्रेसलाई हानि विश्वव्याधि कोरोना महामारीका बीच पनि कमिसन खेल, भागबन्डामा संवैधानिक नियुक्ति, जताततै राजनीतिक हस्तक्षेप, ७० करोड कमिसन बार्गेनिङलगायतका घटनाका कारण ओली नेतृत्वको सरकार जनतामा बदनाम थियो। अर्कोतिर सत्तारूढ दलले जहिले पनि विरोधी लहरको पनि सामना गर्नुपर्दछ। त्यही बेला, ओलीले संसद् विघटन गरेर चुनावको घोषणा गरेका थिए। वामपन्थीमा तिक्तता, सरकारको अलोकप्रियता, महामारीमा जनताले पाएको पीडा र ओली नेतृत्वको सरकारका ज्यादतिविरुद्ध कांग्रेस एक ठाउँ उभिन सक्ने परिस्थितिका कारण त्यतिबेला चुनाव भएको भए बहुमत ल्याउनबाट कांग्रेसलाई कसैले पनि रोक्ने स्थिति थिएन। त्यतिबेला चुनाव भएको भए कम्युनिस्टहरूको कचिंगल, तिक्तता र मधेस केन्द्रित दलमा भएको फुटको प्रत्यक्ष फाइदा कांग्रेसलाई पुग्थ्यो। केन्द्रबाटै कसैको ज्वाईं, कसैको भाइ र कसैको छोरीलाई उम्मेदवार तोकी पठाएमा पार्टी नेतृत्वको निर्णय कार्यान्वयनमा लैजान निकै कठिन हुनसक्छ। अर्कोतिर ओली सरकारका ज्यादतिविरुद्ध कांग्रेसका देशभरका कार्यकर्ता एक ढिक्का भएर संघर्षमा उत्रने परिस्थिति पनि थियो। त्यसले पार्टीलाई पनि एक ढिक्का बनाउँथ्यो। निर्वाचन लड्ने र जित्ने तेज कार्यकर्तामा बिछट्टै थियो। तर, कार्यकर्ताको त्यो ऊर्जा, ओज र तेज पार्टीको १४औं महाधिवेशनमा खर्च भयो। वडादेखि केन्द्रसम्म आपसी प्रतिस्पर्धामा सेलायो। अहिले त्यो ऊर्जा पुनर्ताजगी सर्भिसिङ गर्नुपर्ने अवस्थामा पुगेको छ। अतः खण्डित एवं विभाजित कम्युनिस्ट पार्टी र संघर्षशील मधेसी दललाई जीवन बुटी दिन शेरबहादुर देउवाले सरकारको नेतृत्व गरे। त्यसबाट कांग्रेसलाई नोक्सान मात्रै पुग्यो। वाम एकताको डर के कति ? २०४८ सालको निर्वाचनका बेला झन्डै ५० राजनीतिक दलसँग कम्युनिस्ट पार्टीको ट्याग थियो। २०४८ पछिका पाँचवटा संसदीय चुनावमा वाम एकता भएन। २०७४ सालमा वाम एकता त भयो, तर तीन वर्ष पनि टिक्न सकेन।२०७४ सालको संसदीय निर्वाचनमा एमाले, माओवादी र मधेसी जनअधिकार फोरमबीच एकता गराउन चिनियाँ कूटनीतिज्ञको ठूलो भूमिका थियो। एमाले र माओवादीले प्रत्यक्ष रूपमा गठबन्धन नै गरे। मधेसी जनअधिकार फोरम भने अप्रत्यक्ष रूपमा गठबन्धनमा समावेश भयो। गठबन्धनमा प्रत्यक्ष समावेश भए मधेस आन्दोलनको भावना प्रतिकूल हुने देखेरै फोरम अप्रत्यक्ष रूपमा गठबन्धनमा सहभागी भएको थियो। चुनावपछि बन्ने सरकारमा भने समावेश हुने प्रतिबद्धता फोरमले जनाएको थियो। त्यतिबेला निर्वाचनमा कांग्रेसविरुद्ध सबै दल एकजुट भएको तथ्य छर्लङ्गै छ। चिनियाँ कूटनीतिज्ञले नफुट्ने गरी वामपन्थी गठबन्धन बनाइदिएका थिए। तर, पात्रको प्रवृत्ति अध्ययन नै नगरी गठबन्धन बनाइदिँदा तीन वर्ष पनि टिक्न सकेन। माओवादी र समाजवादीमा रहेको नेतृत्व (पात्रको बनोट)अनुसार पनि वाम गठबन्धन टिक्नु असम्भव थियो। चीनबाट उपचार गराएर भर्खरै स्वदेश फर्केका माओवादीका एक नेताले फेरि वाम गठबन्धनको नारा घन्काएका छन्। तर, ओलीको वाम र प्रचण्डको वामबीच एकता गर्न पात्र र प्रवृत्ति परिवर्तन नहुन्जेल सम्भव छैन भन्ने हेक्का राख्न जरुरी छ। अर्थात्, प्रवृत्ति जन्मजात हुन्छ, र क्षणिक परिवर्तन घातक मात्रै हुने कुरालाई सबैले महसुस गर्नुपर्छ। अतः कांग्रेसले वाम एकताको डर मान्नु पर्दैन। गठबन्धनको उपहास यतिबेला पाँचदलीय सत्ता गठबन्धनको उद्देश्य ओली नेतृत्वको एमालेलाई हराउने मात्रै हो। २०७४ सालको निर्वाचनमा पर्साको वीरगन्ज महानगरपालिकामा एमाले उम्मेदवार चौथो स्थानमा थिए। चौथो नम्बरको उम्मेदवार हराउन पाँच दलले संयुक्त उम्मेदवारी दिनुपर्ने अवस्था सिर्जना गरिँदैछ। यस्तो अवस्था अधिकांश नगरगाउँपालिकामा छ। यसलाई दलीय व्यवस्था माथिको प्रहार र प्रजातन्त्रको उपहासभन्दा अरू के भन्ने ? यस्ता थुप्रै दृश्यहरू आसन्न निर्वाचनमा देखिने सम्भावना बढेको छ। कांग्रेसले गठबन्धन गर्न हुन्छ त ? सामान्यतयाः गठबन्धन २ प्रकारका हुन्छन्। एक प्रत्यक्ष र अर्को अप्रत्यक्ष। २०७४ सालको संसदीय निर्वाचनमा एमाले र माओवादी प्रत्यक्ष गठबन्धनमा थिए भन्ने जसपा र तमलोपाले अप्रत्यक्ष गठबन्धन बनाएका थिए। धनुषा ३ मा माओवादीका उम्मेदवार रामसिंह यादव चुनावी मैदानमा थिए। तर, उनले चाल नपाउँदै सर्लाही निवासी राजेन्द्र महतोले रामसिंह यादवलाई जाने मत पनि पाएर चुनाव जिते। त्यसबेला कांग्रेसलाई हराउने उम्मेदवारलाई जिताउने रणनीति वाम गठबन्धनले बनाएको थियो। वास्तविकता थाहा पाएपछि रामसिंह यादव निर्वाचन बदर गर्न सर्वोच्च अदालत पनि पुगे। अझै फैसला विचाराधीन छ। बारामा फोरमका रामसहाय यादव फराकिलो मतान्तरले विजयी भएका थिए। फोरमसँगको अप्रत्यक्ष गठबन्धनकै कारण माओवादी र एमालेले यादवलाई जिताउन भूमिका खेलेका थिए। पर्साको ठोरीमा जनता समाजवादी पार्टीका एक सय भन्दा पनि कम कार्यकर्ता छन्। नेकपाका मतदाता धेरै छन्। चुनावमा कांग्रेसका रमेश रिजाल र जसपाका लक्ष्मण लाल कर्ण प्रतिस्पर्धामा थिए। तर, जसपाका कर्णले ठोरीबाट पाँच सयभन्दा बढी मत पाए। वामपन्थीको भोट पाएर कर्णले निर्वाचन जिते। यी अप्रत्यक्ष गठबन्धनका उदाहरण हुन्। कांग्रेस सबै पालिकामा बलियो छैन। निर्वाचनमा टिकट पाउने रहर र निर्वाचित हुने यथार्थ उम्मेदवारले बुझेका छन्। प्रत्येक राजनैतिक दलका कार्यकर्ताले भूगोल र सामाजिक परिवेशको मूल्यांकन गरेका छन्। अतः आफ्नो भौगोलिक र सामाजिक परिवेशमा प्रत्यक्ष वा अप्रत्यक्ष गठबन्धनको सहजीकरण गर्ने जिम्मा जिल्ला स्तरमा दिनुपर्ने हुन्छ। गठबन्धनमा पाँच दल छन्। जिल्ला स्तरमा कुनै एक दलले अकर्मण्यता देखाएको खण्डमा अरु चार दलको निश्चय पनि निर्णायक भूमिका हुन्छ। तर, केन्द्रबाटै कसैको ज्वाईं, कसैको भाइ र कसैको छोरीलाई उम्मेदवार तोकी पठाएमा पार्टी नेतृत्वले आफ्नो निर्णयको मर्यादा जोगाउन निकै संघर्ष गर्नुपर्ने हुन्छ।"
टीट्वेन्टी अन्तर्राष्ट्रिय क्रिकेट : दीपेन्द्रसिंह ऐरी उत्कृष्ट १० मा,"काठमाडौं : नेपाली क्रिकेटर दीपेन्द्रसिंह ऐरी टीट्वेन्टी अन्तर्राष्ट्रिय क्रिकेटको अलराउन्डर वरीयतामा उत्कृष्ट १० मा पर्न सफल भएका छन्। अन्तर्राष्ट्रिय क्रिकेट काउन्सिल (आईसीसी) ले सार्वजनिक गरेको टीट्वेन्टी अन्तर्राष्ट्रिय क्रिकेटको अलराउन्डरको वरीयतामा दीपेन्द्रले शीर्ष १० मा स्थान बनाएका हुन्। दीपेन्द्रले एक सय ५२ रेटिङ अंक पाएका छन्। आईसीसीको वरीयतामा उत्कृष्ट १० मा पर्ने उनी पहिलो नेपाली खेलाडी हुन्। टीट्वेन्टी अलराउन्डरतर्फ अफगानिस्तानका मोहमद नाबी शीर्ष स्थानमा छन्। यस्तै बंगलादेशका सकिब अल हसन दोस्रो, इङ्ल्यान्डका मोइन अली तेस्रो, नामिबियाका जेजे स्मिथ चौथो, इङ्ल्यान्डका लियाम लिभिङस्टान पाँचौं, यूएईका रोहन मुस्तफा छैटौं, अस्ट्रेलियाका ग्लेन म्याक्सवेल सातौं, ओमानका जिसन मक्सुद आठौं र दक्षिण अफ्रिकाका अइडेन मार्कम नवौं स्थानमा छन्। दीपेन्द्रले गत महिना घरेलु मैदानमा भएको त्रिकोणात्मक टीट्वेन्टी शृंखलामा उत्कृष्ट प्रदर्शन गरेका थिए। उनी टीट्वेन्टी अन्तर्राष्ट्रिय क्रिकेटमा एक हजार रन पूरा गर्ने पहिलो खेलाडी पनि बनेका थिए। शृंखलाअन्तर्गत पपुवा न्युगिनीविरुद्ध २१ रन बनाउँदै उनले एक हजार रनको आँकडा पूरा गरेका थिए। उनले खेलेका ३९ खेलमध्ये ३४ पालिमा एक हजार रन पूरा गरेका हुन्। दीपेन्द्रले टीट्वेन्टी क्रिकेटमा एक शतक र पाँच अर्धशतक बनाएका छन्। त्रिकोणात्मक टीट्वेन्टी शृंखलामा दीपेन्द्रले दुई सय ५५ रन बनाएका थिए। उनले मलेसियाविरुद्द टीट्वेन्टी क्रिकेटमा करियरकै पहिलो शतक बनाएका थिए। उनले समूह चरणमा मलेसियाविरुद्धको दोस्रो खेलमा अविजित एक सय १० रन बनाएका थिए। यस्तै मलेसियाविरुद्धको पहिलो खेलमा २१ रन जोडेका थिए। यसैगरी पपुवा न्युगिनीविरुद्धको उद्घाटन खेलमा चार रन मात्रै बनाएका दीपेन्द्रले दोस्रो खेलमा ६६ रन बनाएका थिए।"
नवौं राष्ट्रिय खेलकुद जेठमा,"काठमाडौं : नवौं राष्ट्रिय खेलकुद प्रतियोगिता २०७९ जेठमा आयोजना हुने भएको छ। बुधबार बसेको मन्त्रिपरिषद् बैठकले नवौं राष्ट्रिय खेलकुद प्रतियोगिता जेठ २२ देखि २८ गतेसम्म गण्डकी प्रदेशमा आयोजना गर्ने निर्णय गरेको हो। युवा तथा खेलकुद मन्त्रालयको प्रस्तावमा मन्त्रिपरिषद् बैठकले प्रतियोगिताको मिति तय गरेको युवा तथा खेलकुदमन्त्री महेश्वर गहतराजले जानकारी दिए। बुधबार बसेको मन्त्रिपरिषद् बैठकले नवौं राष्ट्रिय खेलकुद प्रतियोगिता आगामी २०७९ साल जेठ २२ देखि २८ गतेसम्म गण्डकी प्रदेशको राजधानी तथा सुन्दर पर्यटकीय नगरी पोखरामा गर्ने ऐेतिहासिक निर्णय गरेको छ, मन्त्री गहतराजले भने, नवौं राष्ट्रिय खेलकुद प्रतियोगिता १९औं एसियाली खेलकुदको छनोट प्रतियोगिता पनि हो। १९औं एसियाली खेलकुद २०७९ भदौ २५ गतेदेखि असोज ९ गतेसम्म चीनको हान्झाउ सहरमा आयोजना हुँदैछ। यसअघि आठौं राष्ट्रिय खेलकुद प्रतियोगिता लुम्बिनी प्रदेशमा २०७६ वैशाख ५ देखि ११ गतेसम्म सञ्चालन भएको थियो। त्यही प्रतियोगिताको समापनका अवसरमा गण्डकी प्रदेशले नवौं राष्ट्रिय खेलकुद प्रतियोगिताको जिम्मेवारी लिएको थियो। राष्ट्रिय खेलकुद परिषद्का तत्कालिन सदस्यसचिव तथा कार्यकारी समितिका संयोजक केशवकुमार विष्टले तत्कालिन गण्डकी प्रदेश खेलकुद विकास समितिका अध्यक्ष सम्पन्न श्रेष्ठलाई नवौं संस्करणको प्रतियोगिता आयोजनाका लागि झन्डा हस्तान्तरण गरेका थिए। आठौं राष्ट्रिय खेलकुदमा ३५ खेल समावेश गरिएको थियो। अधिकांश खेलहरू लुम्बिनी प्रदेशको बाँके, बर्दिया, दाङ, कपिलवस्तु र रूपन्देही जिल्लामा सञ्चालन भएको थियो। भौतिक पूर्वाधार अभावका कारण स्क्वास ललितपुर, प्याराग्लाइडिङ कास्की र गल्फ काठमाडौंमा आयोजना गरिएको थियो। प्रतियोगितामा नेपाल पुलिस क्लब, त्रिभुवन आर्मी क्लब, एपीएफ क्लब, सातवटै प्रदेश र गैरआवासीय नेपाली संघ (एनआरएनए) बाट आउने नौ देशका खेलाडीसहित पाँच हजार दुई सय ११ खेलाडीको सहभागिता रहेको थियो। प्रतियोगितामा विभागीय टोली त्रिभुवन आर्मी क्लब, नेपाल पुलिस क्लब र सशस्त्र प्रहरी बलको एपीएफले शीर्ष तीन स्थान हात पारेका थिए। प्रतियोगितामा सर्वाधिक १२ स्वर्ण आर्मीकी गौरिका सिंहले जितेकी थिइन्। पदक तालिकामा पहिलो स्थान हात पारेको आर्मीले तीन सय ७२ मध्ये एक सय ४० स्वर्ण जित्यो। यस्तै ८१ रजत र ६७ कांस्य जित्दै समग्रमा टिम च्याम्पियन बन्यो। यसैगरी दोस्रो स्थानको पुलिसले ६२ स्वर्ण, ४९ रजत र ४६ कांस्य तथा तेस्रो भएको एपीएफले ५३ स्वर्ण, ७० रजत र ८१ कांस्य प्राप्त गर्यो। विभागीय टोलीपछि सर्वाधिक पदक बागमती प्रदेशले जितेको थियो। प्रदेश ३ ले २२ स्वर्ण, ४० रजत र ६० कांस्य जितेको थियो।"
