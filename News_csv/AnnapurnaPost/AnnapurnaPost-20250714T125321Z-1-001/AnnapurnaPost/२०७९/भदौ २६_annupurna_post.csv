शीर्षक,विवरण
राजनीतिक दलमा सुधारको खाँचो,"राज्य शासनमा मुलुकको समग्र आर्थिक, सामाजिक, धार्मिक र सांस्कृतिक क्रियाकलापहरू राजनीतिक मियोको चारैतिर घुम्ने गर्छन्। राजनीतिले नै राज्यको समग्र विकासका आयामलाई सक्रिय र क्रियाशील बनाउँछ। राजनीति विचार हो। राजनीति विश्वास पनि हो। विचारलाई नेतृत्व प्रदान गर्ने जिम्मेवारी राजनीतिक नेताहरूको हुन्छ। यी राजनीतिक नेताहरूले विभिन्न वैचारिक दलहरूको नेतृत्व गरिरहेका हुन्छन्। लोकतान्त्रिक शासन प्रणालीमा यिनै दलहरूले निर्वाचनको माध्यमबाट आफूलाई स्थापित गरेका हुन्छन्। अनि संसद्मा बहुमत प्राप्त दलले सरकार सञ्चालनको संवेदनशील जिम्मेवारी पाएको हुन्छ। सरकार सञ्चालन गर्ने राजनीतिक दल र दलको नेताहरूको व्यवहार, आचरण, नैतिकता र क्रियाकलापले सिंगो सरकार र राजनीतिक प्रणाली उपरको विश्वसनीयता बढाउने वा घटाउने काम गर्छ। यदि नेताहरूको व्यक्तिगत व्यवहार र आचरण शुद्ध र पवित्र छ भने त्यस्ता नेताहरूप्रति आमजनताको सोच विश्वासिलो र सहयोगी हुन्छ। सरकार र जनताबीच घनिष्ठता बढ्छ। सरकारले बोलेका कुरा र ल्याएका कार्यक्रममा उनीहरूले अपनत्व र स्वामित्व स्वीकार गर्छन्। यसो भयो भने हरहिसाबबाट साथ र सहयोग प्रदान गर्छन्। यदि यसको विपरीत शासनको बागडोर हातमा लिएर बसेका दलीय नेताहरू, चाहे ती प्रधानमन्त्री होउन् वा मन्त्री वा अन्य सार्वजनिक पदमा आसिन भएका अन्य व्यक्ति नै किन नहुन् यदि उनीहरूको आचरण र नैतिक मूल्य मान्यतामा थोरै पनि खोट लगाउने स्थिति बन्यो भने त्यसले आमजनता र सरकारबीचको सम्बन्धमा तिक्तता मात्र ल्याउने होइन, अपितु व्यक्ति, दल र राजनीतिक प्रणालीउपर नै अविश्वास बढ्छ। यस अवस्थामा आमनागरिकहरू या त निराश हुन थाल्छन् वा विद्रोही। त्यति मात्र होइन, यस प्रकारको वातावरण बन्दै गएको खण्डमा देशको सुरक्षा र सार्वभौमिकतामा आँच आउने खतरा बढन थाल्छ। जब मुलुकभित्र विश्वासको वातावरण खल्बलिन थाल्छ, विदेशी चलखेल बढ्न लाग्छ। यथार्थमा भन्नुपर्छ, नेपालको अवस्थालाई सिंहदरबारको कुर्सीमा बसेर होइन, सिंहदरबारको घेराभन्दा बाहिर बसेर हेर्ने हो भने सरकार र नागरिकबीचको दूरी दिन प्रतिदिन चाक्लिँंदै गइरहेको देख्न सकिन्छ। एकजना बहालवाला मन्त्रीलाई लाइनमा बसेर सेवा लिनुस् भन्ने निजी क्षेत्रका सुरक्षाकर्मीलाई आफ्नो अपहेलना भएको र आफूलाई अभद्र व्यवहार गरेको आरोपमा प्रहरीको कस्टडीमा पुर्याइयो। एक रात प्रहरीको खोरमा बिताउनुपर्यो उनले। ती भीएफएसमा कार्यरत सुरक्षाकर्मीको एउटै गल्ती के थियो भने मन्त्रीलाई हात जोड्दै लाइन मिचेर भित्र पुर्याएनन्। किन पुर्याएनन् भने उनले कर्तव्यको पालना गरिरहेका थिए। अर्कोतिर मन्त्रीले त्यहाँ आउनुपूर्व समय लिएर आएको भए पनि त हुन्थ्यो। समय लिँदा के बिग्रन्थ्यो र ? तर, मन्त्री भनेको उच्च तहको नागरिक हो र उसले नियम मिचे पनि केही हुँदैन भन्ने गलत मानसिकता बोकेपछि मन्त्रीकै छवि बिग्रनुबाहेक अरू कुन परिणाम आउँछ र ? मन्त्रीको कारणले भीएफएसको कर्मचारी थुनामा परेको विषयलाई आधार मानेर यो सेवा नेपालमा बन्द भयो भने कसले दुःख पाउला ? नेपालीले नै होइन र ? हो, यहीँनेर राजनीति गर्नेहरूले सम्झनु पर्ने हुन्छ, आमनागरिकका अगाडि भद्र, विनयी र नम्र व्यवहार देखाउन सकिएन भने जनतासँग कमाएको विश्वास निमेषभरमै धुलिसात हुन्छ। त्यसो हो भने सरकारका मन्त्री कस्तो हुनुपर्छ ? चाणक्य भन्छन् राजा र उनका मन्त्रीहरू नैतिकवान, सदाचारी र इमान्दार हुनैपर्छ। होइन भने नदीको छेउमा रहेका रूख र असल भारदारहरू बिनाको राजा जस्तै हुन्छन्। जसको विनास निश्चित छ। एकपटक नेदरल्यान्डका प्रधानमन्त्री मार्क रुटले हातमा कफी लिएर स्वास्थ्य मन्त्रालय परिसरमा हिँड्दै गर्दा ढोकामा अल्झिएर हातको कफी भुइँमा खस्यो। भुइँ फोहोर भयो। सफाइकर्मीले भुइँसफा गर्न खोजे। उनले भने मैले गरेको फोहोर मैले सफा गर्नुपर्छ। उनले आफैं भुइँ पुछे, सफा गरे र त्यहाँबाट अगाडि गए। भारतका पूर्वलोकसभा उपसभामुख कारिया मुण्डा जब सेवा निवृत्त भए, सरकारले उपलब्ध गराएको सरकारी आवास र सुरक्षाकर्मी उनले लिएनन्। उनी गाउँमा गए। तरकारी खेती सुरु गरे र दैनिक जिविका चलाए। उरुग्वेका पूर्वराष्ट्रपति जो सन् २००९ मा निर्वाचित भएका थिए। आफूले कमाएको सबै सम्पत्ति च्यारिटीलाई दान गरे। आफूलाई उपलब्ध गराएको सरकारी निवास सरकारलाई नै जिम्मा लगाए। अनि श्रीमतीसहित गाउँमा गएर खेतीपाती सुरु गरे। न्युजिल्यान्डकी महिला मामिलामन्त्री जुली अन्ने जेन्टरलाई जब प्रसव व्यथा लाग्यो, उनी आफैं साइकल चढेर अस्पताल पुगिन् र भर्ना भइन्। सरकारी गाडी प्रयोग गरिनन्। यी त यस्ता प्रतिनिधि घटना हुन्, जसबाट राजनीति गर्नेहरूले सिक्नुपर्ने हो। बिडम्बना पूर्वप्रधानमन्त्री स्व मनमोहन अधिकारी र स्व सुशील कोइरालाको पंक्तिभित्र अरू नाम आउन सकेका छैनन्। बाटोमा आफ्नो अघि र पछि सुरक्षाकर्मीका प्याँ प्याँ र पुँ पुँ को कानै खाने आवाज निकाल्दै हिँड्ने गाडीहरूलाई देखेर आमनागरिकको मन खुसीले हाँसकोे छ कि मन कुँडिएको छ ? के सरकारले बुझ्ने प्रयास गरेको छ ? सायदै होला। भएको भए यस प्रकारको कामको पुनरावृत्ति हुन्थेन कि ? त्यसो हो भने सरकारका मन्त्री कस्तो हुनुपर्छ ? चाणक्य भन्छन् राजा र उनका मन्त्रीहरू नैतिकवान, सदाचारी र इमान्दार हुनैपर्छ। होइन भने नदीको छेउमा रहेका रूख र असल भारदारहरू बिनाको राजा जस्तै हुन्छन्। जसको विनास निश्चित छ। जब सत्ताले सत्यको उपहास गर्छ, सत्ताको जग हल्लिन थाल्छ। राजनीतिमा सदाचारको पालना र संरक्षण इमान्दारीपूर्वक गर्नैपर्छ। होइन भने व्यक्तिको राजनीतिक अवसान त हुन्छहुन्छ, सरकार र सत्ता दुवै धराशायी हुन्छन्। अहिले राजनीतिलाई सेवा होइन, व्यापार बनाउने संस्कारको विकास हुँदैछ। राजनीतिलाई व्यापार बनाउने संस्कारका कारण आर्थिक, सामाजिक र बौद्धिक विचलन आउन थालेको छ। जसरी पनि पैसा कमाउ र जसरी पनि चुनाव जित भन्ने सोच पार्टीहरूमा देखा पर्दैछ। यसबाट निर्वाचन खर्चिलो भइरहेको र निष्ठाको राजनीति गर्नेहरूका लागि चुनावको मैदानमा उत्रिनु आगोको भुंग्र्र्रोमा हिँड्नु सरी हँुंदैछ। प्रतिनिधिसभाको एउटा निर्वाचनमा तीन चार करोड रुपैयाँसम्म खर्च हुनु सामान्य हुन थालिसकेको छ। यसले देखाउँछ अबका संसदीय निर्वाचनहरूमा पैसावालहरूकै बोलवाला हुनेछ। राजनीतिक विचार र दर्शन ओझेलमा पर्दै जानेछ। फलतः राजनीतिक सदाचार, नैतिकता र मूल्य मान्यताको क्षयीकरण हुनेछ। यो सबै स्थितिलाई बुझेर होला राजनीति भनेको फोहोरी खेल हो भन्ने भनाइ राजनीति शास्त्रमा देखिन्छ। भारतको भीआईटी युनिभर्सिटी कलेजले गरेको अनुसन्धानअनुसार पढेलेखेका युवापुस्ता राजनीतिमा प्रवेश गर्न चाहन्न। ज्यादै कम पढेका व्यक्तिहरू मात्र राजनीति गर्छन्। किनभने कम पढेलेखेकाले जागिर पाउँदैनन्। जागिर नपाएपछि सजिलो ठाउँ राजनीतितिर लाग्नै पर्यो। अनुसन्धानले यो पनि देखायो कि ज्यादै पढेलेखेका युवा राजनीतिमा प्रवेश गरे भने उनीहरूले राजनीतिमा देखा परेका विकृति हटाउन सहयोगी भूमिका निर्वाह गर्नेछन्। त्यसैले शिक्षित र विषयविज्ञहरू राजनीतिमा आउनुपर्छ। जसले गर्दा राजनीति फोहोरी नबनोस्। अनुसन्धानले निकालेको यो निष्कर्षलाई हेर्ने हो भने राजनीतिक दलहरूमा ठूलो सुधारको आवश्यकता छ। यो सुधार दलको विधान वा घोषणापत्रको शब्द र वाक्यमा होइन। यो सुधार दल सञ्चालकहरूको सोच र व्यवहारमा हो। दलका नेताहरूले आफूलाई नेताको रूपमा होइन, राजनेताका रूपमा स्थापित गर्नु जरुरी छ। जसका लागि उनीहरूले सदाचार, नैतिकता र मूल्य मान्यताको हाम्रो पौराणिक संस्कार र संस्कृतिको व्यवहारमा अभ्यास र पालना गर्नुपर्छ। विदेशीहरूका अगाडि आफ्नो देशको आन्तरिक मामिलाका अन्तर्विरोधहरू खोलेर बताउनु र उनीहरूको आशीर्वादबाट सत्ता र शक्ति प्राप्त हुन्छ भन्ने आस गर्नु, जथाभावी बोल्नु, बोल्दा त्यसले पार्न सक्ने नकारात्मक प्रभावबारे पूर्वअध्ययन नगर्नु, विरोधीलाई पनि समेटेर देशको हितमा हिँडाउन सकिन्छ भन्ने चाहसहितको फराकिलो छाती बनाउन नसक्नुजस्ता रुग्ण सोच नेपाली राजनीतिमा छन्। जसका कारणले हुने हानीनोक्सानीको भर्पाइका लागि राजनीतिक दलहरूमा सुधारको खाँचो छ। तर, नेपालका दलहरूले अझैसम्म यसमा आफ्नो सोच र समय खर्चेका छैनन्। यसमा अग्र्यानिक फ्लेभर दिन सकेका छैनन्। राजनीतिलाई अग्र्यानिक राजनीतिमा परिवर्तन गर्न चाहेका छैनन्। राजनीतिक दलको अन्तिम उद्देश्य दलका नेताहरूले संसदीय चुनाव जितेर संसद्मा आउनु र बहुमत प्राप्त गरेर सत्ता प्राप्ति गर्नु मात्र हुनुहुँदैन। अन्तिम उद्देश्य त आफ्नो राजनीतिक दलमा निष्ठा, देशप्रेम, सदाचार र मूल्यको दीर्घकालपर्यन्त जीवन्त राख्ने गरी स्थापना गराउने हुनुपर्छ। २०६२२०६३ पछिको एउटा अवस्थालाई हेरौं। विदेशीको लहलहैमा लागेर सुरक्षा निकायको लोकतान्त्रीकरणबारे निकै होहल्ला मच्चाइयो। यसमा दलहरू नै अगाडि देखिएका थिए। यो होहल्ला सिर्जना गराउनुको पछाडि एउटै कारण थियो, नेपालको सुरक्षा निकायमा विदेशीको भित्री तहसम्म प्रवेश र त्यहाँको चेन अफ कमान्डलाई टुटाउनु। आखिर भयो पनि त्यस्तै। नेपाल प्रहरी र सशस्त्र प्रहरी बलको अवस्था र त्यहाँभित्रको खेल हेरियो भने सबै स्पष्ट हुन्छ। राजनीतिक दलका नेता र कार्यकर्ताहरूमा अध्ययनको कमी र अभाव भएकाले दलले पालना गर्नुपर्ने न्यूनतम आचारसंहिता र संस्कार उनीहरूभित्र बढ्न नसकेको हो। परिणामतः आफूलाई जनताको मालिक ठान्ने, सर्वश्रेष्ठ नागरिक सम्झने, आफूले बोलेको कुरा नै अन्तिम सत्य बुझ्ने र आफैं सर्वज्ञाता हुने, आफ्नो स्वस्थ आलोचना पनि सुन्न नचाहने, प्रशंसा मात्र खोज्ने, आलोचकलाई आँखाको कसिंगर मान्नेजस्ता संकुचित मानसिकताले दल र नेताप्रति जनविश्वास घटाउँदो छ। असन्तुष्टि बढाउँदो छ। यसलाई समयमै सुधारिएन भने दुःखका साथ भन्नुपर्छ जनअसन्तुष्टिले ठूलै विग्रह र विद्रोहलाई आमन्त्रण गर्नेछ।"
विद्यालय सुशासनमा स्थानीय तह,"शिक्षण सिकाइमा गुणस्तरीयताका लागि विद्यालय सुशासन अपरिहार्य छ। व्यक्तिको ज्ञान वृद्धि, सीप विकास र धारणामा सकारात्मक परिवर्तन गरी अन्तरनिहित प्रतिभा र व्यक्तित्व विकासको सम्भावना प्रस्फुष्टनका माध्यमबाट असल नागरिक तयार गर्ने विद्या मन्दिर नै विद्यालयहरू हुन। मानिसले आफ्नो व्यक्तिगत जीवनका लागि आवश्यक ज्ञान, सीप र अभिवृद्धि तथा सामाजिक जीवनका लागि नैतिकता, असल आचरण र व्यवहार विद्यालयबाटै सिक्दछ। विद्यालय समाजले समाजकै लागि स्थापना गरेको यस्तो ज्योति पुञ्ज हो, जसले आदर्श समाजका लागि मार्गदर्शन र दिशाबोध गर्दछ। यसका लागि विद्यालय आफैंमा सबल, सक्षम र आदर्श संस्थाका रूपमा स्थापित हुन आवश्यक हुन्छ। यस्तो हुन विद्यालयको व्यवस्थापन प्रभावकारी हुनु आवश्यक छ। विद्यालय व्यवस्थापनका हरेक आयाम सुशासनका मूलभूत मान्यताबाट निर्देशित हुनुपर्छ। विद्यालयले गर्ने हरेक कार्य पारदर्शिताको कसीमा अब्बल देखिनुपर्छ। विद्यालय व्यवस्थापन र निर्णय प्रक्रियामा स्थानीय अभिभावक एवं सरोकारवालाहरूको आधिकाधिक सहभागिता रहनुपर्छ। यसबाट विद्यालय विकासका लागि स्थानीय स्रोत परिचालनमा मद्दत पुग्ने र अभिभावकहरूमा विद्यालयप्रति विश्वास, स्वामित्व र अपनत्वभावको अभिवृद्धि हुन्छ। विद्यालयबाट सम्पादन हुने शैक्षिक, प्रशासनिक र आर्थिक कार्यहरू उत्तरदायित्वपूर्ण हुनुपर्छ। यसका लागि शिक्षक र कर्मचारीहरूले आफ्नो व्यक्तिगत तथा पेसागत आचरणको पूर्ण पालना, कार्यसम्पादन शीघ्रता, दक्षता र प्रभावकारिता साथ गर्नुपर्छ। प्रधानाध्यापकले शिक्षण सिकाइको लागि सम्पूर्ण प्रबन्ध, शिक्षक कर्मचारीलाई कामको उचित बाँडफाँट, समान व्यवहार, कार्यसम्पादनको उचित सुपरिवेक्षण, मूल्यांकन र समन्वय गर्दै कामप्रति सधैं उत्प्रेरित हुने वातावरण बनाई विद्यालय व्यवस्थापन प्रक्रियामा सक्षम नेतृत्व प्रदान गर्ने, शैक्षिक, प्रशासनिक र आर्थिक विवरणहरू चुस्तदुरुस्त राख्दै व्यवस्थापन समितिप्रति जवाफदेही रहनुपर्छ। व्यवस्थापन समितिले विद्यालयमा गुणस्तरीय शिक्षण सिकाइ र विद्यालयको समग्र विकासका लागि आर्थिक, भौतिक, मानवीय स्रोत र प्रविधिको व्यवस्था र व्यवस्थापन प्रक्रियामा पारदर्शिता, जवाफदेहिता र सहभागिता सुनिश्चित गर्दै अभिभावकप्रति उत्तरदायी हुनुपर्छ। यसो हुन सकेमा विद्यालय व्यवस्थापन प्रभावकारी भई शिक्षण सिकाइमा गुणस्तरीयता कायम हुन जान्छ। यी सबै पक्षको समुचित प्रबन्ध भई विद्यालयको गतिविधिमा पारदर्शिता, व्यवस्थापन र निर्णय प्रक्रियामा सहभागिता र जिम्मेवार व्यक्ति एवं पदाधिकारी उत्तरदायी तथा उपलब्ध स्रोत साधनको अत्युत्तम उपयोग भई विद्यालयको व्यवस्थापन प्रभावकारी र शिक्षण सिकाइ गुणस्तरीय एवं विद्यार्थीको सिकाइ उपलब्धिस्तर उच्च रहेको अवस्थालाई समष्टिमा विद्यालय सुशासन भनिन्छ। आधुनिक लोकतान्त्रिक राज्य प्रणालीमा प्रत्येक सार्वजनिक निकायमा सुशासनको प्रत्याभूति हुनुपर्ने विषय ज्वलन्त रूपमा उठिरहेको छ। यस्तो बेला विद्यालयमा सुशासन प्रवद्र्धन गर्न नीतिगत, संस्थागत र कार्यक्रमगत प्रयासहरू हुँदै आएका छन्। विद्यालय गतिविधिमा सुशासनका मान्यताहरूको अवलम्बन बढ्दो क्रममा छ। तथापि विद्यालयमा सुशासनलाई सारभूत रूपमा कार्यान्वयन गर्न थप प्रयासको खाँचो देखिन्छ। नेपालको संविधानले स्थानीय तहले आफ्नो अधिकारभित्रको आर्थिक अधिकारसम्बन्धी विषयमा कानुन बनाउने, वार्षिक बजेट बनाउने, निर्णय गर्ने, नीति तथा योजना तयार गर्ने र त्यसको कार्यान्वयन गर्ने व्यवस्था गरेको छ भने विद्यालय शिक्षाको सञ्चालन तथा व्यवस्थापनसम्बन्धी सम्पूर्ण अधिकार स्थानीय तहमा रहेको छ। संविधानको अनुसूची ९ मा रहेको आधारभूत तथा माध्यमिक शिक्षासम्बन्धी स्थानीय तहको एकल अधिकारको विस्तृतीकरणको रूपमा स्थानीय सरकार सञ्चालन ऐन २०७४ जारी भएको छ। जसमा प्रारम्भिक बालविकास तथा शिक्षादेखि आधारभूत र माध्यमिक तहसम्मको शिक्षासम्बन्धी नीति, कानुन, मापदण्ड, योजना तर्जुमा, कार्यान्वयन, अनुगमन, मूल्यांकन, विद्यालय, स्थापना, अनुमति, सञ्चालन, व्यवस्थापन र नियमन, विद्यालयको गुणस्तर अभिवृद्धि तथा पाठ्यसामग्री वितरणजस्ता कार्य राखिएका छन्। यस्तै, विद्यालयको नक्सांकन, अनुमति, स्वीकृति, समायोजन, विद्यालय व्यवस्थापन समितिको गठन, आधारभूत तहको परीक्षा सञ्चालन तथा विद्यार्थी सिकाइ उपलब्धिको परीक्षण, पूर्वाधार विकास र शिक्षक कर्मचारीको क्षमता विकासजस्ता कार्य स्थानीय तहको अधिकारअन्तर्गत राखिएका छन्। यसले विद्यालय सुशासनको प्रवद्र्धन गर्ने कार्यमा स्थानीय तहको भूमिका नै अग्रणी र महŒवपूर्ण रहेको प्रष्ट हुन्छ। उक्त ऐनअनुसार स्थानीय तहले आफ्नो अधिकार क्षेत्रभित्रका विषयमा ऐन र सोबमोजिम नियम, निर्देशिका, कार्यविधि र मापदण्ड बनाई लागू गर्न सक्ने व्यवस्था रहेकोले विद्यालय सुशासनको प्रवद्र्धनका लागि आवश्यक ऐन, नियम, निर्देशिका, कार्यविधि र मापदण्ड बनाई विद्यालय सुशासनको अभिवृद्धि गर्न सक्ने अधिकार स्थानीय तहमा रहेको हुँदा विद्यालय सुशासनका क्षेत्रमा स्थानीय तहको भूमिका नेतृत्वदायी नै रहेको छ। उपर्युक्त व्यवस्थाअन्तर्गत रहेर स्थानीय तहले पहिलो, विद्यालयमा सुशासनका आधारभूत मान्यताहरूको कार्यान्वयन सुनिश्चित गर्न आवश्यक ऐन, नियम, निर्देशिका, कार्यविधि, मापदण्ड, आचारसंहिता तथा स्थानीय शैक्षिक नीति, योजना र पाठ्यक्रम तर्जुमाजस्ता नीतिगत व्यवस्था गर्न सक्ने भयो। यसबाट नीतिगत मार्गदर्शनका साथै स्थानीय शैक्षिक आवश्यकताको सम्बोधन भई विद्यालय सञ्चालनमा पारदर्शिता, जवाफदेहिता, सहभागिता र प्रभावकारिता आउनुका साथै नागरिक अपनत्व र स्वामित्व कायम हुन जान्छ। दोस्रो, बालबालिकाको सुन्दर भविष्यको निर्माण विद्यालयमा सञ्चालन गरिने शिक्षण सिकाइको गुणस्तरीयता एवं प्रभावकारितामा निर्भर रहने हुँदा विद्यालयको स्थापना र स्वीकृतिदेखि नै न्यूनतम भौतिक पूर्वाधार, सिकाइ सामग्री, आवश्यक जनशक्ति र प्रविधिसमेतको सुनिश्चितता तथा विद्यालय सञ्चालन एवं व्यवस्थापनमा प्रभावकारिता ल्याई विद्यालयको शिक्षण सिकाइमा गुणस्तर कायम गर्ने व्यवस्था गर्नुपर्छ। तेस्रो, विद्यालयमा उपलब्ध हुने सीमित स्रोतसाधनको मितव्ययी र दक्षतापूर्ण उपयोगका लागि यसमा नियमितता, जवाफदेहिता र पारदर्शिता कायम गराउनु अपरिहार्य हुन्छ। यसका लागि नियमित अनुगमन र सुपरिवेक्षणका माध्यमबाट विद्यालयले खर्च गर्दा व्यवस्थापन समितिबाट निर्णय गरेर मात्र खर्च गर्ने, जुन कामका लागि प्राप्त भएको अनुदान हो। सो कार्यमा मात्र खर्च गर्ने, आर्थिक कारोबार एवं खरिद प्रक्रियामा प्रचलित ऐन नियमको परिपालना, तोकिएबमोजिम लेखापालन, सामाजिक परीक्षण र अन्तिम लेखापरीक्षण गराउनुपर्छ। जसबाट औंल्याएका त्रुटिहरूमा अविलम्ब सुधार गर्ने र वर्षमा एकपटक अभिभावकको भेला गराई विद्यालयको शैक्षिक, प्रशासनिक र आर्थिक विवरण सार्वजनिक गर्नुपर्छ। साथै, उठेका प्रश्नको सम्बोधन गरी पारदर्शिता कायम गर्ने व्यवस्था गराउनु पर्छ। चौथो, विद्यालयमा गरिने शिक्षण सिकाइलाई प्रभावकारी बनाउन स्थानीय तहको शिक्षा शाखाबाट नियमित रूपमा सुपरिवेक्षण, पृष्ठपोषण र सुधारको कार्य हुनुपर्छ। यसका लागि विद्यालय र शिक्षण सिकाइको नियमित सुपरिवेक्षण, आफ्नो क्षेत्रभित्रका उत्कृष्ट अभ्यासको पहिचान र प्रोत्साहन तथा त्यसको अन्यत्र अनुसरणको व्यवस्था मिलाउनुका साथै विद्यालयभित्र तथा अन्तरविद्यालय प्रधानाध्यापक र शिक्षकहरूबीच बेलाबेला अन्तरक्रिया गर्नुपर्छ। छलफल र गोष्ठी आदिका माध्यमबाट मौलिक र उत्कृष्ट कार्यको अनुभव आदानप्रदान गर्ने व्यवस्था गर्नुपर्छ। साथै, छोटो अवधिको तालिम, अवलोकन भ्रमण, गोष्ठी र सेमिनार आदिका माध्यमबाट क्षमता विकास तथा ज्ञान र सीपलाई समयानुकूल अध्यावधिक गर्ने अवसर प्रदान गर्नुपर्छ। शिक्षक कर्मचारीको कार्यसम्पादनको उचित मूल्यांकन, निर्णयमा सहभागिता र नवप्रवर्तनात्मक कार्यको पहिचान र प्रोत्साहन गरी कामप्रति उत्प्रेरित गर्ने व्यवस्था मिलाउनुपर्छ। पाँचौं, विद्यालयको समग्र नेतृत्व गर्ने व्यक्ति प्रधानाध्यापक भएको हुँदा प्रधानाध्यापक छनोट गर्दा शैक्षिक तथा प्रशासनिक व्यवस्थापकीय कार्यकुशलता, अन्तरनिहित प्रतिभा र सम्भावनाको वस्तुनिष्ट मापन गर्ने मापदण्ड बनाउनु पर्छ। सोका आधारमा छनोट गर्ने, कार्यसम्पादन करारका माध्यमबाट कम्तीमा पाँच वर्षका लागि विद्यालय सञ्चालनको जिम्मेवारी र कार्य सम्पादनमा स्वायत्तता दिनुपर्छ। समयानुकूल क्षमता विकासको अवसर, सम्पादित कार्यको मूल्यांकनका आधारमा जिम्मेवारीको निरन्तरता र वृत्ति विकासमा आबद्धता गर्ने व्यवस्था गर्नुपर्छ। छैटौं, प्रारम्भिक बालविकासदेखि माध्यमिक तहसम्म राष्ट्रिय मापदण्डका आधारमा शिक्षक दरबन्दी मिलान र पुनर्वितरणका माध्यमबाट शैक्षिक जनशक्तिको समुचित व्यवस्थापन गर्नुपर्छ। यसबाट शिक्षक माग र आपूर्तिमा भएको अन्तर पूरा हुनुका साथै शिक्षण सिकाइ प्रक्रियामा प्रभावकारिता र गुणस्तरीयता ल्याउन मद्दत पुग्ने हुन्छ। सातौं, विद्यालयद्वारा सम्पादित शैक्षिक, प्रशासनिक र आर्थिकलगायत सम्पूर्ण कार्यको वार्षिक रूपमा बाह्य परीक्षकबाट कार्यसम्पादन परीक्षण गराउने व्यवस्था गर्नु उचित हुन्छ। प्राप्त प्रतिवेदनका आधारमा सुधार र शिक्षक कर्मचारीको सुविधा तथा वृत्ति विकाससँग यसलाई आबद्ध गर्नुपर्छ। अन्त्यमा, ज्ञान, सीप, असल आचरण र नैतिक मूल्यमान्यताका माध्यमबाट भविष्यका असल नागरिक तयार गरी सभ्य नागरिक र समृद्ध राष्ट्र निर्माणको दिव्य लक्ष्यका साथ विद्यालय स्थापना भएका छन्। तिनमा सुशासनका दृष्टिबाट नमुना बन्न सकेमा शिक्षाको गुणस्तर वृद्धि त हुनेछ। समाजका अन्य संस्थामा पनि सुशासनको प्रत्याभूति मद्दत पुग्नेछ। यसका लागि स्थानीय हको भूमिका केन्द्रबिन्दुमा रहन्छ।  चौलागाईं शिक्षा तथा मानव स्रोत विकास केन्द्रका शाखा अधिकृत हुन्।"
चराको अवैध व्यापार,"लाहाँचे चराले आहारा खोज्न रुखमा प्वाल बनाउँछ। अंग्रेजी शब्दावली प्रयोग गर्नेहरूले यो समूहको चरालाई वुडपेकर भन्छन्। वुडपेकरको संसारभर २ सय ३९ प्रजाति छन्। विश्व प्रकृति संरक्षण संघले सन् २०२० मा जारी गरेको एक जानकारीमा आइभोरीविल्ड वुडपेकर प्रजाति संयुक्त राज्य अमेरिकाको दक्षिणपूर्वी भागसहित केही क्यारावियन देशहरूमा पाइन्छ। विश्वभरका चरा प्रेमीबाट खिचिएका चराका तस्बिर समावेश गरिने विद्युतीय सञ्जाल इबर्डसडटओआरजीमा उक्त चराको केही श्यामश्वेत तस्बिर तथा भिडियो समावेश छ। अमेरिकाको फिस एन्ड वाइल्डलाइफ सर्भिसेसले २९ सेप्टेम्बर २०२१ मा जारी गरेको एक जानकारीअनुसार उक्त प्रजाति लोप भइसकेको छ। निकै सुन्दर भएका कारण त्यो चरालाई द लर्ड गड बर्ड अर्थात् भगवान्को चरा पनि भनिन्थ्यो भन्ने लेखिएको पढ्न पाइन्छ। विश्वकै विकसित देश अमेरिकाबाट यस्तो सुन्दर चरा लोप हुनु दुःखद् दृष्टान्त हो। सेप्टेम्बर २९ मा प्रकाशित उल्लिखित जानकारीमा आइभोरीविल्ड वुडपेकरसहित जम्मा २३ प्रजातिका वन्यजन्तु लोप भएको उल्लेख छ। तीमध्ये धेरै चाहिँ चरा छन्। लोप हुनुको कारण मानव गतिविधि बताइएको छ। मलेसिया, बोर्नियो र इन्डोनेसियामा पाउने सुन्डा लाफिङथ्रसको कथा अलि भिन्न छ। गारुलाक्स जातिअन्तर्गतको यो चरालाई आईयूसीएनले नियर थ्रेटेन्ड क्याटेगोरीमा राखेको छ। यसको अर्थ यसको अवस्था संकट उन्मुख छ। तर, यो चरा अवैधरूपमा निकै कारोबार हुने रहेछ। यसै कारण यो प्रजाति सन् २०२० मा प्रकाशित एक जानकारीअनुसार इन्डोनेसियामा यसको अवस्था निकै खतरामा छ। यदि यस्तै अवस्था कायम रहे त्यहाँ प्राकृतिक बासस्थानमा चाँडै लोप हुन सक्ने संकेत गरिएको छ। यता नेपालमा पनि दुई दर्जनभन्दा बढी चरा प्रजाति अवैध कारोवार भइरहेको अवस्था छ। नेपालमा पाइएका ८ सय ९१ चरा प्रजातिमध्ये १ सय ६८ प्रजाति राष्ट्रियस्तरमा खतरामा छन्। द स्टेटस् अफ नेपाल्स बर्डस् २०१० का अनुसार अवैध सिकार र व्यापारकै कारण खतरमा रहेकामध्ये २९ प्रतिशत चरा प्रजाति नेपालबाट लोप हुन सक्ने जोखिममा छन्। यसअघि नेपालबाट आठ प्रजातिका चरा लोप भइसकेका छन्। सरकारी नीति : संसारको जुनसुकै प्रजाति लोप भयो भने त्यसको असर पारिस्थितिक प्रणालीमा पुग्छ। यो भनेको पारिस्थितिक चक्र खलबलिनु हो। जसको परिणाम मानिसले त भोग्नु पर्छ नै। त्यसको प्रभावबाट अन्य जीवजन्तु पनि प्रताडित हुन पुग्छन्। यसको एक उदाहरण चीनमा सन् १९५८ को एक परियोजना उदाहरण जाजल्यमान छ। उसबेला, चीनमा जनसंख्याको तुलनामा खाद्य उत्पादन कम थियो। तत्कालीन चीन सरकारले जे जसरी पनि खाद्य उत्पादनमा छलाङ (ग्रेट लिप फर्वाड) मार्ने योजना लागू गर्यो। यसमा कृषिलाई आधुनिकीकरण गरी आर्थिक समृद्धि हासिल गर्ने लक्ष्यसमेत राखिएको थियो। उक्त लक्ष्य हासिल गर्न भँगेरा, मुसा, झिँगा र लामखुट्टे कृषि बालीमा हानि गर्ने ठहर गरियो। ती वन्यजन्तु हानिकारक घोषित गरियो। ती चार किसिमका वन्यजन्तु निर्मूल पार्ने अभियान चलाइयो। यसलाई चार किट अभियान फोर पेस्टस् क्याम्पेन भनिन्छ। तीमध्ये भँगेरा सखाप गर्ने अभियान व्यापक रूपमा सञ्चालित भयो। उसबेला चीनमा झन्डैझन्डै भँगेरा लोप नै भएको थियो। फोर पेस्टस् क्याम्पेनका कारण चीनमा अन्नबाली बढी उत्पादन नभई नकारात्मक असर गर्योे। यसैबाट चीनमा सन् १९५९१९६१ ताका व्यापक अनिकालको स्थिति आएको थियो। खेतबारीमा उल्लिखित वन्यजन्तु मारिएपछि अन्य वन्यजन्तुको संख्यामा व्यापक परिवर्तन भयो। जसको प्रभाव वातावरणमा पर्न गयो। सलहजस्ता किरा व्यापक वृद्धि भयो। सलह बढेपछि अन्नबाली कम उत्पादन त हुने नै भयो। यसपछि चीन सरकारले उक्त अभियानको असर बल्ल बुझ्यो तर त्यसको प्रभाव निकै पछि सम रह्यो। जसबाट चीन सरकारले आर्थिक समृद्धि हासिल गर्न त सकेन, उल्टै जनता प्रताडित हुनु परेको थियो। वास्तवमै चीन सरकारको त्यो काम अवैज्ञानिक थियो। त्यो काममा वैज्ञानिक दृष्टिकोण कम, बढी राजनीतिक सोचाइ हावी भएको थियो। अवैध र क्रूर तरिकाले ओसारपसार गर्दै गर्दा सबै चराहरू मृत भेटिएका थिए। अवैध गतिविधिकै कारण बगाले बगेडी चरा लोप हुने अवस्थामा पुगेको छ। हिजोआज कृषि उपज वृद्धि गर्न कुनै वन्यजन्तु प्रजातिलाई निर्मूल पार्ने अभियान कतै सञ्चालन भैरहेको जानकारी पाइन्न। तर, वन्यजन्तुको अवैध व्यापारका कारण कुनै प्रजाति लोप हुन सक्ने अवस्था भने कायम छ। किनभने वन्यजन्तुको आखेटोपहारको माग अत्यधिक छ। यसै कारण यो विश्वको चौथो ठूलो अवैध व्यापार भएको मानिन्छ। संसारभर वन्यजन्तुको आखेटोपहारहरू सजावट, कस्मेटिक, औषधिजन्यजस्ता प्रयोजनका लागि प्रयोग हँुदै आएको छ। नेपाल अवैध वन्यजन्तु व्यापारको स्रोत तथा ट्रान्जिटको रूपमा स्थापित हँुदै गएको छ। यसको उदाहरण, नेपालको कर्रा सुगा कतारमा बेची राखेका छन्। अफ्रिकामा पाइने सेनेगल प्यारोट नेपाल ट्रान्जिट बनाई अन्यत्र लैजाँदै गरेको अवस्थामा समातिएको विवरण प्रकाशित भएका थिए। कर्रा सुगा आईयूसीएनको रातो सूचीमा संकटउन्मुख अर्थात् नियर थ्रेटेन्ड प्रजाति हो। नेपाली बजारमा पनि खुलेआम चरा अवैध व्यापार भइराखेको छ। उदाहरणका लागि लिस्ट कन्सर्न धानचरीदेखि क्रिटिकल्ली इन्डेजड बगाले बगेडीसम्म र नेपाली वनमा पाइने कण्ठे सुगादेखि विदेशी फिन्चहरूसम्मका चराहरू काठमाडौं उपत्यकामा किनबेच भैराखेका छन्। संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण ऐन, २०७३ अनुसार कसैले पनि दुर्लभ वा लोपोन्मुख वन्यजन्तुको वा वनस्पतिको वा सोको नमुना सरकारको अनुमतिबिना खरिद बिक्री गर्न, आपूसँग राख्न, प्रयोग गर्न, रोप्न, हुर्काउन, नियन्त्रित प्रजनन गर्न, ओसारपसार गर्न वा निकासी वा पैठारी गर्न वा गराउन हुँदैन। मयूरको प्वाँख अनुमतिबिना बेचबिखन गर्नु उल्लिखित ऐनविपरीत हो। यस्तै, सुगा पाल्नु पनि कानुनको बर्खिलाप हो। यसले सरकारले ऐन त बनाएको छ, तर कार्यान्वयन गर्दैन वा जनतालाई सूचित गर्दैन भन्ने स्पष्ट हुन्छ। अवैध गतिविधि : २०६७ साल त्रिभुवन अनतर्राष्ट्रिय विमानस्थलमा शाही बाज (फाल्को पेरेग्रिनस्) अवैध रूपमा एक सुटकेसमा राखेर क्रूर तरिकाले ओसारपसार गर्दै गरेको फेला परेको थियो। यसरी अवैध र क्रूर तरिकाले ओसारपसार गर्दै गर्दा सबै चराहरू मृत भेटिएका थिए। अवैध गतिविधिकै कारण बगाले बगेडी चरा लोप हुने अवस्थामा पुगेको छ। येल्लोब्रेस्टेड बन्टिङ भनेर चिनिने यो मूलतः फिन्ल्यान्ड देखि उत्तरी जापानसम्म पाइन्छ। तर, युरोपका केही देशहरूमा लोप भैसकेको अवस्था छ। बर्खामा यो चरा साइबेरियामा रहन्छ। शरद ऋतुमा हिजोआज चीनको याङ्जे उपत्यकामा उल्लेख्य मात्रामा पुग्छ। हिउँद महिनामा दक्षिण र दक्षिण पूर्वी एसियाई देशहरूमा पुग्छ। यो चरा सन् १९८८ मा आयुसीएनको लिस्ट कन्सर्न सूचीमा समावेश थियो। यो विशेषत चीनमा जालको पासोमा पारेर अत्यधिक रूपमा मारिएर खानको निम्ति बेचियो। यसको संख्या प्रतिवर्ष खराब हुँदै गयो। यसक्रममा आईयूसीएनले यललाई सन् २००४, २००८, २०१३ र २०१७ मा क्रमशः नियर थ्रेटेन्ड, भल्नेरेबल, इन्डेन्जर्ड र क्रिटिकल्ली इन्डेजर्डमा सूचीकृत गरेको छ। सन् १९९० को दशकमा नेपालमा बगाले बगेडी अर्थात् येल्लोब्रेष्टेड बन्टिङ हजारौंको संख्यामा भेटिन्थ्यो। तर, सन् २००८ मा मुस्किलले एकाधवटा देखिएको थियो। कपिल पोख्रेलले सन् २०१० र २०१२ मा चितवन सौराहामा १०, १५ वटा देखे। पोखराका मनशान्त घिमिरेले सन् २०१६ मा ३ सय वटा जति देखें। सन् २०२० मा कृष्णप्रसाद भुसाल र अरूहरूले लेखेको एक लेखअनुसार करिब ६ सयवटा देखिएका थिए। यो तथ्यांकले बगाले बगेडी वास्तवमै संकटमा परेको देखाउँछ। निश्चय नै नेपालमा पनि यो चरा मारियो होला। तर, यसबारे हामीकहाँ केही जानकारी छैन। नेपालले विश्वमै दुर्लभ वन्यजन्तु तथा वनस्पति संरक्षण गर्न साइटिसलाई अनुमोदन गरेको छ। नेपालमा वन्यजन्तुहरूको अवैध व्यापार नियन्त्रण गर्न राष्ट्रिय निकुञ्ज तथा वन्यजन्तु संरक्षण ऐन, २०२९ (निकुञ्ज ऐन) र संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण ऐन, २०७३ (साइटिस ऐन) लागू भएका छन्। यी दुवै ऐनमा वन्यजन्तुहरूको अवैध व्यापारमा संलग्न हुने व्यक्तिलाई अधिकतम १० लाख रुपैयाँसम्म जरिवाना वा १५ वर्षसम्म कैद वा दुवै सजायको प्रावधान राखिएको छ। कानुनी प्रावधानहरू कार्यान्वयन गर्न नेपालमा निकुञ्ज विभाग, वन विभाग र मातहतका कार्यालयहरू, डिभिजनल वन कार्यालय र प्रहरीहरू तैनाथ छन्। यद्यपि बाघ, गैंडा, हात्तीको अवैध व्यापार नियन्त्रणको दाँजोमा अवैध चरा व्यापार नियन्त्रण कार्य ओझेलमा परेको छ। कानुनी अस्पष्टता : चराहरूको अवैध व्यापार नियन्त्रण गर्ने सरोकारवाला निकायहरूको सीमितता मात्रै नभई यस सम्बन्धमा हाम्रा कानुनी प्रावधानहरू स्पष्ट छैन। जस्को फाइदा चरा तस्कर र व्यापारीहरूले लिइराखेमा छन्। उदाहरणको लागि निकुञ्ज ऐन र साइटिस ऐनले क्रमशः वन्यजन्तु र साइटिसमा उल्लिखित वन्यजन्तुको व्यापार नियन्त्रणको मात्र कुरा गर्छ। दुवै ऐनमा साइटिसमा उल्लिखित नभएका विदेशी चराहरू (जस्तै लभबर्डस, ककाटिल, फिन्च आदि) को व्यापार नियन्त्रणको बारेमा भने केही प्रावधान उल्लेख गरेको छैन। यो सँगै पक्षीपालन नीति २०६८ मा भएका केही प्रावधानले थप अस्पष्टता बढाएको छ। पक्षीपालन नीतिले कालिज र च्याखुरासहित नौ प्रजातिका चराहरूको पालन तथा बिक्री वितरण गर्न पाइने भनी पक्षीलाई परिभाषित गरेको छ। हाल च्याखुरा नेपालमा नियर थ्रेटेन्ड प्रजाति हो र यसलाई घरपालुवा पक्षीको रूपमा लिइँदैन। नेपाल सरकारले चराहरूलाई पनि बाघ, गैंडा, हात्ताीलाई जस्तै गरी संरक्षण प्राथमिकता दिई अवैध चरा व्यापारलाई गम्भीर रूपमा हेर्न आवश्यक छ। विद्यमान कानुनी अस्पष्टतालाई थप व्याख्यासहित स्पष्ट पार्न आवश्यक छ। यसैगरी सामान्यता नेपालमा कालिज भन्नाले लोफुरा लिउकोमेलानस् वैज्ञानिक नाम रहेको चराको प्रजाति बुझिन्छ। यो कालिज पनि घरपालुवा पक्षीको रूपमा लिइँदैन र साइटिसको अनुसूची ३ मा उल्लेखित छ। निकुञ्ज ऐन र साइटिस ऐनअनुसार च्याखुरा र कालिजबिना अनुमाति पाल्नु र किनबेच गर्नु गैरकानुनी हो। तर पक्षीपालन नीतिले यसलाई स्वतस्फुर्त पाल्न मिल्ने भनी उल्लेख गरेको छ। एकातिर यस्ता कानुनी अस्पष्टताले नियामक निकायहरूलाई अप्ठ्यारो पारिराखेको छ भने अर्कोतिर तस्कर र व्यापारीहरूलाई धमिलो पानीमा माछा मार्ने वातावरण मिलेको छ। काठमाडौं उपत्यकाका व्यापारीहरूले पसल बाहिर केही घरपालुवा र साइटिसमा उल्लिखित नभएका विदेशी चराहरू राखी भित्रभित्र वन्य पक्षीहरूको व्यापार गरिराखेका हुन्छन्। यस्तो अस्पष्टता विद्यमान कानुनमा मात्र सीमित छैन। नेपाल सरकारले व्यावसायिक रूपमा वन्यजन्तु पालन गर्न पाउने गरी २०७५ र २०७६ मा क्रमशः निकुञ्ज ऐन र नियमावालीको पाँचौं संशोधन गर्यो। उक्त प्रावधान लागू गर्न, हाल व्यावसायिक वन्यजन्तु पालन तथा प्रजननसम्बन्धी मापदण्ड, २०७८ को मस्यौदा जारी गरिसकेको छ। यस मस्यौदामा पनि वन्यजन्तुहरूको प्रजातिगत पहिचान उल्लेख गरिएको छैन। उदाहरणको लागि मापदण्डमा सुगा पाल्न पाउने गरी फार्मको न्यूनतम क्षेत्रफल र इन्क्लोजरका नाप साइज तय गरिएको छ। तर यहाँ सुगा भन्नाले कुन सुगा भन्न खोजिएको हो स्पष्ट छैन। यसरी प्रजातिगत पहिचान उल्लेख नहुँदा वास्तविक रूपमा कुन प्रजाति पाल्न पाउने वा नपाउने भन्ने स्पष्ट नभएको हुनाले व्यापार नियन्त्रण गर्न समस्या पर्न सक्ने देखिन्छ। कुनै समय प्रचुर मात्रामा रहेको बगाले बगेडी अवैध सिकार र व्यापारको कारण आज क्रिटिकल्ली इन्डेजर्ड अवस्थामा छ। अब पनि यो विषयमा चासो नदेखाउने हो भने यो प्रजाति निकट भविष्यमा पृथ्वीबाट लोप भएर जाने प्रबल सम्भावना छ। त्यसैले सबैभन्दा पहिले नेपाल सरकारले चराहरूलाई पनि बाघ, गैंडा, हात्तीलाई जस्तै गरी संरक्षण प्राथमिकता दिई अवैध चरा व्यापारलाई गम्भीर रूपमा हेर्न आवश्यक छ। विद्यमान कानुनी अस्पष्टतालाई थप व्याख्यासहित स्पष्ट पार्न आवश्यक छ। योसँगै सरोकारवाला निकायहरूको सीमिततालाई ख्याल गरी नेपाल सरकारले उक्त निकायहरूको संगठन पुनर्संरचना गर्न पनि अपरिहार्य देखिन्छ।  श्रेष्ठ अवैध चरा व्यापारबारे अनुसन्धानकर्ता हुन्।"
नेपाल टीट्वेन्टी लिग : १५ लाखमा बिके ६ खेलाडी,"काठमाडौं : फ्रेन्चाइज क्रिकेट प्रतियोगिता नेपाल टीट्वेन्टी लिगमा सहभागी टोलीले मार्की खेलाडी अनुबन्ध गरेका छन्। लिगमा सहभागी ६ टोलीले नै शनिबार पहिलो चरणमा मार्की खेलाडी अनुबन्ध गरेका हुन्। पहिलो संस्करणको नेपाल टीट्वेन्टी लिगमा काठमाडौं कान्तिपुर, लुम्बिनी अल स्टार्स, विराटनगर सुपर किङ्स, जनकपुर रोयल्स, पोखरा एभेन्जर्स र फारवेस्ट युनाइटेडले प्रतिस्पर्धा गर्ने छन्। काठमाडौंले ज्ञानेन्द्र मल्ललाई मार्की खेलाडी चयन गरेको छ। यसैगरी लुम्बिनीले दीपेन्द्रसिंह ऐरी, विराटनगरले रोहित पौडेल, जनकपुरले सोमपाल कामी, पोखराले आसिफ शेख र फारवेस्टले करण केसीलाई मार्की खेलाडी चयन गरेका छन्। नेपाल क्रिकेट संघ (क्यान) को ए श्रेणीमा रहेका उनीहरूलाई १५ लाख रुपैयाँमा अनुबन्ध गरेको हो। पोखराले भने ए श्रेणीकै शरद भेषवाकरलाई पनि टोलीमा अनुबन्ध गरेको छ। होम एन्ड अवेका आधारमा डबल राउन्ड रोबिनमा सञ्चालन हुने नेपाल टीट्वेन्टी लिग असोज ८ देखि कात्तिक ५ गतेसम्म आयोजना हुँदैछ। लिगमा ए श्रेणीका खेलाडीले १५ लाख, बी श्रेणीकाले १० लाख र सी श्रेणीका खेलाडीले पाँच लाख रुपैयाँ पारि श्रमिक पाउने छन्। एक टोलीमा ११ नेपाली र पाँच विदेशी खेलाडी रहने छन्।"
"साफ महिला च्याम्पियनसिप : दुई खेल, १५ गोल","काठमाडौं : छैटौं संस्करणको दक्षिण एसियाली फुटबल महासंघ (साफ) महिला च्याम्पियनसिपअन्तर्गत शनिबार भएको दुई खेलमा १५ गोल भएको छ। पहिलो खेलमा बंगलादेशले पाकिस्तानलाई ६० गोलको फराकिलो अन्तरले पराजित गर्दा अर्को खेलमा भारतले माल्दिभ्सलाई ९० गोलले हरायो। यसअघि सन् २०१९ मा नेपालमै भएको पाँचौं संस्करणमा भारतले माल्दिभ्सलाई ६० गोलले पराजित गरेको थियो। त्रिपुरेश्वरस्थित दशरथ रंगशालामा शनिबार भएको एकपक्षीय खेलमा भारतलाई जित दिलाउन अञ्जु तामाङ एक्लैले चार गोल गरिन्। यस्तै ग्रेस डाङमेइले दुई गोल तथा प्रियंका नाओरेम, काश्मिना र सौम्या गुगुलोथले एकएक गोल गरे। खेलको २४औं मिनेटमा अञ्जुले गोल गर्दै भारतलाई सुरुवाती अग्रता दिलाएकी थिइन्। ४२औं मिनेटमा प्रियंकाले गोल गर्दै भारतलाई २० को अग्रता दिलाइन्। पहिलो हाफको इन्जुरी समयमा अञ्जुले व्यक्तिगत दोस्रो गोल गर्दै भारतलाई ३० को अग्रता दिलाएकी थिइन्। त्यसपछि ५३औं मिनेटमा ग्रेसको गोलमा भारतले ४० को अग्रता बनायो। त्यसको दुई मिनेटपछि नैे सौम्याले गोल गर्दै भारतलाई ५० को अग्रता दिलाइन्। ८४ औं मिनेटमा काश्मिनाले गोल गर्दै भारतलाई ६० ले अगाडि बढाइन्। ८५औं मिनेटमा अञ्जुले ह्याट्रिक पूरा गर्दा भारतले ७० को अग्रता बनाएको थियो। ८७औं मिनेटमा ग्रेसले व्यक्तिगत गोल गर्दै भारतलाई ८० को अग्रता दिलाइन्। त्यसपछि खेलको ८८औं मिनेटमा अञ्जुले व्यक्तिगत चौथो गोल गर्दै भारतलाई ९० को फराकिलो जित दिलाइन्। च्याम्पियनसिपमा भारतको यो लगातार दोस्रो जित हो। भारतले पहिलो खेलमा पाकिस्तानलाई ३० गोलले हराएको थियो। जितसँगै समूह ए मा रहेको भारत र बंगलादेशले सेमिफाइनलमा स्थान बनाएका छन्। दुवै टोलीले दुई खेलमा ६ अंक जोडेका छन्। गोल भिन्नतामा भारत शीर्ष स्थानमा उक्लिएको छ। भारत र बंगलादेशबीचको खेलपछि समूह विजेता र उपविजेताको टुंगो लाग्नेछ। यस समूहबाट माल्दिभ्स र पाकिस्तान भने एक खेल अगावै बाहिरिएका छन्। दुवै टोली अंकविहीन छन्। यसैगरी शनिबार नै भएको अर्को खेलमा बंगलादेशले पाकिस्तानलाई ६० गोलको फराकिलो अन्तरले पराजित गर्यो। बंगलादेशलाई फराकिलो जित दिलाउन कप्तान सबिना खातुनले ह्याट्रिक गरिन्। यस्तै मोनिका चक्मा, मोसामत सोप्ना र रीतु पोर्ना चक्माले एकएक गोल गरे। खेलको तेस्रो मिनेटमै मोनिकाले गोल गर्दै बंगलादेशलाई सुरुवाती अग्रता दिलाएकी थिइन्। त्यसपछि २८औं मिनेटमा सोप्नाले गोल गर्दै टोलीलाई २० को अग्रता दिलाइन्। बलमाथि पक्कड बनाएको बंगलादेश ३१औं मिनेटमा ३० ले अघि बढेको थियो। कप्तान सबिनाले गोल गर्दै बंगलादेशको अग्रता तेब्बर पारेकी थिइन्। ३५औं मिनेटमा सबिनाले व्यक्तिगत दोस्रो गोल गर्दा बंगलादेश ४० ले अघि रहेको थियो। खेलको ५९औं मिनेटमा सबिनाले ह्याट्रिक पूरा गरेकी थिइन्। उनको गोलसँगै बंगलादेशले ५० को अग्रता बनाएको थियो। सबिना जारी प्रतियोगितामा ह्याट्रिक गर्ने पहिलो खेलाडी हुन्। उनी सर्वाधिक गोल गर्ने खेलाडीको सूचीमा शीर्ष स्थानमा छिन्। सबिनाले पाँच गोल गरिसकेकी छिन्। त्यसपछि ७७औं मिनेटमा रीतुले गोल गर्दै बंगलादेशलाई ६० को जित दिलाइन्। च्याम्पियनसिपमा बंगलादेशको दोस्रो जित हो। यसअघि भएको खेलमा बंगलादेशले माल्दिभ्सलाई ३० गोलले पराजित गरेको थियो। पाकिस्तानको भने यो लगातार दोस्रो हार हो। यसअघि भएको पहिलो खेलमा पाकिस्तान साविक विजेता भारतसँग ३० गोलले पराजित भएको थियो।"
फुटबल टोलीका मुख्य प्रशिक्षक अल्मुताइरीले गरे पद त्यागको घोषणा,काठमाडौं : नेपाली राष्ट्रिय फुटबल टीमका मुख्य प्रशिक्षक अब्दुल्लाह अल्मुताइरीले पद त्याग गरेको घोषणा गरेका छन् । सामाजिक सञ्जाल फेसबुकमार्फत् अल्मुताइरीले पद त्याग गरेको घोषणा गरेका हुन् । अल्मुताइरीले आफूले ५ सय २५ दिन नेपाली फुटबल टोलीको मुख्य प्रशिक्षको रुपमा काम गरेको सामाजिक सञ्जालमा उल्लेख गरेका छन् । सामाजिक सञ्जाल फेसबुकमार्फत् उनले सबैलाई धन्यवाद दिएका छन् । पदत्याग गरेको कारणबारे उनले केही खुलाएका छैनन्।
जिम्मेवारीबाट नपन्छिन विभागको निर्देशन,"काठमाडौं : सहकारी विभागले सहकारीका सञ्चालकलाई जिम्मेवारीबाट नपन्छिन निर्देशन जारी गरेको छ। सञ्चालक सदस्यले अध्यक्ष वा व्यवस्थापक वा अमुक व्यक्तिलाई जिम्मेवारी पन्छाएर आफू अलग रहन नपाउने भन्दै विभागले प्रत्येक सञ्चालक सदस्यले संस्थाको हरेक क्रियाकलापमा चासो राख्न निर्देशन दिएको हो। शाखा अधिकृत निरोज घिमिरेले सबै सहकारी संघसंस्थालाई पत्राचार गर्दै सञ्चालक समितिको सामूहिक जिम्मेवारी र जवाफदेहिता रहने जनाएको हो। सहकारी संस्थाहरु सामूहिक जिम्मेवारीमा रहने हुँदा सदस्यको बृहतर हितमा केन्द्रित रही संस्थालाई बलियो बनाउन सामूहिक प्रतिवद्धताका साथ कार्य सम्पादन गर्नगराउन विभागले निर्देशन जारी गरेको छ। सहकारीको लोकतान्त्रिक पद्धतिबाट सञ्चालक समिति, लेखा सुपरीवेक्षण समिति छनोट भई नियमित र निरन्तर छनोट हुने निकाय भएको भन्दै विभागले जिम्मेवारी नभुल्न सहकारीका सञ्चालकलाई सम्झाएको हो। संस्था राम्रैसँग सञ्चालन हुँदा संस्थागत संलग्नताको परिचय गराउने तर संस्थामा केही समस्या देखिन थालेमा सञ्चालक समितिमा त्यतिकै राखिदिएछन् भनेर पन्छिने गरेको विभागले जनाएको छ। सञ्चालक समितिको सदस्य भएपनि मलाई केही पनि थाहा छैन, सबै अध्यक्ष र व्यवस्थापकलाई थाहा छ भनी पन्छिन खोज्ने गरेको र केहीले जिम्मेवारीबाट अलग गराइ पाऊँ भनी विभाग धाउने गरेको पाइएको छ।"
