शीर्षक,विवरण
सत्ता समीकरणको नयाँ गणित,"वास्तवमा सत्ता गठबन्धन प्राकृतिक नै थिएन। अप्राकृतिक भएकाले त्यसको पटाक्षेप जसरी हुनुपथ्र्यो त्यसरी नै भएको छ। जहाँसम्म अहिलेको स्थिति भनेको नेपाली कांग्रेस गठबन्धनसहितको दुईतिहाइ भनेर गए तर आउने बेलामा सामान्य बहुमत पनि पुर्याउन नसकेको एउटा अवस्था उत्पन्न भएको थियो। गठबन्धन निर्वाचनमा जुन बाटोबाट आएको थियो, त्यो जनताले अस्वीकार गरेको अवस्था थियो। यस्तो अवस्था हुँदाहुँदै पनि गठबन्धनले त्यसलाई कायम राख्ने र जबर्जस्त रूपमा सरकार बनाउने उहाँहरूको बाटो रह्यो। खासमा गठबन्धन कुनै विचारका आधारमा थिएन। नीतिका आधारमा पनि थिएन। कुनै कार्यक्रमका आधारमा पनि थिएन। विशुद्ध त्यो प्रधानमन्त्री बनेका एमालेका अध्यक्ष केपी शर्मा ओलीलाई हटाउने र एमालेलाई साइजमा राख्ने उद्देश्यले गठबन्धन बनेको थियो। हिजो कार्यक्रम, नीति र विचारबिनाको गठबन्धन बन्यो र सत्तास्वार्थमा रमायो। त्यसमै गठबन्धन सीमित रह्यो पनि। खासमा अहिले भएको पनि सत्ताकै टकराब हो। यो परिस्थितिले गठबन्धन पटाक्षेप भयो, जो हुनु नै थियो। अब हामीले सुरुदेखि के भनेका थियौं भने गठबन्धन कायम रहेसम्म एमालेको सरकारमा दाबी हुने छैन। नेपाली कांग्रेसका सभापति शेरबहादुर देउवासँग पनि एमाले अध्यक्ष ओली प्रत्यक्ष टेलिफोन सम्पर्कमा हुनुहुन्थ्यो। दोस्रो तहका नेताहरू पनि सम्पर्कमा थिए। हामीहरू आफैं पनि कतिपय कुराकानीमा थियौं। नेकपा माओवादी केन्द्रका अध्यक्ष पुष्पकमल दाहाल प्रचण्डको तर्फबाट पनि कुराकानी अप्रत्यक्ष रूपमा भइरहेकै थियो। तर हामीले दुवै पक्षलाई के भनिरहेका थियौं भने तपाईंहरूको गठबन्धन कायम रहेसम्म हाम्रो सरकारमा दाबी रहँदैन र त्यस हिसाबले हामी जाँदैनौं पनि। गठबन्धन जोगाउने अन्तिम प्रयास उहाँहरूबाट भएकै हो। तर स्वार्थ नमिलेपछि गठबन्धन टुट्यो। गठबन्धन टुट्यो भनेपछि हाम्रो एजेन्डा ओपन हुन्छ है भनेर हिजो नै भनेका थियौं। किनभने गठबन्धन टुटेपछि त स्थिति सामान्य हुँदैन, सबैलाई थाहा भएकै विषय हो। यो निर्वाचनको म्यान्डेड पछि अर्थात् नयाँ निर्वाचनपछि आएका शक्तिहरूका बीचमा हिजोकै गठबन्धन कायम राख्न खोज्ने प्रयास गरिएको थियो, त्यो रहुञ्जेल एमाले बाहिरै बसेकै हो। किनकि त्यो गठबन्धनको नीतिगत विरोध गरेका थियौं। संवैधानिक र कानुनी हिसाबले पनि त्यो बेठिक हो भनेका थियौं। जब गठबन्धन टुट्यो, अब हामी त्यहाँ रहन नसक्ने भयौं भनेर माओवादी केन्द्रका अध्यक्ष प्रचण्ड आइसकेपछि गठबन्धनमा नरहेका बाँकी दल एक ठाउँमा आउने स्थिति बनेको हो। प्रतिपक्षमा रहेर बस्न तयार भएका दलहरू एउटा ठाउँमा थियौं। जोसँग हामी हिजो निर्वाचनमा पनि सँगै गएका थियौं। जस्तो, राष्ट्रिय प्रजातन्त्र पार्टी र जनता समाजवादी पार्टी। आंशिक सहमति र सहकार्य गरेकै हौं। यी दुईवटा पार्टी निर्वाचनदेखिको सहकार्य गरेका भए। राष्ट्रिय स्वतन्त्र पार्टी पनि हाम्रो पार्टीसँग संवादमा थियो। ऊ पनि सहकार्य गरेर जाने मतमा थियोे। अब गठबन्धनको निर्णायक भनेर हिँडिरहेको पार्टी चाहिँ अहिले गठबन्धन छोडेर आएँ भनेपछि स्वाभाविक रूपमा हिजोको अवस्था पनि रहँदैन भनेपछि एमाले सहकार्य गर्न तयार छ भनेको हो। त्यही कोर्समा वर्तमान राजनीति अघि बढेको हो। अहिले जनता सुशासन नभएर हार मानेका छन्। नयाँ सरकारले सुशासनको अनुभूति हुने गरी काम अघि बढाउनु पर्छ। सुशासनको प्रत्याभूति नै देशमा सिस्टम बसाएर दिने हो। अहिले एउटा सहमति भएको छ, प्रधानमन्त्रीमा प्रचण्ड, राष्ट्रपति र सभामुखमा एमाले। साढे दुई वर्षपछि प्रधानमन्त्री फेरिने र एमालेले पाउने। राष्ट्रपति भने एमालेकै रहने भन्ने सहमति भएको हो। यही सहमतिको कोर्समा मुलुकको राजनीति अगाडि बढ्छ। मन्त्रिपरिषद् सबैको हैसियतअनुसारको बाँडफाँटमा बन्छ। अब मुलुकलाई अगाडि लैजाने काम हुन्छ। गठबन्धनको यो संस्कृति अगाडि जुन बनाइयो र मुलुकलाई गम्भीर अवस्थामा पुर्याइयो। गठबन्धनका कारण अत्यन्त असक्षम र अयोग्य नेतृत्व जुन हिसाबले रहिरह्यो, त्यसको निरन्तरता जनताले खोजेका थिएनन्। जनता यो निर्वाचनपछि त्योभन्दा पृथक् ढंगले सरकार बनोस्, कामयावी र प्रभावकारी बनोस् भनेर चाहिरहेका थिए। निर्णायक हिसाबले अगाडि जान सक्ने हिसाबले सरकार बनोस् भन्ने चाहना पूरा भएको हो। जनताले खासगरी यस्तो सरकार जसले विकास, सिस्टम र सुशासनको मामिलामा प्रभावकारी भूमिका खेलोस् भनेर चाहेका थिए। अझ राजनीतिक स्थिरता पनि जनताले चाहेका हुन्। अब गठन हुने सरकारले यी सबै कामलाई कुनै हरहालतमा सम्बोधन गर्न सक्नु पर्छ। अहिले जुन फ्रेस म्यान्डेडका साथ आएको पंक्तिसमेत यसमा सामेल भएर सरकारमा जाने कुरा भएको छ, त्यसले पनि गति र लय समात्नु पर्छ। यसैले संविधानको रक्षा हुन्छ, राजनीतिक स्थिरता हुन्छ। र, जनताले परिवर्तनको अनुभूति गर्ने स्थिति बन्छ भन्ने हो। खासमा निर्वाचनले कसैलाई पनि एब्सोलुट मेजोरिटी दिएन। गठबन्धनबाट लार्जेस्ट पार्टी भएको हो कांग्रेस। गठबन्धनमा भएको माओवादीको दम्भ हटाइदिने हो भने कांग्रेसको सिट पुग्दैन। कांग्रेसले त गठबन्धनसहितको मतमा म्यान्डेड पाएको हो। त्यसैले सरकार बनाउने अवस्थामा आइतबार देखिएको राजनीतिक सिनारियो म्यान्डेडविपरीत होइन, त्यसरी बुझ्नु र जानु पनि हुँदैन। प्रचण्ड नेतृत्वको अबको सरकारलाई जिम्मेवारीपूर्वक अघि बढ्नुपर्ने दायित्व छ। नागरिकलाई दिनुपर्ने सेवाप्रवाह एकदमै कमजोर भएको छ राज्यका तर्फबाट। यसलाई प्रभावकारी बनाउनु नयाँ सरकारको चुनौती हो। नयाँ गठबन्धन सुनिश्चितताका साथ अघि बढ्छ। यसमा कुनै समस्या म देख्दिनँ। समस्या के चाहिँ बढी देख्छु भने सरकार गठन भइसकेपछि प्रभावकारी काममा अगाडि बढाएर जाने नै हो। जसमा अघि भनेका कुरा ठप्प भएको विकासको गतिलाई तीव्र बनाउने पहिलो प्राथमिकतामा पर्नु पर्छ। दोस्रो, सुशासन। अहिले जनता सुशासन नभएर हार भएका छन्। सुशासनको अनुभूति हुने गरी काम अघि बढाउनु पर्छ। सुशासनको प्रत्याभूति नै देशमा सिस्टम बसाएर दिने हो। जनतासँग जोडिएका निकायहरू जहाँ भ्रष्टाचार र अनियमितता छ, त्यसलाई चुस्त, दुरुस्त बनाउनु पर्छ। अन्तर्राष्ट्रिय राजनीतिमा अहिले जुन खालको असन्तुलित नेपाल हुन खोजेको हो कि ? भन्ने भ्रम चिर्नु पर्छ। परम्परागत रूपमा रहिआएको स्वतन्त्र परराष्ट्र नीति तलमाथि हुने हो कि ? भन्ने जुन आशंका, डर र त्रास थियो, त्यसलाई ठीक ठाउँमा ल्याउनु पर्छ। नयाँ सरकारलाई अवसर पनि छन्। यसलाई प्राप्त भएको अवसर भनेकै यो संविधान आएपछि र बहुदलीय व्यवस्थाकै माध्यमबाट मुलुकको विकास र अग्रगतिको बाटोमा लैजान्छौं भन्ने विश्वास दिलाएर जनताको चाहनाअनुरूप अघि बढाउन पाउनु हो। त्यसैले अब विगतका सबै कमीकमजोरीबाट पाठ सिक्नै पर्छ र सुध्रिएर अगाडि जानै पर्छ। सबै दलले यसबीच शिक्षा लिएका छन्, लिएका छौं। विगतका सबै कुराबाट शिक्षा लिँदै मुलुकलाई अग्रगामी बाटोबाट जानु पर्छ। फेरि तिनै गल्ती र कमजोरी दोहोर्याइयो भने जनताले माफ गर्दैनन् भन्ने त अब बुझ्नै पर्छ, चेत्नै पर्छ। सरकारको नेतृत्व माओवादी केन्द्र र एमालेले अढाई अढाई वर्ष गर्ने सहमति भएको छ। प्रचण्डको साढे दुईवर्षे नेतृत्वपछि एमालेले सरकारको नेतृत्व गर्नेछ। अन्त्यमा भन्नुपर्दा, नयाँ परिस्थितिमा निर्वाचन भएको छ। यद्यपि कुनै एउटा दलको बहुमत प्राप्त भएर बहुमतको आधारमा सरकार सञ्चालन गर्दा जति सहज हुन्थ्यो, सही बाटोमा मुलुकलाई लिएर अघि जाने अवस्था हुन्थ्यो, त्यो त नहोला। तर, यसका बाबजुद पनि मुलुकमा नयाँ प्रधानमन्त्री आउनु भएको छ। लामो समयदेखि मुलुकले भोगेका पीडा देखेबुझेको व्यक्तित्व हुनुहुन्छ, उहाँलाई अहिलेका समस्या र चुनौतीहरू के के हुन् ? सबै थाहा छ। त्यसलाई बुझेर नेतृत्व अघि बढाउनु हुनेछ। एमालेका अध्यक्ष ओलीले पनि पटकपटक भन्नुभएको छ कि एजेन्डामा आधारित भएर समर्थन र विरोध गर्ने हो। कसलाई कुन भाग दिने भन्ने आधारमा, पद बाँडफाँट गरेका आधारमा जाने होइन भन्नु भएको छ। त्यसैमा एमाले प्रतिबद्ध छ। प्रधानमन्त्रीको शपथपछि मन्त्रिमण्डल बन्छ। त्यसमा सबै पार्टीले आआफ्नो तर्फबाट नेतृत्वमा जाने काम हुन्छ।  भट्टराई, नेकपा एमालेका विदेश विभाग प्रमुख हुन्।"
जनकपुरको जितमा वाल्टन नायक,"काठमाडौंः चाडविक वाल्टनको अविजित अर्धशतकीय इनिङप्रेरित जनकपुर रोयल्सले नेपाल टी २० लिगमा सोमबार विराटनगर सुपर किङ्ग्सलाई पाँच विकेटले पराजित गरेको छ। त्रिवि क्रिकेट मैदानमा टस जितेर ब्याटिङ रोजेको विराटनगरले १९५ ओभरमा सबै विकेट गुमाएर एक सय ४० रनको योगफल तयार गरेको थियो। जवाफी ब्याटिङमा उत्रिएको जनकपुरले इनिङको अन्तिम बलमा दुई रन जोड्दै रोमाञ्चकरूपमा लक्ष्य पूरा गर्यो। जनकपुरका वाल्टनले ५४ बलमा पाँच चौका र चार छक्कासहित ६७ रनको शानदार इनिङ खेले। त्यसअघि कप्तान ट्रेभोन ग्रिफितले २५ तथा शारफुद्दिन असरफले २३ रन जोडेका थिए। बलिङतर्फ विराटनगरका लागि हुसेन तलत, नन्दन यादव र रिजन ढकालले एकएक विकेट लिए। पहिले इनिङमा ब्याटिङ रोजेको विराटनगरले निर्धारित २० ओभरमा ९ विकेट गुमाएर ४० रनको योगफल तयार गरेको थियो। विराटनगरका लागि नेपाली राष्ट्रिय टिमका कप्तान रोहित पौडेलले २९ बलमा तीन चौका र एक छक्कासहित ३२ रन जोडेका थिए। यस्तै, शिकन्दर राजाले १८ बलमा दुई चौका र चार छक्कासहित सर्वाधिक ३८ रन बनाउँदा हसेन तलतले २८ रनको योगदान गरे। ओपनर अर्जुन साउदले १८ रनबाहेक अन्य ब्याटरले उल्लेख्य प्रदर्शन गरेनन्। जनकपुरका लागि ललितले चार ओभरमा आठ रन खर्चेर एक मेडनसहित सर्वाधिक पाँच विकेट लिए। यस्तै, आदिल आलम र केसरिक विलियम्सले दुईदुई तथा सोमपाल कामीले १ विकेट लिए। पहिलो खेलमा जनकपुरले पोखरा एभेन्जर्सलाई पाँच विकेटले हराएको थियो। यस्तै विराटनगगर लुम्बिनी अल स्टार्ससँग २ रनले पराजित भएको थियो। जनकपुरले भोलि काठमाडौं नाइट्ससँग खेल्ने छ। यस्तै, विराटनगरले बुधबार पोखरासँग खेल्ने छ।"
ब्रेन्टफोर्ड र टोटनहमको बराबरी,लन्डन : विश्वकपका कारण नोभेम्बरमा रोकिएको इङ्लिस प्रिमियर लिगमा सोमबार ब्रेन्टफोर्ड र टोटनहमले २२ गोलको बराबरी खेलेका छन्। ब्रेन्टफोर्डको मैदानमा भएको खेलको पहिलो हाफमा घरेलु टिमले १० को अग्रता लिएको थियो। भिटाली यानेन्टले गरेको गोलसँगै मध्यान्तर अगाडि १० को अवस्थामा रहेको ब्रेन्टफोर्डले दोस्रो हाफको सुरुआतमा अग्रता दोब्बर पारेको थियो। इभान टोनेले ५४औं मिनेटमा क्रिस्टियन नोडगार्डको पासलाई गोलमा परिणत गर्दै अग्रता २० मा पुर्याएका थिए। त्यसको ११ मिनेटपछि ह्यारी केनले टोटनहमका लागि पहिलो गोल फर्काएका थिए। क्लेमेट लङ्गलेटको पासलाई केनले गोलमा परिणत गरेका थिए। लङ्लेटले पेनाल्टी एरिया अगाडिबाट दिएको क्रसलाई केनले ६ यार्ड बक्स अगाडिबाट हेडरमार्फत गोल गरेका थिए। त्यसपछि ७१औं मिनेटमा पिएर एमिल होइबर्गले गरेको गोलसँगै टोटनहमले बराबरी गर्यो। डेजान कलुभ्सेभ्स्कीले दिएको पास ब्रेन्टफोर्डका खेलाडीलाई लागेर पेनाल्टी एरियामा रहेका होइबर्ग अगाडि आइपुगेको थियो। सोही मौकाको फाइदा उठाउँदै होइबर्गले टोटनहमलाई हारबाट जोगाए। बराबरीसँगै १६ खेलबाट ३० अंक जोडेको टोटनहम चौथो स्थानमा छ। समान खेलबाट २० अंकसहित ब्रेन्टफोर्ड नवौं स्थानमा छ। लिग लिडर आर्सनलको १४ खेलबाट ३७ अंक छ।
खेलकुद मन्त्रीको बिदाइ,"काठमाडौं : युवा तथा खेलकुद मन्त्रालयले मन्त्री महेश्वरजंग गहतराजलाई सोमबार एक कार्यक्रमबीच बिदाइ गरेको छ। खेलकुद मन्त्रालयका सचिव सूर्यप्रसाद गौतम, राष्ट्रिय खेलकुद परिषद्का सदस्यसचिव टंकलाल घिसिङ, राष्ट्रिय युवा परिषद्का उपाध्यक्ष सुरेन्द्र बस्नेत, युवा तथा साना व्यवसायी स्वरोजगार कोषका कार्यकारी अध्यक्ष डा देवराज रोका, नेपाल स्काउटका प्रतिनिधि, मन्त्रालयका कर्मचारीलगायतले मन्त्री गहतराजलाई मायाको चिनो प्रदान गरी बिदाइ गरेका थिए। सो अवसरमा मन्त्री गहतराजको सचिवालयका कर्मचारी, मन्त्रालयका कर्मचारीलाई पनि सम्मान गरिएको थियो। कार्यक्रमलाई सम्बोधन गर्दै मन्त्री गहतराजले आफ्नो कार्यकालमा सहयोग गरेकोमा सबैलाई धन्यवाद दिदै नवौं राष्ट्रिय खेलकुद सफलतापूर्वक सम्पन्न गर्नु ठूलो उपलब्धी भएको बताए। उनले ४ सय ४५ दिन खेलकुद मन्त्रीको कार्यभार सम्हालेका थिए। मन्त्री गहतराजको कार्यकालमा युवा तथा खेलकुद क्षेत्रमा भएका मुख्य मुख्य उपलब्धी समावेश गरी तयार पारिएको पुस्तक पनि वितरण गरिएको थियो।"
एएसबीसी अन्डर २२ को छनौटमा सुस्मा तामाङ्ग विजयी,"काठमाडौं: यहि जनवरी १६ देखि २८ तारिखसम्म थाईल्याण्डको राजधानी बैङककमा हुन गइरहेको अन्डर २२ पुरुष तथा महिला बक्सिंग प्रतियोगिता अन्तर्गत आज सम्पन्न भएका राष्ट्रव्यापी खुल्ला छनौट प्रतियोगितामा महिला ४८ किलो तौल समुहमा आज भएको फाईनल खेलमा जेनेक्सका तेजीमाया गुरुङ्गलाई अंकको आधारमा पराजित गर्दै सुस्मा तामाङ्गले युनानिमस को आधारमा विजय हासिल गर्दै छनौट चरण पार गरेकी छन् । त्यसै गरी आज भएका पुरुष ५७ किलो तौल समुहमा केवाईबीसीका निर्मल सुबेदीले नक्सालका आयुश्मान चटौतलाई एबीडीको आधारमा पराजित गर्दै सेमि फाईनलमा प्रवेश गरेका छन । त्यसै गरी महिला ५७ किलो तौल समुहमा बक्समाण्डुका हेमा राईले झापाका सुस्मिता राईलाई अंकको आधारमा पराजित गर्दै छनौट चरण पार गरेका छन् । त्यसैगरी पुरुष ४८ किलो तौल समुहमा भएको फाईनल खेलमा बक्समाण्डुका लक्ष्मण राई र एचटुओका लालप्रसाद उप्रेतिबीच भएको खेलमा स्पलिट डिसिजनका आधारमा एचटुओका लालप्रसाद उप्रेति छनौट भएका छन् । सदस्य सचिव टंकलाल घिसिङ्गको प्रमुख आतिथ्यतामा भएको आजको राष्ट्रव्यापी बक्सिङ्ग छनौटमा नेपाल बक्सिङ्ग संघका अध्यक्ष राम अवाले, वरिष्ठ उपाध्यक्ष अर्जुन बहादुर केसी, महासचिव सविन भट्टाचार्य, कोषाध्यक्ष गौतम सुजखु, सदस्यहरु, मान बहादुर भण्डारी, ओम नारायण श्रेष्ठ, पुष्कर राज पन्त, श्याम काजी अवाले, शोभार जंग केसी तालिम तथा प्रशिक्षण विभागका प्रमुख तथा बक्सिङ्ग मुख्य प्रशिक्षक प्रचण्ड शर्मा लगायतको उपस्थिति रहेको थियो । छनौट चरणका अन्य खेलहरु भोलि दिनको १ बजे सञ्चालन हुनेछन्।"
कप्तान शहिदीको अलराउन्ड प्रदर्शनमा फार वेस्टको पहिलो जीत,"काठमाडौं : हस्मतुल्लाह शहिदीको अलराउन्ड प्रदर्शनप्रेरित फार वेस्टर्न युनाइटेडले नेपाल टी २० मा पहिलो जित निकालेको छ। पहिलो खेलमा लुम्बिनी अल स्टार्ससँग ६७ रनले पराजित भएको फार वेस्टले सोमबार काठमाडौं नाइट्सलाई चार विकेटले पराजित गर्यो। उमार अलीको तीन विकेटप्रेरित फार वेस्टले काठमाडौं नाइट्सलाई ९८ रनमा सीमित पारेको थियो। त्रिवि क्रिकेट मैदानमा टस हारेर ब्याटिङको निम्तो पाएको काठमाडौंले निर्धारित २० ओभरमा ९ विकेट गुमाएर १०० को आँकडा पार गर्न सकेको थिएन। जवाफी ब्याटिङमा उत्रिएको फार वेस्टले १९१ ओभरमा ६ विकेट गुमाएर लक्ष्य पूरा गर्यो। फार वेस्टका लागि कप्तान शहिदीले ४९ बलमा तीन चौका र दुई छक्कासहित ५० रनको अविजित अर्धशतकीय इनिङ खेले। उनीबाहेक ओपनर देव खनालले १७ रन जोडेका थिए। त्यसबाहेक अन्य ब्याटरको प्रदर्शन उल्लेख्य रहेन। काठमाडौंका लागि अनिल खरेलले दुई तथा अज्मतुल्लाह ओमारजाई, रायन बर्ल, बासिर अहमद र अविनाश बोहराले एकएक विकेट लिए। पहिलो इनिङमा काठमाडौका लागि एलेक्स ब्लेकले ३७ बलमा पाँचा चौका र एक छक्कासहित ४५ रनको अविजित इनिङ खेलेका थिए। अन्य ब्याटरले उल्लेख्य प्रदर्शन गर्न सकेनन्। काठमाडौंका सात ब्याटरले दोहोरो अंकमा रन बनाउन सकेनन्। फार वेस्टका लागि अलीले चार ओभरमा १५ रन खर्चेर सर्वाधिक तीन विकेट लिए। यस्तै, कप्तान शाहिदीले समान चार ओभरमा १५ रन खर्चेर दुई विकेट लिएका थिए। त्यसबाहेक भुवन कार्कीले दुई तथा शेर मल्लको नाममा एकएक विकेट रह्यो। पहिलो खेलमा काठमाडौंले पोखरा एभेन्जर्सलाई २६ रनले पराजित गरेको थियो। फार वेस्ट भने पहिलो खेलमा लुम्बिनी अल स्टार्ससँग ६७ रनले पराजित भएको थियो। आज हुने दोस्रो खेलमा जनकपुर रोयल्स र विराटनगर सुपर किङ्गस भिड्दै छन्।"
"विराटनगरले जनकपुरलाई दियो १४१ को लक्ष्य, ललितको शानदार बलिङ","काठमाडौं: ललित राजवंशीको पाँच विकेटप्रेरित जनकपुर रोयल्सले नेपाल टी २० लिगमा सोमबार विराटनगर सुपर किङ्ग्सलाई एक सय ४० रनमा समेटेको छ। त्रिवि क्रिकेट मैदानमा टस जितेर ब्याटिङ रोजेको विराटनगरले निर्धारित २० ओभरमा ९ विकेट गुमाएर ४० रनको योगफल तयार गर्यो। विराटनगरका लागि नेपाली राष्ट्रिय टिमका कप्तान रोहित पौडेलले २९ बलमा तीन चौका र एक छक्कासहित ३२ रन जोडेका थिए। यस्तै, शिकन्दर राजाले १८ बलमा दुई चौका र चार छक्कासहित सर्वाधिक ३८ रन बनाउँदा हसेन तलतले २८ रनको योगदान गरे। ओपनर अर्जुन साउदले १८ रनबाहेक अन्य ब्याटरले उल्लेख्य प्रदर्शन गरेनन्। जनकपुरका लागि ललितले चार ओभरमा आठ रन खर्चेर एक मेडनसहित सर्वाधिक पाँच विकेट लिए। यस्तै, आदिल आलम र केसरिक विलियम्सले दुईदुई तथा सोमपाल कामीले १ विकेट लिए। पहिलो खेलमा जनकपुरले पोखरा एभेन्जर्सलाई पाँच विकेटले हराएको थियो। यस्तै विराटनगगर लुम्बिनी अल स्टार्ससँग २ रनले पराजित भएको थियो।"
बंगलादेश जाने नेपाली राष्ट्रिय कराते खेलाडीहरूलाई बिदाइ,"झापा : नेपालको पूर्वी नाका काँकडभिट्टामा नेपाली राष्ट्रिय कराते खेलाडीहरूलाई बिदाइ गरिएको छ। बंगलादेशमा हुने अन्तर्राष्ट्रिय बिजी कराते च्याम्पियनसिप २०२२ मा सहभागिताका लागि प्रस्थान हुने खेलाडीहरूलाई सोमबार एक संक्षिप्त कार्यक्रमका गरी बिदाइ गरिएको हो। बंगलादेशमा यही डिसेम्बर २७ देखि २९ तारिखसम्म सञ्चालन हुने प्रतियोगितामा सहभागी हुने खेलाडीहरूलाई मेचीनगर नगरपालिका प्रमुख गोपालचन्द्र बुढाथोकी, उपप्रमुख मिना पोखरेल उप्रेतीसहित विभिन्न सङ्घसंस्था र खेलकुदमा आबद्ध प्रतिनिधिहरूले बिदाइ गरेका हुन्। सो प्रतियोगिताका सहभागिता जनाउनेहरू टिम कोच विनोद शाक्य, रेफ्री बमबहादुर श्रेष्ठ, टिम मेनेजर अबिसा शाक्य कुबेरमान राई र बाबुराम श्रेष्ठ अफिसियलसहित खेलाडीहरू प्रमोद राई, अनिल पाण्डे, धनकुमार राई, आर्या शाक्य, विकास केसी, नुदेन साम्पाङ राई, आशिष् राई, कर्मा लामा, कार्साङ्ग तामाङ, नवीन पुन मगर, प्रकाश ओली, विवेक गुरुङ र दीपक खड्का रहेका छन्।"
प्राधिकरणले पायो रेडियो फ्रिक्वेन्सीको अनुमति,"काठमाडौं : चार वर्षदेखि अड्किरहेको रेडियो फ्रिक्वेन्सीको अनुमति नेपाल विद्युत् प्राधिकरणले पाएको छ। सञ्चार तथा सूचना प्रविधि मन्त्रालयमा चार वर्षदेखि अड्किएको रेडियो फ्रिक्वेन्सीको अनुमति गत साता प्राप्त भएको प्राधिकरणका कार्यकारी निर्देशक कुलमान घिसिङले जानकारी दिए। रेडियो सञ्चार नियमावली २०४९ संशोधन हुन नसक्दा फ्रिक्वेन्सीको अनुमति पाउन नसकेकोे कार्यकारी निर्देशक घिसिङ बताउँछन्। नियमावली संशोधन नभई फ्रिक्वेन्सीको अनुमति वितरण गर्न नसकिने मन्त्रालयका सचिव डा बैकुण्ठ अर्याल बताउँछन्। सन् २०१९ मा प्राधिकरणले पहिलो फेजअन्तर्गत रत्नपार्क र महाराजगन्ज वितरण केन्द्रका ग्राहकका घरमा ९७ हजार स्मार्ट मिटर जडान गरेको थियो। दोस्रो फेजअन्तर्गत उपत्यकाका बाँकी साढे ४ लाख ग्राहक र उपत्यका बाहिरका ४५ लाख ग्राहकमा स्मार्ट मिटर जडान गर्ने प्राधिकरणको योजना छ। अर्थ मन्त्रालयले सहमति जनाइसके पनि लामो समय ढिलाइ भएको थियो। प्राधिकरणले रेडियो सञ्चार नियमावली २०४९ को दफा ११ अनुसार निःशुल्क फ्रिक्वेन्सी माग गर्दै आएको छ। दफा ११ मा नेपाल सरकारको मन्त्रालय, विभाग, कार्यालय आयोजना तथा नेपाल सरकार, सञ्चार मन्त्रालयले नेपाल राजपत्रमा सूचना प्रकाशित गरी नियमावलीबमोजिम लाइसेन्स दस्तुर तथा नवीकरण दस्तुर नलाग्ने भनी तोकिदिएको अन्य संघसंस्था, निकाय नियोग वा व्यक्ति भनिएको छ। यही दफालाई देखाउँदै प्राधिकरणले निःशुल्क फ्रिक्वेन्सी पाउनुपर्ने माग गरेको प्राधिकरण स्मार्टमिटर जडान आयोजना प्रमुख रवीन्द्र श्रेष्ठ बताउँछन्। प्राधिकरण नेपाल सरकारको पूर्ण स्वामित्वको संस्था भएकाले निःशुल्क रूपमा फ्रिक्वेन्सीको अनुमति पाउनुपर्ने बताइएको छ। सरकारी निकायहरू उड्डयन प्राधिकरण, आर्मी, रेडियो नेपाल, खानी तथा भूगर्भ विभाग, वातावरण विभागलगायत सबैले पहिलादेखि नै निःशुल्क रूपमा नै रेडियो फ्रिक्वेन्सी चलाइरहेका छन्। सरकारको अनुमतिमा नै प्राधिकरणले ३९६५ देखि ३९९५ मेगाहर्ज गरी ३ मेगाहर्जको फ्रिक्वेन्सी निःशुल्क प्रयोग गर्दै आइरहेको छ। उक्त फ्रिक्वेन्सीको लाइसेन्स भने लिइएको छैन। सरकारसँग प्राधिकरणले माग गर्दा यही फ्रिक्वेन्सी चलाउन दिएको थियो। यही फ्रिक्वेन्सी प्रयोग गरेर थप स्मार्ट मिटर जडान गर्ने सुरमा प्राधिकरण थियो। तर, करिब डेढ वर्षअघि सञ्चार मन्त्रालयले उक्त फ्रिक्वेन्सीको दस्तुर तिर्न पत्र पठाएपछि भने प्राधिकरण अन्योलमा परेको छ। उक्त पत्रअनुसार प्रतिस्मार्ट मिटरको वार्षिक दस्तुर करिब २० हजार ८० रुपैयाँ निर्धारण गरिएको छ। प्राधिकरणले एसियाली विकास बैंक (एडीबी) को करिब एक अर्ब सहुलियत ऋणमा निःशुल्क रूपमा स्मार्ट मिटर जडान गरेको हो। सरकारले पठाएको दस्तुरअनुसार प्राधिकरणले स्मार्ट मिटर जडान गर्न नसक्ने श्रेष्ठ बताउँछन्। स्मार्ट मिटर जडान गरेपछि ग्राहकको विद्युत् खपत विवरण प्राधिकरणले आफ्नै कार्यालयबाट प्राप्त गर्न सक्छ। स्मार्ट मिटरको रिडिङ दूरसञ्चार कम्पनीसँग समन्वय गरेर सिम कार्डबाट, अप्टिकल फाइबरको प्रयोग गरी जीपीएसबाट तथा रेडियो फ्रिक्वेन्सीबाट गर्न सकिन्छ। दूरसञ्चार कम्पनीसँग सिम लिँदा पनि महँगो पर्छ भने अप्टिकल फाइबर बिछ्याउँदा पनि महँगो पर्छ। सबैभन्दा सस्तो नै रेडियो फ्रिक्वेन्सी हो। तर, यसमा पनि सरकारले दस्तुर लिँदा यो पनि महँगो हुने प्राधिकरणले जनाएको छ। यदि रेडियो फ्रिक्वेन्सी किन्नुपयो भने प्राधिकरणले घाटा खाएर ग्राहकलाई निःशुल्क रूपमा दिन सक्दैन। त्यो रकम ग्राहकले पनि तिर्दैनन्, श्रेष्ठ भन्छन्। अहिले सञ्चार मन्त्रालयले यसको महसुस गरेको उनको भनाइ छ। संसारमा कुनै पनि कुरा निःशुल्क नपाइने सचिव अर्याल बताउँछन्। रेडियो सञ्चार नियमावली संशोधन गरेर प्राधिकरणसँगको विषय टुंग्याइने अर्यालले जानकारी दिए। नियमावली संशोधनको प्रक्रियामा छ। के गर्न सकिन्छ हेर्दैछौं। चाँडै नै यो विषय टुंगिन्छ, अर्यालले भने।"
अर्घाखाँचीमा २७ करोडको सुन्तला,"सन्धिखर्क : अर्घाखाँचीमा यस वर्ष २७ करोडको सुन्तला फलेको छ। जिल्लाको ४ सय ९४ हेक्टर क्षेत्रफलमा सुन्तला खेती गरिएकोमा ५ हजार ३ सय १० मेट्रिक टन सुन्तला उत्पादन भएको छ। जिल्लाभरमा यो वर्ष करिब २७ करोड मूल्यको सुन्तलाको कारोबार हुने कृषि ज्ञान केन्द्र अर्घाखाँचीका प्रमुख राममिलनप्रसाद विश्वकर्माले बताए। गत वर्षको तुलनामा १० प्रतिशतले सुन्तला उत्पादन बढी भएको हो। अर्घाखाँचीको पाणिनि गाउँपालिकाको वडा नम्बर १ पणेना, वडा नम्बर २ पोखराथोक, वडा नम्बर ४ पटौटी र वडा नम्बर ५ मैदानमा पनि सुन्तला उत्पादन हुने गर्छ। पाणिनी गाउँपालिका सँगै मालारानी गाउँपालिका, छत्रदेव गाउँपालिकाका विभिन्न स्थानमा सुन्तला खेती हुँदै आएको छ। वैदेशिक रोजगारीमा गएका युवाहरू पनि रोजगारीबाट फर्किएर व्यावसायिक सुन्तला खेतीमा लागेका छन्। सुन्तला खेतीबाट मनग्य आम्दानी भएपछि कृषकहरू खुसी भएका छन्। चिस्यान केन्द्र बनेपछि अर्घाखाँचीको पणेनाका सुन्तला कृषकहरू हर्षित बनेका छन्। विगतका वर्षहरूमा यहाँ उत्पादन भएको सुन्तला किलोको ६० रुपैयाँदेखि ६५ रुपैयाँमा बुटबल, तानसेन र भैरहवाको बजारमा बिक्री गर्न बाध्य बनेका कृषकहरू यस बर्ष पाणिनीको पोखराथोकमा शीतभण्डार बनाएपछि शीतभण्डारमा भण्डारण गरेका छन्। अहिले मौसमी रूपमा सस्तो मूल्यमा बेच्नुभन्दा शीत भण्डारमा अर्थात् कोल्ड स्टोरमा राखेर बेमौसमी समयमा महँगो दरमा सुन्तला बिक्री हुने भएपछि यहाँका कृषकहरू खुसी भएको अगुवा कृषक चिरञ्जीवी पौडेलले बताए। विगतका वर्षमा सडेर तथा नष्ट भएर जाने सुन्तला यसपालि कोल्ड स्टोरमा राखेर अफ सिजनमा महँगो मूल्यमा बिक्री गर्ने यहाँका कृषकको योजना रहेको कृषक पौडेलले बताए। पाणिनी गाउँपालिका १ सिम्लेमा मात्र एक गाउँमा ४९ घर कृषक व्यावसायिक सुन्तला उत्पादनमा लागेका छन। उनीहरूले सबैले सुन्ताल बेचेर कम्तीमा ३ लाखदेखि २८ लाख रुपैयाँसम्म आम्दानी गर्ने गर्छन। यस गाउँका ४९ घरपरिवार व्यावसायिक सुन्तला खेतीमा लागेको र सुन्तला खेतीबाट मनग्य आम्दानी गर्न सफल भएको कृषक रेवतीराज पौडेलले बताए। उनले आफ्नो बारीमा ५ सय ५५ बोट सुन्तला रहेको र यसबाट २ सय ५० क्वीन्टलभन्दा बढी फलेको बताए। उनले यस वर्ष सुन्तला बिक्रीबाट २५ देखि २८ लाख आम्दानी हुने बताए। सिम्लेमा मात्र एक गाउँमा ४९ घर कृषक व्यावसायिक सुन्तला उत्पादनमा लागेका छन्। उनीहरूले सबैले सुन्ताल बेचेर कम्तीमा ३ लाखदेखि २० लाख रुपैयाँसम्म आम्दानी गर्ने गर्छन्। आफ्नो बारीमा ५ सय ६५ बोट सुन्तला रहेको कृषक दधिराम गौतमले बताए। गत बर्ष सुन्तला बिक्रीबाट आफूले ९ लाख रुपैयाँ आम्दानी गरेको र यस वर्ष सुन्तला बढी फलेकाले १४ लाख रुपैयाँ आम्दानी हुने उनको अनुमान छ। सिम्लेमा बैदेसिक रोजगारीमा गएका युवाहरू पनि रोजगारीबाट फर्किएर व्व्यावसायिक सुन्तला खेतीमा लागेका छन्। व्यावसायिक सुन्तला खेतीमा लागेका सिम्लेका हरि पौडेलको बगैंचामा झन्डै ५ सय सुन्तलाका रूख रहेका छन्। ती रूखहरूबाट वार्षिक १० देखि १२ लाख रुपैयाँ आम्दानी हुने गरेको उनले बताए। यस वर्ष शीत भण्डारमा राखेको हुँदा बढी फाइदा हुने उनको विश्वास छ। सुन्तला बिक्रीबाट मात्र हैन सुन्तला र सुन्तला जातका बिरुबाको नर्सरी राखी बिरुवाहरू बेचेर पनि सिम्लेका कृषक रेवतीराज पौडेलले वार्षिक २८ लाख रुपैयाँ कमाउँछन्। उनको बगैंचामा अहिले सुन्तला, कागती, जुनार इन्डियन किन्नु जातको सुन्तला, जापनिज उन्सु जातको सुन्तलाका बिरुवा छन्। गएको वर्षमात्र पाँच लाखको बिरुबाहरू बिक्री गरेको र यो वर्ष झन्डै ५ लाख रुपैयाँ सुन्तला जातका बिरुबाहरू बिक्री गरेर आम्दानी हुने बताए। भारतमा सिपाहीको जागिर गर्दै गर्दा खान नपाएर आएका नेपाली भन्ने असब्य शब्द सुनेका कारण भारतीय पल्टनको जागिर चटक्कै छाडेर स्वदेश फर्किएका सिम्लेका ७७ वर्षीय हुमनाथ पौडेल अहिले अर्घाखाँचीकै सफल नमुना सुन्तला कृषक बन्न सफल भएका छन्। २०२७ सालमा भारतमा जागिर गर्दै गर्दा भारतीयले नेपालीहरू प्रती गरेको घृणाको बचन सहन नसकि जागिर चटक्कै छाडेर घरमै फर्किएका पौडेल नेपाली माटोमा केही गरेर देखाउन सक्छु भन्ने दृढ संकल्पका साथ सुन्तला खेती गर्न सुरु गरेको बताउँछन्। उनी आफू मात्र सुन्तला लगाएनन्। सारा गाँउका मानीसहरूलाई नै सुन्तला खेती गर्न प्रेरित गर्ने अभियानका साथ आफैं डोकोमा बोकर घरघरमा सुन्तलाका बिरुवा पुर्याए। पैसा हुनेलाई बिरुवा पैसोमा बेचे नहुनेसँग श्रम साटे भने कसैसँगबाट अन्न, डोका नाम्ला र दाउरा लिएर पनि सुन्तलाका बिरुवा घरघरमा लगाउन अनुरोध गरेको उनले बताए । उनले आफ्नो घरमा मात्रै सुन्तला खेतीबाट वार्षिक ५ लाख रुपैयाँभन्दा बढी आम्दानी हुने गरेको र आफ्नो परिवारलाई मस्तीले खान लाउन पुगेको बताए। अहिले सुन्तला राम्रो फलेकाले २५ लाखभन्दा बढी आम्दानी हुने उनको भनाइ छ। उनको सुन्तला बगैंचामा अहिले झन्डै साढे ५ सय सुन्तलाका बिरुवा छन्। बारी, खेत, खर्क सबैमा सुन्तलाको बगैंचा छ। एक व्यक्तिको पहलमा २०२७ सालमा सुरु भएको सुन्तला खेतीले अहिले पाणिनि गाउँपालिकाको वडा नम्बर १ पणेना र वडा नम्बर २ पोखराथोकको प्रमुख उत्पादनको स्रोत बनेको छ। पणेनामा २ सय र वाड न १ सिम्लेमामात्रै झन्डै ४९ जना कृषकले अहिले सुन्तला खेतीबाट घटीमा १ लाखदेखि बढीमा २८ लाखसम्म मनग्य आम्दानी गरिरहेका छन्।"
प्रचण्डको नेतृत्वमा कम्युनिस्ट सरकार बनेपछि निजी क्षेत्र आशावादी,"अर्थतन्त्र अहिले चौपट अवस्थामा छ। उद्योगी, व्यवसायी निराश छन्। अर्थतन्त्र चलायमान हुन सकिरहेको छैन। अर्थतन्त्रमा सुधारोन्मुख देखिए पनि सकारात्मक नभएको अवस्थामा नयाँ सरकार गठन हुँदै छ। नेकपा माओवादी केन्द्रका अध्यक्ष पुष्पकमल दाहाल प्रचण्डको नेतृत्वमा कम्युनिस्ट सरकार बन्दैछ। सरकारसँग निजी क्षेत्रको अपेक्षा, आर्थिक समृद्धिका लागि चालिनुपर्ने कदम र समग्रमा अर्थतन्त्रमा कम्युनिस्ट सरकारले अर्थतन्त्रमा कस्तो प्रभाव पार्छ भन्ने विषयमा निजी क्षेत्रका प्रतिनिधिसँग तुलसी सुवेदीले गरेको कुराकानी। आर्थिक स्थायित्व होस् दिनेश श्रेष्ठ उपाध्यक्ष, नेपाल उद्योग वाणिज्य महासंघ निजी क्षेत्र आशावादी छौं। सधैं आशामा बाचेको वर्ग हो। आर्थिक क्षेत्रलाई फोकस गरेर अगाडि बढ्नुपर्छ। यो सरकारले पहिलो प्राथमिकता अर्थतन्त्रलाई दिनुपर्छ। अर्थतन्त्रमा चुनौती छन्। चुनौती निर्मूल गर्न सुझाव दिएका छौं। सुझाव कार्यान्वयन होस् भन्ने हाम्रो अपेक्षा छ। व्यापारी समस्यामा छन्। ब्याजदर, तरलता अभाव समाधान होस्। पुस मसान्तसम्म कर तिर्नुपर्ने व्यवस्थामा सहजीकरण होस्। रेमिट्यान्स बढेको अवस्था छ। त्यसलाई सदुपयोग गर्नुपर्छ। जनताले तिरेको करलाई राजनीतिक क्षेत्रले सम्मान गरेर उत्पादन क्षेत्रमा लगाउनुपर्छ। सरकारी ढुकुटीमा रहेको पैसा अर्थतन्त्रमा चलायमान गराउन सरकारले जोड दिनुपर्छ। आर्थिक स्थायित्व होस् राजेन्द्र मल्ल अध्यक्ष, नेपाल चेम्बर अफ कमर्स सत्ता समीकरणभन्दा पनि स्थायी सरकार चाहियो। जुनसुकै सरकारले नेतृत्व गरे पनि अर्थतन्त्र चलायमान गराउनेतर्फ ध्यान दिनुपर्छ। जनतालाई सेवा दिन सरकार लाग्नुपर्छ। सरकारको नेतृत्व जसले गरे पनि अर्थतन्त्र चलाउन दरिलो आर्थिक नीति ल्याउनुपर्छ। जुनसुकै नेतृत्व आएमा हामीलाई फरक पर्दैन तर, अर्थतन्त्र केन्द्रबिन्दु सरकारको हुनुपर्छ। अब आउने सरकारले आयात प्रतिष्ठान, निर्यात प्रवद्र्धन गर्न विशेष जोड दिनुपर्छ। स्वदेशी कच्चा पदार्थमा आधारित उत्पादनमा जोड दिनुपर्छ। यसका लागि नेपाल चेम्बर अफ कमर्स साझेदार गर्न हामी तयार छौं। निजी क्षेत्रको राय सुझाव सरकारले पक्कै सुनुवाइ गर्नेछ। राष्ट्रको हितमा हृदययम गरी निर्णय गर्नुपर्छ। बोल्ने एउटा, व्यवहारमा अर्को नहोस्। आर्थिक स्थायित्वका लागि काम होस्। पुँजीबजार बढ्छ तुलसीराम ढकाल अध्यक्ष, नेपाल इन्भेस्टर फोरम हाम्रो मुलुकले कम्तीमा पनि दुई वर्षका लागि प्रधानमन्त्री पायो।, यसमा खुसी हुनुपर्छ। कम्युनिस्ट, गैरकम्युनिस्ट भन्ने कुरो गौण हो। एमालेले पनि सरकार चलाइसकेको छ, माओवादीले पनि सरकार चलाइसकेको हो। एमालेको पालामा विष्णु पौडेल अर्थमन्त्री हुँदा इन्डेक्स उच्च थियो। अबको सरकार प्रचण्डको नेतृत्वमा सरकार बनिसकेपछि अबको पुँजी सुधार सुधारतर्फ जान्छ भन्नेमा हामी पूर्णरूपमा विश्वस्त छौं। हिजो विष्णु पौडेल अर्थमन्त्री हुँदा सेयरबजारमा उत्साह थियो। अहिले पनि उहाँ नै अर्थमन्त्री बन्ने सम्भावना देखिँदै छ। आशा गरौं, पुँजीबजारले नयाँ फड्को मार्नेछ। अर्थतन्त्रमा केही न केही डेपलभ भएको थियो। अर्थमन्त्री एउटा, गभर्नर अर्र्कै पार्टीको हुँदा समन्वय भएको थिएन। ट्युनिङ मिलेको थिएन। अब ट्युनिङ मिल्नेबित्तिकै अर्थतन्त्र दु्रतगतिमा अघि बढ्छ। अबको सरकारले अर्थतन्त्रलाई केन्द्रमा राखी काम गर्नुपर्छ। अर्थतन्त्रमै हित नगरी सुखै छैन। निजी क्षेत्रसँग सहकार्य अपरिहार्य कृष्णप्रसाद अधिकारी उपाध्यक्ष, नेपाल उद्योग परिसंघ निर्वाचनपछि फरकरूपमा सरकार गठन हुने अवस्थामा पुगेको छ। समग्ररूपमा हेर्दा अर्थतन्त्रमा सरकारले लिनुपर्ने नीति फरक ढंगले हेर्नुपर्ने अवस्था छ। अहिलेको अवस्थामा सरकारले नयाँ सोचका आधारमा अर्थतन्त्रमा आएको संकुचन, अर्थतन्त्रमा आएको असहजता, निजी क्षेत्रले भोगेको, महसुस गरेको असहज अवस्था चिर्न जुनसुकै सरकार गठन भए पनि त्यो सरकारले सबल र सक्षम नीति निर्माण गर्नुपर्छ। हामी कुन सरकार बन्ने या नबन्ने भन्दा पनि नयाँ बन्ने सरकारले कस्ता नीति लिने भन्ने विषयमा बढी फोकसमा छौं। अर्थतन्त्र सुधारका लागि उद्योग र उत्पादनमा प्रवद्र्धन गर्ने तरिकाले अब आउने सरकारले निर्णय लिनुपर्छ। तर, अहिले मौद्रिक नीतिमा, समग्र अर्थतन्त्रमा आएको असहजता र मागमा आएको संकुचन चिर्न निजी क्षेत्रसँग सहकार्य गनुपर्र्ने आवश्यक छ। उद्योगमैत्री वातावरण बनाइयोस् उमेशप्रसाद सिंह अध्यक्ष, नेपाल घरेलु तथा साना उद्योग नेपालमा उद्योगको अवस्था दयनीय छ। विगतका वर्षमा केपी शर्मा ओलीको सरकारमा आस गरेका थियौं। तर, निराश भयौं। देश आर्थिक मन्दीको भुँमरीमा फस्यो। रुस र युक्रेन युद्धले पनि समस्या थप्यो। कम्युनिस्ट सरकार पुरानो ढर्रामा गयो भने उद्योग कलकारखाना अघि बढ्न सक्दैन। आर्थिक मन्दी कसरी समाधान गर्छ हेर्न बाँकी नै छ। कुल गार्हस्थ्य उत्पादनमा लघु, घरेलु तथा साना उद्योगको १३२ प्रतिशत योगदान छ। तर यो क्षेत्र नै अहिले बढी मारमा छ। उद्योगीले कुनै पनि उद्योग ३० देखि ४० प्रतिशत मात्रै चलाएका छन्। कसरी शतप्रतिशतले चलाउने सरकारले योजना ल्याउनुपर्छ। हामीलाई चलाउन उद्योग चलाउन गाह्रो भएको छ। स्वीकृति भएको ऋण पनि दिइएको छैन। सात प्रतिशतमा तमसुक गराएका बैंकहरूले एकाएक १७ प्रतिशत ब्याज पुर्याएका छन्। हामी ब्याजको चपेटामा छौं। औद्योगिक वातावरण नबन्दा धेरै उद्योगीहरू उद्योग छोडेर व्यापारतर्फ गएका छन्। यसतर्फ नयाँ सरकारले सामना गर्नुपर्छ। बढीभन्दा बढी ध्यान दिनुपर्छ। अहिलेको अवस्थामा सुधार हुन्छ भन्ने अपेक्षा नभए पनि नजरअन्दाज गर्न मिल्दैन। परिवेशलाई ध्यानमा राखेर सरकारले उद्योगी मारमा परेको कुरा नबिर्सेर नीति ल्याउनुपर्छ। उद्योगी मेरुदण्ड हो भन्ने हेतुका साथ सरकारले केही राहतको सास फेर्ने वातावरण बनाइयोस्। विशेष योजना ल्याउनुपर्छ मीनराज कँडेल अध्यक्ष, राष्ट्रिय सहकारी महासंघ अर्थतन्त्र एक ढंगले गम्भीर संकटमा छ। पार पाउन नयाँ सरकारले विशेष योजना ल्याउनुपर्छ। आयात प्रतिष्ठापन, निर्यात प्रवद्र्धन गर्ने योजना ल्याउनुपर्छ। उत्पादन र रोजगारी बढाउने योजना ल्याउनुपर्छ। व्यापारघाटा घटाउन, विदेशी मुद्रा सञ्चिति बढाउनतर्फ ध्यान दिनुपर्छ। विलासिता वस्तु आयात कम गर्न अथवा भन्सार महसुल बढाएर आयात निरुत्साहित गर्नुपर्छ। उत्पादनमा जोड दिने नीति ल्याउनुपर्छ। हजारौं विदेश जाने युवाशक्तिलाई स्वदेशमै रोजगारी दिएर रोक्नुपर्छ। वित्तीय क्षेत्रमा, सहकारीमा ब्याजदर नियन्त्रण गर्नुपर्छ। व्यवसायीलाई रोजगारी र उत्पादनतर्फ जान सहज हुनेगरी कर्जा प्रवाह गराउन सचेत गराउनुपर्छ। नयाँ सरकारले सहकारीको सन्दर्भ ब्याजदर स्वचालित बनाउनुपर्छ। आधारदरमा प्रिमियम लिने व्यवस्था गर्नुपर्छ। सहकारीमा तरलता समस्या समाधान गर्न सफ्टलोन व्यवस्था गर्नुपर्छ। ब्याजदर घटाउनुपर्छ ज्ञानेन्द्र अधिकारी, अर्थविद् नयाँ सरकार बन्यो। अबको अर्थतन्त्र कता जान्छ, कस्तो हुनेछ भन्ने विषयमा उहाँहरूको निर्णय नआई भन्न सकिन्न। बजारमा तरलता अभाव छ। ब्याजदर उच्च छ। यसलाई सम्बोधन गर्न सकिन्छ भन्ने आस छ। विदेशी मुद्रा सञ्चिति बढाउनुपर्छ। आयात रोकेका कारण राजस्व उठेको छैन। सरकारले बैंकको ब्याज घटाउनतर्फ लाग्नुपर्छ। यसबाट राजस्व पनि बढ्छ। बैंकको ब्याज नघटाई निर्यात खुला गरेर मात्र समस्या समाधान हुँदैन। निजी क्षेत्रमा निराशा छ। सानासाना व्यापारी पलायन भइरहेका छन्। साना निजी क्षेत्र सम्बोधन गर्ने नीति ल्याउनुपर्छ। पहिला त बैंकिङ सिस्टम करेक्सन गर्नतर्फ लाग्नुपर्छ। लगानीकर्ताको आत्मविश्वास बढाउने नीति ल्याउनुपर्छ। सेयरबजारमा पनि सुधार ल्याउनुपर्छ।"
वीरगन्जका उद्योगी व्यवसायी सरकारविरुद्ध सडक आन्दोलनमा,"वीरगन्ज : बैंकको चर्को ब्याजदर र नेपाल राष्ट्र बैंकको चालु पुँजी कर्जा मार्गदर्शन निर्देशिकाको विरोधमा वीरगन्जका उद्योगी व्यवसायी पनि सडक आन्दोलनमा उत्रिएका छन्। चर्को व्याजदर र सरकारको अव्यवहारिक नीतिका कारण उद्योग व्यपार चलाउन असहज भएको भन्दै सोमबार वीरगन्जमा वीरगन्ज उद्योग वाणिज्य संघको अगुवाइमा उद्योगी व्यापारीले प्रदर्शन गरेका छन्। संघको कार्यालय परिसरबट निस्किएको विरोध र्याली नगर परिक्रमा गर्दै आदर्शनगरस्थित नेपाल राष्ट्रिय बैंकको वीरगन्ज शाखा अगाडि पुगेर कोणसभामा परिणत भएको थियो। कोणसभामा बोल्दै उद्योगीहरूले पछिल्ला २ वर्ष कोभिडका कारण जर्जर अवस्थामा पुगेका निजी क्षेत्रलाई उकास्न सरकारले विशेष प्याकेज ल्याउनुको सट्टा झन धराशायी बनाउने नीति ल्याएकाले आफूहरू सडक आन्दोलनमै उत्रिएको बताए। विगत ८ महिनादेखि सरकारको बैंकसम्बन्धी अव्यवहारिक नीतिका कारण नीजि क्षेत्र झन् प्रतिकुल अवस्थामा पुगेको तथा कतिपय उद्योगीका घर लिलाम हुने अवस्थामा पुगेको र उद्योग कलकारखाना बन्दसमेत हुँदा यसप्रति सरकारको ध्यान नपुगेको उद्योगीहरूको गुनासो छ। सरकारले अब पनि ध्यान नदिए आन्दोलनलाई जारी नै राख्ने चेतावनी समेत उनीहरूले दिएका छन्। बैंकको चर्को ब्याजदरलाई एकल विन्दुमा ल्याउनुपर्ने, बैंकको प्रिमियम दर बेस रेटको अधिकतम २० प्रतिशतसम्म थप्न पाउने व्यवस्था हुनुपर्ने, बैंकले कर्जामा बढाएको अव्यवहारिक प्रिमियम रकम फिर्ता गर्नुपर्ने लगायतका माग उद्योगीहरूको छ। वीरगन्ज उद्योग वाणिज्य संघका अध्यक्ष डाक्टर सुवोधकुमार गुप्ताले सरकारले निजी क्षेत्रलाई हेपेको आभाष भइरहेको बताए। उनले यो मुलुकमा उद्योग र उधोगी नै नरहे देश विकास र रोजगारको सपना सरकारले नदेखे पनि हुने बताए। उनले कोभिडका कारण थलिएको निजी क्षेत्रलाई जोगाउनुको सट्टा उद्योग तथा उद्योगीको उठीबास गराउने तर्फ अग्रसर नहुन बैंकहरूलाई आग्रह गरे। सरकारले समय छँदै निजी क्षेत्रबारे विचार नगरे कडा स्वरूपको चरणबद्ध आन्दोलनतर्फ लाग्न आफूहरू बाध्य हुने चेतावनी दिए। उद्योगी गणेश लाठले आफूहरू अभिभावकविहीन भएको महसुश भइरहेको दुखेसो पोखे। व्यापारीको काम आफूले कमाएर राजश्व सरकारलाई बुझाउने, रोजगारी दिने ,देश विकासमा टेवा पुर्याउने भएपनि सरकारले आफूहरूलाई आन्दोलन गर्न बाध्य बनाएको गुनासो उनले गरे। व्यापारी तथा उद्योगीका लागि सहज वातावरण बनाइदिन सरकारलाई आग्रह गर्दै उनले भने ,सरकारले उद्योगीको गुहार अझै सुनेन भने चरणबद्ध आन्दोलन जारी नै रहन्छ।"
"नयाँ सरकार गठनसँगै सेयर बजारमा हरियाली,नेप्से परिसूचक ५६ अंकले बढ्यो","काठमाडौं : नेकपा एमालेसहित सात दलको समर्थनमा प्रधानमन्त्री बनेका नेकपा माओवादी केन्द्रका अध्यक्ष पुष्पकमल दाहाल 'प्रचण्ड'ले आज आफ्नो नेतृ्त्वमा मन्त्रिमण्डल गठन गर्दैछन्। अहिले ४ बजे शपथ लिएपछि प्रचण्डले सानो आकारको मन्त्रिमण्डल गठन गर्दैछन्।प्रचण्ड नेतृत्वको मन्त्रिमण्डलमा नेकपा एमालेका उपाध्यक्ष विष्णु पौडेल उपप्रधानमन्त्री तथा अर्थमन्त्री बन्ने पक्का भएका छन्। पौडेल अर्थमन्त्री बन्ने चर्चासँगै सोमबार बिहानैदेखि सेयर बजार चम्किएको हो। लगानीकर्ताहरुले रुचाइएका अर्थमन्त्रीभित्र पौडेल पर्छन्। उनको कार्यकालमा सेयर बजारले राम्रो उचाइ लिएको लगानीकर्ताहरु बताउँछन्। फेरी उनै पौडेललाई अर्थमन्त्रीका रुपमा पाउने भएपछि लगानीकर्ताहरु हौसिएका छन्। गुमाएको लगानी फिर्ता गर्ने आशमा लगानीकर्ताहरु रहेका छन्। आज नेप्से परिसूचक ५६८६ अंकले बढेर १९२४ विन्दुमा पुगेको छ। यो ३ प्रतिशतभन्दा बढि हो। सेन्सेटिभ इण्डेक्स ८३८ अंकले बढेर ३७५४४ विन्दुमा पुगेको छ। कारोबारमा आएका १२ समूहको सूचक सकारात्मक देखिएका छन्। यसदिन फाइनान्स समूहको सूचक ६५२ प्रतिशतले बढ्यो। हाइड्रोपावरको ५१६ ,डेभलपमेन्टको ४६६ र इन्भेस्टमेन्टको सूचक ४१७ प्रतिशतले वृद्धि भयो। यस्तै बैंकिङ,नन लाइफ इन्स्योरेन्स र ट्रेडिङ समूहको सूचक ३ प्रतिशत बढिले उकालो लाग्यो। माइक्रो फाइनान्स, मनु एन्ड प्रो, लाइफ इन्स्योरेन्स र होटल्स एन्ड टुरिजम समूहको सूचक २ प्रतिशतले बढिले वृद्धि भयो। म्युचुअल फण्डको सूचक १ प्रतिशतले बढ्यो। १२ समूहको सूचक सकारात्मक देखिएको बजारमा अदर्श समूहको सूचक भने नकारात्मक देखियो। यसदिन २५० कम्पनीको सेयर कारोबार भयो। ५६ लाख ५३ हजार ०५३ कित्ता सेयर २ अर्ब ९ करोड ७० लाख ४९ हजार ९४१ रुपैयाँमा खरिदबिक्री भयो। करिब १ दर्जन कम्पनीको सेयर मूल्य १० प्रतिशत हाराहारिमा बढ्दा १० कम्पनीको मूल्य ८ प्रतिशत बढिले बढ्यो। कारोबार रकमका आधारमा नेपाल दूरसंचार कम्पनी शीर्षस्थानमा रह्यो। सो कम्पनीको २० करोड बढी रुपैयाँको सेयर कारोबार भयो। यस्तै हिमालयन डिस्टलरी ११ अर्बमाथिको सेयर कारोबार गरी दोस्रो स्थानमा रह्यो।"
अर्थमन्त्री पौडेलको पहिलो निर्णय मन्त्रालय मातहतका काम अनलाइन प्रणालीबाट गर्ने,काठमाडौं: नवनियुक्त अर्थमन्त्री विष्णु पौडेलले पदभार ग्रहण गरेका छन्। पदभारसँगै मन्त्री पौडेलले अर्थमन्त्रालय मातहतका निकायलाई अनलाइन प्रणालीबाट व्यवस्थित बनाउने निर्णय गरेका छन्। पदभार ग्रहणपछि सञ्चारकर्मीसँग कुरा गर्दै मन्त्री पौडेलले अर्थतन्त्रका क्षेत्रमा देखिएका सम्पूर्ण समस्या हल गर्न आफू लागि पर्ने बताएका छन्। विगतको अर्थतन्त्रबाट चिन्तित हुने अवस्थालाई सुधार्ने उनको भनाइ छ। खस्कँदो आर्थिक अवस्था किन आयो यसको संघन पहिचान गरी समाधानको बाटो खोज्ने उनले बताए। समस्या समाधानका लागि अर्थ जगतका सबै क्षेत्र र विषय विज्ञसँग आवश्यक छलफल गरी निर्णय लिने उनले बताए।
