शीर्षक,विवरण
चिन्तनको जड,"गैरसरकारी संस्था र जातीय जनसंगठनहरूका कार्यक्रममा सबैभन्दा बढी प्रयोग हुने शब्द हुन् बाहुनवाद र ब्राह्मणवाद। सामाजिक सञ्जालहरूमा समेत यी शब्दहरू प्रयोगमा आइरहेका छन्। दुवै शब्दलाई विशेषगरी भारतका विद्वानहरूले प्रयोगमा ल्याएका हुन्। नेपालमा भने २०६२६३ को जनआन्दोलनपछि समावेशीकरणको मुद्दासँगै यी शब्दहरू प्रयोगमा आई ठूलै बजार तताएको छ। ठूलै विद्वानहरूले समेत अर्थको सार नबुझिकनै यी शब्दहरू प्रयोग गरिरहेका पाउँछौं। जातीय मुद्दामा राजनीति गर्ने नेताहरू तथा विशेषगरी दलित, जनजाति तथा मधेसी तथा सामाजिक अभियन्ताबाट सामाजिक सञ्जालहरूमा यी शब्द प्रयोग हुँदा बाहुन भनिने जातिहरूको मनमस्तिष्कलाई घोच्ने गरेको छ भने कतिपय अवस्थामा जातीय हिंसालाई निम्त्याएको आरोपसमेत लाग्ने गरेको छ। केही वर्षअगाडि भने विदेशी परियोजना चलाउने र राजनीतिक जनमत प्राप्त गर्ने ध्येयमा स्वयं बाहुन भनिएका जातिहरूले समेत यी शब्दलाई गर्वका साथ प्रयोग गर्दै आएका थिए। तर अहिले परियोजना नचलेको र चुनावपछि नेताहरूलाई जनमत आवश्यकता नचाहिएको अवस्थामा यी शब्द प्रयोग गर्दा तिनीहरू जातीय विचलन निम्त्याउन खोजेको अथवा समाजमा भड्काऊ ल्याउने दुष्प्रयास हो भनी प्रतिवादमा उत्रिएको देखिन्छ। पछिल्लो समयमा सरकार पक्षधर नेताकार्यकताहरूसमेत समावेशीकरणको मुद्दाले सिधै हामी बाहुनहरूलाई माइनस गर्न खोजेको भन्दै डराइरहेको अवस्थामा उनीहरूका लागि बाहुनवाद भन्ने शब्दले थप आहत पुर्याएको देखिन्छ। जसले गर्दा गणतन्त्रले स्थापित गरेको आरक्षण, समावेशीकरणका संवैधानिक प्रावधान तथा नीतिहरूसमेत कार्यान्वयनमा जान सकेको छैन। विगतका दुई वटा संविधानसभाका चर्को बहसमा आएको दलितलाई क्षतिपूर्तिसहितको अतिरिक्त अधिकारको मुद्दा अहिले ओझेलमा परेको छ। ओझेलमा परेको मात्र होइन समावेशीकरणको प्रावधान नै कटौती हुँदै गएको छ। बाहुनवाद र ब्राह्मणवाद एउटै रूपमा प्रयोग भएता पनि शाब्दिक अर्थ भने धेरै फरक छ। जबकि बाहुन कुनै जाति नै होइन। खास जात भनेको ब्राह्मण नै हो। ब्रह्म भनेको ज्ञान र यण भनेको गुण हो। ब्रह्मा र यणको समिक्षणबाट ब्राह्मण बनेको हो। अर्थात् ज्ञानलाई हेर्ने र चिन्ने चारित्रिक दृष्टिकोण हो ब्राह्मण। जुन दृष्टिकोण कुनै खास जातिमा मात्र नभएर सवै जातजातिमा हुन सक्छ। त्यसैले वेदमा मानिस जन्मँदैमा शुद्र भएर जन्मिन्छ तर उसमा निहित ज्ञान र दृष्टिकोणले मानिस ब्राह्मण बन्दछ भनिएको हो। यसर्थ ज्ञानलाई बोध गराउने गुण ब्राह्मणवाद हो। बाहुन भनेको जात नभई उपमा हो। मुखिया, जिम्दार, जिम्मल अथवा सार्की जातिभित्र मिजार, थारूभित्र अध्कारी भनेजस्तै एउटा उपल्लो उपमा मात्रै हो। अर्कोतर्फ हिन्दूधर्मभित्र भाञ्जालाई धेरै मानमनितो गर्नुपर्ने हुनाले भाञ्जालाई बाहुन भनेर उपमा दिएको भन्ने भनाइ छ। त्यसैगरी समाजका अगुवा, टाठाबाठा र मानमनितो गर्नुपर्नेलाई बाहुन उपमा दिइएको थियो। तर बाहुनले पाएको त्यो मान समाजप्रतिकूल हुन पुग्दा अहिले आएर नकारात्मक अर्थ लाग्न पुगेको छ। बाहुनबाट बनेको शब्द बाहुनवाद आशक्तिको चिन्तन र त्यसको चरित्रबोधक शब्द हो। म मात्रै उच्चकोटीको हुँ भन्ने मपाइँत्व चरित्र र जसैगरी पनि मैले मात्र पाउनु पर्छ भन्ने चिन्तनको बोधक शब्द बन्न पुग्यो। त्यसैले अरूलाई भ्रममा फसाएर, कठिन श्रममा लदाएर, शोषण गरेर आफ्नो स्वार्थसिद्ध गर्ने प्रवृत्ति हो बाहुनवाद। समग्रमा भन्दा सामन्तवाद दर्शाउने अर्को रूप हो बाहुनवाद। फरक यति हो यस्तो चरित्रलाई नेपाल र भारतमा केही ब्राह्मणहरूले नेतृत्व गरिरहेका छन्। त्यस्ता चारित्रिक पात्रहरूले अरू जातिहरूलाई धार्मिक र आर्थिकरूपले कमजोर बनाएर आफूमात्रै शक्तिमा आसीन छन्। तसर्थ ज्ञानबोधक र ब्राह्मणवाद र मपाइँत्वबोधक बाहुनवाद एकअर्कामा धेरै फरक कुरा हुन्। अर्को अर्थमा हेर्दा ऐतिहासिक शास्त्रहरूमा बाहुनमा भन्ने जात नै पाइँदैन। विशेषगरी जजमानी गर्ने पुरेतहरूले पूजा विधिमा एउटा बाहुन थाप्ने र त्यसमा भेटी, चामल, धन दान गरी पूजा गरेमा त्यो बाहुनले दानप्रसादहरू सीधै देवतालाई दिने र देवताहरूले पूजाकर्ताहरूलाई पापबाट मोक्ष गराउने विश्वास छ। अनि त्यसरी प्रतिस्थापन गरिएको बाहुन मानव जातिभन्दा उच्च र देवताहरूको दूत भएको, त्यसकारणले सबैले बाहुनलाई पूजा गर्नु वा मान्नु पर्दछ भन्ने मान्यता बसेको पाइन्छ। केही पुरेत्याइँ गर्नेहरूले यही लोभी रितका आधारमा ए हामी त सबैभन्दा उच्च जाति, देवताहरूका खास सन्तान, समाजले पुज्नैपर्ने भनेर बाहुन भन्ने उपनाम थपेर आफूलाई उच्चकोटीको देखाउन खोजेका थिए, जुन उपमा अहिलेको लोकतान्त्रिक र समावेशी समाजमा ब्राह्मणकै लागि अभिशाप बन्न पुगेको हो। तसर्थ यो बाहुन ब्राह्मणभित्रका केहीले स्वघोषणा गरेको उपमा मात्र हो। यो उपमालाई जातभन्दा व्यक्तिको चरित्रसँग जोेडेर मात्रै प्रयोग गर्दा उचित होला, जुन चरित्र खास जातमा मात्र नभएर थोरबहुत सबै जातमा पाइन्छ। हिन्दूधर्मका पुराना पण्डितहरूले सृष्टिकर्ता ब्रह्माको मुखबाट निस्केका पवित्र जात हुन् भनी भ्रम छर्दा आज हिन्दू समाजमा सोही छाप बसेको छ। अन्ततः केही ब्राह्मणहरूमा आज पनि आफूहरू अरु जातिभन्दा पवित्र र उच्च जाति भएको मपाइँत्व छ। यही मपाइँत्वकै बलबुतामा एउटै जातिले मात्र एकछत्र अवसर प्राप्त गरिरहेका छन्। राजनीतिक नेता र समाजशास्त्री मानवशास्त्रीहरूले समेत विशेष जातिको मपाइँत्वलाई सही विश्लेषण नगरिदिँदा बाहुनवाद शब्द सुन्नासाथ साझा हित चाहने ब्राह्मणहरूसमेत तर्सिरहेका हुन्। यसर्थ मपाइँत्व चरित्र र चिन्तनका ब्राह्मणहरूलाई मात्र अलग्याएर बाहुनवादलाई बुझ्नु उपयुक्त हुन्छ। बाहुनहरू ब्रह्माको मुखबाटै निस्किएका हुन् भन्ने भ्रमलाई ब्राह्मण समुदायबाट अलग्याएर बुझ्नु र बुझाउन आवश्यक छ। नत्र समाजमा कायम रहेको जातीय भाइचारा, निर्माण हुँदै गएको जातीय र सांस्कृतिक अन्तर्घुलन र सामाजिक सहिष्णुता भत्कने खतरा रहिरहन्छ। र, त्यसले अब बन्ने समावेशीकरण कार्यान्वयनको नीतिमा समेत असर पुर्याउन सक्दछ। हाम्रो समाजमा थुप्रै ब्राह्मणहरू छन्, जो सर्वहित लागि काम गर्छन्, सबैको भलो चाहन्छन्, समाज र देशका लागि जीवन र धन दुवै त्याग गरेका छन्, वैश्य र शुद्र भनिने जातजाति सरह नै श्रममा खटिएका छन्। तिनीहरूलाई ब्राह्मण भएकै आधारमा बाहुनवादसँग दाँज्न मिल्दैन। मुक्तिनाथ अधिकारी, भीमदत्त पन्त, पंछविलाल पोखरेल, स्वनारायण पोखरेल, मनमोहन अधिकारी, मोदनाथ प्र श्रीतलगायत समाजमा आज पनि यस्ता व्यक्तिहरू छन्, जो आफूले सक्ने जति जनहितका कार्यहरू गर्दै आए। जसले छुवाछूत, विभेद र लोभलालच, अहमताबाट अलग रही समानतामा आधारित समाजका पक्षमा धेरै योगदान दिएका छन्। र, आज पनि स्वार्थका लागि समाजलाई तोड्नेभन्दा सबै जातजातिलाई जोडी बन्धुत्व निर्माण गर्ने कार्यहरू गर्दैछन्, जसमा उच्च जाति हुँ भन्ने मपाइँत्व छैन, त्यस्ता व्यक्ति र समूहलाई बाहुनवादीबाट अलग्याएर हेर्नुपर्दछ। हाम्रो समाजमा कुनै एकल जातको वर्चस्व छैन। अन्य देशभन्दा विशिष्ट किसिमको जात र वर्णबाट निर्मित नेपाली समाजमा आजभोलि ब्राह्मणदेखि डोम, मुसहरसम्मका जातजातिबीचमा दाजुभाइ, दिदीबहिनी, साथीसंगी, मामा, फुपू, काकाकाकी तथा ज्वाईंचेला र सम्धिसम्धिनीसम्मको मूर्तअमूर्त नातासम्बन्ध कायम हुन थालेको छ। यिनै तŒवहरू समाज र हाम्रो संस्कृतिलाई बलियो बनाइराख्ने शक्ति हुन्। बाहुनवाद भनेर एउटा जात विशेषलाई मात्र आरोप लगाइरहँदा ती सम्बन्धहरूमा चिसोपना आउन सक्छ। अर्कोतिर इतिहासमा कुनै बाहुनवादी पात्रका कारणले गर्दा बाँकी जातिहरू शोषणमा परे, तिनीहरूको मपाइँत्व र भ्रमका कारण दलित वा अन्य जातजातिहरू पिछडिए भन्दैमा कुनै ब्राह्मणका रक्तसन्तान वा सिंगो वंश नै अपराधी हुन् भनेर घोषणा गर्नु पनि न्यायसंगत होइन। त्यसअर्थमा वर्तमानमा देखिएका असमावेशी चिन्तन र चरित्रलाई मात्र अलग्याएर मात्र हेर्नुपर्ने हुन्छ। चिन्तन र चरित्रका आधारमा जातबाट वाद अलग्याउँदा मानिसमानिसको बीचमा खराब मानिस पनि हुन्छ भनेझैें अर्थ लाग्ने हुनाले यस्तो वादलाई स्वयं ब्राह्मण वा आफूलाई बाहुन नै भन्नेहरूले समेत स्वीकार्न सक्दछन्। साथै, जो ब्राह्मणहरू आफूलाई बाहुनवादी चिन्तन र चरित्रबाट अलग्याउन चाहन्छन् भने तिनले अति तिर्खाएको बेला दलितका हातबाट पानी खाने, भोकाएको बेला दलितको घरमा पसी खाने वा भोटका लागि म त दलितको जुठोपीरो खाएर हुर्केको भनी नाटक रच्दैनन्। दलित, जनजाति वा मधेसीलाई सानोतिनो अवसर दिएर आआफ्नो दुनो सोझ्याउने गर्दैनन्। बरु पछाडि पारिएका यी जातजातिको योग्यता र अस्तित्वलाई व्यवहारतः स्वीकार्न गर्छन्, तिनीहरूलाई दिनुपर्ने अवसरका लागि त्याग गर्न तयार हुन्छन् र सांस्कृतिक अन्तरघुलन गराउन अग्रसर भइरहन्छन्। यसो गर्नेहरू चैं पक्का ब्राह्मणवादी हुन् नत्र कुरैकुरा गरेर उही शोषण गर्ने र अवसर हडप्ने, घरभित्र छिर्नासाथ विभेदलाई निरन्तरता दिने, दलित उत्पीडितलाई योग्य नदेख्ने, दयाका रूपमा हेर्ने, आफूमाथि पर्नासाथ हेयभाव दोहोर्याउनेहरू अझ पनि बाहुनवादी नै हुन्।"
स्वतन्त्र फेसन र दलहरूको अकर्मण्यता,"प्रतिनिधिसभा र प्रदेशसभा निर्वाचनको मिति आउन अझै दुई महिना बाँकी छ। निर्वाचन आयोगको कार्यतालिकाअनुसार असोज २३ गते उम्मेदवारी दर्ता कार्यक्रम छ। तर स्थानीय तह निर्वाचन परिणाम सार्वजनिक भएदेखि नै स्वतन्त्र उम्मेदवारी घोषणा गर्नेको लर्काे छ। साँच्चिकै भन्ने हो भने यतिबेला स्वतन्त्र उम्मेदवारी एक गज्जबको फेसन बनेको छ, जसको प्रभाव सहरमा मात्रै होइन, गाउँसम्मै पुगिसकेको छ। वैशाख अन्तिम साता सम्पन्न स्थानीय तह निर्वाचनमा काठमाडौं महानगरपालिका, धरान उपमहानगरपालिका र धनगढी उपमहानरसहितका केही स्थानीय तहको नेतृत्व स्वतन्त्रले जितेपछि त्यसैलाई पछ्याउँदै स्वतन्त्र उम्मेदवारी घोषणले व्यापकता पाएको छ। विगतका निर्वाचनमा स्वतन्त्र उम्मेदवार नभएका होइनन्, २०१५ सालको आमनिर्वाचनदेखि नै कुनै न कुनै रूपमा स्वतन्त्र उम्मेदवारहरू अस्तित्वमा थिए र कतिपयले निर्वाचन जित्दै पनि आएका थिए। जम्मा १०९ सिटका लागि भएको २०१५ सालको आमनिर्वाचनमा चार सिट स्वतन्त्रले जितेको इतिहास छ। यसपटक भने दृश्य विगतजस्तो छैन। विगतमा स्वतन्त्रलाई बेवास्ता गर्ने दलहरूभित्र एक प्रकारको कम्पन सिर्जना भएको छ। स्थानीय तह निर्वाचनमा दलहरूका परम्परागत गढ भनिएका पालिकाहरूमै स्वतन्त्रहरूको अप्रत्याशित विजयले उत्साहित भएरै होला, स्वतन्त्रहरू संगठित भएरै देशभर चुनाव लड्ने तयारीमा छन्। स्थानीय तहमा जस्तै संघीय निर्वाचनमा परम्परागत शक्ति (राजनीतिक दल) हरूलाई स्वतन्त्रहरूले बलियो धक्का दिने कतिपयको आकलन पनि छ। प्रमुख दलहरू पनि स्वतन्त्रहरूको शक्तिलाई अब भने नजरअन्दाज गर्ने अवस्थामा छैनन्। बरु थप सतर्क र सजग देखिन्छन्। दलीय व्यवस्था र स्वतन्त्रको लहर हाम्रो संविधानले संसदीय प्रणालीलाई अंगीकार गरेको छ, जहाँ बहुलवादमा आधारित बहुदलीय व्यवस्था प्रचलनमा छ। तर पछिल्लो समय स्वतन्त्रको जवर्जस्त उपस्थितिले दलीय लोकतन्त्र जोखिममा पर्ने विश्लेषण गर्नेहरू पनि उत्तिकै छन्। स्थानीय तहको संरचना र स्वरूपले निर्दलीयतालाई केही हदसम्म आत्मसात् गर्ने भए पनि संसद् भने स्वतन्त्रहरूको थलो बन्न नसक्ने मत धेरैको छ। दलीय व्यवस्थामा दलहरूको विकल्प दलहरू नै हुन्। दलहरूको अकर्मण्यता र आत्मकेन्द्रित सोचको परिणाम देशव्यापी स्वतन्त्र उम्मेदवारहरूको प्रभाव देखिएको हो। स्वतन्त्र उम्मेदवारहरूले नै दलहरूमाथि प्रश्न उठाउँदै विकल्पमा आफूहरू प्रतिस्पर्धामा आएको बताइरहेका छन्। त्यसकारण स्वतन्त्रको उपस्थिति दलहरूका कार्यशैलीमाथिको प्रहार हो। उसो त दलीय व्यवस्थाबिना पनि लोकतन्त्र हुँदैन र ? भन्ने प्रश्न पनि उत्तिकै टड्कारो छ। तर हामीले खोजेको लोकतन्त्र बहुलवादमा आधारित बहुदलीय व्यवस्था नै हो। अहिले दलहरूप्रति जनतामा देखिएको वितृष्णालाई क्यास गर्न जसरी स्वतन्त्र उम्मेदवारी दिने लहर चलेको छ, यसले समस्याको निकास दिँदैन। राजनीतिक स्थिरता र स्थायित्वको कुरा गर्दै गर्दा स्वतन्त्रको बढ्दो उपस्थितिले संसदीय राजनीतिक फेरि भागबन्डाकै खेलमा जाने र स्वतन्त्रहरूको गठजोड मिलाएर सरकार गठनदेखि विघटनका विगतका विकृत शृंखला फेरि नदोहोरिएलान् भन्न सकिन्न। स्वतन्त्रको जवाफदेहिता कसका प्रति भन्ने प्रश्न पनि उत्तिकै महत्त्वपूर्ण छ। संसद्मा रहेका स्वतन्त्र उम्मेदवारहरूले जति नै चर्का कुरा गरे पनि, जति नै सक्रियतापूर्वक संसदीय गतिविधिमा सामेल भए पनि त्यो दलहरूका अगाडि प्रभाव शून्य हुने गरेको उदाहरण नेपाल मजदुर किसान पार्टीका सांसद प्रेम सुवालदेखि राजेन्द्र लिङ्देनको उपस्थितिलाई हेरेर भन्न सकिन्छ। न नीति निर्माणमा हस्तक्षेप, न उनीहरूले उठाएका मुद्दाको प्रभावकारी सम्बोधन। त्यसैले अहिले मुलुकले भोगेका तमाम समस्याको समाधान स्वतन्त्र हुनै सक्दैनन्। न त उनीहरूको दलहरूको विकल्प बन्न सक्छन्। जुन कुरा बुझेरै चर्चित सञ्चारकर्मी रवि लामिछानेले निर्वाचनको मुखमा दल दर्ता गरे। दलहरूको अकर्मण्यताको उपज मंगलबारको अन्नपूर्ण पोस्ट्मा पूर्वमन्त्री हृदयेश त्रिपाठीले एक लेखमार्फत अहिलेको प्रणाली कमजोर हुनुमा राजनीतिमा व्यापारीको प्रवेशलाई बढी दोष दिएका छन्। उनको निचोड छ, व्यापारीहरूले राजनीतिलाई विकृत बनाए। गहिरिएर अध्ययन गर्ने हो भने नेपालका पुराना एवं अनुभवी राजनीतिज्ञ त्रिपाठीले भनेजस्तो कदापि होइन। जसले मुलुकमा उद्योग स्थापना गरे, रोजगारी दिए र राज्यलाई कर बुझाइरहेका छन्, उनीहरूमा समस्या देख्ने राजनीतिज्ञको दृष्टिदोष हो यो। नेपालमा कति व्यापारीले चुनाव लड्छन् ? समानुपातिकतिर कति व्यापारीले टिकट पाउँछन् ? सत्तामा उनीहरूमध्ये कतिले अवसर पाउँछन् ? हरेक नागरिकलाई निर्वाचन लड्न पाउने सुविधा लोकतन्त्रमा छ। संविधानले व्यापारीलाई सांसद बन्न रोक लगाएको छैन। सांसद मन्त्री बन्ने हाम्रो संसदीय अभ्यास नै हो। आफ्नो अनुभव र क्षमतालाई देश निर्माणमा उपयोग गर्ने कुरालाई सकारात्मक रूपमा लिनुपर्छ। आज स्वतन्त्रहरूको माहोल जसरी बढेको देखिन्छ, त्यसको एउटै कारण, हाम्रो विकृत राजनीति। दलहरूले आन्तरिक लोकतान्त्रिक प्रक्रियामा सुधार ल्याउन जरुरी छ। पटकपटक जनताबाट चुनिएर पनि जनतासँग नजोडिनु र पटकपटक सरकारमा जाँदा पनि जनताका पक्षमा काम नगर्ने त्रिपाठीहरूकै कार्यशैलीको परिणाम हो, जनतामा दल र नेताहरूप्रतिको वितृष्णा। दलहरूको अकर्मण्यताको आक्रोश जनताले निर्वाचनमा स्वतन्त्र रोज्नु हो। उम्मेदवार चयन गर्दा जनताले पत्याउने र क्षमतावान् व्यक्तिलाई टिकट दिन जरुरी छ। पार्टीहरूले जनतासँग जोडिने कार्यक्रम अगाडि सार्नुपर्दछ। अर्काेकुरा, सरकारको प्रभावकारिता पनि अर्काे कारण हो। सत्ता र सरकार बदलिरहने तर जनताले सरकारको अनुभूति गर्न नपाउने भएकै कारण पनि दल र जनताबीचको दूरी बढेको हो। सरकारले जनताको अभिभावकीय दायित्व बिर्सन हुँदैन र मिल्दैन पनि। दलहरूले सरकारमा पार्टीबाट पठाउने मन्त्रीहरूको पृष्ठभूमिदेखि उनीहरूको विषय विज्ञतालाई ध्यान दिनैपर्छ। दलहरूले अकर्मण्यतालाई कायमै राख्ने र कमजोरी सच्याउनेतर्फ चासो दिएनन् भने सिंगो व्यवस्था नै जोखिममा नपर्ला भन्न सकिन्न। राजनीतिमा नयाँलाई अवसरको ढोका खुला राख्ने उदारता दलहरूभित्र हुनैपर्छ। देश श्रीलंकाको बाटोमा जान लागेको भन्दै चौतर्फी दबाब बढिरहेका बेला विनोद चौधरीहरू भूमिकाविहीन अवस्थामा देखिनु दुर्भाग्य हो। मुलुकको अर्थतन्त्र सुधारका लागि वैदेशिक लगानी भिœयाउनसक्ने र व्यक्तिगत तहमै अन्तर्राष्ट्रिय समुदायसँग सम्बन्ध राख्ने विनोद चौधरीको नाम न कांग्रेसभित्र चर्चामा आयो, न सरकारले अर्थतन्त्र सुधारका लागि उनीसँग सल्लाह वा परामर्श नै नगरेको सुनियो। नजिकका देवता हेलाँ भनेझै पार्टीभित्रै क्षमतावान्हरूलाई भूमिका दिने मामिलामा दलहरूले कञ्जुस्याईं गर्नुहुन्न। दक्षिण एसियामा भारतबाहेक एक मात्रै अर्ब डलरपति विनोद चौधरीले अब राजनीतिमार्फत देशको समृद्धिमा योगदान दिन्छु भन्दा अझै स्वीकार गर्न गाह्रो अवस्था आउनु विडम्बना हो। अन्त्यमा, आज किन जनता दलहरूको विकल्प खोज्न बाध्य भए ? दलहरूले आफ्नो प्रभाव क्षेत्र भनेकै ठाउँबाट कसरी स्वतन्त्रहरू निर्वाचित भए ? मतदाता किन स्वतन्त्रप्रति आकर्षित ? यसका बारेमा दलहरूले गम्भीर समीक्षा गर्नुपर्ने बेला आएको छ। फेरि पनि दलहरूले आफ्नो अकर्मण्यतालाई कायमै गरे र विगतका कमजोरी सच्याउनेतर्फ चासो दिएनन् भने यसले दलीय व्यवस्था मात्रै नभई सिंगो व्यवस्था नै जोखिममा नपर्ला भन्न सकिन्न। तसर्थ स्वतन्त्र उम्मेदवारीको लहर र रहरको फैलिँदो प्रवाह र प्रभाव रोक्न दलहरूले आफ्ना नीति र कार्यक्रमसँगै निर्वाचनमा उम्मेदवार चयनमा विशेष ध्यान दिन उत्तिकै जरुरी छ। स्थानीय तहको परिणाम दलहरूका लागि जनाउ घण्टी थियो, त्यसबाट दलहरूले बेलैमा पाठ सिकुन्।"
नागरिकता विधेयकमा बलमिच्याइँ,"गत महिना सम्पन्न युवा र नीति निर्माणको राजनीति विषयक अन्तरसंवाद कार्यक्रममा एक युवाले जिज्ञासा राखे, नागरिकता विधेयकमा संसद्मा बोलिरहनुभएको सुनिन्छ। फेरि प्रक्रिया पुगेन भन्नुहुन्छ। त्यो छलफल के हो ? त्यसैगरी अर्का एक बुजु्रकले भने, जनसंख्याको समस्या छिमेकी देश भारत र चीनमा छ, नेपालमा छैन। त्यसैले अंगीकृत नागरिकताको बारेमा नेपालले टेन्सन लिनु पर्दैन। २५ वर्ष त्यतिकै जागिर खाएछु, राजनीतिक दलमा काम गरेपछि बल्ल नेपाल बुझेँ भनेर गौरव गर्ने ती व्यक्ति सीडीओ र गृहका सचिवसमेत भइसकेका छन्। त्यहीँ उपस्थित एक पत्रकारले भनिन्, छोरा र छोरीमा विभेद गर्ने र आमाले आफ्नो कोखबाट जन्मेको सन्तानलाई नागरिकता दिन बाबु चिनाउनुपर्ने ? यस्तो अपमान गर्ने अधिकार यी सांसदलाई कसले दियो ? त्यसैगरी केही दिन अगाडि एक पत्रकारले प्रश्न गरे, राष्ट्रपतिले विभेद भयो, पुनर्विचार गर भनेर संसद्लाई फिर्ता पठाएको विधेयक संसद्ले पुनर्विचारै नगरी जस्ताको तस्तै पठाउनु संसद्को असक्षमता हो कि राष्ट्रपतिको मानमर्दन ? विभिन्न पात्रका यी प्रतिनिधि संवाद मात्रै हुन्। यस्ता संवादको ओइरो थियो र छ, सामाजिक सञ्जाल र सञ्चार जगत्मा। संवेदनशील विषय भएकाले पनि प्रक्रिया र संशोधनका विषयवस्तुमा जनचासो स्वाभाविक हो। जनप्रतिनिधिलाई संशोधनको पक्ष र विपक्षमा बोल्न र निर्णय गर्न सर्वसाधारण र नागरिक समाजबाट उत्तिकै दबाब छ, जति पहिले र हालको सरकारलाई विधेयक पास गर्न। प्रमाणीकरण गर्ने कि नगर्ने भनेर राष्ट्रपतिलाई पनि जनदबाब उत्तिकै भएको हुनुपर्छ। पक्ष विपक्षमा मत राख्ने क्रममा प्रक्रिया र विषयवस्तुमा नियतवश नै भ्रम छरिएको छ। यसलाई समयमै प्रष्ट पारिएन भने गलत इतिहास लेखिने डर छ। प्रक्रियामा के भयो र के हुनुपथ्र्यो ? संविधानको भाग २ ले नागरिकतासम्बन्धी केही नयाँ व्यवस्था गरेपछि विद्यमान नागरिकता ऐन संशोधन हुनै पर्ने थियो। संशोधन ढिला हुँदा नेपालमै जन्मेका एकल आमा, नेपाली आमा वा बाबुबाटै जन्मिएका लाखौं युवायुवती नागरिकताविहीन अवस्थामा छन्। पढाइ, रोजगारी, व्यापार व्यवसाय जे गर्न पनि नागरिकता चाहिने भएकाले यी युवालाई मर्का परेको छ। सरकारले कसैलाई पनि राज्यविहीन अवस्थामा राख्नु हुँदैनथियो। त्यसैले नागरिकता विधेयक आउनै पथ्र्यो, आयो पनि र राम्रो भयो। राज्यविहीन अवस्थामा रहेका ती नेपाली युवालाई नागरिकता दिलाउने प्रावधानमा सबैको सहमति रहेकै छ। तर संविधानले अबको नागरिकता प्रादेशिक पहिचान समेतको हुने, वैवाहिक अंगीकृत नागरिकताको सबालमा नेपाली पुरुषले विदेशी महिला विवाह गरे संघीय कानुनअनुसार नेपालको नागरिक हुने धारा ११ (६) र अन्यको हकमा संघीय कानुनअनुसार व्यवस्था गर्ने धारा ११ (८) ले भनेको छ। देशभित्रकै परिवर्तित राजनीतिक, सामाजिक र पारिवारिक संरचना, वैवाहिक सम्बन्धमा फैलिँदो खुल्लापन र छिमेकको बदलिँदो राजनीतिक, अर्थ सामाजिक अवस्थालाई मध्यनजर गर्दा अहिले बन्ने संघीय कानुनले यी व्यवस्था पनि गर्नु जरुरी थियो। विशेषत वैवाहिक अंगीकृतको यो व्यवस्था कस्तो हुने भन्ने विषयमा राजनीतिक दलहरूबीच मात्रै होइन, एउटै दलभित्र पनि समान धारणा हिजो पनि थिएन, आज पनि छैन। पहिलेको सरकारले अध्यादेशबाट भए पनि कम्तीमा नेपालमै जन्मेर राज्यविहीन अवस्थामा रहेका युवायुवतीको समस्या पहिले समाधान गर्ने पहल गरेको हो। तर सर्वोच्च अदालतले नागरिकता जस्तो विषय संसद्मा नै छलफल गरेर निर्णय गर्ने आदेश दियो। त्यसपछि पुनः सरकारले संशोधन विधेयक प्रस्तुत गर्यो। अंगीकृत नागरिकताको विषय र लंैगिक विभेदको विषयमा संशोधन नखोलेको तत्कालीन सरकारले कम्तीमा विधेयकमा परिमार्जन गर्ने, परिमार्जनमा दलीय सहमति जुटाउने वा बहुमतको आधारमा पास गर्ने अधिकार तत्कालीन सरकारले संसद्लाई नै दियो, जसलाई संसदीय अभ्यासमा ठीक प्रक्रिया मानिन्छ। त्यसैको आधारमा प्रतिनिधिसभाको राज्य व्यवस्था समितिमा करिब २२ महिना गहन छलफल भयो। अन्ततः समितिले विधेयकमा व्यापक परिमार्जन गर्यो। प्रतिवेदन बहुमतको आधारमा सभामुखको टेबलमा ल्यायो। यहाँसम्म संसद्को प्रक्रियाअनुसार नै काम भएको देखिन्छ। त्यसपछि सभामुखको काम थियो, समितिको प्रतिवेदन संसदीय प्रक्रियाअनुसार अगाडि बढाउने। तर सभामुखले राज्यव्यवस्था समितिले गरेको परिमार्जन सर्वसम्मत नभएको भनेर टेबलमै अड्काइदिँदा संसदीय प्रक्रियाको उल्लंघन र समितिको कामको उपेक्षा मात्रै भएन, अनागरिक रहेका नेपाली युवालाई नागरिकता दिलाउने विषयमा पनि ढिलासुस्ती भयो। राजनीतिक समीकरण फेरिएर बनेको वर्तमान सरकारलाई राज्यव्यवस्था समितिको प्रतिवेदन संसद्मा छलफल गराई अगाडि बढाउने वा सम्बन्धित समितिमा पुनः पठाई आफ्नो चाहनाअनुसार सच्याएर प्रक्रियामा ल्याउने, दुवै अवसर थियो। बहुमत गठबन्धनमै रहेकाले प्रतिवेदन आफ्नो चाहनाअनुसार बदल्न अप्ठ्यारो पनि थिएन। त्यसो भएको भए प्रक्रियामा प्रश्न उठ्ने थिएन। तर समितिले २२ महिना लगाएर गरेको कामलाई सरकारले शून्यमा झारेर विधेयक फिर्ता लियो। नयाँ संशोधन विधेयक प्रस्तुत गर्यो। नयाँ विधेयक प्रस्तुत भएपछि पनि प्रतिनिधिसभामा फेरि सांसदले संशोधन राखे। संशोधन छलफलको लागि स्विकृत भए। संसद्को नियमावलीअनुसार छलफल आवश्यक हुने विषयमा संशोधन परेमा ती संशोधन सम्बन्धित समितिमा दफावार छलफलमा जान्छन्। सम्बन्धित मन्त्रालय, कानुन मन्त्रालय, समिति सदस्य, संशोधन राख्ने सांसद र आवश्यकताअनुसार बिज्ञ र सरोकारवालाहरू बीचमा दफावार छलफल हुन्छ। प्रत्येक संशोधनमा दफावार छलफल हुँदा तीन वटा विकल्प हुन्छन्। सरकारले संशोधन स्वीकार गर्ने, संशोधनकर्ताले संशोधन फिर्ता लिने वा कुरा नमिलेमा बहुमतको आधारमा निर्णय गर्ने। यो नै हाम्रो संसदीय प्रणालीको व्यवस्था हो। नियमावलीले पनि यही भन्छ। तर सरकारले यो कुनै पनि प्रक्रियामा जानै मानेन। सभामुखले पनि यतिका संशोधन परेका विषयमा समितिमा छलफलको लागि पठाउने निर्णय गरेनन्। बरु प्रक्रिया छोट्याएर एकै दिन सांसदलाई सबै संशोधन पढ्न लगाउने र मन्त्रीले एकैपटक जवाफ दिने गरे। अनि बिनाछलफल, बिनासम्बोधन सांसदहरूलाई हुन्छ, हुन्न भनेर बहुमत पुग्यो भन्दै विधेयक पारित गरियो। यही प्रक्रिया राष्ट्रियसभामा पनि दोहोरियो। विधेयक प्रमाणीकरणको लागि राष्ट्रपतिकहाँ पुग्यो। संसद्ले प्रमाणीकरणको लागि पठाएको विधेयकमा राष्ट्रपतिले गहन अध्ययन, विचारविमर्श गरेर १५ बुँदे सुझावसहित पुनर्विचारको लागि पठाउनु भयो। पुनर्विचार गर्नुपर्ने विषयमा संविधानले दिएको प्राविधिक पहिचानसहितको नागरिकता, एकल आमाका सन्तानले पाउने नागरिकताको लागि आमा र बच्चाले गर्ने भनेको स्वघोषणा, वैवाहिक अंगीकृत नागरिकतामा विद्यमान लैंगिक विभेद, संविधानले निर्देश गरेको संघीय कानुन बनाउनुपर्ने र नागरिकताजस्तो विषयमा राजनीतिक सहमति गरिनुपर्नेलगायतका विषय उल्लेख थिए। राष्ट्रपतिबाट पुनर्विचारको लागि कुनै विधेयक फिर्ता आउँछ भने सभामुखले संसद्मा पुनः छलफल गराउने र सर्वदलीय बैठक बोलाएर छलफल गर्ने गर्नुपथ्र्यो। तर संसद्मा छलफल हुनुअगाडि र राष्ट्रपतिका सुझावमा छलफल हुनु अगाडि नै सत्ता गठबन्धनका नेताहरू बालुवाटारमा बसेर राष्ट्रपतिले दिनुभएको सुझाव हेर्दासमेत नहेरी, छलफलसमेत नगरी विधेयक पुनः जस्ताको तस्तै राष्ट्रपतिकोमा पठाउँछौं भन्नुभयो। यो दम्भमात्रै हैन, गणतन्त्रको पहिचान राष्ट्रपतीय पद्धति र संस्थाकै अपमान थियो। जस्ताको तस्तै पठाउने कि संशोधन गरेर भन्ने निर्णय गर्ने अधिकार त संसद्मा रहने हो। प्रधानमन्त्रीको कोठामा कोठे बैठक गरेर ४, ५ जना नेताले भन्न मिल्छ र ? सांसदहरू सार्वभौम सांसद होइनन् ? उनीहरूले छलफल गर्न पाउँदैनन् ? उनीहरूले संशोधन हाल्न पाउँदैनन् ? आज एउटा दलबाट उम्मेदबार भएर जितेर जाने व्यक्ति राष्ट्रपति हुनुहुन्छ होला, भोलि अर्को दलबाट हुन्छ। को व्यक्तिले भनेको भनेर हेर्नेभन्दा पनि त्यो संस्था हो। संस्थालाई सम्मान गर्न हामीले सिकेनौं भने गणतन्त्रको सम्मान कसरी हुन्छ ? त्यो सम्मान गर्नकै लागि पनि विधेयकमा दफावार छलफल गराइनुपथ्र्यो। राष्ट्रपतिले पठाउनुभएका प्रत्येक सुझावमा सकिन्छ सर्वदलीय बैठक बसेर दफावार छलफल गराइनुपथ्र्यो, नसके सम्बन्धित समितिमा पठाएर सांसदहरूले दफावार छलफल गर्नुपथ्र्यो। छलफलमा सांसदहरूले हामीले पहिले पठाएकै ठीक थियो, यसमा हामीले केही गर्नु पर्दैन भनेर एउटा प्रक्रिया पुर्याएको भए पनि चित्त बुझाउने ठाउँ हुन्थ्यो। तर छलफल नै भएन। समितिमा पनि पठाइएन। प्रतिनिधिसभाले जस्ताको तस्तै पठाउने निर्णय गरेर राष्ट्रियसभामा पठायो। कम्तीमा राष्ट्रियसभामा हामीले यो राष्ट्रपति संस्थाको अपमान हो। राष्ट्रपति हाम्रो अभिभावक हो। संविधानको अभिभावक हो। अभिभावकले पुनर्विचार गर भनेपछि हामीले अध्ययन गर्नुपर्छ। पुनर्विचार गर्नुपर्छ। आवश्यक परेमा पुनर्लेखन गर्नुपर्छ। अनि बल्ल पठाउनुपर्छ भनेर माग राख्यौं। सत्तापक्षले त त्यसै दिन पास गर्ने भनेर पेल्न खोजेकै हो। तर हामीले यो कुरा कडा रूपमा राखेपछि छलफलका लागि विधायन समितिमा गयो। राष्ट्रियसभाको विधायन समितिमा धेरै छलफल भए, वैवाहिक अंगीकृत बाहेकका विषय। विशेषत एकल आमाले गर्ने भनिएको स्वघोषणालाई महिलाको आत्मसम्मानमा चोट नपुग्ने गरी परिमार्जन गर्ने र नागरिकतामा प्रादेशिक पहिचान राख्ने विषयमा समितिमा सर्वसम्मत पनि भएको हो। सरकार पनि सम्बोधनको लागि सकारात्मक देखिएको हो। तर फेरि पनि गठबन्धनको राष्ट्रपतिलाई जस्ताको तस्तै विधेयक फिर्ता पठाउने घमण्डका कारण नियमावलीमा यी कुरा सम्बोधन गर्ने, विधेयक भने एक अक्षर पनि परिमार्जन नगर्ने अडानमा सरकार पुग्यो। विधेयक दोस्रो पटक राष्ट्रपतिको कार्यालय पठाइयो। पहिले सभामुखले प्रतिनिधिसभाको राज्य व्यवस्था समितिको प्रतिवेदन प्रक्रियामा लैजान पहल नगरेर नागरिकता संशोधनको प्रक्रियालाई अवरुद्ध पारे। यसैका कारण राज्यविहीन युवाको ठूलो जमातलाई अझै नागरिकताबाट विमुख हुनु परेको छ। विद्यमान सरकारले प्रतिनिधिसभाको सबै कामलाई शून्यमा झारेर विधेयक फिर्ता मात्रै गरेन, संसद्को नियमावलीअनुसार पूरा गर्नुपर्ने प्रक्रियासमेत नपुर्याएर संसद् र सांसदको सार्वभौमिक निर्णयको अवमूल्यन गर्यो। कुनै पनि दल सधैं सत्तामा भई रहँदैन। आज सुरु गरेको यो संसद्को अवमूल्यन भोलि आउनेलाई नजिर बन्न सक्छ। बारम्बार यसै हुने हो भने विद्यमान संसदीय पद्धति र विधिको औचित्य पनि रहन्न। विषयवस्तुगत प्रावधान के छन् र के हुनुपथ्र्यो हालको विधेयकमा समेटिएको एकल आमाका सन्तान वा नेपाली आमा वा बाबुबाट जन्मिएका सन्तानले जन्मको आधारमा नागरिकता पाउनुपर्ने विषयमा कसैको दुई मत छैन। यो विषय स्वागतयोग्य छ। तर यही प्रावधानसँगै आएका केही प्रावधानमा समस्या छन्। एकल आमाका सन्तान र आमाले बाबुको पहिचान नभएको भनेर गर्नुपर्ने स्वघोषणाले महिलाको प्रजनन प्रदत्त अधिकार, लैंगिक समानताको हक र गोपनीयताको हकको अवमूल्यन गरेको छ। केही अपवादबाहेक आमालाई आफ्नो बच्चाको बाबुको पहिचान नहुने हुँदैन। तर हाडनाता करणी, बलात्कार वा अन्य सामाजिक मानसिक अवस्थाले गर्दा उनीहरूले सार्वजनिक गर्न सकेका हँुदैनन्। त्यसैले बाबुको पहिचान नभएको भन्ने स्वघोषणाको व्यवस्था ठीक छैन। अंगीकृत नागरिकताको प्रावधानमा बदलिँदो विश्व र राजनीतिक परिवेशलाई विचार गरेर वैवाहिक अंगीकृत नागरिकता प्राप्तिको लागि प्रक्रिया र अवधिको प्रावधान राख्नुपर्छ। यो विधेयक त्यसमा चुकेको देखिन्छ। यस विधेयकमा लैंगिक विभेद प्रष्ट झल्किन्छ। छोराले बिहे गरेर ल्याउने बुहारीलाई आफ्नो देशको नागरिकता त्याग्न प्रक्रिया सुरु गरेको मौखिक भनाइकै आधारमा विवाह हुनासाथ वैवाहिक अंगीकृत नागरिकता दिने विधेयकले छोरीले विवाह गर्दा के हुने जवाफसम्म दिएको छैन। यो लैंगिक विभेद हटाएर प्रक्रिया र अवधिसहितको अंगीकृत नागरिकताको प्रावधान हुनु जरुरी छ। नेपाली पुरुषले विवाह गरेकोे विदेशी महिलालाई नेपाली नागरिकता लिन कुनै अवधि पर्खनु पर्दैन। उनले मैले मेरो देशको नागरिकता त्याग गर्ने प्रक्रिया सुरु गरे भनी मौखिकभन्दा मात्रै पनि नागरिकता प्राप्तिका लागि योग्य हुन्छिन्। तर नेपाली महिलाले विदेशी विवाह गरिन् भने र उनी आफ्नो पति र परिवारसँग नेपालमा बस्न चाहे पतिले नागरिकता पाउने व्यवस्थै छैन। यसको सोझो अर्थ हो, छोराले संसारमा जुन देशको बुहारी बिहे गरे पनि नेपालले स्वागत गर्छ, बिनासर्त तुरुन्तै नागरिकता दिन्छ। तर छोरीले त्यसो गरेमा कि पति छोड, कि पतिसँगै जाउ, नेपालमा परिवारसहित बस्न पाइँदैन भनेको छ। के यो विभेद हैन र ? अनि यो संविधानको लैंगिक समानताको व्यवस्थासँग मिल्छ र ? विधेयकले वैवाहिक अंगीकृत नागरिकताको विषयमा छलफल गरेर एउटा अवधि र प्रक्रिया तोकेर छोराछोरी दुवैमा एउटै प्रावधान राख्न सक्ने थियो। तर गरिएन। राष्ट्रपतिको सुझावमा समेटिएको अर्को विषय भनेको प्रादेशिक पहिचान हो। देशमा राजनीतिक परिवर्तन भएको छ। संस्थाहरू परिवर्तन भएका छन्। हिजोको कानुन केन्द्रीकृत व्यवस्था हँुदा बनेको हो। आज देशमा संघीयता छ। संविधानमा प्रादेशिक पहिचानसहितको नागरिकता दिने भनिएको छ। विधेयकले प्रादेशिक पहिचानसहितको नागरिकता दिने व्यवस्था गरोस् भनेर राष्ट्रपतिले भन्दा त्यो पनि संशोधन गर्न नमिल्ने किन ? यसरी नागरिकता जस्तो संवेदनशील विषयमा विधेयकको प्रक्रिया पुर्याउन पनि कन्जुस्याईं गर्ने, बहुमत छ भनेर संसद्मा छलफलै गर्न नमान्ने, समितिमा छलफलको लागि लैजान पनि नमान्ने। राष्ट्रपतिज्यूले त्यति धेरै मेहनत गरेर यो यो कुरामा ख्याल गर है भन्दा पनि जस्ताको तस्तै फिर्ता पठाउँछौं भनेर हुँकार गर्ने, यो एकदमै ठूलो बलमिच्याइँ भयो। यो राष्ट्रका लागि पनि घातक त छ नै। यसले एकदमै नराम्रो नजिर बसेको छ। किनभने यो गलत हो। कानुन निर्माणमा सांसदले आफ्नो सार्वभौम अधिकार पूरा गर्न पाउनुपर्छ। लेखक राष्ट्रियसभा सदस्य हुन्"
प्रदेश सरकारको सभाहल निर्माण अलपत्र,"हेटौंडा : मुख्यमन्त्री तथा मन्त्रिपरिषद् कार्यालयको सभाहल निर्माण कार्यको भौतिक प्रगति जम्मा १५ प्रतिशत मात्र भएको छ। २०७९ साल बैशाख १९ गते निर्माण सम्पन्न हुनेपर्ने सम्झौता भएकोमा सभाहल कछुवा गतिमा निर्माण अघि बढेको हो। हालसम्म डीपीसीसम्मको काम मात्रै सम्पन्न भएको छ। निर्माणस्थल घाँसे मैदानजस्तै भएको छ भने निर्माण सामग्रीहरू असरल्ल छरिएर रहेका छन्। कोरोना संक्रमणको जोखिम देखाउँदै काम रोकेका निर्माण व्यवसायी कम्पनी अझै लयमा फर्किएका छैनन्। सहरी विकास तथा भवन डिभिजन कार्यालय मकवानपुरले संरक्षण निर्माण सेवासेभ इन्जिनियरिङ कन्स्ट्रक्सन जेभीसँग ५ करोड ८३ लाख ३६ हजार रुपैयाँमा ठेक्का सम्झौता गरेको थियो। २०७७ कार्तिक १९ गते निर्माण व्यवसायीसँग सम्झौता भएपश्चात तत्कालीन मुख्यमन्त्री डोरमणि पौडेलले २०७७ मंसिर १० गते सभाहलको शिलान्यास गरेका थिए। हेटौंडा उपमहानगरपालिकाको हाताभित्र उपमहानगरकै स्वामित्वमा रहनेगरी सभाहल निर्माण सुरु गरिएको थियो। शहरी विकास तथा भवन डिभिजन कार्यालय मकवानपुरले निर्माण व्यवसायी कम्पनीलाई १ करोड ४ लाख २२ हजार रुपैयाँ भुक्तानी गरिसकेको छ। सम्झौता अगावै निर्माण कार्य सम्पन्न गर्ने प्रतिबद्धता जनाएका निर्माण व्यवसायी सम्पर्कमा नआउँदा सभाहलको काम अलपत्र परेको हो। प्रदेश तथा जिल्लास्तरका सरकारी कार्यालयहरूको सभा, सम्मेलन तथा विभिन्न कार्यक्रम आफ्नै सभाहलमा गर्ने उद्देश्यका साथ प्रदेश सरकारले ४ सय जनासम्म अट्ने सुविधा सम्पन्न सभाहल निर्माणको योजना अघि सारेको थियो। स्थलगत अवलोकन गर्दा निर्माणस्थलमा निर्माण व्यवसायी कम्पनीका प्रतिनिधि तथा कामदारहरू नदेखिएको र निर्माण कार्य अलपत्र अवस्थामा रहेको भन्दै महालेखा परीक्षकको कार्यालयले गत आर्थिक वर्ष २०७८७९ को वार्षिक प्रतिवेदनमा प्रश्न उठाएको छ। शहरी विकास तथा भवन डिभिजन कार्यालयले पटकपटक निर्माण व्यवसायीलाई ताकेता गर्दासमेत निर्माण व्यवसायीले बेवास्ता गरेको जनाएको छ। प्रदेश राजधानी हेटौंडामा आफ्नै सुविधासम्पन्न सभाहल नहुँदा विभिन्न मन्त्रालय तथा सरकारी कार्यालयहरूले लाखौं खर्चेर होटलमा कार्यक्रम गर्दै आएका छन्। सभाहलको आवश्यकता महसुस गरी तत्कालीन हेटौंडा नगरपालिकाले २०६० सालमा सहिद बासुदेव घिमिरेको सम्झनामा बासुदेव सभागृह निर्माण प्रारम्भ गरेको थियो। नगरपालिका र स्थानीय विकास मन्त्रालयको संयुक्त २ करोड ५० लाख लागतमा निर्माण सुरु गरिएको उक्त निर्माणाधीन अवस्थाकै सभागृह पनि हाल भत्काइएको छ।"
रसुवागढी र तातोपानी दुवै नाकाबाट आयात,"काठमाडौं : चीनतर्फका रसुवागढी र तातोपानी नाकाबाट दसैं लक्षित सामग्री आयात हुन थालेको छ। तातोपानीबाट शनिबार र रसुवागढी नाकाबाट बिहीबारदेखि सामान आउन थालेका हुन्। तर, दुवै नाका पूर्ण रूपमा सञ्चालनमा भने आएका हैनन्। नेपाली व्यापारीले खरिद गरेर चिनियाँ टेलरमा राखिएका सामग्री आयात हुन थालेको हो। रसुवा भन्सारका सूचना अधिकारी भरतराज अधिकारीले बिहीबारबाट दसैंलक्षित सामग्री आयात सुरु भएको जानकारी दिए। उनका अनुसार बिहीबार १४ वटा चिनियाँ टेलरले कृषिजन्य सामग्री, लत्ताकपडा र जुत्ताचप्पल लगायतका सामग्री ल्याएका छन्। गोदाममा राखिएका सामग्रीको आयात अझै सुरु भएको छैन। लोड गरेर राखिएका सामान मात्र आएका हुन्। कोरोनाका कारण तिब्बतका विभिन्न सहरमा लकडाउन गरिएको जानकारी आएको छ, उनले भने। लकडाउन खोलेपछि मात्र गोदाममा रहेका सामग्री आउने सम्भावना देखिएको उनको भनाइ छ। व्यापारीले खरिद गरेर गाडीमा लोड गरिएका सामग्री तत्काल आउने देखिन्छ, उनले भने, जलविद्युतका सामग्री अझै पठाएको छैन। चिनियाँ गाडीले सामग्री नेपाली भूमिमा ल्याएर झारिदिने गरेका छन्। चिनियाँ एउटा टेलरमा ल्याएको सामग्री नेपाली दुईवटा कन्टेनरमा लोड गरिन्छ। बाटोमा रोकिएका बाहेक अरू सामग्री व्यापारीले जलमार्ग हुँदै ल्याइरहेका व्यापारी धर्म पौडेलले बताए। तातोपानी भन्सारका प्रमुख भन्सार अधिकृत नारद गौतमका अनुसार शनिबारदेखि सामग्री आयात सुरु भएको हो। उनका अनुसार ५ दिनमा १५ वटा चिनियाँ टेलरले सामग्री आयात गरेका छन्। चीनले अहिले सामग्री लोड गरेर बसेका चिनियाँ गाडी मात्र पठाउन थालेको छ। पाँच दिनयता सामग्री आयात भइरहेको छ। कोरोना पूर्ण नियन्त्रण भएपछि मात्र नाका खोल्ने जानकारी आएको छ, प्रमुख गौतमले भने। तातोपानी नाकाबाट अहिले स्याउ, लसुन, अदुवा लगायतका सामग्री आयात भइरहेको छ। व्यापारीले दुवै नाका पूर्ण रूपमा सञ्चालनमा ल्याउन आग्रह गरिरहेका छन्। तर चिनियाँ पक्षले कोरोनाको जोखिमलाई मध्यनजर गर्दै नाका आंशिक रूपमा सञ्चालनमा ल्याएको छ। २ वर्षदेखि नै नाका पूर्ण रूपमा सञ्चालनमा नआएका कारण नेपाल र चीनबीच व्यापार प्रभावित हुँदै आएको छ। भूकम्प जानुअघिसम्म तातोपानी नाकाबाट आयात तथा निर्यात ठूलो परिमाणमा हुने गरेको थियो। तातोपानी नाका बन्द भएपछि मात्र रसुवागढीबाट नियमित कारोबार सुरु भएको थियो। कोरोना महामारीका कारण २०७६ माघ २५ देखि २०७७ जेठ २२ सम्म रसुवागढी नाका बन्द भएको थियो। रसुवागढी नाकाबाट तयारी कपडा, स्याउ, विद्युतीय सामग्री, निर्माण सामग्री, जुत्ताचप्पल, चस्माको फ्रेमलगायत सामग्री आयात हुने गरेको छ। यस्तै नेपालबाट बाँसको मुडा, काठका सामग्री, हस्तकलाका सामग्री निर्यात हुने गरेको छ।"
