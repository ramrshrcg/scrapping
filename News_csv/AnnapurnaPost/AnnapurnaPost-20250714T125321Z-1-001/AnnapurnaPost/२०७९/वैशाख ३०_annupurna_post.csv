शीर्षक,विवरण
"३३ प्रतिशत, कुरै मात्र","नेपाली राजनीतिमा महिलाको संख्यामा आएको सहभागिता पहिलाको दाँजोमा सकारात्मक छ। इतिहास र महिला आन्दोलनहरूलाई हेर्दा महिलाले अधिकार पाउन गरेको संघर्ष सबैसामु ज्वलन्त नै छ। २००४ सालको काठमाडौं म्युनिसिपालिटीको निर्वाचनमा मताधिकारबाट समेत वञ्चित महिलाहरू हाल नेतृत्व तहको पदमा उम्मेदवारको दाबेदार छन्। जसको एकमात्र कारण लोकतान्त्रिक राजनीति हो। राजनीतिले नै नेपालको हरेक क्षेत्रमा हस्तक्षेपकारी भूमिका खेल्छ। राजनीति समाज रूपान्तरणका लागि हुनुपर्ने हो। त्यो हुन सकेन। पेसागत राजनीतिकर्मीहरूको स्वार्थ पूरा गर्ने एक शक्तिशाली माध्यम मात्र बन्न पुग्यो। जसको कारण नेपाली समाजको उन्नति प्रगति र विकास भएन र भ्रष्टाचार मौलायो। सामाजिक परिवेशअनुरूप हाम्रो राजनीतिक परिवेशमा आजभोलि कताकता परिवर्तन भने आएको पाइन्छ। नेपालको उच्च तह र ओहोदामा महिलाको प्रतिनिधित्व देख्न पाउनु समाज रूपान्तरण हो। यतिमै सन्तुष्ट भने हुन सक्ने अवस्था छैन। किनकि महिलाका समस्या र भोग्नुपरेका कानुनी, सामाजिक, सांस्कृतिक, लैंगिक विभेदमा भने तात्विक परिवर्तन आएको छैन। यस प्रवृत्तिलाई न्यूनीकरण गर्न महिलाले राज्यका हरेक निकायमा पुरुषसरह प्रतिनिधित्व गर्ने अवसर महिलाले पाउनुपर्छ। हरेक निकाय र संयन्त्रमा अपनत्वको प्रत्याभूति दिलाउन राजनीतिमा समेत महिलाको कार्यकारिणी भूमिका हुनुपर्छ। संख्यात्मक रूपमा हरेक क्षेत्र र विधामा महिलाको सक्रिय सहभागिता देखिन्छ। जब नेतृत्व लिने अवसर आउँछ तब महिलालाई विभिन्न बहानामा पदच्युत गर्ने र वञ्चितीकरणमा पार्ने पुरानै शैली हाबी छ। आजभोलिको गठबन्धनले महिलाहरू चेपुवामा परेका छन्। २०६८ सालको जनगणनाले महिलाको जनसंख्या ५१ प्रतिशत पुगे पनि सोअनुरूप हुन सकेको छैन। नेपालको आधाभन्दा बढी जनसंख्या ओगट्ने महिलालाई सोहीअनुरूप राज्यले मूल धारमा ल्याउन सकेको छैन। नेपालको कुनै पनि कार्यकारिणी पदमा महिला निर्वाचित भएको इतिहास छैन। प्रधानसेनापति, प्रधानमन्त्री, मुख्यसचिव, प्रहरी प्रमुख एवं प्रमुख तहको नेतृत्व सम्हाल्ने अवसर दिइएको छैन। राजनीतिक सहमतिमा महिलालाई ओहदा दिइए पनि प्रत्यक्ष शक्ति प्रयोग गर्न सक्ने पदका लागि अझै महिलालाई उपेक्षा गरिएको सत्य हो। राजनीतिक र न्यायिक क्षेत्रमा महिलाले नगन्य रूपमा भए पनि प्रशासनिक र निजामती क्षेत्रमा अझै शून्य देखिन्छ। नेपालको संविधान जारीपश्चात् बनेको मन्त्रिपरिषद्मा महिलाको ३३ प्रतिशत सहभागिता देखिँदैन। महिलाले केवल ३३ प्रतिशत भनिरहेर मात्र पुग्ने देखिँदैन। व्यावहारिकतामा विगतको सरकारको विश्लेषण गर्ने हो भने माधवकुमार नेपालको सरकारमा ११६३ प्रतिशत, झलनाथ खनालको सरकारमा २० प्रतिशत र बाबुराम भट्टराई नेतृत्वको सरकारमा २४५ प्रतिशत मात्र सहभागिता देख्न पाइयो। वर्तमान मन्त्रिमण्डलमा समेत ३३ प्रतिशत महिला छैनन्। संघ, प्रदेश र स्थानीय तहमा नियालेर हेर्दा महिलाको उपस्थिति संविधानले व्यवस्था गरेअनुसार देख्न पाइन्न। यो प्रावधानलाई व्यावहारिकतामा लागू गर्न संघ र प्रदेशमा समेत नीतिगत रूपमा नै महिला सहभागिता बढाउनुपर्ने देखिन्छ। जुन हुन सकिरहेको छैन। संविधानको धारा २१५ को ५ ले स्पष्ट उल्लेख गरेको प्रवधानलाई नेपाल सरकारले कार्यान्वयन गर्दा राजनीतिमा महिला सशक्तीकरणमा निकै नै सकारात्मक ऊर्जा थपेको छ। दलित महिला र अल्पसंख्यक समूहबाट प्रतिनिधित्व गर्ने महिलालाई ठूलो अवसर राज्यले प्रदान गरेको छ। महिलाको राजनीतिमा प्रभावकारी भूमिकाका लागि पनि पहल कदम चाल्नुपर्छ। यस प्रावधानलाई स्थानीय तहमा मात्र सीमित राखिनु हुँदैन। यस अनुरूपको नीतिगत कार्यदिशामा संघ र प्रदेशमा लागू गर्नुपर्ने आवश्यकता छ। हरेक तह र ओहोदाले महिलाको प्रभावकारी भूमिकालाई कुरिरहेको अवस्था छ। राज्यले नियम बनाई कार्यान्वयन गर्न सक्छ भन्ने उदाहरण हो स्थानीय तहमा महिलाको सहभागिता। यसै मर्मअनुरूप हरेक तहको निर्वाचनसम्बन्धी नियममा महिला समावेशिताको सिद्धान्तलाई कार्यान्वयन गर्न जरुरी छ। वैशाख ३० गतेको स्थानीय निर्वाचनका जनप्रतिनिधिको संख्यालाई हेरौं। यसमा लैंगिक समावेशितालाई नियाल्दा महिलालाई निर्णायक तहमा चयन न्यून मात्रामा गरिएको छ। संविधानको धारा ३८(४) ले राज्यका सबै निकायमा महिलालाई समानुपातिक समावेशी सिद्धान्तको आधारमा सहभागी हुने हक हुनेछ भने तापनि वडाध्यक्ष पदमा यो नियम आकर्षित भएको पाइँदैन। वैशाख ३० गतेलाई प्रमुख राजनीतिक पार्टीहरू कांग्रेस र माओवादीलाई पछि पार्दै केपी ओलीको पार्टीले एमालेले लैंगिक र जातीय समानुपातिक समावेशीमा जोड दिएको छ। ६ महानगर, ११ नगरपालिका र अन्य पालिकामा प्रमुख र उपप्रमुख फरक लिंग हुनुपर्ने भनेता पनि गठबन्धनको नाममा महिलालाई ओझेलमा पारेको स्पष्ट देखिन्छ। प्रजातान्त्रिक लोकतन्त्रको मर्मलाई मेरुदण्ड मानेका नेतृत्वहरू समेत यस पटकको चुनाव महिलामैत्री र समावेशिताको सवालमा चुकेका छन्। यसले राजनीतिमा महिलापुरुषबीचको लैंगिक असमानतालाई देखाउँछ। यो किसिमको लैंगिक असमानतालाई हरेक पार्टीले न्यूनीकरण गर्नुपर्ने देखिन्छ। महिलालाई जनताले पत्याएर जिताएका पनि छन् तर पार्टीले उचित प्रतिनिधि छनोटमा उदासीनता देखाएको पाइन्छ। समानुपातिक समावेशीको सिद्धान्त लागू गरी लैंगिक असमानतालाई न्यूनीकरणमा जोड दिनुपर्छ। लैंगिक समानता कायम गराउन संविधानले गरेको व्यवस्था र बनेका नीति नियम छन् त्यसलाई केवल स्थानीय तहमा मात्र सीमित गराइनु हँुदैन। प्रदेश र संघसम्म समेत लागू गरिनुपर्छ। महिलालाई दिइने उम्मेदवारी र भूमिकाले नै महिलाले पाउने नेतृत्वको अवसरलाई निक्र्याेल गर्छ। महिलालाई राजनीतिमा केवल संख्या देखाउने माध्यम बनाइनु हुँदैन। उनीहरूको सहभागिता र क्रियाशीलताको आधारमा महिला पुरुषको मूल्यांकन गर्नुपर्ने आवश्यकता छ। देशमा दिगो विकास, लैंगिक समानता, गरिबी निवारण, रोजगारी र समुन्नत समाजका लागि महिला सहभागिता आवश्यक छ। हरेक पार्टीले आउने निर्वाचनहरूमा महिलाको ३३ प्रतिशतलाई सुनिश्चित गर्दै महिलाको निर्णायक तहमा प्रभावकारी भूमिका महत्त्व दिनुपर्छ। यसरी जिम्मेवारीलाई प्राथमिकता दिनुपर्ने आजको आवश्यकता हो। लेखक नेपाली, अधिवक्ता हुन्।"
खुम्चिँदो बहिरंग सेवा,"इन्धन बचत र अन्य मितव्ययितालाई ध्यानमा राख्दै नेपाल सरकारले परीक्षणात्मक रूपमा आउँदो जेठदेखि कर्मचारीको साप्ताहिक ४० घण्टे कार्यभार यथावत् रहने गरी हप्ताको दुई दिन बिदा हुने निर्णय गरेको छ। यसका सकारात्मक पक्ष होलान्। हप्ताको दुई दिन बिदा गर्दा उपचारात्मक स्वास्थ्य सेवा र खासगरी अस्पतालमा उपलब्ध हुने बहिरंग सेवा भने प्रभावित हुने देखिन्छ। पूर्वनियोजित तरिकाले लिन मिल्ने सेवा र नसोचिएको समयमा आवश्यक पर्न सक्ने स्वास्थ्योपचार सेवामा फरक छ। जन्मदर्ता, नागरिकता वितरण, जग्गा पास, वृद्धभत्ता वितरणजस्ता सेवा हप्ताको केही दिन बन्द रहेर ठूलो फरक पर्दैन। स्वास्थ्य सेवा जतिखेर पनि आवश्यक पर्न सक्छ। सीमित अस्पतालमा उपलब्ध हुने आपत्कालीन (इमर्जेन्सी) सेवा बहिरंग सेवाको विकल्प हुन सक्दैन। यसै पनि उपलब्ध भौतिक संरचना र जनशक्तिको अनुपातमा सरकारी अस्पतालका आपत्कालीन सेवाहरूमाथि अत्यधिक चाप छ। आपत्कालीन सेवा कक्षमा एउटै शैय्यामा तीनजनासम्म बिरामी राख्नपर्ने, बिरामीको अत्यधिक चापले खुट्टा हाल्ने ठाउँसम्म नरहने, स्वास्थ्यकर्मी र कुरुवालाई आवत्जावत गर्नसमेत मुस्किल पर्ने अवस्था धेरै अस्पतालमा देखिन्छ। स्वास्थ्यकर्मी बिरामीको भीडमा कसलाई पहिले हेर्नु भन्ने समस्यामा पर्ने गरेका छन्। लगातार दुईदिनसम्म बहिरंग सेवा बन्द हुँदा त्यसको प्रत्यक्ष चाप इमर्जेन्सी सेवामा पर्न जान्छ। सरकारी इमर्जेन्सी सेवाले धान्न नसकेपछि बिरामी या त निजी अस्पताल धाउन बाध्य हुन्छन्, या त स्वास्थ्य सेवाबाट वञ्चित हुन्छन्। पछिल्लो अवस्था भनेको नेपाली नागरिकले संविधानले व्यवस्था गरेको स्वास्थ्यसम्बन्धी अधिकार नपाउनु हो। हप्ताको दुईदिन बिदा हुने देश संसारमा धेरै छन्। छिमेकी देश भारतमा शनिबार र आइतबार सरकारी बिदाको व्यवस्था छ। अस्पतालका बहिरंग सेवा शनिबार पनि खुल्छन्। बंगलादेशमा शुक्रबार र शनिबार सरकारी बिदा हुन्छ, तर बहिरंग सेवा शनिबार पनि खुल्छ। चीनमा शनिबार र आइतबार सरकारी बिदा भए पनि बहिरंग सेवा साताको एक दिनभन्दा बढी बन्द हुँदैन। शनिबार र आइतबार बिदा हुने पाकिस्तानमा (अहिले शनिबारको बिदा कटाइएको छ) शनिबार पनि बहिरंग सेवा खुल्ने गरेको थियो। जापान र दक्षिण कोरियामा सातामा दुई दिन सरकारी बिदा भए पनि बहिरंग सेवा एक दिनमात्र बन्द हुन्छ। समष्टिमा, साताको दुई दिन सरकारी बिदा हुने देशमा पनि बहिरंग सेवा एक दिनमात्र बन्द गर्ने चलन छ। बहिरंग स्वास्थ्य सेवा नखुल्नुको असर बहिरंग सेवा आफैंमा सीमित रहँदैन। यसले प्रयोगशालाका परीक्षण, एक्सरेलगायत रेडियोग्राफी र रेडियोलोजी, फार्मेसी, शल्यक्रिया, अस्पताल भर्नाजस्ता धेरै सेवालाई प्रभाव पार्छ। बहिरंग सेवा निजी अस्पतालमा लिएपछि बिरामी अन्य सेवा पनि तिनै अस्पतालमा लिनपर्ने अवस्थामा पुग्छन्। यी सबै प्रकारका सेवा निजी क्षेत्रमा निकै महँगो पर्छन्। निजी क्षेत्र महँगो भएकैले अहिल्यै पनि बिरामीहरू नगरी नहुने शल्यक्रियाका लागि सरकारी अस्पतालमा महिनौं र वर्षौंको पालो कुर्छन्। साताको दुई दिन अस्पताल बन्द हुँदा बिरामीले थप सास्ती बेहोर्न पर्ने कुरा प्रष्ट छ। सरकारी अस्पताल दुई दिनसम्म बन्द हुँदा निजी अस्पतालको कार्यशैली फेरिने सम्भावना पनि सानो छैन। केही वर्ष पहिलेको कुरा हो, अस्पताल फार्मेसी बन्द रहने रातको समयमा त्रिवि शिक्षण अस्पताल वरिपरिका फार्मेसीले औषधिको मूल्य महँगो गर्ने गरेका गुनासा आउने गरेका थिए। सरकारी अस्पताल खुला रहँदा निजी अस्पतालको सेवा पनि प्रतिस्पर्धी हुन पुगी बिरामीहरूलाई फाइदा पुग्छ। स्तरीय स्वास्थ्य सेवाका लागि ग्रामीण क्षेत्रका बिरामीहरू अझै पनि सहरी क्षेत्रमै पुग्नपर्ने बाध्यता छ। जँचाउन थप एक दिन कुर्न पर्दा बिरामीले सहरमा बस्नखानमा थप खर्च गर्नुपर्ने र रोगले थप क्षति पुयाउने अवस्था आउँछ। यसो हुँदा धेरै बिरामी औषधि पसलमा गएर दुखाइ कम गर्ने औषधि सेवन गर्न पुग्छन्। यसरी अन्दाजमा सेवन गरिएका औषधिले हानि पनि गर्न सक्छन्। तुलनात्मक रूपमा शिक्षित र व्यवस्थित अमेरिकामा त औषधिको नराम्रो असरबाट प्रतिवर्ष ३० अर्ब डलरबराबरको नोक्सानी हुने गरेको छ। यसरी नेपालको अवस्था कस्तो होला ? अझ दुई दिन बहिरंग सेवा बन्द हुँदा के होला ? यो भनेको मितव्ययी र गुणस्तरीय स्वास्थ्य सेवा सुलभ नहुनु हो। नेपालमा के गर्नु उचित ? अस्पताल हप्ताको एक दिन बन्द गर्ने कि दुई दिन भन्ने कुरामा छलफल हुँदैछ। स्वास्थ्य सचिव डा रोशन पोखरेलको भनाइमा सरकारको निर्णय सबैलाई लागू हुन्छ, याने कि अस्पताल दुई दिन बन्द रहन्छन्। स्वास्थ्यकर्मीको आँखामा अरूले पाएको सुविधा उनीहरूले पनि पाउनु पक्कै पनि उचित हो। तर, उपचारात्मक स्वास्थ्य सेवा उपलब्ध गराउने निकाय बिरामीका आवश्यकताप्रति संवेदनशील हुनैपर्छ। जनस्वास्थ्यप्रति दायित्वबोध गरेर नै त्रिवि शिक्षण अस्पताललगायत धेरै अस्पताल पर्व वा अन्य सरकारी बिदा परेमा पनि शनिबारबाहेक अन्य सबैजसो दिन खुल्ने गरेका हुन्। यी अस्पतालले सरकारी बिदाको दिन काम गरेबापत आफ्ना कर्मचारीलाई सट्टा बिदा वा थप आर्थिक भत्ता दिने गरेका छन्। अस्पतालमा कार्यरत कर्मचारीको कार्यभार हप्ताको ४० घण्टाभन्दा बढी भएको तथ्यलाई मध्यनजर राखी शिक्षण र वीर अस्पतालले ५० प्रतिशत, पश्चिमाञ्चल क्षेत्रीय अस्पतालले २५ प्रतिशत र अन्य कतिपय अस्पतालले धेरथोर अतिरिक्त भत्ता दिँदै आएका छन्। कतिपय जिल्ला अस्पतालदेखि सामुदायिक स्वास्थ्य सेवा केन्द्र हप्ताको दुई दिन बिदा भए पनि कर्मचारीको कार्यभार हप्ताको ४० घण्टा नै रहने भएकाले हाल कायम रहेको समयतालिका यथावत् राख्दा अस्पताललाई थप आर्थिक भार पर्दैन। तुलनात्मक रूपमा हप्ताको एक दिन बढी अस्पताल जान पर्दा उत्पन्न हुने बाटो समय र बाटो खर्च बराबर र थप केही आर्थिक सुविधा थपिदिने हो भने कर्मचारी थप एक दिन काम गर्न सहमत हुन सक्छन्। बढीमा स्वास्थ्य मन्त्रालय र सम्बन्धित अस्पतालले यसतर्फ प्रयत्न गर्न आवश्यक छ। जसमा सरकारको सहमति नरहनु पर्ने कारण देखिँदैन। बिरामीहरू शल्यक्रियाका लागि सरकारी अस्पतालमा महिनौंको पालो कुर्छन्। साताको दुई दिन अस्पताल बन्द हुँदा बिरामीले थप सास्ती बेहोर्ने निश्चित छ। अहिले कतिपय जिल्ला अस्पतालले सार्वजनिक बिदामा वा एकै दिन २४ घण्टा काम गरेबापत काममा संलग्न स्वास्थ्यकर्मीलाई अतिरिक्त पारिश्रमिक दिने गरेका छन्। बहिरंग सेवासहित सिंगै अस्पताल खोल्ने व्यवस्था नभई बिरामीले पूर्ण स्वास्थ्य सेवा प्राप्त गर्न सक्दैनन्। यसर्थ अस्पतालका सबै सेवा कम्तीमा साताको ६ दिन खुल्ने गरी व्यवस्था हुन आवश्यक छ। सो व्यवस्थाको मुख्य गाँठो अतिरिक्त पारिश्रमिक नै हो। समाधानस्वरूप बिरामीले बढी तिर्न पर्ने गरी साताको एक दिन विस्तारित स्वास्थ्य सेवा सञ्चालन गरिनुपर्ने विकल्प पनि अघि सारिएको छ। यस्तो प्रस्ताव गरिब बिरामीमैत्री छैन। शिक्षण अस्पतालकै हकमा बिरामी पुर्जी लिन नियमित सेवाको एक सय रुपैयाँ पर्छ भने सशुल्क सेवाको पाँच सय रुपैयाँ। अन्य सशुल्क सेवा पनि महँगा छन्। सम्पन्न व्यक्ति झन्झट बिसाउनभन्दा निजी अस्पतालतिर जाने गर्छन्। सरकारी अस्पतालको बहिरंग सेवा साताको एक दिनभन्दा बढी बन्द गर्न हुँदैन भन्ने कुरा गरिब बिरामीको हितलाई केन्द्रमा राखेर उठाइएको हो। सशुल्क विस्तारित स्वास्थ्य सेवाले यो मर्म बुझ्दैन। स्वास्थ्य सेवाका लागि पूरै खर्च गर्ने सामथ्र्य सरकारमा छैन भने सबै दिन उपलब्ध हुने सेवाशुल्कमा समान रूपले सामान्य वृद्धि गर्न सकिन्छ। साताको दुई दिन बिदा गर्ने सरकारी निर्णयबाट स्वास्थ्य सेवामा पर्ने असरको दीर्घकालीन समाधानका लागि सरकारले अध्ययन र नीति निर्धारण गर्न आवश्यक छ। अहिलेलाई स्वास्थ्य सेवा साताको दुई दिन खुल्ने व्यवस्था गर्न र जनतालाई सुलभ स्वास्थ्य सेवाको प्रत्याभूति दिन आवश्यक छ।"
चुनावी मनोविश्लेषण,"मुलुक चुनावमय छ अचेल ! गणतन्त्र नेपालको दोस्रो स्थानीय चुनाव हाम्रो घरदैलोमा नै आइसकेको छ। त्यसपछि प्रदेश अनि संघीय संसद्का लागि हुने चुनाव पनि करिब करिब सन्निकट नै छ। यस लेखको उद्देश्य भने राजनीतिक रूपमा त्यसको चर्चा गर्नु नभई चुनावका तीन प्रमुख पक्ष : राजनीतिक दलका नेता, उम्मेदवार एवं मतदाताको मनोवैज्ञानिक परिस्थितिको विश्लेषण गर्नु हो। आमजनताको मनोसामाजिक अवस्थाको यथार्थपरक चित्रण गर्नु हो। राजनीतिक दलका नेता को मनस्थितिको आकलन गर्दा यस समय सब दल (चाहे ती पुराना वा स्थापित, नयाँ खुलेका, ठूला हुन् या साना, सत्तापक्ष हुन् या प्रतिपक्ष)को उद्देश्य जित्नु नै हुन्छ। जितको व्यग्र चाहनाले तिनमा एकअर्काप्रति शंकाउपशंका जन्माउने त छँदैछ। त्यस्तै हारको डर पनि हुन्छ। आफ्नो हार प्रतिपक्षीको जित त हुँदै नै हो, पार्टीभित्रैका पनि समवयी नेतासँगको प्रतियोगी भावनाले अर्कोले पार्टीको शक्ति लिन सक्ला भन्ने त्रास हुन्छ। अतः राजनीतिक दलका नेतालाई आफ्नो पार्टीको जितमात्र नभई पार्टीका अन्य नेताभन्दा आफ्नो उत्कृष्टता कायम राख्ने चुनौतीसमेत विद्यमान रहन्छ। अतः यस्ता चुनौती एवं जितको उत्कट उत्कण्ठाले गर्दा नेतृत्ववर्ग सधैं नै तनावमा रहेका हुन्छन्। त्यस्तो तनाव चुनावको समयमा अझै बढी हुने गर्छ। अतः ज्यादा दौडधुप, ज्यादा परिश्रम, अधिक भाषणबाजी, चर्काे नारा चुनावको समयमा नेताहरूको स्वास्थ्य क्षयीकरणका प्रमुख कारण हुन सक्छन्। आहारबिहारमा सजगताको अभाव, व्यायाम आदिमा आउने सुस्तता, अनि धूमपानमद्यपानमा हुन सक्ने वृद्धि आदिका कारण तिनको शारीरिकभन्दा मानसिक स्वास्थ्यमा बढी प्रभाव पर्ने गर्छ। ज्यादा उत्तेजना, बोली व्यवहारमा हुने परिवर्तन, हिंसाप्रतिहिंसाको भावना जाग्नु, विपक्षीको चरित्र हत्यातर्फ लाग्नु, यी सबै मनोवैज्ञानिक समस्याका द्योतक हुन सक्छन्। उम्मेदवारले त झन् बढी तनाव महसुस गर्छन्। स्थानीयस्तरका राजनीतिक कार्यकर्ता प्रायः स्थानीय जनताको चिनजानकै रहन्छन्। ती उम्मेदवारले गर्ने भाषण, देखाउने व्यवहार, बाँड्ने आश्वासन आदि त भइनै हाले। पहिलेकै विजयी नेता भए तिनले पुर्याउन नसकेका वाचा, मिडियामा आएका तिनका नकारात्मक समाचारहरू (भ्रष्टाचार, पदलोलुपता, नातावादकृपावाद आदि) अनि तिनको जीवनस्तरमा देखिने गरी भएको परिवर्तन सबै जनता (मतदाता)ले अनुभव गरिरहेका हुन्छन्। अतः उम्मेदवारको मनस्थितिमा त्यस्ता कारणले असर पारिरहेका हुन्छन्। हीनताबोध, पश्चाताप आदिले दह्रो रूपमा जरा गाडिरहेकै हुन्छ। तर तिनले ती मनोविकारहरू प्रकट गर्न चाहँदैनन् या सक्दैनन्। त्यस प्रकारको अवस्थाले ल्याउने उद्वेलन, उत्तेजना आदिका कारण मनोवैज्ञानिक रूपमा कमजोर भइसकेका हुन्छन्। त्यस्तो कमजोरीलाई ढाक्न, छोप्न या घटाउन (?)का लागि मद्यपानको सहारा लिने उम्मेदवार अत्यधिक मात्रामा हुन्छन्। जनतासँग घुलमिल भएको देखाउन भोजभतेरको आयोजना गर्न या नगदै बाँड्नसमेत पछि पर्दैनन् ती। आजकल मिडियामा देखिने तिनले जनताको खेत जोतिदिएको या तिनको सरसफाइको काम गरिदिएको आदि सबै तिनको मनोवैज्ञानिक अवस्थाका द्योतक हुन्। माथि उल्लेख भएझैं तिनको खानपिनमा आउने परिवर्तन, निद्रामा हुने गडबडी, ज्यादा धपेडी आदिका कारण तिनको स्वास्थ्य (शारीरिक मात्र नभई मानसिकसमेत) मा हुने गिरावटको नजरअन्दाज गर्न सकिन्न। मतदाताहरू त चुनावका मेरुदण्ड नै भए। तिनको मनस्थितिमा पनि उल्लेखनीय परिवर्तन ल्याउँछ चुनावले। जागरुक मतदाताहरू राम्रा उम्मेदवारले जितुन् भन्ने चाहनामा हुन्छन्। तर, आफ्नै नातागोता या चिनजानका व्यक्ति आफूले नचाहेको दलका उम्मेदवार बनेर आइदिन्छन्। कसलाई जिताउने भन्ने दुविधामा रहन्छन्। थाहा नपाएका एवं राजनीतिक प्रणाली नबुझेका मतदाता भने फेरि चुनाव ?, कत्ति भोट दिने ?, यिनलाई जिताएर के हुन्छ र ?, यसपालि त म नो भोट, कसलाई भोट दिने ?, तिनलाई जिताएर हामीले के पाउँछौं र ?, सबै उस्तै त हुन् नि !, भन्नेजस्ता अनेक मनोवेगका कारण तनावमा रहन्छन्। अझ भोजभतेरद्वारा खुसी पारिएका या नगदैबाट किनिएका या धम्कीदबाबका कारण कमजोर पारिएका मतदाताको मनस्थिति त झन् कमजोर हुने नै भयो। यी तीनबाहेक अन्य पक्ष पनि छन्। चुनावसँग प्रत्यक्ष जोडिएका, जस्तै ः सुरक्षाकर्मी, प्रशासनिक कर्मचारी आदि। मनोचिकित्सक या मनोविश्लेषकको नजरबाट हेर्दा या मसँग परामर्शमा आउने नेता, कार्यकर्ता, उम्मेदवार या आमजनता (मतदाता)मा पाइने गरेका मनोसामाजिक समस्याको विश्लेषणात्मक प्रस्तुति नै हो। आफ्नै सौर्य, ऊर्जा, स्वाभिमान या निष्कलंक सेवाका कारण जानिएकाचिनिएकामानिएका, अनि अवश्य विजयी हुने या हारलाई पनि सहर्ष स्वीकार्न सक्ने सच्चा राजनेता पनि हामीकहाँ नभएका होइनन्। तिनको मनोविश्लेषण गर्नुपर्ने म देख्दिनँ। जितको तीव्र चाहना बोकेका या जितका लागि साम, दाम, दण्ड, भेद, उचित या अनुचित जुनसुकै कदम उठाउन पछि नपर्नेहरूले कथंकदाचित हारे के होला ? तिनमा आउने व्यग्रता, रिस, आवेग आदिले तिनलाई मनोरोगी नै बनाउने अवस्था आई नपर्ला पनि भन्न सकिन्नँ। हुन त, सबै जितका लागि नै चुनावमा उठेका हुन्छन्। तर आत्मसंयमता, आहारविहारमा सन्तुलन, सकारात्मक ऊर्जा कायम राख्न सकेमा तिनले जित या हारलाई समान रूपले स्वीकार्न सक्ने, पुराना गल्तीहरूलाई सुधार गर्न सक्ने अनि असल राजनीतिक संस्कार कायमै राखी स्वास्थ्य स्थितिलाई पनि सबल पारिराख्न सक्ने हुन्छन्। यसका लागि सबै राजनीतिक दलमा नियमित परामर्श, छलफल, मनोविमर्श चलाउन जरुरी देखिन्छ। त्यस्तै, आम मतदातामा चेतनाको कमीका कारण या मतदानशिक्षाको अभावका कारण देखा पर्न सक्ने तनावको उचित व्यवस्थापन गर्न पनि सम्बन्धित पक्षले ध्यान दिन जरुरी छ। रिसाल मनोचिकित्सक हुन्।"
"स्थानीय निर्वाचन, राष्ट्रिय उत्सव","आज स्थानीय तह निर्वाचन। जनताले पाँच वर्षका लागि घरदैलोको सरकार छान्ने महान दिन। देश विकासका लागि राष्ट्रिय महायज्ञ। निर्वाचनको राष्ट्रिय उत्सवमा सिंगो देश होमिएको छ। संविधान र लोकतान्त्रिक व्यवस्थालाई समुन्नत, बलियो, परिस्कृत र दिगो बनाउन यो निर्वाचनले महत्त्वपूर्ण योगदान पुर्याउने नै छ। लोकतन्त्रको आधारभूत मूल्यभित्र पर्छ, आवधिक निर्वाचन। २०६२०६३ को दोस्रो जनआन्दोलनको सफलतापछि संविधानसभा बनेको संविधानले तीन तहको सरकारसहित आवधिक निर्वाचनको व्यवस्था गरेको छ। त्यस अनुरूप २०७४ मा तीनै तहको चुनाव भयो। कार्यवधि समाप्तिपछि स्थानीय तहको चुनाव हुँदैछ। यसपछि प्रतिनिधिसभा र प्रदेशसभाका निर्वाचन हुनेछन्। घर नजिकको सरकार छनोटको गम्भीर र महत्त्वपूर्ण जिम्मेवारी जनताको काँधमा आएको छ। लोकतन्त्रमा जनता सर्वाेपरि हुन र जनताको आदेशले मात्रै शासन सत्ता सञ्चालन हुन्छ भन्ने मान्यता हुन्छ। अर्थात्, जनताले प्रत्येक पाँच वर्षमा निर्वाचनको माध्यममार्फत राम्रालाई सत्तामा पुर्याउने र गलतलाई दण्डको फैसला गर्छन्। लोकतन्त्रको सार्थक अभ्यास निर्वाचनबाट मात्रै हुन्छ भन्ने सर्वोपरि मान्यता छ। लोकतन्त्रले प्रत्येक नागरिकलाई आफ्नो मन र भावना जित्नेलाई मात्रै प्रतिनिधि छनोट गर्ने सुअवसर प्रदान गर्छ। निर्वाचनको मूल मान्यता नै यो स्वच्छ, निष्पक्ष र धाँधलीरहित हुनुपर्छ भन्ने हो। सबै नागरिकले आफ्नो मत निर्धक्कसाथ राख्ने पाउने र प्रत्येकको मत जाहेर गर्न पाउने हकलाई निर्वाचनले ग्यारेन्टी गरेको हुन्छ। निर्वाचन भनेको प्रत्येक नागरिकको मत हाल्ने र मत व्यक्त गर्न पाउने अधिकार हो। कुनै पनि बहानामा कुनै पनि नागरिकको मताधिकार खोस्न मिल्दैन। मताधिकार खोस्नु वा वञ्चित गर्नु भनेको उसको मानवअधिकार हनन् गर्नु हो। लोकतन्त्रमा सबै नागरिक समान हुन्छन् र प्रतिनिधि छनोटमा सबैको मताधिकार बराबर हुन्छ। संविधानले निश्चित उमेर पुगेका सबै नागरिकलाई उम्मेदवार बन्न वा मत जाहेर गर्ने अधिकारको सुनिश्चित गरेको छ। त्यसैले लोकतन्त्रको समृद्धि र समुन्नति गर्ने उच्चतम प्रणाली नै चुनाव हो। दोस्रो पटक हुन लागेको स्थानीय तह निर्वाचनमा १ करोड ७७ लाख मतदाता छन। तीमध्ये ३१ लाख नयाँ मतदाता छन। सबै मतदाताले स्थानीय वा केन्द्र सरकारको नेतृत्व एकैपटक गर्न मिल्दैन। त्यसैले जनतालाई आफ्ना प्रतिनिधिमार्फत सरकार बनाउने अवसर दिइएको हुन्छ। निर्वाचनमा एक मत नै निर्णायक हुन्छ। मतदाताले कसैको दबाब, रवाफ र प्रभावमा नपरी स्वइच्छाले भोट हाल्नुपर्छ। पार्टी र उम्मेदवारको सही मूल्यांकन गरेर विकास र समाजप्रति इमान्दारलाई भोट दिन सकियो भने मात्रै स्थानीय सरकार बलियो हुन्छ, गाउँ समाजको विकास हुन्छ। जनताले चाहेको विकास र समृद्धि आउँछ। तर, मेरो एक भोट त हो नि भनेर हेलचेक्र््याइँ गर्नु हुँदैन। त्यही एक मतले सही मान्छे नेतृत्वमा आउँछ, र एक मत भन्दै हेलचेक्र््याइँ गर्र्यौं भने फेरि खराब मान्छेबाट शासित हुन पुग्छौं। आफ्नो गाउँ ठाउँको विकास गर्न सक्ने नेतृत्वलाई मात्रै मत दिऔं। जनतालाई सुखी र समृद्धि बनाउन सक्ने प्रतिनिधि छानौं। मत हाल्नु अघि आफूले चुन्ने व्यक्तिका विषयमा एक पटक राम्रोसँग मनन् गरौं। उपयुक्तलाई भोट दिन सकेनौं भने आफू र समाजका लागि दुःख निम्त्याउनु हो। मत खेर फाल्नु हो। त्यस्ता व्यक्तिले देश, समाज र गाउँका लागि काम गर्दैनन्। पहिलेदेखि नै मत हाल्दै आएका मतदाता भोट कसरी हाल्ने भन्नेमा केही हदसम्म जानकार हुन्छन्। मतपत्रमा स्वस्तिक छाप लगाउनेदेखि पट्याएर बाकसमा खसाल्न पनि उनीहरू अभ्यस्त भइसकेका हुन्छन्। तर, नयाँ मतदाताका लागि मतदाता शिक्षा अति नै आवश्यक हुन्छ। नयाँ मतदाता भोट हाल्न उत्साहित त हुन्छन्। तर, मतदाता शिक्षाको कमीका कारण बिग्रने सम्भावना पनि उत्तिकै हुन्छ। उनीहरूले किन मतदान गर्दैछु ? कसलाई दिँदा ठीक होला ? भन्ने बुझेर मात्रै मतदान गर्नुपर्छ। हल्ला, प्रलोभन वा त्रासका कारण मत दिनु हुँदैन। मतदान गर्न जानुअघि घरबाट मतदाता परिचयपत्र बोकेर जानुपर्छ भन्ने ख्याल गर्नुपर्छ। हाम्रो समाजमा यस्ता पनि मान्छे हुन्छन्, जो अघिपछि घर बाहिर निस्किन पाउँदैनन्। चुनावका बेला निस्कने र अरूसँग भेटघाट गर्ने मौका पाउँछन्। खुसी हुँदै, नयाँ लुगा लगाएर, गीत गाउँदै, भोट हाल्न जाने गर्छन्। यस्ता उमंग र खुसीका अनेक दृश्य चुनावमा देख्न पाइन्छ। प्रतिनिधिसभा र प्रदेशसभाको निर्वाचनभन्दा स्थानीय तहको मतपत्र अलि जटिल छ। सात ठाउँमा सात छाप लगाउनुपर्छ। त्यो पनि कोठाभित्रै। वृद्धवृद्धा, शारीरिक अपांगता, हात काम्ने गरेका र आँखा राम्ररी नदेख्नेका लागि त्यति सानो कोठाभित्र छाप लगाउनु निकै कठिन हुन्छ। त्यसकारण मत रद्द हुने जोखिम निकै हुन्छ। त्यसका लागि पर्याप्त मतदाता शिक्षा चाहिन्छ। विगतका निर्वाचनमा पाँच प्रतिशतसम्म मत बदर भएको तथ्यांक छ। बदर मतसंख्या उल्लेख्य रूपमा घटाउन सकेका छैनौं। त्यसैले मतदान गरेर मात्र पुग्दैन। सही मतदान गर्न जान्नुपर्छ। अभ्यासको कमी र मतदाता शिक्षाका कारण मत बिग्रिने हुन्छ। मतदाता आफैं सजग भएर जान्नेसँग सोधेर, बुझेर मात्रै मत हाल्न जानुपर्छ। दान गरेको मत नै बिग्रियो भने के अर्थ हुन्छ र ? निर्वाचन आयोगले पनि चुनावका बेला मात्र नभई वार्षिक कार्यक्रममै मतदाता शिक्षालाई राख्नुपर्छ। जिल्लास्थित निर्वाचन कार्यालयमार्फत अघिपछि पनि मतदाता शिक्षाका कार्यक्रम सञ्चालन गरेर मतदातालाई जान्ने र बुझ्ने बनाउन सकिन्छ। निर्वाचन आयोगले यसपटक मतदाता शिक्षाका लागि विगतमा जस्तो घर दैलो गरेन। घरघरमा स्वयंसेवक पनि पठाएन। स्वयंसेवक पठाउँदा मतदाता शिक्षा प्रभावकारी नभएको र स्वयंसेवकले पनि तोकिएको जिम्मेवारी पूरा नगरेको भन्ने गुनासा विगतमा आएका थिए। आयोगले यसपटक मतदान केन्द्रमै मतदाता शिक्षा कार्यक्रम सञ्चालन गर्ने जनाएको थियो। मतदातालाई सही रूपमा मतदान गर्न सक्षम बनाउने आयोगको जिम्मेवारी त छँदैछ। स्वयं मतदाता पनि मत खेर नजाओस् भन्नेमा सचेत हुनैपर्छ। कसलाई मत दिनेभन्दा पनि कसरी मत दिने ? भनेर मतदातालाई सिकाउन जरुरी छ। त्यसका लागि आयोगले नमुना मतपत्र छापेको हुन्छ। आयोगले सामाजिक सञ्जालबाट सही मतदानका लागि प्रचारप्रसार पनि गरिरहेको छ। तर आयोगको पहलमात्रै पर्याप्त नहुन सक्छ। राजनीतिक दलका कार्यकर्ता, सञ्चारजगत् वा जजसले मतदान गर्न जानेका छन, उनीहरूले अरूलाई सिकाउनुपर्छ। मत खेर फाल्नु भनेको पनि दुरुपयोग हो। कुनै पनि दुरुपयोग निर्वाचनका लागि सकारात्मक मान्न सकिन्न। निर्वाचन आयोगलाई चुनावको तयारीका लागि यसपटक समय निकै कम भयो। पाँच वर्षमा चुनावको चक्र (साइक्लिनिङ) आउँछ भन्ने ख्याल गरिएन। त्यसअनुसार तयारी पनि गरिएन। सरकार र दलहरूले चुनावको मिति कहिले तोक्छन् भनेर आयोग पर्खेर बस्नुपर्छ। ढिलोगरी मिति तोकिदिँदा निर्वाचन व्यवस्थापनका काममा प्रत्यक्ष प्रभाव पर्छ। निर्वाचन हामी नेपालीका लागि राष्ट्रिय उत्सव हो। सबै जाति, क्षेत्र, लिंग र समुदायका व्यक्तिहरू निकै नै उत्साहित भएर निर्वाचनमा सहभागी हुने गरेका छन्। काठमाडौं रहेका अधिकांश मतदाता भोट हाल्न गाउँ गएका छन्। धनगढी, विराटनगर, नेपालगन्जलगायतका सहरमा रहेका मतदाता पनि गाउँ छिरेका छन्। गाउँमा उल्लास छ। काठमाडौं दसैंको बेलाको जस्तो भएको छ। सडकमा गाडी पातलिएका छन्। अर्कोतिर हाम्रो समाजमा यस्ता पनि मान्छे हुन्छन्, जो अघिपछि घर बाहिर निस्किन पाउँदैनन्। उनीहरू चुनावका बेला निस्कने र अरूसँग भेटघाट गर्ने मौका पाउँछन्। खुसी हुँदै, नयाँ लुगा लगाएर, गीत गाउँदै, भोट हाल्न जाने गर्छन्। यस्ता उमंग र खुसीका अनेक दृश्य चुनावमा देख्न पाइन्छ। शान्तिपूर्ण रूपमा खुसीसाथ सहभागी भइयो भने यसले अर्कै आनन्द दिन्छ। तर हरेक नागरिकले आचारसंहिताको भने ख्याल गर्नैपर्छ। आयोगले पनि मतदातामैत्री निर्वाचनका लागि प्रविधिको प्रयोगलाई बढाउनुपर्छ। विद्युतीय मेसिनको प्रयोगदेखि मतपत्रको डिजाइन मा परिवर्तन गरेर पनि मतदानलाई सहज र सरल बनाउन सकिन्छ । उप्रेती, पूर्वप्रमुख निर्वाचन आयुक्त हुन्।"
"आईपीएलमा बेंगलोरमाथि पन्जाबको सानदार जित, प्लेअफ सम्भावना कायमै",काठमाडौं : इन्डियन प्रिमियर लिग (आईपीएल) क्रिकेटमा पन्जाब किंग्सले सानदार जित हासिल गरेको छ। ब्राबोर्ने स्टेडियममा शुक्रबार राति रोयल च्यालेन्जर्स बेंगलोरलाई ५४ रनको फराकिलो अन्तरले पारजित गर्दै पन्जाब विजयी भएको हो। टस हारेर ब्याटिङको निम्तो पाएको पन्जाबले निर्धारित २० ओभरमा ९ विकेट गुमाउँदै २०९ रनको विशाल योगदान तयार पारेको थियो। २१० रनको लक्ष्य पछ्याएको बेंगलोर ९ विकेटको क्षतिमा १५५ रनमा समेटियो। बेंगलोरका लागि ग्लेन मेक्सवेलले ३५ रन बनाए। रजत पाटिदरले २६ र विराट कोहलीले २० रन जोडे। पन्जाबका कसिगो राबडाले ३ विकेट लिए। ऋषि धवन र राहुल चाहरले समान २२ विकेट लिए। यसअघि पहिले ब्याटिङ गरेको पन्जाबका लागि २०९ रनको योगफल तयार पार्ने क्रममा लिएम लिभिङस्टोनले सर्वाधिक ७० रन बनाए। जोनी बारिस्टोले ६६ रन जोडे। शिखर धवनले २१ र मयंक अग्रवालले १९ रनको योगदान गरे। बेंगलोरका हर्शल पटेलले चार विकेट लिए। वानिन्दु हसरंगा २ तथा ग्लेन म्याक्सवेलले १ विकेट लिए। जितसँगै पन्जाबले प्लेअफ पुग्ने सम्भावना जिवितै राखेको छ। १२ खेलमा ६ जितसहित १२ अंक जोडेर पन्जाब अंकतालिकाको छैठौं स्थानमा उक्लिएको छ। हारेको बेंगलोर १३ खेलमा ७ जितसहित १४ अंक जोडेर चौथो स्थानमा छ। उसको प्लेअफ सम्भावना कायमै छ। आईपीएलमा शनिबार कोलकाता र हैदरावाद भिड्दैछन्। महाराष्ट्र क्रिकेट एसोसिएसन स्टेडियममा दुबै टिम प्लेअफ पुग्ने लक्ष्यका साथ मैदानमा उत्रिनेछन्।
