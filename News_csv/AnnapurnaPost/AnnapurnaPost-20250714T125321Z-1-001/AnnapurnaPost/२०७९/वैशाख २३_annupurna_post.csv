शीर्षक,विवरण
चुनावमा स्वास्थ्य सतर्कता,"नेपालमा स्थानीय तहको निर्वाचनले हरेक कार्यकर्ता, जनप्रतिनिधि मात्र नभई सचेत मतदातामा समेत सरगर्मी चढिसकेको छ। यसै पनि वैशाखजेठको मौसम, गर्मी नै छ। जलवायु परिवर्तन, जनसंख्या वृद्धि, वातावरण प्रदूषण, बाक्लो बस्ती तथा फोहोरमैलाका कारण तराई क्षेत्रमा निकै गर्मी छ। पहाडी भूभागमा पनि गर्मीले समस्या उत्पन्न गर्दैछ। बाह्रैमहिना सिरक ओढ्नुपर्ने काठमाडौंमा समेत अहिले गर्मी निकै बढेको छ। घामको पोलाइले घमौरा आई सताउँछ तथा पसिनाले शरीरलाई दुर्गन्धित बनाउँछ। बढ्दो गर्मीसँगै जार तथा बोतलको पानी सेवन गर्नेमा पनि त्यतिकै समस्या छ। त्यसैमा सरसफाइको कमी, बासी, सडेगलेका फोहोर खानेकुरा, फोहोर बानी व्यहोरा, सडेगलेका फलफूल, जथाभावी खाना र पानीमा ध्यान नदिँदा रोगहरूले आक्रमण नगर्ने कुरै भएन। टाइफाइड, झाडापखाला, भाइरल फ्लु, पेटको दुखाइ, रुघाखोकी, बान्ता हुने, जन्डिस, हेपाटाइटिस ए, आँखा सुक्खा हुने, चिलाउने, धागोजस्ता चिरा आउने, एलर्जिक कन्जङटाइभाइटिस तथा आँखाको संक्रमणका बिरामीहरू बढिरहेका छन्। सर्पदंश, उच्च ज्वरो, छालाको रोग, बढी पसिना जाँदा शरीरमा हुने पानी अभावको कारण जल वियोजन, पिसाब र मिर्गौलामा समस्या तथा लु बढ्दै छ। गर्मी मौसममा टाउको दुख्ने, आलस्य हुने, बान्ता आउने, पानीको मात्रा कम हुने, बिरामी पर्ने आदि सम्भावना बढी हुन्छ। गर्मी मौसममा हुने सरुवा रोगहरू केही श्वासप्रश्वास र धेरैजसो पाचन प्रणालीसँग सम्बन्धित हुन्छन्। गर्मी मौसममा धेरैजसो रोग फोहोर खाना र पानीबाट लाग्ने भएकाले पाचन प्रणालीमा असर पुर्याउँछ। गर्मी तथा वर्षायाममा बढी मात्रामा देखिने समस्या खाना विषाक्त हो। विशेषगरी काँचो र नपाकेको मासु, बासी खाना, खाना बढी खाने, गह्रौं पचाउन नसकिने खाद्य पदार्थ प्रमुखतः चिल्लोले फुड प्वाइजनिङ हुने हुन्छ। पटकपटक तीन पटकभन्दा बढी पातलो दिसा हुनुलाई झाडापखाला भनिन्छ। बान्ता र पखालासँगै भयो भने स्वास्थ्यका दृष्टिले खतरनाक मानिन्छ। स्मरण रहोस्, रोग हाम्रो शत्रु हो । सावधानीको जरुरत पर्छ। झिंगा, संक्रमित माटो र फोहोर हातले खानेकुरा बनाउँदा टाइफाइड रोग सर्न सक्छ। यसमा ज्वरो बेस्सरी आउँछ, पाचन प्रणालीसँग सम्बन्धित लक्षणका साथ। बढी देखिने अर्को रोग आउँ हो। आउँ परेको बेलामा बिरामीलाई पटकपटक पातलो चिप्लो दिसासँगै रगत लाग्छ। ज्वरो आउने तथा पेट दुख्ने हुन्छ। बिरामीको दिसामा रगत मिसिएको सेतोमासी देखा पर्छ। पखाला, झाडा बान्ता, आउँ, टाइफाइड, हैजामा जति पानी खेर जान्छ त्यति नै पानी र लवण दिनु पर्छ। अधिक पसिना आउने, बालबालिकालाई घमौरा आउने तथा ठूला मानिसमा समेत छालामा विभिन्न प्रकारका संक्रमण तथा समस्या देखा पर्छन्। बालबालिकामा घमौरा आउने बढी नै देखिन्छ। त्यसैमा बाक्ला कपडा लगाएर गुम्साउने चलनले पसिना आउने ग्रन्थीहरू थुनिन्छ। अनि घमौरा धेरै आई, बढ्दै जान्छ र पाक्छ। शरीरबाट पसिना बढी निस्कँदा तर सरसफाइमा ध्यान नदिँदा, गुम्सिँदा, धुँवाधुँलो टाँसिएर डण्डीफोर र फंगस संक्रमण हुन्छ। छालाबाट चिल्लो बढी निस्कन्छ। घाम कडा हुने भएकाले अल्ट्राभाइलेट ए र बी किरणले छाला चिलाउने र डढाउने गर्छ। लु अत्यधिक गर्मीमा वायु मण्डलले तातो हावा फ्याँक्छ। जसले लु लाग्न सक्छ। लु लाग्दा शरीरबाट पसिना धेरै निस्केर पानीको कम हुन जान्छ। जसले समस्या उत्पन्न हुने र अंगहरूले तापक्रमलाई व्यवस्थित राख्न नसकी कमजोरी हुने, सिर्जित नकारात्मक असर हुन्छ। लुबाट बच्न पर्याप्त पानी पिउनुपर्छ। बिहान ११ बजेदेखि दिउँसो ३ बजेको समयमा घाममा निस्कनु हुँदैन। निस्कनै परेमा छाताको प्रयोग गर्नुपर्छ। पानीको बोतल साथैमा राखी पटकपटक पिउनु पर्छ। कडा घाममा नशालु पदार्थ सेवन गर्नु हुँदैन। गर्मीमा तराईमा लामखुट्टे धेरै लाग्छन्। जसले उच्च र तीव्र ज्वरो हुने डेंगु, फिलेरिया, इन्सेफलाइटिस, मेनिन्जाइटिस हुने सम्भावना रहन्छ। सेन्डफ्लाइले बिरामीको छाला कालो हुने, कलेजो सुन्निने र कालाजर लगाउने हुन्छ। लामखुट्टेजन्य रोगबाट बच्न लामखुट्टेको विकास र जीवनचक्र पूरा हुन दिनु हुँदैन। रोग लागेर उपचार गर्नुभन्दा रोग लाग्न नदिनु नै उत्तम हुन्छ। जसका लागि जुनसुकै उमेर र वर्गका मानिस पनि स्वास्थ्यप्रति सचेत हुनुपर्छ। भोजनमा सतर्कता, सफा शुद्ध वा पोटासियम परम्याग्नेटले धोएको खाना खानुपर्छ। जथाभावी दिसापिसाब नगर्ने, बासी सडेगलेका र अपच हुने गरी खाना खानु हुँदैन। स्मरण रहोस्, रोग हाम्रो शत्रु हो । सावधानीको जरुरत पर्छ।"
हाम्रो राजनीतिक संस्कार,"आजकल सामाजिक सञ्जाल, भेटघाट, समारोह, चिया पसल, चौतारी जहाँसुकै एउटै भनाइ सुनिन्छ, देश खत्तम पारे, बर्वादै पारे। त्यो पनि नेता र कर्मचारीहरूले। आफूमात्रै इमान्दार, देशभक्त, राष्ट्रप्रेमी र राष्ट्रसेवक। के देश नेता र कर्मचारीहरूले मात्रै बिगारेका छन् त ? यसमा आमजनताको कुनै भूमिका छैन ? सन्दर्भ विगतदेखि नै अनुत्तरित छ। अझ कहिलेसम्म रहिरहने हो थाहा छैन। सामाजिक सञ्जाल हेर्ने हो भने यस्तो देखिन्छ कि मुलुक खत्तमै हुँदैछ अथवा भइसकेको छ। यसलाई बचाउन कि त उनीहरू वा उनीहरूले समर्थन गरेको दल र त्यसकै नेता आउनु पर्छ भन्ने देखिन्छ। कि त भएका नेता र कर्मचारी सबै सखापै हुनुपर्छ भन्ने धारणा प्रत्यक्षपरोक्ष रूपमा व्यक्त गरेको पाइन्छ। हाम्रो पुस्ता नै होला थोरै समयमा धेरै राजनीतिक व्यवस्था अनुभव गर्न पाएको। विडम्बना, राजनीतिक व्यवस्था परिवर्तन भए पनि नेता र नेतृत्व भने कहिल्यै परिवर्तन भएको छैन। पञ्चायत, प्रजातन्त्र, राजतन्त्र, लोकतन्त्र हुँदै गणतन्त्रसम्म पनि खासमा कुन शासन व्यवस्था चाहिएको हो भन्ने यकिन हुन सकेको छैन। अर्कोतर्फ हाम्रो राजनीतिक संस्कार र विचार पनि परिवर्तन हुन सकेको छैन। हामीले बनाएको नेतृत्व परिवर्तन हुन नसके झैं हाम्रो संस्कार र विचारमा पनि परिवर्तन नआएको कुरा स्वीकार्न सकेका छैनौं। बरु अरूलाई दोषारोपण गर्न लालायित देखिन्छौं। अरूका कमजोरी कोट्याउन अग्रसर हुन्छौं। आन्दोलन गरेर फ्याँकेका राजा अहिले फेरि चाहिएको देखिन्छ। कतिपय त गणतन्त्रभन्दा राजतन्त्र प्यारो भन्ने अभिव्यक्ति प्रत्यक्षपरोक्ष रूपमा भन्न थालेका छन्। कतिपयले यी सबैभन्दा एकदलीय पञ्चायत नै ठीकसम्म भन्न पछि परेका छैनन्। आफू समर्पित दल र नेतृत्वमा सरकारमा जाँदा मात्र सबै सही हुन्छ होइन भने केही राम्रो हुँदैन। अनुकूलको राज्य व्यवस्था भए सबै काम यसले नै गर्यो त्यो पनि भव्य। अर्को जानेबित्तिकै यसले केही गर्दैन भनेर माहोल नै बिगार्ने परिपाटी पनि छ। अथवा गइहाले त्यसले गरेका काम गतिलै भएन भन्ने हुइम फैलाइन्छ। त्यति मात्रै नभएर अन्य मुलुकका तमाम उदाहरण र नेतृत्वको बखान पनि गर्न भ्याएकै हुन्छौं। तर, त्यहाँका जनतासँग हाम्रो तुलना भने कदापि गरेका छैनौं। हाम्रो राजनीतिक संस्कार कस्तो छ त ? यसैमा निर्भर भएको छ हाम्रो राजनीतिक व्यवस्था र नेतृत्व। अहिलेका पर्यटनमन्त्री प्रेम आलेको चर्चा परिचर्चा छताछुल्ल भएको छ। त्यस्तै, उहाँसँगै पूर्व पर्यटनमन्त्री योगेश भट्टराई पनि चर्चामै हुनुहुन्छ। यसैगरी रेणु यादव, सीके राउत, विप्लवका कार्यकर्ता र उनीहरूको कार्बाही केही सञ्चारमाध्यमको उदाहरण मात्रै लिँदा पनि हाम्रो राजनीतिक संस्कार प्रष्ट हुन्छ। सन्दर्भ केलाउनु मात्र पर्छ, अचम्म लाग्छ। कहिले फलानो त कहिले फलानो मन पर्छ। कहिले राजा ज्ञानेन्द्र, कहिले डा गोविन्द केसी अनि कहिले रञ्जु दर्शना ! तिनको दिगोपन वा तिनले खेलेका भूमिका कति र कस्ता छन् ? समयले न निष्पक्ष जवाफ दिइसकेकै छ। केही समयपछि फेरि यीलगायत उल्लेख्यनीय पात्रहरू मन पर्दैन। मन किन पर्दैन ? यसको छोटो उत्तर हुन सक्ला, आफ्नो अनुकूलको समर्थन नगरेको, आफ्नो दल निकट नेतृत्वको विपक्षमा बोलेको वा होहल्लाको पछि लागेर नबुझी समर्थन गरिएको आदि। अहिलेसम्म खोट्ट्याएका छैनौं कि उनीहरू कति ठिक हुन्, कस्तो पृष्ठभूमिबाट आएका हुन्, बोल्ने मात्रै हुन् कि गर्ने पनि हुन् वा सत्य बोल्ने र असत्यको विरोध गर्ने हुन्होइनन् ? केही थाहा छैन। हामीले कहिल्यै राम्रोलाई राम्रो र नराम्रोलाई नराम्रो भन्न सकेनौं। वर्तमान समाज जे देखिन्छ, यसका पछाडि हाम्रा यिनै प्रवृत्ति कारक छन्। यसलाई हामी आत्मसात् गर्न भने असमर्थ छौं। राजनीतिक समर्थन यसरी आँखै देख्न नसक्ने भयो कि आफूले समर्थन गरेको बाहेक कुनै पनि ठीक छैन। अरूले गरेका राम्रा कुरासमेतलाई नराम्रो भन्ने र नराम्रोलाई होइन वा ढाकछोप गर्नेतर्फ सधैं अग्रसर रहने नियतले समस्या छ। हामीले न चाहेजस्तो नेतृत्व परिवर्तन गर्न सकेका छौं न त शासन व्यवस्थामा सुधार नै गर्न सकेका छौं। राजनीतिक समर्थन नै बुझेर वा पढेर भएको छैन। अर्कोतर्फ, नेता र नेतृत्वले पनि आम जनतालाई राजनीति, शासनव्यवस्था वा कार्यशैली बुझाउन सकेका छैनन्। कारण उनीहरू पनि अनभिज्ञ भएर हो वा जनता हुँदाहुँदै नेता भएर हो ? त्यो उनीहरूलाई मात्रै थाहा होला। पछिल्लो पुस्तालाई कांग्रेस, कम्युनिस्ट, माओवादी, मधेसवादी, राप्रपालगायत कुनै पनि दल कसरी भए ? यिनमा के छ ? यी बीच तात्विक अन्तर के छ ? विगतमा के गरे अनि वर्तमानमा के गर्दैछन् ? केही थाहा छैन। हजुरबुवा, हजुरआमा, बुवा, आमा, काका, काकी, मामा, माइजू जुन पार्टीमा लागे, पछिल्लो पुस्ता उतै लाग्यो। अर्को कुनै आधार र प्रमाण देखिँदैन। अर्कोतिर नेपाली जनतामा बढी नै विचार अभिव्यक्तिको स्वतन्त्रता प्राप्त गरेको भान हुन्छ। विचार अभिव्यक्तिको स्वतन्त्रता छ भन्दैमा सधैं नेता र नेतृत्वलाई मात्रै गाली गर्ने कि हामी जनता पनि सुध्रने ? अब यसमा खासगरी युवा पुस्ता अग्रसर हुनैपर्छ। होइन भने अवस्था भयावह हुँदै जानेछ।"
खर्च सीमा निर्धारणका आधार,"लोकतन्त्रको पुनर्बहाली २०४७ सालमा भएपछि २०४८ को संसदीय निर्वाचनमा निर्वाचन प्रचारप्रसारको खर्चमा सीमा तोक्ने दायित्व ऐनअनुसार निर्वाचन आयोगको काँधमा आएको थियो। त्यस्तै, स्थानीय निकाय निर्वाचनका लागि पनि यो काम निर्वाचन आयोगको जिम्मामा आएको थियो। संविधानसभा निर्वाचन हुँदै यो कानुनी प्रावधान वर्तमान प्रतिनिधिसभा सदस्य निर्वाचन र अहिले हुन लागेको स्थानीय तहको निर्वाचनसम्म कायम छ। निर्वाचन आयोगको अधिकार यसको विपरीत भारत, पाकिस्तान र बंगलादेशलगायत अन्य मुलुकमा खर्चको सीमा तोक्ने काम त्यहाँका सरकारले ऐन बनाएर गर्दै आएका छन्। पाकिस्तानमा केही समयका लागि खर्च सीमा निर्धारणको प्रावधान ऐनबाट झिकिएको थियो। पछि यसलाई पुनस्र्थापित गरियो। नेपालमा प्रसंगमा एउटा रोचक प्रसंग के छ भने निर्वाचनमा सहभागी हुने उम्मेदवारहरूले राख्ने धरौटीको सानो र नगण्य रकमको निर्धारण ऐनबाट हुँदै आएको छ। प्रचारप्रसारको खर्चको सीमाको निर्धारणको अधिकार निर्वाचन आयोगलाई दिइएको छ। सम्भवतः निर्वाचन खर्चको सीमालाई समयसापेक्ष बनाउनका लागि प्रचारप्रसारमा उपयोग हुने साधन र सामग्रीहरूको मूल्य परिवर्तन हुने सम्भावना छ। त्यसैले संसद्बाट ऐन बनाई लागू गर्न बढी समय लाग्न सक्ने सम्भावना हुन्छ। त्यही कारणले सो अधिकार आयोगलाई दिइएको हुनुपर्छ। पुनः सरकार संसद्को बहुमत प्राप्त दलको रहेकाले अल्पमतको उचित कदर रहोस् भन्ने सोचले यो अधिकार निर्वाचन आयोगलाई सुम्पिएको हुनुपर्छ। साथै निर्वाचन आयोग एउटा संवैधानिक निकाय भएकाले र यसको गठन विशेष संवैधानिक व्यवस्थाअनुसार भएकाले आयुक्तहरूले स्वतन्त्र र निष्पक्ष हुनुपर्छ। त्यसरी निर्वाचन गराउन सक्ने विचारले यो दायित्व आयोगलाई प्रदान गरिएको हुनुपर्छ। यस्तो अधिकारको प्रयोग आयुक्तले कसरी गरी रहन्छन् ? त्यो विचारपूर्ण प्रश्न छ। निर्वाचन प्रचारप्रसार खर्च सीमा निर्धारणको आधार मतदान प्रक्रियामा दुईवटा मुख्य अंग हुन्छन् मतदाता र उम्मेदवार। मतदाताले आफ्नो सर्वाधिक प्रतिनिधिको चयन गर्नुपर्ने भएकोमा प्रत्येक उम्मेदवारले आफ्नो योग्यता र क्षमतालाई मतदाता समक्ष प्रस्तुत गर्नु पर्ने हुन्छ। ती मध्येबाटै निश्चित संख्यामा आफ्नो प्रतिनिधि छान्छ। अतः प्रचारप्रसारको खर्चको सीमा निर्धारणको पहिलो र मुख्य आधार मतदाताको संख्या हुन आउँछ। खर्च सीमाको निर्धारणको दोस्रो आधार प्रचारमा प्रयोग हुने सवारीसाधन र अन्य उपकरणहरूको संख्या निर्धारण हो। एउटा उम्मेदवार समक्ष प्रत्येक मतदातासम्म कसरी पुग्ने भन्ने चुनौती रहन्छ। त्यसका लागि उपयुक्त साधन र उपकरणहरूको निर्धारण हुनु पनि खर्च सीमा निर्धारणको आधार हुन्छ। साथै मतदाताको स्थान वा बस्ने स्थानको सुगमता र असुगमता पनि खर्चको निर्धारणको आधार हुन जान्छ। तराई मधेसको समथर भूभाग र पहाड र उच्च पहाडी भेगको विकटता पनि खर्चको सीमा निर्धारण गर्छ। तराई मधेस र उपत्यकाका समथर भूभागमा उम्मेदवार सजिलोसित मतदाता समक्ष पुग्छन्। जबकि पहाडमा यो असहज छ, बढी खर्चिलो हुन जान्छ। यी ठाउँहरूमा प्रयोग हुने सवारीसाधन पनि भिन्न हुन्छन्। अतः यी सबै कुरालाई खर्चको सीमा निर्धारणको आधार बनाउन उचित हुन्छ। वर्तमान खर्च सीमाको मूल्यांकन निर्वाचन आयोगले महानगरका मेयर र उपमेयरले बढीमा ७ लाख ५० हजार रुपैयाँसम्म खर्च गर्न पाउने सीमा निर्धारण गरेको छ। जुन सीमाहरू २०७४ सालको निर्वाचनमा थियो। विगत पाँच वर्षमा भएको वस्तुहरूको मूल्यवृद्धिले पनि खर्च सीमालाई छोएन। यसको अर्थ हो गत निर्वाचनको खर्च सीमा वैज्ञानिक र व्यावहारिक थिएन। किनकि त्यसको आधार ठोस थिएन। काठमाडौं महानगरको मतदाता संख्या करिब तीन लाख छ। काठमाडौं जिल्लाका १० वटा संसदीय क्षेत्रको मतदाताको संख्या र (गत निर्वाचनताका) सबैभन्दा बढी दुई नम्बर क्षेत्रमा थियो। त्यस क्षेत्रको कुल मतदाता संख्या ७४ हजार ७ सय ५६ थियो र सबैभन्दा कम संख्या क्षेत्र नं १ को थियो। जुन ४२ हजार ४ सय ९० थियो। गत संसदीय निर्वाचनमा आयोगले प्रचारप्रसार खर्च सीमा २५ लाख तोकेको थियो। मतदाताको संख्याको आधारमा महानगरको मेयर पदका लागि खर्चको सीमा बढीमा ७ गुणा र घटीमा ४ गुणा बढी हुनु पथ्र्यो। प्रचारप्रसारको खर्चको सीमा निर्धारणको पहिलो र मुख्य आधार मतदाताको संख्या हुन आउँछ। दोस्रो आधार प्रचारमा प्रयोग हुने सवारीसाधन र अन्य उपकरणहरूको संख्या निर्धारण हो। तर प्रचारप्रसार गर्ने दिनको संख्या संसदीय क्षेत्र निर्वाचन र स्थानीय निर्वाचनमा तीन गुणाले कम भएकाले (संसद्का लागि ३० दिन र स्थानीयका लागि १० दिन) यो सीमा तीन गुणा कम हुनु पथ्र्यो। सात गुणा अर्को आधारमा यो सीमा १ करोड ७५ लाख नभई एक तिहाइको दरले खर्च सीमा ५८ लाख पथ्र्यो। अथवा, चार गुणाको आधारमा यो सीमा एक करोड नभई एक तिहाइले खर्च कम हुनुपर्ने हिसाबले यो सीमा ३३ लाख हुनु पथ्र्यो। उपरोक्त दुवै निर्वाचनको खर्चको सीमा निर्धारणले स्पष्ट पार्छ कि सीमा निर्धारण प्रक्रियाबिना कुनै निश्चित आधारमा भएको थियो। वर्तमान निर्धारित सीमा पनि कुनै ठोस आधाररहित छ कि ? यस्तो किसिमको हचुवा खर्च निर्धारणले उम्मेदवारलाई खर्चको विवरण ढाँट्ने झुक्याउन बाध्य पार्छ कि ? खर्च सीमाका सन्दर्भमा यसको निर्धारणबाट के लाग्छ भने निर्वाचन आयोगले त्यसका लागि उचित गृहकार्य गर्दैन कि ? गाउँपालिकाका वडाध्यक्ष र वडा सदस्यहरूका लागि यो सीमा १ लाख ५० हजार भएको छ। के तराई मधेसको वडाको मतदाता संख्या बढीमा दुई वा तीन हजार हुन्छ। जुन दुई वा तीन टोलमा बस्छन्। के वडाका उम्मेदवारहरूले यस सीमित संख्याका मतदाताहरू जोसित सधैंभरि भेट भइरहने अवस्था रहन्छ, त्यसका लागि यति खर्च सीमा किन ? वडामा न त ठूलो सभा गर्नुपर्छ, न लाउडस्पिकरकै धेरै प्रयोग। एउटा हातेमाइकले पनि हुन सक्छ। उम्मेदवारको खर्च धरौटीको रकम, मतदाता नामावली खरिद र केही कार्यकर्तालाई प्रचारप्रसार र मतदानको दिनमा गर्नु पर्ने हुन्छ। यसबाहेक अरू कुन पारदर्शी खर्च हुन सक्छ ? तर, पहाडी भेगमा यो रकम उचित लाग्छ। किनकि त्यहाँका वडाहरू टाढाटाढा पनि छन्। निर्वाचन आयोगलाई सुझावहरू निर्वाचन आयोगले जिल्ला समन्वय समितिका प्रमुख र उपप्रमुख तथा सदस्यहरूको पदका लागि खर्चको सीमा घटाएको छ। यो काम प्रशंसनीय हो, तर के यी सीमाहरू घटाउनका लागि उचित र पारदर्शी आधार छन् त ? आयोगले उम्मेदवारलाई एउटा निश्चित रूपको फाँटवारी शीर्षकमा बुझाउने व्यवस्था गरेको छ। के यी बुँदाहरूको पनि छुट्टाछुट्टै सीमा निर्धारण गरिएको छ ? यदि तोकिएको छ भने त्यो बढी प्रभावकारी हुन्छ। निर्वाचन खर्चको सीमामा परिवर्तन हुन सक्दैन। तर, यसै वर्ष हुने प्रदेश र संघीय संसद्को निर्वाचनताका खर्चको सीमा निर्धारण हचुवा किसिमले नगरी निश्चित ठोस आधारमा होस्। यस लेखको उद्देश्य पनि यही हो। यदि आयोगले निर्वाचन आचारसंहिता २०५२ र स्थानीय निकाय निर्वाचन आचार संहिता २०५४ लाई पनि अध्ययन गरी आचारसंहिता तयार पारेको भए सायद यो सीमा बढी वस्तुनिष्ठ हुन्थ्यो। भविष्यमा पनि बढी वस्तुनिष्ठ हुन्छ जस्तो लाग्छ।  मिश्र, पूर्वनिर्वाचन आयुक्त हुन्।"
जिम्बावेसँग नेपाल पराजित,"काठमाडौं : नेपाल पहिलो एक दिवसिय अभ्यास खेलमा जिम्बावे एसँग पराजित भएको छ। कीर्तिपुरस्थित त्रिवि मैदानमा आज भएको खेलमा नेपाल जिम्बावे ए सँग तीन विकेटले पराजित भएको हो। नेपालले दिएको १३७ रनको सामान्य लक्ष्य जिम्बावे ए ले २६ ओभरमा सात विकेट गुमाउँदै पुरा गर्यो। जिम्बावे ए का लागि इनोसेन्ट कैयाले सर्वाधिक ४८ रनको योगदान दिए। उनी ४८ बलमा चार चौका र एक छक्कासहित ४८ रनमा अविजित रहे। त्यसैगरी चेपाश झुवायाले ३२ रन जोड्दा ब्राड इभान्सले १७ तथा रोय कैयाले १४ रन जोडे। बलिङमा नेपालका सन्दीप लामिछाने र करण केसीले समान २२ विकेट लिए भने सोमपाल कामी र सागर ढकालले ११ विकेट लिए। त्यसअघि टस हारेर पहिले ब्याटिङको निम्तो पाएको नेपाल ३१ दशमलव तीन ओभरमा सबै विकेट गुमाउँदै १३६ रनमा समेटियो। नेपालका लागि सोमपाल कामीले सर्वाधिक ३० रनको योगदान दिए। त्यसैगरी करण केसीले २५ रन बनाए भने कुशल भुर्तेल १९ रनमा आउट भए। दिपेन्द्रसिंह ऐरीले १८, आरिफ शेखले पाँच तथा रोहित पौडेलले तीन रन जोडे। जिम्बावे ए का ब्राड इभान्सले सर्वाधिक चार विकेट लिए भने भिक्टर न्याउची, ब्रेन्डन मभुताले र चेपाश झुवाओले समान २२ विकेट लिए। आइसीसी पुरुष क्रिकेट विश्वकप क्रिकेट लिग दुईअन्तर्गत अमेरिकामा हुने त्रिकोणात्मक एक दिवसीय सिरिजको तयारीस्वरूप नेपालले जिम्बावे एसँग सिरिज खेलिरहेको हो। दोस्रो एकदिवसिय अभ्यास खेल शनिबार हुनेछ। रासस"
१९ औं एसियाली खेलकुद स्थगित,काठमाडौं : १९ औं एसियाली खेलकुद अनिश्चित समयका लागि स्थगित भएको छ । चीनको होङझोउ सहरमा सेप्टेम्बरका लागि निर्धारण गरिएको एसियाली खेलकुद अनिश्चितकालका लागि स्थगित भएको हो । ओलम्पिक काउन्सिल अफ एसियाले शुक्रबार सूचना जारी गर्दै सेप्टेम्बर १० देखि २५ सम्म चीनको होङझोउ सहरमा आयोजना हुने १९ औं एसियाली खेलकुद स्थगित भएको जनाएको छ। खेलकुद स्थगितको कारण नखुलाइए पनि हाल चीनमा कोरोना संक्रमण बढिरहेको छ। यसै कारण पनि एसियाली खेलकुद स्थगित भएको हुनसक्ने आंकलन गरिएको छ।
