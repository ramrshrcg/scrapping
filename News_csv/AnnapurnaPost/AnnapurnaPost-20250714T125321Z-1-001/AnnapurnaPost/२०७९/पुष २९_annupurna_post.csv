शीर्षक,विवरण
घट्दो मतदानको अर्को वर्ष : २०२२,"सन् २०२२ मा नेपाललगायत विश्वका करिब पाँच दर्जन मुलुकमा आमसंसदीय निर्वाचन भए। नेपालको प्रतिनिधिसभा तथा प्रदेशसभा निर्वाचनमा अपेक्षाभन्दा कम, ६१ दशमलव ३५ प्रतिशत मतदान भयो। निर्वाचन आयोगले ७० प्रतिशत मत खस्ने अपेक्षा गरेको थियो। २०७४ सालमा भएका दुई चरणका आमनिर्वाचन (मंसिर १० र २१ गते) मा ६८ दशमलव ६७ प्रतिशतले मतदान गरेका थिए। वैशाख ३० को स्थानीय तह निर्वाचनमा ६५ दशमलव ०७ प्रतिशतले मतदान गरेका थिए। यी दुई निर्वाचनकै तुलनामा प्रतिनिधिसभा तथा प्रदेशसभा निर्वाचनमा कम मतदान भयो। नेपालबाहिर निस्कौं, एकपटक। हेरौं एसियालाई मात्र। यहाँका करिब एक दर्जन मुलुकका मतदान प्रतिशत हेर्दा नेपाल तल्लो ४ मा परेको छ। तुर्कमेनिस्तानको ९७ प्रतिशत (एसियाली मुलुकको बढी) र कुबेतको ५० प्रतिशत (कम) लाई नेपालको पछिल्ला मतदान प्रतिशत दाँजेर हेर्दा उदार प्रजातन्त्र भएको नेपालले बढी अपेक्षा गर्नु स्वाभाविक हो। यसमा निराश नै हुनुपर्ने पनि त्यति देखिँदैन किनभने विश्वका २४ मुलुकमा नेपालको भन्दा कम मतदान भएको छ। संसारकै तथ्यांक हेर्दा सबभन्दा बढी ओसेनियाको नाउरुमा सेप्टेम्बर २४ को संसदीय निर्वाचनमा ९७ दशमलव ०९ प्रतिशत र सबभन्दा कम डिसेम्बर १७ मा ट्युनिसियाको संसदीय निर्वाचनमा ११ दशमलव २२ प्रतिशत मतदान भयो। यसो भनेर नेपालले हात बाँधेर बस्ने अवस्था पनि होइन। दिगो र थितिको प्रजातन्त्रका लागि मतदानको प्रतिशतलाई मूल सूत्र नै मान्नुपर्छ। उक्त प्रतिशत सन्तोषजनक नरहेका निर्वाचन धेरै हुँदै आएका छन्। सन् २०२२ पनि यसबाट अछुतो रहन सकेन। निर्वाचन भएका दुई तिहाइ मुलुकमा मतदान घटेको पाइएको छ। करिब पाँच दर्जनमध्ये २७ मुलुकले मात्र ६० प्रतिशत मत कटाएका छन्। १२ मुलुक ५० प्रतिशतको सीमाभन्दा तल छन्। सुरुमा अफ्रिका, जहाँका नौ मुलुकमा आमसंसदीय निर्वाचन भयो। लाजमर्दो मत खसेको ट्युनिसियापछि लेसोथोमा ३८ प्रतिशत र सेनेगलमा ४६ दशमलव ६ प्रतिशत मतदान भए। यी मुलुकको तुलनामा इक्वेटोरियल गिनीमा ९८ दशमलव ४ प्रतिशत, साओ टोम एन्ड प्रिन्सेपेमा ६५ दशमलव ६७ प्रतिशत र केन्यामा ६४ दशमलव ७७ प्रतिशत उच्च रहे। दुई वर्षअघिको केन्याको राष्ट्रपतीय निर्वाचनमा पनि यसपटक जति नै मतदान भएको थियो। यसपटक राम्रो अपेक्षा गरिएको थियो, त्यो भएन। महिला सहभागिता २१ प्रतिशत बढ्यो। चुनाव विश्वसनीय र शान्तिपूर्ण रह्यो। अनि केन्याको निर्वाचनमा जातीय मुद्दाका विषय कम उठे। उता लेसोथोमा खसेको ३८ प्रतिशतमाथि आन्तरिक बहस चलेको छ। धेरैले चुनावमा भाग लिन अस्वीकार गरेर लेसोथोको राजनीतिप्रति असन्तुष्टि व्यक्त गरेका छन्। चुनावमा संलग्न नभएकाहरू सत्ताविरोधी सुुरमा थिए। यहाँ यसपटक सन् २०१७ को पछिल्लो चुनावमा मतदान गर्ने ४७ प्रतिशतभन्दा करिब १० प्रतिशत अंक मत खसेको हो। नेपालमा यस पटकको चुनावमा पनि राजनीतिप्रति असन्तुष्टिले अप्रत्यक्ष चुनाव बहिष्कार भएको हो भन्ने देखिएकै हो। अमेरिकी (उत्तरदक्षिण) मुलुकका निर्वाचनमा ३१ दशमलव ६ प्रतिशतदेखि ७९ दशमलव २ प्रतिशतबीचमा रहे। ९ मुलुकका निर्वाचनमध्ये संयुक्त राज्य अमेरिकाको मध्यावधिमा ४७ प्रतिशत मतदान भयो र मध्यावधिमा धेरै आशाजनक मतदान अमेरिकाले देखेको छैन। सन् २०१८ को मध्यावधिले ४८ प्रतिशत मत पायो, जुन सन् १९७८ यताकै धेरै थियो। अमेरिकाबाहेक अरू उत्तरदक्षिण अमेरिकी मुलुकमध्ये डोमिनिकामा ३१ दशमलव ६ प्रतिशत र ब्राजिलमा ७९ दशमलव २ प्रतिशत मतदान भयो। यस क्षेत्रका निर्वाचनमा अक्टोबर ३० को दोस्रो चरणको निर्वाचनमा पराजय भोगेका जेर बोल्सोनारोले निर्वाचन परिणाम नमान्ने भएपछि ब्राजिल बढी चर्चित हुन पुग्यो। उनको यो लेग्रो पसाराई अमेरिकाका पूर्वराष्ट्रपति डोनाल्ड ट्रम्पको जस्तै रह्यो। बोल्सोनारोले कोभिडकालमा राष्ट्रपति ट्रम्पकै शैलीमा कोभिड संक्रमणलाई अस्वीकार गरे। प्रजातन्त्रिक पद्धतिको इतिहासमा यी दुई महाशयलाई नमुुना नै मानिनेछ। ब्राजिलले तानाशाहीबाट प्रजातान्त्रिक सरकारको यात्रा सफलतापूर्वक पार त गरेको छ, यसले अझै राम्रो पूर्णस्पष्ट र संस्थागत लोकतान्त्रिक पद्धतिको विकास गर्न सकेको छैन। नेपालले पनि पूर्णस्पष्ट र संस्थागत लोकतान्त्रिक पद्धतिको विकास नसकेकै त छ। चुनावी चर्चामा एसिया फर्कंदा, तुर्कमेनिस्तानको ९७ प्रतिशतलाई त्यति भरपर्दो मान्न सकिन्न। यो मुलुक निर्देशित प्रजातन्त्रको सिकार भएको अनुभूत हुन्छ। अमेरिकी सहयोग संस्था, यूएसएआईडीले तुर्कमेनिस्तानको प्रजातन्त्रको टिप्पणीमा भनेको छ, तुर्कमेनिस्तान एक निरंकुश राज्य हो, जहाँ सुशासन र लोकतान्त्रिक सुधारको प्रवद्र्धनका लागि सीमित अवसरहरू छन्। जबकि तुर्कमेनिस्तान सरकारले अन्य देशहरूबाट उत्कृष्ट अभ्यास र मोडेलहरू अपनाउन दृढ चासो देखाएको छ, समग्र लोकतन्त्रीकरण प्रक्रिया सुस्त छ। स्याबासको पात्र फिलिपिन्स बनेको छ, जहाँको मे ९ को राष्ट्रपतीय निर्वाचनमा ८३ दशमलव २ प्रतिशत मतदान भएको छ। बहराइनमा ७३ प्रतिशत र पूर्वी टिमोरमा पहिलो चरणमा ७७ दशमलव २६ तथा दोस्रो चरणमा ७५ दशमलव १७ प्रतिशत मतदान भएको छ। यदि आफूलाई प्रजातन्त्रका लागि कान्छामै पर्छौं भनेर भन्ने हो भने नेपालले विश्वका कान्छा मुलुकमध्येको एक पूर्वी टिमोरबाट केही सिक्नुपर्छ। टिमोरले प्रतिस्पर्धात्मक चुनावहरू गर्दै आएको छ र शक्तिको शान्तिपूर्ण स्थानान्तरण भएको पनि छ, तर यसको लोकतान्त्रिक संस्थाहरू कमजोर छन्, र स्वतन्त्रताका लागि लडेका प्रमुख व्यक्तिबीचको विवाद राजनीतिक मुद्दामा अग्रस्थानमा आउँछ। नेपालको समस्या पनि यस्तै हो। युरोप केही अपवादलाई छाडेर निर्वाचनका लागि नमुना महादेशका रूपमा चिनिन्छ। युरोपका करिब डेढ दर्जन मुलुकमा भएका आमसंसदीय निर्वाचनमध्ये सर्वोत्कृष्ट निर्वाचन हुने स्विडेनमा ८४ दशमलव २ प्रतिशत मत खसेको थियो। उता डेनमार्कले ८३ दशमलव ७ प्रतिशत मत खस्यो। फ्रान्समै बरु त्यति सन्तोषजनक मतदान भएन। त्यहाँको दुई चरणको संसदीय निर्वाचनमा करिब ५३ प्रतिशत मतदाताले मतदान गरिदिएनन्। उता दुई चरणकै राष्ट्रपतीय निर्वाचनमा भने करिब ७४ र ७२ प्रतिशत मत खस्यो। तर यी प्रतिशत अघिल्ला राष्ट्रपतीय निर्वाचनका तुलनामा घटेको हो। चेक रिपब्लिकको सिनेटको निर्वाचन कम रोचक भएन, जहाँको पहिलो चरणमा करिब ४२ प्रतिशत मतदान भएकोमा दोस्रोमा २० प्रतिशत पनि मत खसेन। बुल्गेरिया चेक रिपब्लिकभन्दा थोरै राम्रो रह्यो, जहाँ ३९ दशमलव ३ प्रतिशत मत खसेको थियो। चेक रिपब्लिकस्थिर प्रजातन्त्र बन्ने प्रयासमा धेरै चुकेको छ भने बुल्गेरियामा सत्ता परिवर्तन धेरै हुने गरेको छ। ५० देखि ६० प्रतिशत मतदान हुने देश पनि यहाँ देखिए। ओसेनियातर्फ संसारकै सबैभन्दा बढी ओसेनियाको नाउरुमा सेप्टेम्बर २४ को संसीदय निर्वाचनमा ९७ दशमलव ०९ प्रतिशत खसेको थियो भने यस क्षेत्रका पाँच निर्वाचनमा सबभन्दा कम भानुअटुमा ४४ दशमलव १६ प्रतिशत मत खसेको थियो। अस्ट्रेलियामा तीन निर्वाचन भए, सन् २०२२ मा। सबैमा ८८ प्रतिशतभन्दा बढी मत खसेको छ। अस्ट्रेलियामा मतदान नगर्नेलाई जरिवाना गरिन्छ। यसका लागि २० डलर तोकिएको छ, यो तिर्न नसके बढेर २ सय २२ हुन्छ। अस्ट्रेलिया अब्बल मुलुकमै रहे पनि जरिवाना लगाउँदालगाउँदै पनि यहाँको प्रजातन्त्रले किन बाटो बिराउँदैछ भन्ने प्रश्न पटकपटक गरिन्छ। मतदान बढाउन महिला उम्मेद्ववारी र सहभागिता सधैं उल्लेख्य हुन्छ। यसलाई सन्दर्भ मान्ने हो भने सन् २०२२ ले दुुई महिला प्रधानमन्त्री र पाँच महिला राष्ट्रपति पायो। मतदातालाई निर्वाचन केन्द्रसम्म लैजान चुनावी मुद्दा, नेपालजस्तो मुलुकमा निर्वाचन शिक्षामा लगानी, एकै वर्षकै अवधिमा हुने चुनावमा जान जाँगर आदि महŒवपूर्ण हुन्छ। मतदातालाई बल गरेर हुँदैन भन्ने पनि छ। उमेर, लिंग, शिक्षा, सामाजिकआर्थिक स्थिति र जातिले व्यक्तिले मत खसाल्ने जाँगरमा असर गर्न सक्छ। विश्वका केही मुलुकजस्तै हामी त जातिका कुरा पनि गर्छौं बेलाबखत। जातका कुरा नगर्ने मुलुकका आफ्ना समस्या छन नै, जस्तोः मतदान परिचयपत्र (नागरिकता वा अन्य सरकारका तर्फबाट जारी परिचयपत्र हुँदाहुँदै किन चाहियो ?), मतदान केन्द्र टाढा हुनु, मतदानका दिन सार्वजनिक बिदा नहुनु, निजी कम्पनीले बिदा नदिनु, अशान्त देशमा सुरक्षाको बन्दोबस्त। धेरैजसो लोकतान्त्रिक सरकारहरूले राष्ट्रिय चुनावमा भाग लिनुलाई नागरिकको अधिकार ठान्छन्। नागरिकले यसलाई दायित्व ठान्ने बनाउन धेरै कसरत हुनुपर्छ। केही देशहरूमा, जहाँ मतदानलाई कर्तव्य मानिन्छ, चुनावमा मतदान अनिवार्य गरिएको छ र राष्ट्रिय संविधान तथा निर्वाचन कानुनमा यसलाई नियमन गरिएको छ। केही देशहरूले गैरमतदाताहरूलाई प्रतिबन्ध लगाउनसम्म गरेका छन्। अनिवार्य मतदान कुनै नयाँ अवधारणा होइन। अनिवार्य मतदान कानुन लागू गर्ने पहिला देशहरूमध्ये बेल्जियम सन् १८९२ मा, अर्जेन्टिना १९१४ र अस्ट्रेलिया १९२४ हुन्। भेनेजुयला र नेदरल्यान्डजस्ता देश उदाहरण हुन्, जसले आफ्नो इतिहासमा एकपटक अनिवार्य मतदान गर्ने अभ्यास गरे तर पछि हटाए पनि। अनिवार्य मतदान अझै १६ जति मुलुकमा पूर्ण रूपमा कायम छ। चुनावको विश्व थितिले नेपाललाई सिकाउने कला धेरै छन्। २०१५ सालको पहिलो निर्वाचन (४२ दशमलव १९ प्रतिशत मतदान) भन्दा बढी मात्र खसेको मतदानका कारण थोरै भए पनि झस्केको निर्वाचन आयोगलाई बिजुली चम्कँदा नतर्सने कलाको पाठ पो भने कसले लेखिदेला भन्ने यसै रह्यो। के निर्वाचन शिक्षामा खर्च बढाउनु पर्ने हो ? निर्वाचन अनिवार्य गर्नुपर्ने हो ? (नभए जरिवाना), निर्वाचन केन्द्रहरू थप्नुपर्ने हो ? के राजनीतिक दलहरू निर्वाचन शिक्षाका लागि जिम्मेवार छन् ? महिला तथा युवा सहभागिता बढाउनुपर्ने हो ? विद्यालयका पाठ्यपुस्तकमा प्रजातन्त्र र निर्वाचनका पाठहरू थप्नुपर्ने हो ? निर्वाचन केन्द्रमा सुरक्षा बढाउनुपर्ने हो ? वृद्धवृद्धा तथा अपांगमैत्री निर्वाचन स्थलको सोच खोइ त ? निर्वाचन आयोगलाई यस्तै हुटहुटी पक्कै हुनुपर्छ। कोइराला अमेरिकामा अक्षरिकाको सम्पादन गर्छन्।"
अनपेक्षित राजनीति तर अपेक्षा,"मुलुकको राजनीतिले यतिबेला जुन मोड लिएको छ, त्यसको कल्पनासम्म कसैले गरेको थिएन। कतिपय राजनीतिक विश्लेषकको प्रक्षेपण पनि सही हुन सकेन। राजनीतिमा युगै बिताएका अनुभवी नेताहरूको अनुमानले पनि काम गरेन। किनभने नेपाली राजनीतिमा अहिले सबैभन्दा चतुर खेलाडीका रूपमा नेकपा एमालेका अध्यक्ष केपी शर्मा ओली देखिएका छन्। उनैले चालेको गोटीमा बनेका छन्, माओवादीका अध्यक्ष पुष्पकमल दाहाल प्रचण्ड प्रधानमन्त्री! त्यसैले निरर्थक लाग्छ, माओवादी केन्द्रका ससाना कामरेडहरूको उफ्राइ पनि! नेताले आफूलाई जति नै त्यागी बताए पनि आखिर राजनीतिको लक्ष्य त सत्ता नै भएको पुष्टि वर्तमान राजनीतिक परिदृश्यले देखाएको छ। सर्वसाधारणले अनुभव गरेको यो एउटा तितो यथार्थ हो। यसैगरी, अर्को तितो पक्ष नेपाली राजनीतिका ठूला र स्थापित दलहरूमा नयाँ पुस्ताको नेतृत्व असम्भवप्रायः पनि देखिएको छ। दलभित्र स्थापित व्यक्तिवाद र परिवारवाद तथा अनन्तकालसम्म एकै व्यक्तिको नेतृत्व रहिरहनुपर्ने तानाशाही प्रवृत्ति छ। जसका विरुद्ध नयाँ पुस्ता जुर्मुराउनु भने परिवर्तनको शुभसंकेत हो। हजुरबुबा पुस्तासँग नेतृत्वका लागि लड्ने नाति पुस्ताका केही कांग्रेसी युवा परिवर्तनको संवाहक बनेको अनुभूत आमजनताले गरेको देखिन्छ। दलहरू परिवर्तनको पक्षमा होउन् या नहोउन्! तर युगले परिवर्तन चाहेको छ! जनताले परिवर्तन चाहेका छन्। दलभित्रका जडसूत्रवादी नेताहरू तथा जनचाहनाको अदृश्य द्वन्द्वका कारण उदय भएको हो, रवि लामिछाने अनि उनको दलका युवा। निर्वाचनभन्दा मात्र तीन महिनाअघि दलको घोषणा गरेर उपत्यका, चितवनलगायतका ठाउँबाट २० को संख्यामा युवालाई प्रतिनिधित्व गराउन सक्नु रविको व्यक्तिगत चमत्कार थिएन। यो त पुराना दल तथा तिनका नेताहरूको पदलोलुपताको परिणति थियो। प्रजातन्त्र ल्याउन जेलनेल भोगेको इतिहास भज्याउँदै नेपाली जनतामाथि अनन्तकालसम्म शासन गरिरहने प्रवृत्ति हावी छ। राजनीतिलाई जनताको सेवाका रूपमा नभएर आफ्नो पुस्तौनी विरासत स्थापित गर्ने काम भएको छ। अर्थोपार्जनको सहज माध्यम बनाउने अझ आफूपछि आफ्नै परिवारमा नेतृत्व स्थापित गर्ने पुराना नेताहरूको प्रवृत्तिदेखि नेपाली जनता आजित छन्। उपयुक्त विकल्प खोजिरहेको अवस्थामा उदय भएको हो, रवि र बालेनजस्ता युवाको! नेपाली राजनीतिमा अनायासै उदाएका यी युवालाई अबको यात्रा कति सहज छ त ? अहिलेको यक्ष प्रश्न यही हो। सबैभन्दा महत्त्वपूर्ण मन्त्रालय अर्थात् गृह मन्त्रालयको जिम्मेवारी बोकेका रवि लामिछानेप्रति नै अहिले आम नेपालीका अपेक्षा केन्द्रित भएका छन्। किनभने उनले टेलिभिजनका पर्दाबाट भ्रष्टाचार, दुराचार, यौनहिंसा, हत्या, राजनीतिका नाममा भएका विकृति, विसंतिका विरुद्ध बुलन्द गरेको आवाज अभै पनि आमनेपालीका कानमा गुञ्जिएकै छ! कसरी बिर्सन सक्छन् र उनीहरूले पत्रकार लामिछानेले भ्रष्टाचारी र माफियाका विरुद्ध गरेको हँुकार! नेताहरूले गैरकानुनी रूपमा आर्जेर विदेशी बैंकमा थुपारेको अकूत सम्पत्ति स्वदेश फर्काउनु पर्छ भन्दै देखाएको आशा! निर्मला पन्त र उनीजस्ता यौनहिंसामा परेका पीडितहरूले न्याय पाउनैपर्छ भन्दै घटनास्थलमा नै पुगेर पीडितका परिवारलाई सान्त्वना दिएको! यस्ता असंख्य प्रसंगहरू छन् जुन समयको यति लामो अन्तरालबीच पनि सर्वसाधारणमा आशाको त्यान्द्रो बनेर रहेकै छन्। यहाँनेर प्रश्न उठाउन सकिन्छ, के रविलाई एउटा पत्रकारका रूपमा जनतामाझ आवाज बुलन्द गर्नु जति सजिलो थियो। अब मुलुकको महत्त्वपूर्ण जिम्मेवारी वहन गरेपछि त्यसलाई कार्यान्वयनतर्प लैजानु त्यति नै सहज होला र ? अहिले सबैभन्दा ठूलो जनअपेक्षा हो सुशासन! सुशासनको सवालमा हालको उनको उपस्थितिमा नै प्रश्न उठाउने ठाउँ रहेको छ। किनकि अदालतमा विचाराधीन मुद्दासँग जोडिएको मन्त्रालयको नेतृत्व स्वयंले लिएका छन्। यसबाट मुद्दाको पैसला प्रभावित नहोला भन्न सकिँदैन। मुलुकमा सुशासन कायम गर्नु फलामको चिउरा चपाउनु बराबर हो। लामो समयदेखि निरन्तर रूपमा पैलिँदै र झांगिँदै गएको कुशासन र भ्रष्टाचारको अन्त्य कसैको एकल प्रयासले सम्भव देखिँदैन। राज्यका हरेक संयन्त्र यसमा जेलिएका छन्। साँच्चै भन्ने हो भने भ्रष्टाचार अहिले हाम्रो समाजमा आकाशे बेलीजस्तै पैलिएको छ। अन्य रूख भए त जरा काटेर सखाप पार्न सकिन्थ्यो तर यसको जरै हुँदैन! यसैगरी माफियाको सञ्जाल पनि अदृश्य रूपमा यति व्यापक भएको छ कि सामान्य प्रयासले यसको छेउटुप्पो पनि पत्ता लाग्दैन! फेरि यो त लहरो तान्दा पहरोसम्म पुग्छ। त्यसैले त ठूला माछा समात्नुपर्छ भन्ने एकताकाको उनको चर्चित भनाइ चरितार्थ गर्नु पनि उनले सोचेजस्तो कहाँ छ र ? सुशासनका लागि असंख्य बाधकहरूको सामना गर्नुपर्ने देखिन्छ। सर्वसाधारणको ढाडै भाँच्नेगरी दिनानुदिन बढिरहेको महँगी! दैनिक उपभोग्य वस्तुमा पनि भइरहेको अनियन्त्रित मूल्यवृद्धि! यी सबै देख्दा यस्तो लाग्छ, निम्नवर्गीय नेपालीले दैनिकी कसरी चलाइरहेका होलान् ? मूल्यवृद्धि ठूलो समस्या होइन, यसलाई नियन्त्रण गर्न सकिन्छ। यथार्थमा यो समस्याको पनि आफ्नै सञ्जाल छ! त्यसैले त जुनकुनै सरकार आए पनि यो समस्या जस्ताको त्यस्तै होइन कि झन् झन् विकराल बन्दै जाने गरेको छ। सेवाग्राहीले स्वतस्पूर्त रूपमा सेवा प्राप्त गर्ने अवस्था पनि अत्यन्त न्यून छ। दण्डहीनताको संस्कृति दिननानुदिन फस्टाइरहेको छ। यौनहिंसाका घटनाहरूले सभ्य समाजलाई नै कलंकित बनाइरहेको छ। विपन्न तथा सीमान्तीकृत वर्गहरू केन्द्रमा पहुँच नहुनाले न्यायका लागि भौतारिँदै जीवन समाप्त गर्नुपर्ने अवस्थामा छन्। माफियाको सञ्जालमा मुलुकको शिक्षा, स्वास्थ्य, अर्थलगायत क्षेत्र अल्झिरहेका छन्। यस्ता अनेकन समस्या छन्, जसलाई झेल्दाझेल्दै सर्वसाधारण त्राहिमाम भइसकेका छन्। कोही त आउला कि यसको अन्त्यका लागि भन्ने अनन्तकालीन पर्खाइमा देखिन्छन् उनीहरू। यस्तोमा वर्तमान नेतृत्वले जनतासामु आफूलाई टिकाइराख्नु त्यति सहज पक्कै छैन। सरकारले भर्खरै विश्वासको मतसम्म लिएको छ। जसरी सरकारले सबैजसो दलबाट विश्वासको मत प्राप्त गरेको छ। त्यो पनि अनपेक्षित नै देखिएको छ। जे भए पनि यसलाई नेपाली राजनीतिको एउटा शुभसंकेत मान्नुपर्छ। किनभने अबका केही वर्ष सरकार ढलाउने प्रपञ्च कतैबाट रचिने छैन कि! अन्य दलसँग बिनासम्झौता सरकारले विश्वासको मत प्राप्त गरेको भए मात्र यसले जनअपेक्षाको सम्बोधन गर्न सक्छ। अन्यथा दलहरूसँग विभिन्न सम्झौता गरी विश्वासको मत प्राप्त गरेको भए सरकार जनहितमा भन्दा बढी तिनै दलगत हितमा लाग्नु पर्नेछ। अर्थतन्त्र धराशायी हुँदै गरेको मुलुकमा पनि दलीय भागबन्डा मिलाउन तीन (वा बढी) उपप्रधान मन्त्री, अनेक मन्त्री बनाउनु पर्नेछ। स्थानीय सरकार पनि त्यसरी नै बन्नेछ। यो सबैमा राज्यकोषको अधिकांश भाग खर्चिनु पर्नेछ। सरकारको ध्यान निरन्तर सत्ता जोगाउनमा नै लागिरहनेछ। यस्तोमा जनआकांक्षा पुनः ओझेलमा नै पर्नु कुनै नौलो कुरा हुने छैन। अनि जनता पुनः विकल्पको खोजी गरिरहने छन्। विकल्पको खोजीको प्रतिफलका रूपमा देखिएको युवाको दल अर्थात् रविको दल केही समय प्रतिपक्षमा बसेर सदनमा जनताका समस्याको उठान गरेको भए, विगतका विभिन्न विकृति र कुकृतिका विरुद्ध आवाज उठाएको भए, भ्रष्टाचारी र माफियाको मुटु काम्ने गरी सदन चर्काएको भए आहा! नेपाली जनता कति आशावादी हुने थिए ती युवा जनप्रतिनिधिप्रति! किनकि, नेपाली जनता अघाइसकेका छन् बाहिर जति नै ङ्यार्रङुर्र गरे पनि आफ्नो स्वार्थपूर्तिका लागि एकजुट भएर विधेयक पास गराउने तर जनताका समस्या सम्बोधनमा सधैं मत बाझाबाझ हुने प्रवृत्तिप्रति! साँच्ची! प्रजातन्त्र बलियो हुन प्रतिपक्ष बलियो र इमानदार हुनुपर्ने यथार्थलाई हामीकहाँ कसैले मनन् नगरेको देख्दा अचम्म लाग्छ। मनमा प्रश्न पनि उठ्थ्यो आखिर हाम्रो संसद्को प्रतिपक्षीय कुर्सीहरू केले बनेका छन् ? त्यहाँ बस्दा चसचसी बिझाउने पो गर्छ कि ? या झुत्ते काउछो राखिएको छ त्यहाँ ? किन कोही बस्नै चाहँदैनन् ? तर यसपटक नेपाली कांग्रेसले प्रतिपक्षमा बस्ने इमानदारिता देखाएको छ। प्रतिपक्षमा बसेर सरकारका राम्रा कामको समर्थन तथा जनअपेक्षा विरुद्धका निर्णयप्रति खबरदारी गर्दै आफ्नो संगठन सुधार गर्नु उसका लागि यो राम्रो मौका पनि हो। त्यसैले अब कांग्रेसले केही समय सत्तास्वादलाई बिर्सनै पर्छ। साथै अन्य दलले पनि सत्ता ढलाउने खेल छाडी राजनीतिक स्थिरता कायम गर्न योगदान दिनुपर्छ। तबमात्र नेपाली जनताका अपेक्षा केही हदसम्म भए पनि पूरा हुनेछन्। जनताले चाहेजस्तो राजनीतिक परिवर्तनका लागि वर्षौंदेखिका खिया लागेका पुराना विचार तथा ती विचारवाहकहरू अब देशको राजनीतिबाट अलग्गिनु पर्छ। नयाँ सोच, नयाँ चिन्तनसहितका अग्रगामी विचार लिएर युवापुस्ताले त्यसको नेतृत्व गर्नुपर्छ। उनीहरूले राजनीतिलाई पुस्तौनी बिर्ता नभएर निश्चित समयसीमाभित्र जनताको सेवा गर्ने माध्यम बनाइनु पर्छ। मन्त्रालय बाँडफाँट दलीय भागबन्डा होइन, विज्ञताका आधारमा गरिनु पर्छ। विभिन्न क्षेत्रमा विज्ञका रूपमा कार्यरत युवा पुस्तालाई राजनीतिमा ल्याउनु पर्छ। एउटा इमानदार जनप्रतिनिधिले पाँच वर्षमा जनताका लागि धेरै गर्न सक्छ। यदि जनताले चाहेमा थप एक कार्यकाल उसलाई दिने तर त्यसपछि ऊ स्वेच्छाले पदीय राजनीतिबाट बाहिरिनु पर्छ। त्यसपछि उसले राज्यको सुविधामा याल नकाढी आफू पहिला जुन पेसामा आबद्ध थियो, त्यसैमा फर्केर जनसेवा गर्न नहिच्किचाउने संस्कृतिको विकास हुनु पर्छ। त्यसो हुन सकेमा मात्र राजनीतिलाई जनताको सेवाभन्दा आफ्नो दीर्घकालीन व्यवसाय बनाउने दुष्प्रवृत्तिको अन्त्य हुन सक्छ। परिर्वतनका लागि जुर्मुराएका युवा पुस्तामा यस प्रकारको सोचको विकास हुने हो भने जनअपेक्षाको सम्बोधन हुने थियो कि ?"
बैंकबिमा क्षेत्रमा मर्जरको लाभहानि,"यतिबेला बैंक तथा बिमा क्षेत्रमा मर्जरको चटारो छ। नेपाल राष्ट्र बैंकले दिएको समयसिमाभित्र मर्जरमा गए बैंकहरूले सहुलियतको सुविधा पाउनेछन। त्यसको समय सीमा घर्किन लाग्दा बैंकहरूमा चटारो बढेको हो। हाल ग्लोबल आईएमई बैंक र बैंक अफ काठमान्डू, सिभिल बैक र हिमालयन बैंक, मेघा बैंक र नेपाल इन्भेस्टमेन्ट बैंक, कुमारी बैंक र नेपाल क्रेडिट एन्ड कमर्स बैंक, सेन्चुरी कमर्सियल बैंक र प्रभु बैंक मर्जर तथा प्राप्तिको प्रक्रियामा छन्। ठूला बैंकहरूको बिग मर्जरमा जाने तयारीले वित्तीय बजारमा एक खालको तरंग पैदा भइरहेको छ। फलस्वरूप सेयर बजार पर्ख र हेरको अवस्थामा छ। तरलता अभावको संकट कायमै रहिरहेको बेला मर्जर तथा प्राप्तिको प्रक्रियाको बिजनेस बैंकहरूले पाइरहेका छन्। केही महिनाअघि मात्र निजी क्षेत्रको ठूलो बैंकमध्येको एक नबिल बैंक र नेपाल बंगलादेश बैंकबीच मर्जर प्रक्रिया सफल भइसकेको छ। यद्यपि त्यसरी बिग मर्जरका कारण बैंकका सयौं कर्मचारीहरूले रोजगारी गुमाइरहेका छन्। ठूला कमर्सियल बैंकहरूको संख्या ३२ बाट घटेर २०२२ वटामा सीमित हुने पक्का भइसकेको छ। करिब १० वटा बैंकहरू त अहिले नै एकअर्कामा मर्जर तथा प्राप्तिको प्रक्रियामा छन्। मर्जरको प्रक्रियामा नरहेका कतिपय बैंकहरू पनि उचित पाटर्नरको खोजीकै क्रममा देखिन्छन्। यसरी ठूला वाणिज्य बैंकहरूको संख्या निकट भविष्यमै कम हुने भएको छ। बैंकहरूमात्र होइन् अहिले बिमा कम्पनीहरू पनि धेरैजसो मर्जर तथा प्राप्तिकै प्रक्रियामा जोडतोडले लागिरहेका छन्। बिमा समितिले २०७९ चैत्रसम्म जीवन बिमा कम्पनीहरूलाई ५ अर्ब र निर्जीवन बिमा कम्पनीहरूलाई २ अर्ब रुपैयाँ अनिवार्य चुक्ता पुँजी पुर्याउन निर्देशन जारी गरेसँगै एकआपसमा मर्जर गर्ने बाहेकका विकल्पहरू उनीहरूसँग रहेन। हाल बिमा बजारमा ४३ वटा बिमा कम्पनीहरू छन्। जसमध्ये १८ वटा बिमा कम्पनीहरू मर्जरको प्रक्रियामा छन्। धेरैजसो काठमाडौं उपत्यकामै आफ्ना बिमा गतिविधिहरू सीमित राखेका बिमा कम्पनीहरू स्थापनाको छोटो दौरानमै मर्जरमा जाँदै छन्। अहिलेको लागि मर्जर एकखाले फेसनजस्तो पनि भइरहेको छ। बैंक तथा बिमा क्षेत्रमा मर्जरको होडबाजीले अर्थतन्त्रमा पार्ने नकारात्मक वा सकारात्मक असर जे होस् त्यसको खुला बहस भने हुन सकेको छैन। नेपालमा अझै पनि ठूलो संख्यामा नागरिक वित्तीय तथा बिमा पहुँच बाहिर छन्। जनसंख्याको ठूलो हिस्सा पहुँच बाहिर रहँदा बैंक तथा बिमा क्षेत्रमा भइरहेको मर्जरले कस्तो प्रभाव पार्ला त ? त्यसको हिसाबकिताब वा अंकगणित राजनीतिमा जस्तो यहाँ राखिएका छैनन्। वास्तवमा मर्जरको सबैभन्दा ठूला लाभकर्ता यिनीहरूका ठूला लगानीकर्ता नै हुन्। त्यसैगरी मर्जरको सबैभन्दा नोक्सानी रोजगारी क्षेत्रलाई नै हुने हो। त्यसबाहेक मर्जरको असर कति सकारात्मक, कुन कुरामा लाभदायक र कुन कुरामा नकारात्मक वा अहितकारी होला त्यसको मिहिन अध्ययन आवश्यक छ। खुला बजार अर्थतन्त्रमा संस्थाहरू जन्मनु र लोप हुनु स्वाभाविक हो। खुला बजारमा बजारले नै सबै कुराको निर्धारण गर्ने हुँदा धेरै कुराहरू बजारमा निर्भर रहन्छन्। तैपनि राज्यले आफूले जन्माएका संस्थाहरूलाई सुदृढ, पारदर्शी, जोखिमरहित, व्यावसायिक बनाउँदै लैजानु पर्ने दायित्व रहन्छ। खासगरी त्यही तथ्यमा टेकेर राष्ट्र बैंक तथा बिमा समितिले मर्जरमा प्रोत्साहन गरेका हुन्। तर अहिले जुन ढंगले र संख्यामा वित्तीय संस्थाहरूबीच, बिमा कम्पनीहरूबीच मर्जर हुँदैछन् त्यसले रोजगारीको क्षेत्रमा, वित्तीय पहुँचमा, बिमा पहुँचको विस्तारमा, उद्यमशीलता अभिवृद्धिको कुरामा, आर्थिक असमानता हल गर्ने कुरामा, समग्र आर्थिक तथा सामाजिक विकासमा पुर्याउन सक्ने असरको बारेमा यथोचित अध्ययन हुनुपर्छ। यद्यपि भएको छैन। भूपरिवेष्टित र एउटा खालको विशिष्ट संरचना, परिवेशमा रहेको हाम्रो मुलुकले सबै कुरामा विदेशीको नक्कल मात्रै गर्नुपर्छ भन्ने छैन। अहिले जुन ढंगले मर्जरहरू हुँदैछन् त्यसले सबैजसो बैंक तथा बिमा कम्पनीहरूको साँचो सीमित उच्च व्यापारिक घरानाको हातमा पुन्ने लाग्दैछन्। त्यसले गर्दा बैंक सञ्चालक र ठूला व्यवसायी एकै हुँदा ठूलो परिमाणमा जनताबाट संकलन गरिएका रकम कहाँ बढी लगानी होला त ? वित्तीय पहुँच बढेको तथ्यांकहरू सार्वजनिक भइरहे पनि कर्जाको पहुँचमा कसको प्रभाव रहँला ? कति मानिस कर्जाको पहुँचमा पुग्लान् त ? सहजै अनुमान गर्न सकिन्छ। तिनै व्यवसायीहरू नै बढी बैंकहरूबाट लाभग्राही हुने हुन् जसको नेतृत्वमा उनीहरू छन्। ठूला व्यापारीहरू नै अधिकांश ठूला बैंकका मालिक तथा नेतृत्वकर्ता भएपछि जनताले अवश्य पनि कर्जा पाउन कठिन हुन्छ। धेरैजसो कर्जा घुमाई फिरी उनीहरूकै व्यापारिक संघसंस्थाहरूमा पुग्न सक्छन्। आम सर्वसाधारणहरूले कर्जा सुविधा पाउन उनीहरूकै ज्यू हजुर भन्नुपर्ने हुन सक्छ। त्यसकारण व्यापारी र बैंक सञ्चालकहरूलाई अलग गर्न अति जरुरी छ। नेपाल राष्ट्र बैंकले त्यसतर्फ विचार पुर्याउन जरुरी छ। बैंकिङ भनेको पब्लिक सरोकार र सम्बन्धको विषय पनि हो। व्यवसायीहरू मात्रै मोटाउने र आम सर्वसाधारण यथेष्ट लाभग्राही हुन नसक्ने हिसाबको बैंकिङ आजको आवश्यकता हुँदै होइन। यद्यपि उद्यमशीलता अभिवृद्धि गर्न, राष्ट्रिय अन्तर्राष्ट्रिय व्यापारिक गतिविधिहरू फष्टाउन बैंकहरू नै चाहिन्छन्। त्यसकारण बैंक र व्यवसायीहरू एकअर्काका पूरक तŒव हुन्। यिनीहरूलाई सन्तुलित सम्बन्धमा राखिराख्न राष्ट्र बैंकको अहम् भूूमिका देखिन्छ। अहिले कुनैबेला ३२ वटा वाणिज्य बैंकहरू रहेकामा २२ वटामा सीमित हुन लाग्दैछन् मर्जर तथा प्राप्तिका कारण। मर्जरका कारण बैंकहरूको नेतृत्वमा उच्च घरानिया व्यापारी पुग्छन्। निक्षेपकर्ता चाहिँ देशैभर छरिएका सर्वसाधारणसमेत हुन्छन्। त्यसो हुँदा देशैभरबाट संकलित निक्षेप कर्जाको रूपमा सधैंभरि ठूला व्यापारीहरूले मात्रै घुमाउन पाउने भए। जनताले ऋण पाउन गाहो हुने भयो। यसर्थ कमर्सियल बैंकहरू मात्रै होइन विकास बैंक, वित्त कम्पनीलगायत सबै वित्तीय संस्थाहरू आम सर्वसाधारणको पहुँचमा, आम सर्वसाधारणले अपनत्व ग्रहण गर्न सक्ने हुन जरुरी छ। पब्लिक कम्पनीहरू भनेका त्यससँग जोडिएका आम मान्छेका हुन्। त्यसकारण सबैले त्यसबाट उत्तिकै लाभ पाउन सक्नु्पर्छ। अहिले बैंकहरूमात्र होइन बिमा कम्पनीहरू पनि अधिकांश व्यापारीले नै चलाएका छन्। ठूला वाणिज्य बैंकहरूकै लगानी अधिकांश बिमा कम्पनीहरूमा पनि छ। मर्जरमार्फत ती कम्पनीहरू पनि उच्च घरानियाहरूकै हातमा पुग्दैछन्। त्यसो हुँदा मर्जर कसरी सबैको हितमा हुन सक्यो ? सामाजवादी अर्थ दृष्टिकोणले हेर्दा अहिलेको मर्जर नीति उपयुक्त छैन। पुँजीवादी आर्थिक दृष्टिले हेर्दा पुँजीपतिहरूलाई थप आर्थिक जोहो गर्ने मामलामा मर्जर पक्कै पनि फलिफाप होला। मर्जरका कारण कर्मचारीहरू कटौती हुने भए, शाखाहरू विस्तार गरिरहनु पर्ने झन्झट भएन, किनकि मर्जर गर्दाको अर्को पाटर्नरको शाखा भए त्यसले चल्ने भयो। मर्जरमा जाँदा सहुलियतहरू मिल्ने भए। पुँजी एकीकृत हुने भयो। फाइदाहरू बढोत्तरी हुने भए त्यसकारण पुजीपतिहरू जसले बैंक तथा बिमा कम्पनीहरूमा बढी लगानी गरेका छन् उनीहरूलाई लाभ हुने भयो। आम सार्वसाधारणहरूलाई त्यसले थप फाइदा देला भनेर भन्न सकिने अवस्था छैन। मर्जरका कारण त्यसरी थपिन सक्ने लाभहानिको आवश्यक अध्ययनसम्म नेपाल राष्ट्र बैंक तथा बिमा समितिले गरेको देखिँदैन। फगत हचुवाको भरमा पुँजीवृद्धि, मर्जर तथा प्राप्तिका लागि प्रावधानहरू ल्याइएका छन्। त्यस्ता खालका नीतिगत व्यवस्थाहरू गर्दा कम्तीमा आवश्यक अध्ययन गरिएको भए हो है, आम सर्वसाधारणलाई त्यसले राम्रो गर्छ है भन्ने हुन्थ्यो। तर पुँजीपतिहरूलाई मात्रै हित हुनेगरी लाखौंलाख पब्लिक जोडिएका कम्पनीहरूलाई छोडिदिने हो भने धनी र गरिबहरूबीचको खाडल कहिले पुरिएला त ? नयाँ संविधानमै समाजवादतर्फ लम्कने भनिएको छ सो तथ्य कसले बुझन्े ? सीमित धनीहरूलाई धनी बनाउँदै जाने हो भने बाँकी रहेका सारा जनताको सुखका दिन कहिले आउला ? त्यसकारण सबैं जनतालाई सँगसँगै धनी र समृद्ध बनाउँदै लैजाने समाजवादी आर्थिक दृष्टिकोण सरकारले राख्न जरुरी छ। आर्थिकजस्तो अति संवेदनशील विषयमा आम जनतालाई सर्वोपरि राखेर मात्र नीतिगत व्यवस्थाहरू गरिनु पर्छ। त्यसले मात्र सबैको भलाइ हुनेछ। गौतम अर्थराजनीतिक विश्लेषक हुन्।"
भोजपुर रंगशाला अन्तिम चरणमा,"भोजपुर : अन्तर्राष्ट्रिय स्तरको निर्माणाधीन भोजपुर रंगशालाको काम अन्तिम चरणमा पुगेको छ। भोजपुर नगरपालिका७ कोदारस्थित निर्माणाधीन रंगशालाको काम अन्तिम चरण पुगेसँगै यहाँका खेलप्रेमीमा उत्साह थपेको छ। वर्षौंदेखि खेल मैदानको अभाव झेलिरहेका खेलाडीले अन्तर्राष्ट्रियस्तरको रंगशालामा प्रशिक्षण गर्न पाउने भएका छन्। निर्माणाधीन रंगशालामा प्यारापिट, कभर्डहल, रिटेनिङ वाल, कार्यालय भवन, क्यान्टिन भवन, शौचालयलगायतका भौतिक पूर्वाधारको काम सम्पन्न हुन लागेको छ। प्रदेश १ सरकारको १४ करोड पाँच लाख २६ रुपैयाँको प्राविधिक इस्टिमेटमा बनिरहेको रंगशालाको कामले पछिल्लो समय तीव्रता पाएको छ। निर्माणको जिम्मा पाएको ठेकेदार कम्पनी रायमाझी मार्सेली जेभीका अनुसार २०७६ कात्तिक ७ बाट सुरु भएको काम २०८० जेठ १८ मा सक्नुपर्ने समयावधि छ। समयमै रकम निकाशा हुनसके समय अवधिभन्दा झन्डै डेढ वर्ष अघि नै काम सम्पन्न हुने ठेकेदार कम्पनीका प्रमुख श्यामकुमार श्रेष्ठले जानकारी दिए। प्रदेश सरकारबाट ०७५७६ को बजेटबाट रंगशालाको पुनर्निर्माण थालनीले नयाँ आशा जागेको थियो। २०६४ मा जिल्ला विकास समिति बोर्डले ५५ लाख रुपैयाँमा जिल्ला खेलकुद विकास समितिमार्फत रंगशालाको जग्गा खरिद गरे पनि बजेट अभावमा काम अघि बढ्न सकेको थिएन। रकम जुटाउन वर्षेनी रंगशालाको स्तरोन्नती शीर्षक बनाउँदै २तीन लाखको साना बजेटमा स्तरोन्नती गर्ने काम भएको थियो। कछुवा गतिमा रंगशालाको स्तरोन्नती काममा भइरहँदा २०७० मा पूर्वमुख्यमन्त्री शेरधन राईले सांसद विकास कोषको १० लाख बजेट छुट्याएका थिए। यस्तै ०७३७४ मा भोजपुर नगरपालिकाले रंगशालाका लागि पाँच लाख रुपैयाँ बजेट छुट्याएको थियो। त्यो बजेटले रंगशाला सम्याउने काम भएको थियो। वषौंदेखि बजेट अभाव झेल्दै आएको रंगशालामा १२ वर्षमा ४० लाख बराबरको लागतमा स्तरोन्नतीको काम भएको थियो। यो रंगशाला प्रदेश १ कै उत्कृष्ट रंगशालाको बन्ने भएपछि जिल्लावासी उत्साहित भएको भोजपुर नगरपालिकाका प्रमुख कैलाशकुमार आलेले बताए। प्रदेश सरकार बनेपछि ठूला आयोजनाअन्तर्गत नमुना रंगशाला बनाउने लक्ष्यले बजेट विनियोजन गरेपछि सहज बाटो खुलेको फुटबल प्रशिक्षक विनम श्रेष्ठले बताए। वषौंपछि रंगशालाको नयाँ रुप लिने सपना पूरा हुने भएको छ। स्तरोन्नतीका लागि पर्याप्त बजेट र उपकरण पनि पर्याप्त हुने भएको छ। यसअघि प्राविधिक कारण बजेटको माहोल सिर्जना हुन सकेको थिएन, उनी भन्छन्। २६ रोपनी क्षेक्रफलमा फैलिएको रंगशालाको दक्षिणतर्फ ८० मिटर चौडाइ, उत्तरतर्फ ५५ मिटर चौडाइ, पूर्वतर्फ एक सय दुई मिटर लम्बाइ र पश्चिमतर्फ एक सय पाँच मिटर लम्बाइ छ। अन्तर्राष्ट्रिय जगतमा नेपाल चिनाउने अल्ट्रा धाविका मीरा राईदेखि राष्ट्रियस्तरका ख्यातिप्राप्त ब्याडमिन्टन र उसु खेलाडी जन्माएको भोजपुर खेलकुद क्षेत्रका लागि गर्विलो इतिहास बोकेको जिल्ला हो। रंगशाला बनेपछि उत्कृष्ट खेलाडी उत्पादन हुने र खेलका लागि बाहिर पलायन हुनुपर्ने बाध्यता हट्ने प्रविणकुमार सुवालले बताए। साँघुरो मैदानमा अभ्यास गर्दा खेलाडीले राम्रोसँग प्रशिक्षण गर्न पाएका थिएनन्। जसले गर्दा नतिजा पनि सोचे अनुरुप आउँदैन थियो, उनले भने, अब धनकुटा, इलाम, संखुवासभामा रंगशाला र खेलाडी उत्पादन हुँदा भोजपुरमा पनि राम्रो राम्रो खेलाडी उत्पादन गर्न सकिने भएको छ।"
सन्दीपलाई आज थुनामुक्त गरिने,"काठमाडौं : बलात्कार अभियोग लागेका पूर्वक्रिकेटर सन्दीप लामिछाने आज थुनामुक्त हुँदै छन्। उच्च अदालत पाटनले सन्दिपलाई २० लाख धरौटीमा छाड्न आदेश दिएको हो। मुद्दाको पुर्पक्षका लागि थुनामा राख्नुपर्ने जिल्ला अदालत काठमाडौंको आदेश न्यायाधीश ध्रुवराज नन्द र रमेश ढकालको संयुक्त इजलासले बिहीबार बदर गरेको हो। लामिछानेका कानुन व्यवसायी मुरारी सापकोटाका अनुसार लामिछानेका अनुसार शुक्रबार थुनामुक्त हुनेछन्। शुक्रबार अदालत खुलेसँगै धरौटी रकम बुझाउने प्रक्रिया अघि बढाइने उनको भनाइ छ। धरौटीको हकमा नगद वा सोबराबरको बैंक जमानत राख्न अदालतले भनेको छ। उक्त रकम बुझाए सर्तहरूको अधिनमा रही लामिछानेलाई तारेखमा राखी मुद्दाको पुर्पक्ष गर्न सक्नेछन्। बकपत्र सम्पन्न भइसकेको र कतिपय प्रमाणसमेत बुझिसकेको आदेशमा उल्लेख छ। प्रतिकूल बकपत्र गर्नका लागि दबाब दिने वा प्रभाव पार्न सक्ने सम्भावना वा आशंकाको प्रसंग पनि असान्दर्भिक भइसकेको छ, आदेशमा लेखिएको छ, फौजदारी न्यायशास्त्रको मान्यताअनुसार अभियुक्तलाई थुनामा नराखी मुद्दाको पुर्पक्ष गर्न दिनु उपयुक्त हुने अवस्था देखिएकोमा थुनाको विकल्प प्रयोग गर्न दिनमा अदालत उदार हुनुपर्ने हुन्छ। घटना र घटनापश्चात्को शृंखलाजन्य परिस्थितिसमेतलाई विचार गर्दा प्रतिवादीलाई मुद्दाको पुर्पक्षका लागि थुनामा राखिराख्नु उपयुक्त नदेखिएकाले आदेशलाई बदर गरिएको छ। काठमाडौं जिल्ला अदालतका न्यायाधीश माधवप्रसाद घिमिरेको एकल इजलासले गत कात्तिक १८ गते लामिछानेलाई थुनामा राख्न आदेश दिएको थियो। त्यसपछि उनी केन्द्रीय कारागार सुन्धारामा छन्। लामिछानेले जिल्लाको आदेशविरुद्ध गत मंसिर २९ गते उच्च अदालतमा निवेदन दिएका थिए। अदालतका सर्तै सर्त अदालतले मुद्दाको फैसला नभएसम्म लामिछानेलाई नेपालबाहिर जान रोक लगाएको छ। उनको नाउँमा जारी भएको राहदानी रोक्का गर्न पनि भनिएको छ। यस आदेशको कार्यान्वयन गर्न यथाशीघ्र गृह र परराष्ट्र मन्त्रालयमा लेखी पठाउन अदालतले आदेश दिएको छ। जाहेरीकर्ता पीडित र उनको परिवारका सदस्यको सम्बन्धमा वा प्रस्तुत विचाराधीन मुद्दाको विषयमा कुनै सामग्री प्रकाशन गर्न वा विद्युतीय वा सार्वजनिक सञ्चारमाध्यम वा सामाजिक सञ्जालमा कुनै टीकाटिप्पणी वा धारणा व्यक्त गर्न पनि रोक लगाइएको छ। आफू वा आफू सम्बद्ध सस्था वा व्यक्तिहरूबाट जाहेरीकर्ता, पीडित वा उनको परिवारसँग भौतिक वा अन्य कुनै प्रकारले सम्पर्क वा भेटघाट गर्ने वा माध्यमबाट कुनै पनि किसिमको डर, त्रास, धम्की वा दबाब दिने, प्रभाव पार्ने वा दुरुत्साहन दिने वा सोसम्बन्धी कुनै कार्य नगर्नु, नगराउन पनि लामिछानेलाई निषेधात्मक आदेश दिइएको छ। लामिछानेले काठमाडौं उपत्यका छाड्न पनि प्रहरीलाई निवेदन लेख्नुपर्ने भएको छ। कुनै कामविशेषले काठमाडौं उपत्यका छोड्नुपर्दा त्यसअघि जिल्ला प्रहरी परिसर काठमाडौंलाई सोको लिखित जानकारी दिनुपर्ने आदेशमा उल्लेख छ। उक्त जानकारीमा काठमाडौं उपत्यका छोड्ने र फर्किने मिति तथा उपत्यकाबाहिर रहने स्थानसमेत खुलाउनुपर्ने भएको छ। लामिछानेको गतिविधिको निगरानी गर्ने एवं मोबाइल नम्बर, टेलिफोन नम्बरमा सेवाप्रदायक संस्थामार्फत पहुँच राखी सोसँग सम्बन्धित सामग्री या विवरणको सञ्चार अभिलेख गर्न प्रहरी प्रधान कार्यालयले सुरक्षित र उपयुक्त व्यवस्था मिलाउन सक्ने जनाइएको छ। त्यसरी अभिलेख गरिएका सामग्री या विवरणको गोप्यता भंग नहुने व्यवस्था मिलाउनपर्ने आदेशमा उल्लेख छ। जिल्ला अदालतले माग गरेका बखत त्यस्ता सामग्री या विवरण उपलब्ध गराउनुपर्ने भएको छ। अदालतले लामिछानेलाई मनोसामाजिक परामर्श वा अन्य सेवालाई सहज ढंगले उपलब्ध गराउने व्यवस्था मिलाउन सरकार र प्रदेश सरकारको सम्बन्धित निकायलाई लेखी पठाउन पनि भनेको छ। लामिछानेले जिल्ला अदालतको बेरीतको आदेश बदर गरी पाऊँ भन्दै साधारण तारेखमा बसेर मुद्दाको प्रतिरक्षा गर्न पाउनुपर्ने माग राखेका थिए। त्यसको एक सातापछि उक्त मुद्दा पुस ७ गते न्यायाधीशद्वय महेन्द्रनाथ उपाध्याय र किरणकुमार पोखरेलको संयुक्त इजलासमा पेसी चढेको थियो। तर, लामिछानेकै कानुन व्यवसायीले स्थगन गराए। त्यसपछि पुस १४ गते पेसी चढ्यो। तर, हेर्न नभ्याइनेमा परेपछि सुनुवाइ हुन पाएन। उक्त दिन न्यायाधीशद्वय सुभास पौडेल र किरणकुमार पोखरेलको इजलासमा परेको थियो। पीडित किशोरीले आफन्तको सहयोगमा गत भदौ २१ गते गौशाला प्रहरी कार्यालयमा उजुरी दिएकी थिइन्। प्रहरीले लामिछानेलाई २० असोजमा त्रिभुवन अन्तर्राष्ट्रिय विमानस्थलबाट पक्राउ गरी हिरासतमा लिएको थियो।"
९९ दिनपछि थुनामुक्त भएका सन्दीप खेलमा कहिले फर्किएलान्?,"काठमाडौं : बलात्कार आरोप लागेका राष्ट्रिय क्रिकेट टोलीका निलम्बित कप्तान सन्दीप लामिछाने केन्द्रीय कारागार सुन्धराबाट थुनामुक्त भएका छन्। उनी ९९ सय दिनपछि थुनामुक्त भएका हुन्। प्रहरीमा निवेदन परेपछि फरार रहेका सन्दीप गत असोज २० मा त्रिभुवन अन्तर्राष्ट्रिय विमानस्थलबाट प्रक्राउ परेका थिए। उच्च अदालत पाटनका न्यायाधीशद्वय रमेश ढकाल र ध्रुवराज नन्दको इजालसले बिहीबार २० लाख धरौटी बुझाएर थुनामुक्त गर्न आदेश दिएको थियो। जिल्ला अदालत काठमाडौंको थुनछेक आदेशविरुद्ध उच्च अदालत पाटनमा पुनरावलोकनको निवेदन दिइएको थियो। थुनामुक्त भएपछि सन्दीपले छिट्टै खेलमा फर्किने बताए। सञ्चारकर्मीसँग संक्षिप्त कुराकानी गर्दै उनले अदालतको आदेशलाई सम्मान गरेर अगाडि बढ्ने बताए। उनले जित हार आफ्नो ठाउँमा भए पनि कानुनअनुसार आफू अघि बढ्ने बताए। 'अहिले परिवारबाहेक म केही सोच्न सकिरहेको छैन। धेरै प्रतिक्रिया दिने हालतमा पनि छैन। समयसँगै सबै कुरा सामुने आउँछ,' उनले भने। सन्दीप धरौटीमा रिहा भए पनि अदालतले उनीमाथि थुप्रे शर्त राखेको छ। अदालतले विदेश जान रोकदेखि प्रहरीलाई मोबाइल ट्र्याक गर्ने अधिकार प्रदान गरेको छ। काठमाडौं उपत्यका छाड्नसमेत सन्दीपले प्रहरीलाई निवेदन दिनुपर्ने छ। पीडित परिवारलाई कुनै पनि माध्यमबाट सम्पर्क गर्न, डर, त्रास वा धम्की दिन नपाउने गरी थुनामुक्त गरिएको आदेशमा उल्लेख छ। यता नेपाल क्रिकेट संघले सन्दीपलाई क्रिकेटको जिम्मेवारीमा फर्काउने वा नफर्काउने विषयमा आन्तरिक छलफल गरिरहेको छ। क्यान स्रोतका अनुसार यस विषयमा गम्भीर छलफल गरेरमात्रै निर्णय लिइनेछ। मुद्दा लागेसँगै निलम्बनमा परेका सन्दीप क्रिकेटमा फर्किने हुन् वा होइनन्, उनका समर्थकहरूले चासोका साथ हेरिरहेका छन्। गत कात्तिक १६ मा जिल्ला अदालत काठमाडौँमा लामिछानेविरुद्ध परेको मुद्दामा थुनछेक बहस सुरु भएको थियो। लामिछानेका कानुन व्यवसायीले किशोरी नाबालिग नरहेको जिकिर गर्दै आएका थिए। लामिछानेमाथि नाबालिग किशोरीलाई बलात्कार गरेको आरोपमा गत कात्तिक १४ मा काठमाडौँ जिल्ला अदालतमा मुद्दा दायर गरिएको थियो।"
नेपालमा बसेर विदेशमा लगानी गर्न नपाइने,"काठमाडौं : नेपाल बस्नेलाई विदेशमा लगानी गर्न प्रतिबन्ध लगाइएको छ। नेपाल राष्ट्र बैंक विदेशी विनिमय व्यवस्थापन विभागले शुक्रबार एक सूचना जारी गर्दै नेपालमा बसोबास गर्नेले विदेशमा कुनै पनि क्षेत्रमा लगानी गर्न नपाइने कानूनी व्यवस्थाबारे ध्यानाकर्षण गराएको हो। तर नेपालमा बसोबास गर्ने कुनै नेपाली नागरिकले विदेशमा रहँदा बस्दाको अवधिसम्म आफ्नो आर्जनबाट विदेशमा गरेको लगानीलाई भने प्रतिबन्ध गरिएको छैन। विदेशी विनिमय (नियमित गर्ने) ऐन, २०१९ले गरेको व्यवस्थाअनुसार नेपालमा बसोबास गर्ने कुनै पनि व्यक्तिले कुनै पनि किसिमले विदेशमा लगानी हुने गरी विदेशमा घरजग्गा खरिद, धितोपत्र खरिद, सम्पत्ति खरिद, विदेशी बैंक तथा वित्तीय संस्थामा निक्षेप जम्मा गर्ने लगायतका पुँजीगत प्रकृतिका कारोबार गर्न पाइने छैन। यस्ता कारोबार मात्रै होइन यससँग सम्बन्धित विषयमा प्रचारप्रसार समेत नगर्न राष्ट्र बैंकले अनुरोध गरेको छ। राष्ट्र बैंकले उक्त ऐनको दफा १२ बमोजिम विदेशमा लगानी गर्न प्रतिवन्ध लगाएको हो। सो दफाअनुसार निर्देशन दिने, विनियम बनाउने वा आदेश वा सूचना जारी गर्ने केन्द्रीय बैंकको अधिकार छ नेपाल सरकारले दिएको कुनै निर्देशमा बाधा विरोध नपर्ने गरी बैंकले यो ऐनमा लेखिएका कुराहरू राष्ट्र बैंकले कार्यान्वयन गर्ने कार्य गर्दै आएको छ। आवश्यकताअनुसार समय समयमा निर्देशनहरू दिन वा विनियम बनाउन वा आदेश वा सूचना जारी गर्न सक्ने अधिकार भएकाले पहिल्यै भएको यो व्यवस्थालाई केन्द्रीय बैंकले प्रवर्द्धन गर्न खोजेको विदेशी विनिमय व्यवस्थापन विभागका कार्यकारी निर्देशक रामु पौडेलले बताए। कानूनले पहिल्यैदेखि नेपालमा बस्नेले विदेशमा लगानी गर्न रोक लगाएको छ। तर कसैले औपचारिक वा अनौपचारिक गरेको हुनसक्छ भनेर यसो नगर्न सूचित गरेको हो। साथै यसबारे कारबाही गर्ने निकायलाई पनि सहज होस् भनेर कानूनको इनफोर्समेन्ट (प्रवर्द्धन) गरेका हौं, उनले अन्नपूर्णसँग भने। यसर्थ केन्द्रीय बैंकले तोकिदिएको व्यवस्था बमोजिम बाहेक विदेशमा भुक्तानी हुने सम्बन्धी कार्य नगर्नु नगराउनु हुन एवम् त्यस्तो कार्य गर्नेगराएको पाइएमा प्रचलित कानूनबमोजिम कारबाही हुने उनले बताए। विदेशी विनिमय (नियमित गर्ने) ऐन, २०१९ को दफा १० 'क' ले विदेशमा लगानी गर्न प्रतिबन्धित गरेको र सोही ऐनको दफा ९ 'ग' ले भुक्तानी दिन वा प्राप्त गर्नमा प्रतिबन्धसम्बन्धी व्यवस्था गरेको छ। जसमा भनिएको छ, केन्द्रीय बैंकले तोकिदिएको व्यवस्थाबाहेक नेपालमा बसोबास गर्ने कुनै पनि व्यक्तिले प्रत्यक्ष वा अप्रत्यक्ष रूपले देहायको कुनै काम गर्नु गराउनु हुँदैन। नेपाल बाहिर बसोबास गर्ने कुनै व्यक्तिलाई कुनै तरिकाले कुनै किसिमको भुक्तानी दिन, नेपाल बाहिर बसोबास गर्ने कुनै व्यक्तिको पक्षमा भुक्तानी पाउने अधिकार सिर्जना हुने वा हस्तान्तरण हुने गरी कुनै विनिमयपत्र वा प्रतिज्ञापत्र खिच्न, स्वीकार गर्न वा नेगोसियट गर्न वा कुनै ऋण स्वीकार गर्न, नेपाल बाहिर बसोबास गर्ने कुनै व्यक्तिको आदेशले वा निजको तर्फबाट कुनै व्यक्तिलाई कुनै किसिमको भुक्तानी दिन पाइने छैन। प्रचलित कानून बमोजिम कुनै व्यक्तिले विदेशमा लगानी गर्दा वा विदेशी लगानीकर्ताले नेपालमा लगानी गर्दा राष्ट्र बैंकले सार्वजनिक सूचना प्रकाशन र प्रसारण गरी तोकिदिए बमोजिम गर्नु पर्नेछ। तर नेपालमा बसोबास गर्ने कुनै नेपाली नागरिकले विदेशमा रहँदा बस्दाको अवधिसम्म आफ्नो आर्जनबाट विदेशमा गरेको लगानीलाई भने प्रतिबन्ध गरिएको छैन।"
खुल्दै छ पश्चिमबाट समृद्धिको ढोका,"महेन्द्रनगर : महाकाली नदीमा चार लनेको पक्की पुल निमार्ण भएसँगै पश्चिमबाट समृद्धिको ढोका खुल्ने आशा गरिएको छ। महाकालीको पुल निर्माण अन्तिम चरणमा पुगेको छ भने डेढदशक लामो प्रतिक्षापछि दोधाराचाँदनीमा निर्माण हुन लागेको सुक्खा बन्दरगाहको पनि डीपीआर हुन थालेपछि पश्चिम नेपालमा समृद्धिको आशा पलाएको हो। दोधाराचाँदनीमा बन्न लागेको सुख्खा बन्दरगाह र महाकाली नदीको किनारै किनार निमार्णधिन रहेको दार्चुलाको तिंकर भञ्जाङ्गसम्मको महाकाली करिडोर निमार्ण सम्पन्न भए पश्चिम नेपाल मात्रै नभई मुलुकको विकासमा कोसेढुंगा सावित हुनेछ। यो नाका सञ्चालनमा आएपछि पश्चिम नेपालको भारतका औद्योगिक सहरहरूसँग सहज पहुँच हुनेछ। करिब डेढ शताब्दीअघि महाकाली नदीमा बनेको शारदा पूरै भारतको कब्जामा छ। चलचित्रका सो जस्तै दिनमा तीनपटक मात्रै ढोका खोल्ने पुल पश्चिम नेपालको समृद्धिको बाधक थियो। २०७४ सालमा नेपाल सरकारले नेपालकै भूमिमा पर्ने गरी महाकालीमा चार लेनको पुल निर्माण अन्तिम चरणमा पुगेकोछ। तीन अर्बको लगानीमा बनेको यो पुलसँगैको पहुँच मार्ग र पर्यटकहरूका लागि चारवटा मानव निर्मित तालहरू निर्माणाधीन अवस्थामा छन्। कञ्चनपुरको भीमदत्त नगरपालिकाको वडा नम्बर१२ ओदाली र पारि दोधाराचाँदनी जोड्ने चार लेनको पुल बनेको हो। सुदूरपश्चिमको मुख्य नाकाका रूपमा रहेको चार लेनको पक्की पुल त्रिदेशीय नाकाको रूपमा विस्तार गर्न पहलसमेत भइरहेको छ। महाकाली पारिका गाउँ भनेर चिनिने दोधारा चाँदनीवासीलाई समेत यस पुलले भारतीय बाटो प्रयोग गरेर महेन्द्रनगर आवतजावत गर्नुपर्ने बाध्यताबाट मुक्त गरेको छ। भारतका प्रमुख व्यापारिक सहरहरू यहाँबाट छोटो दूरीमा पर्छन। भारतको राजधानी नयाँदिल्ली यो पुलबाट साढे ३ सय किलोमिटरको मात्रै दूरीमा छ। अझ भारतका औद्योगिक क्षेत्रहरू नोयडा, गुडगाउँ, रुद्रपुरलगायतका औद्योगिक क्षेत्र नेपालको पश्चिमी सीमाबाट धेरै नजिक छन्। हालसम्म प्रयोगमा आएको शारदा ब्यारेजको पुल भारतीय एकाधिकारका कारण कञ्चनपुरको आर्थिक विकास र नेपालभारत सहज आवागमन नहुँदा यहाँका व्यवसायीहरूले सहज रूपमा आयात निर्यात गर्न पाएका छैनन्। सीमित समयका लागि खुल्ने शारदा ब्यारेजमा ठूला सवारी साधनसमेत आवतजावतमा रोक लगाएका कारण यहाँको व्यवसायमा ठूलो प्रभाव परेको व्यवसायीहरू बताउँछन्। महाकाली नदीमा पुल निर्माण सम्पन्न भइसकेको र सुख्खा बन्दरगाह निर्माणको काम पनि अघि बढिसकेकाले सुदूरपश्चिमले व्यापारिक फड्को मार्ने ठूलो अवसर आएको कञ्चनपुर उद्योग वाणिज्य संघका पूर्वउपाध्यक्ष माधव जोशीले बताए। उनले शारदा ब्यारेज दैनिक सात घण्टा मात्रै खुल्ने र त्यसमा पनि ठूला मालवाहक सवारीलाई आवागमनमा रोक लगाएका कारण अहिलको पुलबाट आयात निर्यातमा असर परिरहेको बताए। महाकालीमा बनेको पुल र सुख्खा बन्दरगाह सञ्चालनमा आए हाम्रो उत्पादनले विश्व बजारसँग प्रतिस्पर्धा गर्न सहज हुन्छ, जोशीले भने। यो सँगै तेस्रो मुलुकसँगको व्यापारको ढोका समेत खुल्छ। उनले कञ्चनपुरकै दैजीमा प्रस्तावित औद्योगिक क्षेत्र पनि सुचारु भए यहाँ बाह्य लगानीसमेत भित्रिने बताए। पश्चिमी नाका सुचारु भए मात्रै यहाँको विकासको ढोका खुल्छ, व्यवसायी जोशीले भने। यहाँबाट भारतका औद्योगिक क्षेत्रहरूसंग छोटो दुरी छ, हामीले उत्पादन गरेको वस्तुको निर्यात सहजै गर्न सक्छौं। उनले यहाँका पर्यटन व्यवसायसमेत उत्तिकै फस्टाउने बताए। भारतको कब्जामा रहेको शारदा ब्यारेज (बनबसा पुल) पुल बिहान ६ बजेदेखि ८ बजे, दिउँसो १२ बजेदेखि ३ बजेसम्म र साँझ ६ देखि ८ बजेसम्म गरी दिनमा तीनपटक मात्रै खुल्ने गरेको छ। सो समयमा सात टनभन्दा बढी लोड भएका सवारी साधान आवतजावतमा भारतको रोक छ। अर्कोतर्फ पर्यटनको समेत ठूलो सम्भावना बोकेको सुदूरपश्चिमलाई शारदा ब्यारेजमा सहज आवागमन नहुनुले पनि प्रभाव पारेको यहाँका व्यवसायीहरू बताउँछन। भारतको राजधानी दिल्लीमा रहेको इन्दिरा गान्धी अन्तर्राष्ट्रिय विमानस्थल यहाँबाट ३ सय ५० किमिको दूरीमा रहेको छ। तेस्रो मुलुकबाट आउने पर्यटकहरूका लागि सहज वातावरण नहुँदा पर्यटकको ठूलो सम्भावनासमेत गुमेको यहाँका व्यवसायीहरू बताउँछन्। कञ्चनपुर होटल व्यवसायी संघका अध्यक्ष जगदीशचन्द्र भट्टले सुदूरपश्चिममा थुप्रै पर्यटकीय गन्तव्य भए पनि नाकाको असहजताकै कारणले यहाँको पर्यटन फस्टाउन नसकेको बताए। महाकालीमा पुल बनिसक्यो अब यो नाकाबाट तेस्रो मुलुकका पर्यटकहरू सहज रूपमा आउनजान सक्छन्, उनले भने। महाकाली नदी आफैमा पर्यटकीय गन्तव्य बन्छ अब। यहाँ होटलहरू खुल्छन् र आर्थिक गतिविधिहरू बढ्नेछन्। उनले योसँगै हवाई यातायात पनि सञ्चालनमा आउन जरुरी रहेको बताए। भारतसँग व्यापारिक मात्रै नभई धार्मिक सम्बन्धसमेत रहेकाले धार्मिक पर्यटनका हिसाबले समेत महाकाली पुलले ठूलो टेवा पुग्ने बताए। कञ्चनपुर उद्योग वाणिज्य संघका वरिष्ठ उपाध्यक्ष दिनेश मल्लले महाकाली पुल र सुक्खा बन्दरगाह यहाँको विकासका लागि कोसेढुंगा बन्ने बताए। महाकाली पुल निर्माण सम्पन्न पछि निर्वाध रूपमा आवातजावत गर्न सकिन्छ, उनले भने। व्यावसायिक मात्रै नभई धार्मिक पर्यटनमा समेत ठूलो टेवा पुग्छ। उनले यो नाका सुचारु भएपछि भारतका ठूला औद्योगिक शहरहरूसंग नेपालको सीधासम्पर्क हुने बताए। १९९८ मा शारदा ब्यारेजसँगै निर्माण भएको टनकपुरको पुल निर्माणपछि सञ्चालनमै आएन। भारतीय पक्षले सुरक्षाको कारण देखाउँदै उक्त पुलमा नेपाली पक्षलाई आवतजावतमा रोक लगाएको छ। तर, पुलमा भारतीय पक्षको एकाधिकार छ। सुक्खा बन्दरगाह निर्माण सँगै पश्चिममी नाका सञ्चालनमा आए सम्भावनाको ढोका खुल्ने भएपनि नेपालले भने त्यसको पूर्वतयारीमा बस्नुपर्ने नेपाल उद्योग वाणिज्य महासंघका महानिर्देशक गोकर्ण अवस्थीले बताए। यो नाक सुचारु भए नेपाल भारतको सहज आवागमन हुन्छ, लामो दूरीबाट आवतजावत गर्नुपर्ने बाध्यता हट्छ, उनले भने। यहाँ औद्योगिक र कृषिको विकास गर्न सके यसले भारतको उत्तर प्रदेश र उत्तराखण्डमा बजार पाउँछ। दोधाराचाँदनीमा सुख्खा बन्दरगाहको स्थापनापछि छिमेकी मुलुक भारतमा रहेका उद्योगहरूका शाखाहरू नेपालमा खुल्न सक्ने र यहाँबाट उत्पादन गर्न सक्ने सम्भावना रहेको निर्देशक अवस्थी बताउँछन। बन्दरगाहको काम सुरु भइसकेको छ, अब हामीले त्यहाबाट आयात मात्रै गर्ने की निर्यात पनि गर्ने यसको पूर्व तयारीमा लाग्न जरुरी छ, उनले भने। यहाँका उत्पादनहरू निर्यात गर्ने गरी सुदूरपश्चिम प्रदेश सरकारले योजना बनाउन जरुरी छ। सुदूरपश्चिममा थुप्रै सम्भावना रहेकाले यहाँका हरेक स्थानीय तहहरूले औद्योगिक क्षेत्रमा लागि जग्गा छुट्याउनुपर्ने उनले बताए। अब सरकारले कृषिमा बढी लगानी गर्नुपर्छ, अनुदानको रकम दुरुपयोग भइरहेको छ, उनले भने। यहाँका पहाडी जिल्लाहरूलाई समेत यातायातको पहुँचमा जोड्न सके आर्थिक समृद्धि हुन्छ। उनले सुदूरपश्चिमका पहाडी जिल्लाहरूमा न्यून शुल्कमा अध्ययन गर्न पाउने गरी मेडिकल कलेज र अन्य इन्जिनियरिङ विषयका कलजेहरू स्थापना गर्नुपर्ने बताए। जसका कारण छिमेकी मुलुकबाट समेत यहाँ अध्ययन गर्न आउने ठूलो सम्भावना रहन्छ। महाकाली नदीमा चार लेनको पुल निर्माणको काम सम्पन्न भइसकेको महाकाली पुल योजना कार्यालयले जनाएको छ। पुलको छेउमै पर्यटकहरूका लागि मानव निर्मित ताल निर्माणधीन अवस्थामा छ। महाकाली पुल आयोजना कार्यालयका अनुसार पुलसँगै चारवटा पोखरी निर्माण हुनेछन। त्यसकै क्षेउछाउमा पाँच हजार बिरुवा रोप्ने योजना गरेको छ। महाकाली पुल योजना कार्यालयका सूचना अधिकारी सविना रानाभाटले पुल निमार्ण सँगै महाकाली नदी किनारमा पर्यटकहरूलाई आकर्षित गर्नका लागि आइसलेन्डसहितका चारवटा पोखरी निर्माण हुन लागेको बताए। पुलको वारिपारि चारवटा पोखरी निर्माण हुन्छन्, त्यसमा आइसलेन्ड पनि छ पर्यटकहरूले बोटिङ गरेर त्यो टापुमा जानसक्छन्, उनले भने। पोखरी सँगै हरीयाली बनाउन पाँच हजार बिरुवा रोप्र्छांै, यसले पर्यटकहरू आकर्षित हुनेछन्। महाकाली नदीमा पुल निर्माण गरिरहेको कुमार सिएफइसी जेभीका इञ्जिनियर किशोरराज पाण्डेयले महाकाली नदीमा चारलेनको पुल निर्माणको काम सम्पन्न भएको बताए। उनले निर्माणाधीन पुलसम्मको पहुँच मार्ग कालोपत्र पनि अन्तिम चरणमा पुगेको बताए। ८ दशमलव ६ किलोमिटर कालोपत्रमध्ये सात किलोमिटर सडक निर्माण भइसकेको छ, ईन्जिनियर पाण्डेले भने। पुल ओहोरदोहोरका लागि मात्रै नभएर पर्यटकीय दृष्टिकोणले पनि महत्वपूर्ण छ। उनका अनुसार पुलको उत्तरपट्टी एक वर्गकिलोमिटरभन्दा ठूला दुई तथा दक्षिणतर्फ ० दशमलव तीन वर्ग किलोमिटरका दुई गरी चारवटा पोखरी निर्माण हुँदैछन्। अहिले पोखरीका लागि बाँध बाँध्ने काम भइरहेको छ। पोखरीको बीचमा तीनतीनवटा टापु बन्छन, त्यहाँ डुङ्गा चढेर आउन जान सकिनेछ पाण्डेले भने। तीन अर्ब ६६ करोडको लागतमा निर्माण हुन लागेको उक्त पुलको सबै काम आगामी चैतभित्र सक्ने गरी निर्माण अघि बढेको पाण्डेले बताए।"
"विमानस्थल चल्यो, अझै बनेन मुख्य गेट",पोखरा : अंग्रेजी नयाँ वर्षको पहिलो दिन सन् २०२३ को जनवरी १ (पुस १७ गते) देखि पोखरा अन्तर्राष्ट्रिय विमानस्थल सञ्चालनमा आएको छ। प्रधानमन्त्री पुष्पकमल दाहाल प्रचण्डले हजारौं पोखरेलीको उपस्थितिमा पोखरा अन्तर्राष्ट्रिय विमानस्थल उद्घाटन गरेको पनि करिब दुई हप्ता भएको छ। विमानस्थल सञ्चालनमा आए पनि विमानस्थलको मुख्य प्रवेशद्वार भने अझै बनाइएको छैन। प्रवेशद्वार नै नभएर खुला हुँदा अन्तर्राष्ट्रिय विमानस्थलको सुरक्षामा प्रहरीलाई थप चनाखो हुनुपर्ने दायित्व बढेको छ। प्रहरीलाई अन्तर्राष्ट्रिय विमानस्थल जाने मुखमा सुरक्षा दिन व्यस्तता छ। गेट नै नभएपछि चौबिसै घण्टा विमानस्थल जाने सडक अगाडि प्रहरी अलट भएर बस्नुपर्ने दायित्व थपिएको हो। पोखराबाट अहिले अन्तर्राष्ट्रिय उडान सुरु भइसकेको छैन। अन्तर्राष्ट्रिय उडान कहिलेदेखि हुन्छ भन्ने यकिन अझै भएको छैन। अन्तर्राष्ट्रिय उडान सुरु नभइसकेकाले विमानस्थल सुरक्षामा प्रहरी निरीक्षकको कामन्डमा ६० जना सुरक्षाकर्मी खटिएका छन्। मुख्य गेट नै नबनेकाले धेरै सुरक्षाकर्मी गेटमै परिचालन गर्नु परेको सुरक्षामा खटिएका प्रहरीले बताएका छन्। गेट नै नभएकाले अप्ठ्यारो भएको विमानस्थल सुरक्षामा खटिएका प्रहरी निरीक्षक हरिओम खड्काले बताए। विमानस्थल आयोजनाले छिट्टै नै गेट निर्माण गर्ने बताइरहेको उनले बताए। विमानस्थलको मुख्य गेट छिटो निर्माण गर्न चिनियाँ कम्पनीलाई अनुरोध गरिएको आयोजना प्रमुख विनेश मुनकर्मीले सुनाए। पोखरा अन्तर्राष्ट्रिय विमानस्थलका प्रवक्ता विष्णु अधिकारीले पोखरा झल्कने गरी गेट निर्माण गर्ने गरी तयारी भएको बताए। पृथ्वी राजमार्गसँगै अन्तर्राष्ट्रिय विमानस्थल छ। अहिले दुई लेनको पृथ्वी राजमार्ग छिट्टै नै ६ लेनको बन्दैछ। यही कारण पनि कति मापदण्ड छोडेर प्रवेशद्वार बनाउने भन्ने यकिन नभएकाले पनि केही ढिलाइ भएको बताइएको छ। विमानस्थल सञ्चालनमा आइसक्दा पनि मुख्य गेट नै नभएर खुला हुँदा विमानस्थल सुरक्षामा खटिने सुरक्षाकर्मीलाई भ्याइँनभ्याइ छ। पोखरा अन्तर्राट्रिय विमानस्थलको एप्रोचमै रहेको रिठ्ठेपानी डाँडा कटान जारी छ। कटानको काम निरन्तर भएकाले छिट्टै नै आवश्यक ४० मिटर डाँडा कटान सकिने आयोजनाले जनाएको छ। रिठ्ठेपानी डाँडाको कारण अहिले उडान र अवतरणमा कुनै समस्या छैन। डिपो बनाउने ठेक्का प्रक्रिया टुंगिए पनि विमानस्थल परिसरमा इन्धन डिपो निर्माण कार्य अझै सुचारु भएको छैन। पुरानो पोखरा विमानस्थलबाटै इन्धन ल्याएर काम चलाइएको छ। सरकारले सन् २०२१ जुलाई १० भित्र सम्पन्न गर्ने गरी २०७३ वैशाख १ मा विमानस्थल शिलान्यास गरेको थियो। कोरोनाको कारण सामान आयात प्रभावित र कामदार अभाव भएपछि एक वर्ष म्याद थपिएको थियो। विमानस्थल निर्माणका लागि चीनको २२ अर्ब सहुलियत ऋण छ। नागरिक उड्डयन प्राधिकरण र चिनियाँ ठेकेदार कम्पनी चाइना सीएएमसी इन्जिनियरिङ कम्पनी लिमिटेडबीच सन् २०१४ को मे ३१ मा ठेक्का सम्झौता भएको थियो। नेपाल र चीनको एक्जिम बैंकबीच २०१६ मार्च २१ मा ऋण सम्झौता भएको हो। सरकारले प्राधिकरणसँग २०१६ जुन ५ मा ऋण सम्झौता गयो। एक्जिम बैंकले २०१७ मे ३१ देखि ऋण प्रवाह गरेको थियो। यसरी सन् २०१७ जुलाई ११ मा काम सुरु भएको थियो। चिनियाँ विदेशमन्त्री वाङ यीले २०७८ चैत १२ गते एक कार्यक्रमकाबीच काठमाडौंमा तत्कालीन प्रधानमन्त्री शेरबहादुर देउवाको उपस्थितिमा तत्कालीन परराष्ट्रमन्त्री डा नारायण खड्कालाई पोखरा अन्तर्राष्ट्रिय विमानस्थलको साँचो हस्तान्तरण गरेका थिए। २०३२ सालमा पहिलो पटक पोखरा अन्तर्राष्ट्रिय विमानस्थल निर्माण लागि जग्गा अधिग्रहण गर्न सुरु भएको थियो। ३८ सय ९९ रोपनी क्षेत्रफलमा विमानस्थल रहेको आयोजनाले जनाएको छ। अन्तर्राष्ट्रिय उड्डयन संस्था आईकाओ)को मापदण्डभित्र रहेर फोरडी मोडलमा विमानस्थल बनेको हो। यस विमानस्थलमा बोइङ ७५७ र एअरबस ३२० सम्मका विमान उडान तथा अवतरण गर्न सक्छन्।
"सबल बैंक, सघन अर्थतन्त्र","नेपाल राष्ट्र बैंकले २०६७ पुसमा बैंक तथा वित्तीय संस्थाहरूको मर्जर विनियमावली ल्याउनुअघि नै बैंक वित्त संस्था गाभिन थालिसकेका थिए। २०६१ साउन ११ गते लक्ष्मी बैंक र हिसेफ फाइनान्स मर्ज भएर एउटै कमर्सियल बैंक बन्नु नेपाली बैंकवित्त इतिहासको पहिलो मर्ज थियो। त्यो क्रम पछिल्लोपटक नेपाल इन्भेस्टमेन्ट र मेगा बैंक मिलेर नेपाल इन्भेस्टमेन्ट मेगा बैंकसम्म आइपुगेको छ। यो क्रमको निरन्तरता अझै देखिन्छ। एकपछि अर्काे बैंक तथा वित्तीय संस्था गाभिने क्रमले संख्या घट्दो छ र संस्थाहरू आर्थिक रूपमा सबल हुँदै गएका छन्। अहिले मुलुकमा बैंक, वित्त संस्था १ सय २० मात्रै भएका छन्। गएको १८ वर्षमा १ सय ८३ वटाबाट त्यतिमा सीमित भए। सन् २००८ को विश्व आर्थिक मन्दीले बैंक वित्त, संस्था मजबुत हुनुपर्ने आवश्यकता खट्काएको थियो। फेरि अहिले विश्व अर्थतन्त्र शिथिलताको अवस्थामा छ। आर्थिक वृद्धिदर कमजोर हुने प्रक्षेपण आइसकेका छन्। तसर्थ बैंक, वित्त संस्था बलियो हुनु नै पर्ने आवश्यकता छ। बैंक वित्त संस्था मर्ज हुँदा नै स्रोत एकत्रित हुन्छ र लगानीयोग्य पुँजी पर्याप्त हुन्छ। एउटा ठूलो परियोजनामा ऋणका लागि धेरै संस्था चहार्नुपर्ने बाध्यता अन्त्य हुन्छ। धेरै संस्थाभन्दा थोरैलाई व्यवस्थापन गर्न सजिलो हुन्छ। सम्भवतः यस्तै काइदा बुझेरै अमेरिका र भारतलगायत थुप्रै देशले पनि बिग मर्जरको नीति लिएर बैंकहरूलाई गाभिन लगाएका हुन्। केन्द्रीय बैंकले थोरै संस्थालाई नियमन गर्न सहज हुन्छ भन्ने त धेरै संस्था हुँदाका समस्याका दाँजोमा अचेल न्यून हुनुले नै पुष्टि गर्छ। तर, चुनौती के हो भने थोरैमात्रै संस्था हुँदा वित्तीय पहुँचमा संकुचन हुनसक्छ। बजारको प्रतिस्पर्धा घटेर एकाधिकारवाद हावी हुनसक्छ। नेपालमा यसबीच थुप्रै बैंक, वित्त संस्था मर्ज हुँदा पनि तरलता अभावको समस्या बारम्बार दोहोरिन छोडेको छैन। त्यसले अर्थतन्त्रमा योगदान पुयाएन कि भन्ने तर्क पनि गरिन्छन्। केन्द्रीय बैंकले यिनै अवस्था र तर्कहरूका बीच मर्जरका लागि आगामी दिनका नीति तय गर्नुपर्छ। बलिया बैंक, वित्त संस्था मुलुकका आवश्यकता हुन्, तिनलाई अर्थतन्त्र उकास्ने भूमिकामा लगाउनुपर्ने चुनौती चाहिँ छ।"
पाँच महिनामा चार खर्ब ८० अर्ब विप्रेषण भित्रियो,काठमाडौं :चालु आर्थिक वर्षको मङ्सिर मसान्तसम्म चार खर्ब ८० अर्ब ५० करोड बराबरको विप्रेषण भित्रिएको छ । नेपाल राष्ट्र बैंकले शुक्रबार सार्वजनिक गरेको चालु आवको पाँच महिनाको विवरणअनुसार समीक्षा अवधिमा विप्रेषण आप्रवाह २३ प्रतिशतले वृद्धि भएको हो । अघिल्लो वर्षको सोही अवधिमा विप्रेषण आप्रवाह छ दशमलव तीन प्रतिशतले घटेको थियो । अमेरिकी डलरमा विप्रेषण आप्रवाह १३ दशमलव एक प्रतिशतले वृद्धि भई तीन अर्ब ७१ करोड पुगेको छ । अघिल्लो वर्ष यस्तो आप्रवाह छ दशमलव आठ प्रतिशतले घटेको थियो । समीक्षा अवधिमा खुद ट्रान्सफर २१ दशमलव छ प्रतिशतले वृद्धि भई पाँच खर्ब ३० अर्ब छ करोड पुगेको छ । अघिल्लो वर्षको सोही अवधिमा यस्तो ट्रान्सफर पाँच दशमलव तीन प्रतिशतले घटेको थियो ।
टनेलभित्रको तरकारी खेतीले किसान उत्साहित,"धनकुटा : महालक्ष्मी नगरपालिका४ चानुवाकी पवित्रा कार्की अधिकारीको घर तलको कान्ला वारिमा टनेल घर (प्लाष्टिक घर) छ। सो टनेल घरमा अहिले लटरम्म हुने गरी गोलभेंडा फलेका छन्। गोलभेंडा पाकेर राताम्मे छन्। टनेल घरमा फलेको गोलभेंडाले उनको भान्सा मात्र धानेको छैन केही आम्दानी समेत गराएको छ। उनको घर नजिकै रहेको हाँटडाँडामा वुधवारे हटिया लाग्छ। फलेको तरकारी त्यही लगेर बिक्री गर्ने गरेको पवित्रा बताउँछिन्। उनका अनुसार टनेल घर निर्माण गरेपछि किसानले पहिलो पटक गोलभेंडा फलायौं। सधैं किनेर मात्रै उपभोग गरिरहेका थियौं उनले भनिन् तर अहिले गाउँभरिकाले गोलभेंडा फलाएर हातमा पैसा थाप्दा खुसी मात्र लागेको छैन, छक्क परेका छौं। सोही वडाका तोयानाथ कोइरालाले पनि टनेलमा उत्पादन भएको करिव १ सय किलो गोंलभेडा बिक्री गरिसकेका छन्। प्रतिकिलो ५० रुपैयाँसम्ममा बिक्री गरेको उनले बताए। टनेलमा फलेको गोलभेंडा उपभोक्ताको रोजाइमा पर्दा लोभलाग्दो आम्दानी भएको उनले बताए। आगामी दिनमा थप टनेल घर निर्माण गर्ने योजना रहेको उनको भनाइ छ। बाहिरको खुल्ला वातारणमा भन्दा टनेल घरमा तरकारी फलाउँदा उत्पादन दोब्बर र भाउ राम्रो पाएको उनले बताए। युएनडिपी, महालक्ष्मी नगरपालिका र पर्डेप नेपालबाट सहयोग प्राप्त भएपछि सोही वडाका सरोज पौडेलले हाइटेक भेजिटेवल फार्मिङ निर्माण गरे। १ लाख २० हजार रुपैयाँको लागत साझेदारीमा निर्माण भएको फार्मिङ भित्र गोलभेंडा खेती गरेका छन्। गोलभेडा पाक्न थालेका छन्। तर व्यापारीहरू खरिदका लागि बारीमै आउन थालेको उनले बताए। बाहिरी वातावरणमा भन्दा हाइटेक प्रविधिबाट खेती गर्दा उत्पादन र आम्दानी दोब्बरभन्दा बढी हुने उनको अनुभव छ। चार वर्ष कतार बसेर बुबाको हौसलाले आफ्नै ठाँउमा केही गरौं भनेर गाँउ फर्केका थिए उनी। निःशुल्क टनेल हाउससँगै तरकारी खेतीसम्वन्धी तालिम पाएपछि आफू यसतर्फ उत्साहित वनेको बताए। हाइटेकभित्र किराहरूले तरकारी बालीलाई असर नगर्ने, तामक्रमलाई अनुकुल बनाउने, थोपा सिंचाइ र तापक्रम मापन गर्ने यन्त्र जडान गरिएको छ। यस कृषि कार्यक्रमबाट किसानलाई टनेल घर निर्माण गरिदिएपछि तरकारी खेती हुन थालेको हो। सहयोगका उनीहरूले उत्साहजनक रूपमा तरकारी उत्पादन गरिरहेका छन्। यहाँ कृषिसम्बन्धी परियोजना सञ्चालन भइरहेको छ। यूएनडिपी र महालक्ष्मी नगरपालिकाको करिव २ करोड रुपैयाँ आर्थिक साझेदारीमा सञ्चालन भएको परियोजना २०७८ चैत्र २ गतेदेखि सुरु भएको थियो। यो परियोजना आगामी २०७९ चैत्र १ गतेसम्म सञ्चालन हुनेछ। परियोजना अन्तर्गत प्लाष्टिक टनेल हाउस, हाइटेक भेजिटेवल फारमिङ, नमूना बाख्राको खोर निर्माण, नमूना आँप खेती, नमूना केरा खेती र नमूना आलु खेती लगायत कार्यक्रम संचालन भएका छन्। त्यस्तै परियोजनाका खटिएका कृषि विज्ञ र सहजकर्ताहरूले टनेल हाउसमा स्थलगत रूपमा पुगेर कृषकहरूलाई कृषि प्रविधिबारे परामर्श दिएका थिए। सो कार्यक्रम अहिले महालक्ष्मी नगरका २, ३, ४, ५ र ६ गरि पाँच वडाका ८ सय ५० भन्दा घरधुरीमा सञ्चालन भइरहेको छ। कार्यक्रम मार्फत किसानलाई टनेल घर निर्माण मात्रै होइन रोप्नका लागि गोलभेंडा, काउली, वन्दाकोभी, रायोको साग जस्ता वालीका विउँविजन समेत निःशुल्क उपलब्ध गराएको छ। टनेल निर्माणको प्राविधिक पक्ष लागत र खेती सम्वन्धी तालिम समेत संस्थाले दिलाएको परियोजना संयोजक मीनप्रसाद सुवेदीले बताए। टाढाबाट हेर्दा घरैपिच्छे टनेल घर देखिन्छ। टनेलका घर भित्र तरकारी फलेका छन्। फलेका तरकारीले हरियाली देखिन्छ। यहाँका किसानले उत्पादन गरेको तरकारीजन्य वस्तु चानुवाको हाटडाँडामा लाग्ने वुधवारे हटियामा बिक्री गर्दै आएका छन्। त्यस्तै संखुवासभाको खाँदवारी, चैनपुर बजार, मुढेशनिश्चरे बजार र भोजपुरसम्म पनि पुग्ने गर्छन्। अहिले किसानको वारीमैं व्यापारी आउन थालेका छन्। पर्डेप नेपालका कृषि विज्ञ सूर्यप्रसाद सापकोटाले यो कार्यक्रममार्फत एउटा घर एउटा टनेल अनिवार्य राख्नुपर्ने रहेछ भनेर किसानहरूमा चेतनाको विकास भएको बताए। किसानहरू बेमौसमी उत्पादन गर्ने, अर्गानिक उत्पादन गर्ने, रासायनिक तिर नजाने, आफू पनि बाँच्ने अरूलाई पनि बचाउनेतर्फ जोड दिन थालेका छन्। कृषि विज्ञले कृषकको घरमै पुगेर कृषि प्रविधि सम्बन्धी परामर्श दिएकाले किसानहरूलाई कृषि सम्बन्धी प्राविधिक ज्ञान लिन कृषकलाई निकै सहज भएको थियो। परियोजना सञ्चालन भएपछि महालक्ष्मी नगरपालिकाको कृषि क्षेत्र व्यावसायिकतातर्फ उन्मुख महालक्ष्मी नगरपालिका प्रमुख धु्रबराज रायले बताए। उनका अनुसार कृषिलाई सम्मानित पेशाका रुपमा विकास गरी कृषकहरूलाई आत्मनिर्भर र व्यावसायिक बनाउन महालक्ष्मी नगरपालिकाले बजेट विनियोजन गरेर परियोजनामा साझेदारी गरेको हो। त्यस्तै पर्डेप नेपाल धनकुटाका अध्यक्ष नरेशप्रसाद श्रेष्ठले प्रविधिसँग जोडिएर कृषि गर्दा कृषकले आत्मसम्मान पाएको महसुस गरेका बताए। हाइटेक भेजिटेवल फार्मिङ तथा टनेल हाउसको प्रयोगबाट कृषकले प्रतिकुल मौसम र रोग किराबाट बालीलाई जोगाउन सफल भएका छन। जसले गर्दा कृषि उत्पादन र कृषकको आम्दानीमा बृद्धि भएको उनले बताए।"
नेप्सेले शतप्रतिशत नगद लाभांश दिने,"काठमाडौं : नेपाल स्टक एक्सचेञ्ज लिमिटेड (नेप्से) को ४१औँ वार्षिक साधारणसभाले शतप्रतिशत नगद लाभांश बाँढ्ने प्रस्ताव पारित गरेको छ। शुक्रबार सम्पन्न साधारणसभाले गत आर्थिक वर्ष २०७८०७९ मा कायम नेप्सेको चुक्ता पुँजी एक अर्बको शतप्रतिशतका दरले हुन आउने रकम एक अर्ब बराबर नगद लाभांश वितरण गर्ने प्रस्ताव पारित गरेको हो। 'आज सकिएको नेप्सेको ४१औँ साधारणसभाले शतप्रतिशत नगद लाभांश दिने सञ्चालक समितिको प्रस्ताव पारित पारित गरेको छ', कम्पनी सचिव मुराहरि पराजुलीले भने। अघिल्लो आर्थिक वर्ष नेप्सेले ६० प्रतिशत नगद लाभांश र ४० प्रतिशत बोनस सेयर दिएको थियो। गत आर्थिक वर्ष २०७८०७९ मा नेप्सेको खुद नाफा एक अर्ब १७ करोड ८१ लाख बराबर देखिएको छ। जुन अघिल्लो आर्थिक वर्षको भन्दा १६ दशमलव ४२ प्रतिशतले कम हो। अघिल्लो आर्थिक वर्ष २०७७०७८ मा नेप्सेले एक अर्ब ४० करोड ९६ लाख बराबर खुद नाफा कमाएको थियो। नेप्सेमा सबैभन्दा धेरै सरकारको लगानी छ। नेप्सेमा नेपाल सरकारको ५८ दशमलव ६६ प्रतिशत, नेपाल राष्ट्र बैंकको १४ दशमलव ६० प्रतिशत र कर्मचारी सञ्चय कोषको १० प्रतिशत लगानी रहेको छ। त्यस्तै, राष्ट्रिय वाणिज्य बैंकको छ दशमलव १४ प्रतिशत, लक्ष्मी बैंकको पाँच प्रतिशत, प्रभु बैंकको पाँच प्रतिशत र सेयर ब्रोकर कम्पनीको शून्य दशमलव ६० प्रतिशत लगानी रहेको छ। सीडीएस एन्ड क्लियरिङ लिमिटेड नेप्सेको पूर्णस्वामित्व रहेको सहायक कम्पनी हो। त्यस्तै, नागरिक लगानी कोषमा नेप्सको १० प्रतिशत लगानी रहेको छ। बुटवल धागो कारखाना, गोरखकाली रबर उद्योग, नबिल बैंक र युनाइटेड इन्स्योरेन्स कम्पनीमा पनि नेप्सेले लगानी गरेको छ। साधारणसभामा पेश भएको वार्षिक प्रतिवेदनअनुसार नेपाल राष्ट्र बैंकले विद्यमान कानूनी व्यवस्था उल्लंघन हुने गरी नेप्सेमा लगानी गरेको उल्लेख छ। नेपाल राष्ट्र बैंक ऐन, २०५८ को दफा ७ बमोजिम नेपाल राष्ट्र बैंकले आफ्नो काम कारबाही र दायित्व पूरा गर्न सहयोग हुने काम कारबाही गर्ने संस्थालाई सो संस्थाको कूल पुँजीको दश प्रतिशत ननाघ्ने गरी ऋण प्रदान गर्ने वा त्यस्ता संस्थाको सेयर स्वामित्व प्राप्त गर्नसक्ने व्यवस्था छ। तर २०७८ असार मसान्तसम्म नेपाल स्टक एक्सचेन्ज लिमिटेडमा १४ दशमलव ६० प्रतिशत लगानी नेपाल राष्ट्र बैंकको रहेको देखिएको छ। 'सो लगानीलाई कानूनले निर्दिष्ट गरेको सीमाभित्र ल्याउन आवश्यक कदम चाल्न उपयुक्त हुने देखिन्छ', स्वतन्त्र लेखापरीक्षकको प्रतिवेदनमा भनिएको छ।"
पाँच महिनामा ९२ अर्ब ७८ करोड बराबरको धितोपत्र सूचीकृत,"काठमाडौं : नेपाल स्टक एक्सचेन्ज लिमिटेड (नेप्से)मा चालु आर्थिक वर्षको मंसिर मसान्तसम्म ९२ अर्ब ७८ करोड रुपैयाँ बराबरको थप धितोपत्र सूचीकृत भएका छन्। केन्द्रीय बैंकले आज सार्वजनिक गरेको चालु आवको पाँच महिनाको विवरणअनुसार समीक्षा अवधिमा ३५ अर्ब बराबरको विकास ऋणपत्र, २८ अर्ब ४४ करोड बराबरको ऋणपत्र, ११ अर्ब ५० करोड बराबरको साधारण शेयर, नौ अर्ब ७४ करोड बराबरको बोनस शेयर, चार अर्ब ४९ करोड बराबरको म्युचुअल फण्ड र तीन अर्ब ५९ करोड बराबरको हकप्रद शेयर गरी कूल ९२ अर्ब ७८ करोड बराबरको थप धितोपत्र सूचीकृत भएको छ। त्यस्तै समीक्षा अवधिमा नेपाल धितोपत्र बोर्डले सात अर्ब २० करोड बराबरको डिबेन्चर, पाँच अर्ब ९५ करोड बराबरको म्युचुअल फण्ड, दुई अर्ब ४५ करोड बराबरको साधारण शेयर र ९५ करोड बराबरको हकप्रद शेयर गरी कूल १६ अर्ब ५५ करोड बराबरको धितोपत्र सार्वजनिक निष्काशनका लागि अनुमति दिएको सार्वजनिक विवरणमा उल्लेख छ। नेप्सेमा चालु आवको मङ्सिर मसान्तमा सूचीकृत छ अर्ब ९३ करोड शेयरको चुक्ता मूल्य छ खर्ब ८३ अर्ब ७६ करोड रहेको थियो। रासस"
आर्थिक समस्या समाधान गर्न सामूहिक पहल जरुरी,"जनकपुरधाम ; उपप्रधान तथा अर्थमन्त्री विष्णुप्रसाद पौडेलले अर्थतन्त्रमा विश्वव्यापीरूपमा देखा परेको समस्या समाधान गर्न सामूहिक पहल जरुरी रहेको बताएका छन्। भ्वाइस अफ साउथ समिटअन्तर्गत अर्थमन्त्रीहरूको सत्रलाई भर्चुअल माध्यमबाट सम्बोधन गर्दै उपप्रधान तथा अर्थमन्त्री पौडेलले कोभिड१९ को महामारीपछि विश्वव्यापी रूपमा आर्थिक मन्दीको संकेत देखिराखेको र त्यससँग जुध्न सामूहिक पहल गर्ने यो उपयुक्त समय भएको बताए। मानव विकास र आर्थिक वृद्धिसँगसँगै हुने उल्लेख गर्दै उपप्रधान तथा अर्थमन्त्री पौडेलले भने, नेपाल सन् २०२६ सम्ममा अल्पविकसित मुलुकबाट स्तरोन्नति हुने बाटोमा छ। हामी समृद्ध नेपाल, सुखी नेपालीको एजेन्डालाई अगाडि बढाउन केन्द्रित छौं। आर्थिक रूपान्तरणका लागि नेपालले पूर्वाधार, शिक्षा, स्वास्थ्य सेवा र सामाजिक सुरक्षाजस्ता क्षेत्रलाई प्राथमिकता दिएको र दिगो विकास लक्ष्य हासिल गर्न सन् २०१६ देखि २०३० सम्मको अवधिमा वार्षिक रु ५ खर्ब ८५ अर्ब वित्तीय अभाव भएको उनले बताए। सन् २०१९ लाई आधार वर्ष मान्दा यो कुल गार्हस्थ्य उत्पादनको १२८ प्रतिशत हुन्छ। यो कोभिड१९ महामारीपूर्वको अनुमान भएकोले हाल यो वित्तीय अभाव बढ्न सक्छ, उपप्रधान तथा अर्थमन्त्रीले भने, वित्तीय अभावलाई सम्बोधन गर्न हामीले उपयोगी उपकरणका रूपमा वित्तीय स्रोतका विभिन्न स्वरूपको समिश्रण गर्नुपर्छ। नेपालले द्विपक्षीय र बहुपक्षीय विकास साझेदारहरूसँग सहयोगात्मक सम्बन्ध राखेको उल्लेख गर्दै अर्थमन्त्री पौडेलले नेपालका विकास योजना र कार्यक्रम कार्यान्वयन गर्न पुयाएको सहयोगप्रति आभार व्यक्त गरे। उनले नेपाल विकास वित्तका दायरा विस्तार गर्न दक्षिणदक्षिण र त्रिकोणीय सहयोगबाट लाभ प्राप्त गर्न इच्छुक रहेको बताए। नेपालमा वित्तीय सेवाहरूमा पहुँच फराकिलो बनाउने काम गरिराखेका जानकारी गराउँदै अर्थमन्त्री पौडेलले विद्युतीय वित्तीय सेवाहरूको प्रयोगमा उत्प्रेरित गर्नका लागि कार्यक्रम लागू गरेको जानकारी दिए। नेपालको राष्ट्रिय वित्तीय समावेशीकरण रणनीति तयार हुँदै गरेको जानकारी गराउँदै उनले वित्तीय समावेशीकरण तथा डिजिटलाइजेसनमा भारतले ठूलो सफलता हासिल गरेको बताए।"
बूढीगण्डकी बनाउन प्रधानमन्त्री दृढ,"काठमाडौं : प्रधानमन्त्री पुष्पकमल दाहाल प्रचण्डले बूढीगण्डकी आयोजना अघि बढाउन निर्देशन दिएका छन्। बिहीबार गोरखा र धादिङ जिल्लाका सांसदसँग बालुवाटारमा भएको भेटमा प्रधानमन्त्री प्रचण्डले आयोजनाको काम अघि बढाउन निर्देशन दिएको गोरखा १ कांगे्रसका सांसद राजेन्द्र बजगाईंले जानकारी दिए। बुधबार पृथ्वीजयन्ती मनाउन गोरखा पुगेका प्रचण्डले बूढीगण्डकी आयोजनाको काम अघि बढाउने प्रतिबद्धता गरेको भोलिपल्ट नै आयोजना कार्यान्वयन गर्न निर्देशन दिएका हुन्। प्रधानमन्त्रीसँग बिहीबार भएको छलफलमा यो मुद्दा उठेको छ। निर्देशन पाएका छौं। अब काम अघि बढ्छ, उनले अन्नपूर्णसँग भने। तीन दिनभित्र लगानी बोर्ड, मुख्यसचिवलगायत तालुकका निकायहरूसँग छलफल गर्ने निधो भएको बजगाईंले बताए। गत निर्वाचनमा गोरखाबाट जितेका प्रधानमन्त्रीले बूढीगण्डकी अघि बढाउने मुद्दालाई अघि सारेका थिए। सार्वजनिकनिजी साझेदारी (पीपीपी) मोडलमा अघि बढाइने जानकारी दिइएको छ। आयोजनामा सरकार र नेपाली जनतालाई सेयर वितरण गरेर समावेश गराइने बताइएको छ। प्राविधिक सहयोगका लागि विदेशी कम्पनी आउन सक्ने सांसदले बताए। आर्थिक वर्ष २०७३०७४ देखि आयोजना प्रभावित जिल्लाका स्थानीयलाई मुअब्जा वितरणको काम भइरहेको छ। हालसम्म झन्डै ४० अर्ब रुपैयाँ आयोजना प्रभावितलाई मुअब्जा वितरण गरिएको ऊर्जा, जलस्रोत तथा सिँचाइ मन्त्रालयका प्रवक्ता एवं सहसचिव मधु भेटवालले जानकारी दिए। करिब ५८ हजार रोपनीको जग्गाको मुअब्जा वितरण गर्नुपर्नेमा करिब ४९ हजार रोपनीको मुअब्जा वितरण भइसकेको आयोजना वातावरण, मुअब्जा वितरण, पुनर्बास तथा पुनस्र्थापना इकाइका सूचना अधिकारी रितेश रावलले बताए। मुअब्जा वितरणमा कुनै समस्या नभएको पनि उनले जानकारी दिए। तर, सांसद बजगाईंका अनुसार २०७२ सालमा भएको प्रभावित जिल्लाका जग्गा मूल्यांकन सान्दर्भिक नभएको जनगुनासोलाई सम्बोधन गर्ने तयारी भएको छ। आगामी १५ दिनभित्र त्यहाँस्थित स्थानीयका समस्यालाई सूचीकृत गर्ने र अर्को महिनामा उनीहरूसँग प्रत्यक्ष छलफल गरिने जानकारी उनले दिए। बूढीगण्डकी आयोजनासँगै लार्केठोरी वैकल्पिक सडक निर्माणको काम पनि अघि बढाउन जरुरी रहेको सांसद बजागाईं बताउँछन्। लार्केबाट चीन र ठोरीबाट भारत जोडिएको यो सडकखण्डलाई रणनीतिक महŒवको रूपमा अघि बढाउन जरुरी छ। आयोजनाको वैकल्पिक ढुवानीका लागि पनि यो सडक आवश्यक छ, उनले भने। १२ सय मेगावाट क्षमताको बहुउद्देश्यीय परियोजनाको पूर्वसम्भाव्यता अध्ययन भएको चार दशक बितिसकेको छ। २०६८ सालमा तत्कालीन प्रधानमन्त्री डाबाबुराम भट्टराई सरकारले राष्ट्रिय गौरवको दर्जा दिएको यसको विस्तृत परियोजना प्रतिवेदन २०७२ सालमा तयार भएको थियो। प्रतिवेदनअनुसार आयोजनाको लागत २६ अर्ब अमेरिकी डलर छ। त्यसमध्ये झन्डै ६२ अर्ब रुपैयाँ क्षतिपूर्ति तथा वातावरणीय लागत, १२७ अर्ब रुपैयाँ सिभिल तथा निर्माण कार्य, ५७ अर्ब रुपैयाँ हाइड्रो मेकानिकल कार्य, साढे ३ अर्ब प्रसारणलाइन निर्माण, सडक तथा पूर्वाधारमा साढे ५ अर्ब, इन्जिनियरिङ लागतमा झन्डै ६ अर्ब रुपैयाँ खर्च हुन्छ। आयोजना बहुउद्देश्यीय भएकाले रनअफदरिभरभन्दा महँगो हुने देखिन्छ। धेरै उतारचढाव पछि २०७८ चैत्रको मन्त्रिपरिषद्को निर्णयले नेपालको लगानीमा नै आयोजना निर्माण हुने निर्णय गरिसकेको छ। सोहीअनुसार बूढीगण्डकी जलविद्युत् कम्पनी स्थापना भइसकेको छ। बूढीगण्डकी बहुउद्देश्यीय जलविद्युत् परियोजना बनाउने भनेर सरकारले २०७३ बाट पेट्रोलमा कर उठाउन सुरु गरेको थियो। तत्कालीन अर्थमन्त्री विष्णुप्रसाद पौडेलले डिजेल र पेट्रोल आयात गर्दा भन्सार बिन्दुमा नै प्रतिलिटर ५ रुपैयाँका दरले थप कर लगाउने घोषणा गरेका थिए। २०७६ मा दोब्बर बनाएर १० रुपैयाँ पुर्याइएको थियो।"
"सुनको मूल्य बढ्यो, तोलाको कति पुग्यो ?",काठमाडौं : सुनचाँदी बजारमा शुक्रबार छापावाल सुनको मूल्य अघिल्लो कारोबारको तुलनामा प्रतितोला ५ सयले बढेर १ लाख ३ हजार ९ सय तोकिएको छ। हिजो प्रतितोला १ लाख ३ हजार ४ सयमा कारोबार भएको थियो। नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला १ लाख ३ हजार ४ सय पुगेको छ। अघिल्लो दिन १ लाख २ हजार ९ सयमा कारोबार भएको थियो। त्यस्तै आज चाँदीको मूल्य अघिल्लो कारोबार मूल्यका तुलनामा प्रतितोला ५ ले घटेर १ हजार ३६५ कायम भएको महासङ्घले जनाएको छ।
पाँच महिनामा ३० खर्ब सात अर्बको तरलता प्रवाह,"काठमाडौं : नेपाल राष्ट्र बैंकले चालु आर्थिक वर्षको मङ्सिर मसान्तसम्म ३० खर्ब सात अर्ब ७५ करोड रुपैयाँ बराबरको तरलता प्रवाह गरेको छ। केन्द्रीय बैंकले आज सार्वजनिक गरेको चालु आवको पाँच महिनाको विवरणअनुसार पाँच महिनामा राष्ट्र बैंकबाट रिपोमार्फत् दुई खर्ब ४१ अर्ब २० करोड रुपैयाँ , सोझै खरिद बोलकबोलमार्फत् ८३ अर्ब ८५ करोड रुपैयाँ र स्थायी तरलता सुविधामार्फत् २६ खर्ब ८२ अर्ब ७० करोड रुपैयाँ गरी कूल ३० खर्ब सात अर्ब ७५ करोड रुपैयाँ तरलता वित्तीय बजारमा प्रवाह भएको छ। अघिल्लो वर्षको सोही अवधिमा विभिन्न उपकरणमार्फत् २६ खर्ब ६१ अर्ब छ करोड रुपैयाँ तरलता प्रवाह भएको थियो।"
