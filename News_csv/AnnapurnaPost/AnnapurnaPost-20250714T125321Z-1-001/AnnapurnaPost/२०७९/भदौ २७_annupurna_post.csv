शीर्षक,विवरण
नागरिकता बाँड्नु सिरियस द्वन्द्वको सुरुवात,"कन्फ्लिक्ट अर्थात् द्वन्द्व शक्तिशाली ऊर्जा हो। यसको प्रयोग निर्णायक परिवर्तनको लागि हुन्छ। त्यस्तो परिवर्तन जसले मुलुकको हितलाई सर्वोपरि गरेको हुन्छ। राष्ट्रिय स्वार्थलाई हिफाजत गरेको हुन्छ। तर नेपालमा यस्तो द्वन्द्व अहिलेसम्म हुन सकेको छैन। द्वन्द्व भयो तर यो सिरियस अर्थात् गम्भीर भएन। द्वन्द्व तुहाइए या जाली भए। जस्तो हुन्छ फेक इन्काउन्टर। द्वन्द्व गम्भीर हुनको लागि ज्ञान चाहिन्छ। त्यो नै भएन। अनि परिणति बन्यो विकासको होइन, विनाशको। यसलाई अविकासको विकास भनिन्छ। यस क्रममा मुलुकको इन्डिजिनियस स्ट्रेन्थ अर्थात् आन्तरिक तागत क्षीण हुँदै गएको छ। यो अनवरत ओरालोमा ब्रेक फुस्किएको साइकल जस्तो भएर दौडिरहेको छ। र, त्यही अनुपातमा डिपेन्डेनसी सिन्ड्रोम अर्थात् विदेशी पराधीनता कहालीलाग्दो किसिमले बढ्दै गएको छ। यो नै पीडादायी यथार्थता हो आजको। रूपान्तरण भनिएको दुःखद् यात्राको, जसमा मुलुकलाई हेलिएको छ। जनतालाई निरीह पारिएर चलायमान गरिएको छ यन्त्रवश भोट हाल्ने मेसिनतिर। यो भ्रष्ट, विद्वेषपूर्ण, परजीवी चक्रको नवीकरणको लागि। के हो द्वन्द्व ? सरसर्ती मात्र हेरौं। मूलतः द्वन्द्व ऊर्जा हो परिवर्तनको किनकि समाज स्थिर रहन सक्तैन। यस्तो ऊर्जाको उत्पत्ति मिथक र यथार्थताको संयोजनबाट हुन्छ। कसको मात्रा कति हुन्छ त्यो किटान गर्न सकिँदैन। वैदिक कालको यस्तो द्वन्द्व समुद्र मन्थनलाई लिन सकिन्छ। मुलुकमा हुने द्वन्द्व फरक हुन्छ यस अर्थमा कि त्यसमा जनताको आशा र आकांक्षाहरू जोडिएका हुन्छन् राम्रो दिनको लागि, समयको प्रवाह र सामाजिक परिवेशभित्र। त्यसभित्र चुनौती र असफलता दुवै हुन्छन्। प्रेम हुन्छ अनि घृणा। लोभ र पाखण्डता। यसरी नै हो अर्थ राजनीतिक विरोधाभासहरू जन्मिन्छन्। द्वन्द्व चार किसिमको हुन्छ। पहिलो हो, मान्छेको मनभित्र हुने अन्तद्र्वन्द्व। दोस्रो, मान्छे मान्छेबीच हुने। तेस्रो, मान्छे र समाजबीच हुने। र, चौथो मान्छे र ब्रह्माण्डबीचको। मान्छेभित्रको अन्तद्र्वन्द्वले उसलाई बुद्ध, महात्मा गान्धीबाट हिटलरसम्मको बीचमा जे पनि बनाउन सक्छ। जब पूरा लोभले हाँकेको हुन्छ त्यतिबेला विवेक हराउँछ। आफूले गरेको दुष्कर्मलाई ठीक हो भनेर कुतर्कबाट प्रमाणित गर्ने चेष्टा गर्दछ। लोभ मान्छेको औकातअनुसार फरक हुन्छ। चौथो खालको द्वन्द्व हाम्रो वैदिक वाङ्मयमा जताततै छ। तर यसलाई बेलायती नाटककार सेक्सपियरले म्याकबेथ भन्ने नाटकमा छर्लंग देखाउन सकेको कारणले होला सेक्सपेरियन द्वन्द्व पनि भन्छन्। मान्छे र मान्छेबीच या समूहबीचको द्वन्द्वले नै राजनीति बन्छ। त्यसलाई हेरौं अलिकति। मेरो छोराले नागरिकता पाउने उसको नैसर्गिक अधिकार हो। त्यसबाट उसलाई कसले वञ्चित गर्न सक्छ ? तर उसले विदेशीलाई विवाह गर्ने बित्तिाकै बुहारीले तत्काल नागरिकता पाउनुपर्ने भन्ने सरासर बदनियतपूर्ण छ। बदनियत छताछुल्ल नै छ। होमोजेनिटी अर्थात् एकरूपताबाट नै मुलुक बनेको हुन्छ। म नेपाली, मेरो देश नेपाल भन्ने एकरूपता हो। यो एकरूपताले नै देश बाचेको हुन्छ। देशले विकास गर्न सक्छ। तर यो एकरूपता डाइभरसिटी अर्थात् विविधताबाट आएको छ। सानो मुलुक भइकन पनि यति धेरै विविधता भएको मुलुक विश्वमा विरलै होला। समुद्री सतहबाट १ सय ६४ फिटको झापाको केचनकवलदेखि २९ हजार फिट माथिको विश्वको सर्वोच्च शिखर सगरमाथासम्मको धरातलीय व्यक्तित्व भएको यो मुलुक विविधताले भरिएको छ। भूगोलमा जति विविधता छ त्यो विविधतासँग पकेट पकेटमा मुलुकको अन्य भागसँगका नेपालीसँग सम्पर्कविहीन भएर सयौं वर्ष आफ्नै तागतमा बाँच्नु परेकोले तिनीहरूको आफ्नै भाषा छ, आफ्नै संस्कृति छ र आफ्नै भेषभूषा र बाँच्ने संघर्षबाट निस्किएका ज्ञानहरू छन्। एक सयभन्दा बढी जनजाति र ९० भन्दा बढी भाषाहरू छन्। फुलिरहेका फूल मात्रै करिब ६ हजार किसिमका छन्। अमेरिकी महादेशमा भन्दा बढी चराहरू छन् यहाँ। विश्वमा नै सबभन्दा धेरै विभिन्न किसिमको पुतलीहरू छन् यहाँ। यो विविधता नै नेपालको तागत हो जब यो विविधताबाट एकरूपता बन्छ। यो तब मात्र सम्भव हुन्छ जब विविधताहरू यत्नपूर्वक जोडिन्छन्, सामूहिक अभिव्यक्तिमा। त्यसैले यत्रो विविधता भएको मुलुकमा द्वन्द्वहरू अनवरत जन्मिरहेका हुन्छन् प्रशस्त ऊर्जा लिएर। नदीले बाटो खोजेजस्तो परिवर्तन खोजिरहेका हुन्छन्। र, तिनीहरूको समाधान निरन्तर गरिरहन सक्नु पर्दछ। यस्तो निरन्तर गरिरहनु पर्ने समाधान भनेको त्यो द्वन्द्वरूपी ऊर्जालाई प्रणालीकृत गर्न सक्नु हो। यत्नपूर्वक सामूहिक अभिव्यक्तिमा सम्मिलन गर्न सक्नु हो। यो कार्य हुन सक्छ केवल पद्धति बलियो भयो भने, त्यो पद्धतिको तागतले। अझ त्यसलाई हाँक्ने नेताहरूको सुझबुझ र इमान जवानले। नेपालको सन्दर्भमा सिरियस द्वन्द्व नै हुन नसकेको या त्यसले न्यायोचित मुकाम नपाएको कारणले गर्दा राज्य शक्तिको दुरुपयोग, खेलबाड र नेतृत्वमा पुगेकाहरूको लुटपाट र बेइमानी नै अन्तिम गन्तव्य बनेको छ। सिरियस द्वन्द्व किन भएन नेपालमा ? सिरिसय अर्थात् गम्भीर द्वन्द्व सुरुवात भएको थियो तर त्यसलाई न्यायोचित मञ्जिलमा पुग्न दिइएन। सुरुवात आफ्नै तागतमा, आफ्नै बलबुतामा भएको थियो। यहाँनिर नै हो म टंकप्रसाद आचार्यको कद अत्यन्त अग्लो बनेको देख्छु। जेलको गोलघरमा त उनीभन्दा १० वर्ष अगाडि खड्गमान सिंह पुगिसकेका थिए। तर जुन राजनीतिक संगठनात्मक स्वरूप बनाए आचार्यले र द्वन्द्वको सुरुवात गरे त्यो निश्चितरूपमा सिरियस थियो। त्यसको उपयोग गर्न भारतले आँखा लगायो जब ब्रिटिस इन्डिया रहेन। र, यसरी यो द्वन्द्व भारतीय स्वार्थको लागि उपयोगमुखी पार्ने रणनीति बन्यो। तिब्बतको संकट् बढ्दै गएपछि नेहरूले तुहाइदिए नेपालको प्रजातान्त्रिक संघर्षलाई नै। यसको प्रतिफल हो १९५० को सन्धि र त्यसपछिको त्रिपक्षीय दिल्ली सम्झौता जुन नेपाली कांग्रेससँग छलफल गरेर होइन दस्तखत गराएर भएको थियो। हैदराबाद हाउसमा राखिएका राजा त्रिभुवनसँग बीपी कोइरालालाई भेट्नसमेत दिइएको थिएन। त्यसपछि सत्ता परिवर्तन भयो। यसरी नै हो जसको विरुद्ध त्यत्रो प्रजातान्त्रिक संघर्ष भएको थियो त्यो व्यक्ति मोहनशमशेर नै नेपालको पहिलो प्रजातान्त्रिक प्रधानमन्त्री बने। भारतीय अधिकारी नेपालको मन्त्रिपरिषद्को बैठक चलाउने भए। ब्रिटिसको उपनिवेशवादी परराष्ट्र नीतिको निरन्तरता दिन नेहरूले त्यो नीति सञ्चालन गर्दै आएका गिरिजाशंकर बाजपेयीलाई पनि पदोन्नति गरेर निरन्तरता दिए। साथै, असंलग्न आन्दोलनका अग्रणी पनि बने। पञ्चशीलमा आधारित असंलग्न परराष्ट्र नीतिअन्तर्गत एउटा देशले अर्को देशको आन्तरिक मामिलामा हस्तक्षेप गर्न मिल्दैन। एकातिर उपनिवेशवादी परराष्ट्र नीति र अर्कोतिर असंलग्न परराष्ट्र नीतिबीचको विरोधाभासले गर्दा नेपाल भारत सम्बन्ध सधैं असन्तुलित छ। यसपछिका सारा अवधि यही असन्तुलन भित्र खेलहरू मात्र भएका छन्। नेपाललाई सधैं गिलगिल्याउने काम मात्र। त्यसैले सिरियस द्वन्द्व कहिले हुनै सकेन। जे द्वन्द्व भए ती मूलतः नेपालभित्रको असन्तोषमा अन्तबाट सल्काउन लगाइएको आगो मात्र हो। यो कुरा त अब जगजाहेर नै जस्तो भइसकेको छ। त्यसैले सुरुङ र भुरुङको कथा जुन हाम्रो व्यथा बनेर बल्झिरहेको छ त्यो वर्णन गर्ने पट्टि अहिले नलागौं। यहाँनिर हो नेपाली नागरिकता सधैं आँखा लागेको विषय बनेको। उद्देश्य प्रस्ट छ १९औं शताब्दीको उपनिवेशवादी शोषणअन्तर्गत नेपालको प्राकृतिक साधनमा हालीमुहाली गर्ने र भारतीय तयारी सामानको मन्डी बनाउने। यससँग नै जोडिएको छ भारतीय सुरक्षा अवधारणा उत्तर हिमालयसम्मको। यसको लागि प्रोक्सी रुल गर्नुपर्ने भएको छ। नागरिकता यसैको कडी बनेको हो। यो भनिरहँदा कुनै पनि छिमेकीविरुद्ध बोलिरहेका होइन। केवल आफ्नो मुलुकको संवेदनशीलताको हिफाजतको कुरा मात्र गरेको हो। यो भनेको मुलुकलाई माया गर्ने प्रत्येक नेपालीको दायित्व हो। यसैसँग जोडिएको अर्को पाटो हो नेपालको स्थायित्व र विकास भनेको हाम्रो छिमेकी मुलुकहरूसँग मिलेर मात्र सम्भव हुन्छ। त्यसैले कसैको विरोधको होइन नेपाली हितलाई सर्वोपरि राखेर परसम्म हेर्ने हो हामी नेपालीले। हामीलाई थाहा छ मित्र बदल्न सकिन्छ तर छिमेकी बदल्न सकिँदैन। यसको अर्थ हो अन्ध राष्ट्रवादलाई प्र श्रय दिएर मुलुकको हित किमार्थ हुँदैन। हामीले बुझेका छांै नेपालमा दुवै छिमेकीको स्वार्थ छ। र, आजको एक धु्रवीय विश्वको बहुध्रुवीय क्षेत्रहरू बनेको विश्व राजनीतिमा यो परसम्म जोडिएको छ। यस्तो अवस्थामा हामीले आश्वस्त गर्ने भनेको तपार्ईंहरूका न्यूनतम स्वार्थलाई हामी हेर्छौ तर त्यो न्यूनतम स्वार्थलाई कृपया नबढाउनु होस्। बढ्नुको अर्थ हाम्रो राष्ट्रिय स्वार्थमा चोट लाग्नेछ। हामीलाई दुख्नेछ। तर त्यो न्यूनतम स्वार्थ बढाउनमा सबै उद्यत छन्। र, यसको लागि हाम्रा नेताहरूलाई प्रयोग र उपयोग गरिएको कुरा खुल्लमखुल्ला छ। यसैको परिणति हो हाम्रा नेताहरू प्रतिस्पर्धा गरिरहेका छन् उनीहरूको न्यूनतम स्वार्थलाई बढाउँदै लैजान। यसरी बार्टर अर्थात् सौदाबाजी गरिरहेका छन् सत्तामा पुग्न र टिक्न। अनि पैसा कमाउन। यो नै मूल प्रवाह राजनीति बनेको छ अहिलेको नेपालमा। नेपालीलाई नागरिकता दिने नाममा नेपालको नागरिकता बाँड्ने काम हुँदै आएको छ। यसरी किस्ताकिस्तामा नागरिकता बेचेर सत्तामा पुग्ने र टिक्ने मूल प्रवाह राजनीति बनेको छ। नागरिकता दिने र नागरिकता बाँड्ने बीचमा आकाश जमिन जत्तिकै फरक छ। बाँड्ने भनेको सत्ताको लागि नागरिकता बेचेको हो। अहिलेसम्मको सबभन्दा धेरै नागरिकता बाँड्ने काम गिरिजाप्रसाद कोइरालाले गरे २०६३ सालमा ऐन नै बनाएर राजाले ब्युँझाइदिएको सांसदलाई प्रयोग गरेर। यसको लागि कृष्णप्रसाद सिटौला प्रयोग भएका थिए। ३५ लाखको हाराहारीमा बाँडियो। जसलाई जहाँजहाँबाट बाँडियो त्यहाँका गाउँका नेपालीले चिन्दैनन्। दुई वर्षदेखि संसद्मा छलफलमा रहेको नागरिकता संशोधनलाई वास्ता नगरेर गोप्यरूपमा आएका भारतीय खुफिया प्रमुख सामन्त गोयलसँगको मध्यरातको गोप्य डिल पछि ओलीले संसद् विघटन गरे। त्यो डिलको पहिलो काम अध्यादेशबाट नागरिकता बाँड्ने रह्यो। देउवाको गठबन्धन सरकारले यसलाई नै अगाडि बढायो। फरक हिजो अध्यादेश थियो भने आज विधेयक बनाइयो। संसद्मा विचाराधीन रहेको प्रस्तावमा छलफल गर्नुको सट्टा त्यसलाई फिर्ता लिएर द्रुतगतिमा अहिलेको संशोधन पेस गरी पास गरे। राष्ट्रपतिले छलफलको लागि फिर्ता पठाउँदा पनि दुवै सदनबाट बहुमतको तुजुकमा हुबहु पास गराइयो। चुनावबाट आउने सरकारले गर्न सक्थ्यो यति ठूलो मुलुकको संवेदनशीलता बोकेको कुरा। यस्तो कुरो त अझ जनतामा आएर व्यापक छलफल गराएर मात्र निर्णय गर्ने कुरा हो। संसद् त अन्त गरिने निर्णय मञ्चन गरिने कर्मकाण्डी थलो मात्र पो बनाइयो। नेपाली अहिले यो संशोधनबाट दूरगामी प्रकृतिबाट नागरिकता बिक्री गरिँदै छ, हाकाहाकी। सरकारको तर्क के रे भने ओलीको अध्यादेशको हुबहु छ यो। ओलीको गडबडी रोक्न भनेर आएको यो सरकारले त्यही बदनियतपूर्ण र दूषित काम गर्दा यसको के औचित्य भयो ? यस क्रममा अन्ततः अब बेलेटबाटै अन्तले तोकेको सरकार नेपालमा हुनेछ। मेरो छोराले नागरिकता पाउने उसको नैसर्गिक अधिकार हो। त्यसबाट उसलाई कसले वञ्चित गर्न सक्छ ? तर उसले विदेशीलाई विवाह गर्ने बित्तिकै बुहारीले तत्काल नागरिकता पाउनुपर्ने भन्ने सरासर बदनियतपूर्ण छ। बदनियत छताछुल्ल नै छ। यहाँनिर अझ अलिकति हेरेमा कुरा अझ प्रस्ट हुन। त्यसको लागि नेपालको संविधान २०४७, अन्तरिम संविधान २०६३ र २०७२ को सान्दर्भिक एक दुई कुराहरू हेर्नुपर्ने हुन्छ। २०४७ ले अन्तले चाहेअनुसार नागरिकता ह्वात्तै बाँड्न खोजेको देखिँदैन। राजा अझै थिए र रोके पनि। त्यो पनि कडी बन्यो राजतन्त्रलाई फाल्ने अन्ततः सुरुङ युद्ध गर्नेहरूलाई लगाएर। २०६३ को संविधानले खोली दियो यसरी २०४६ चैत्र मसान्तसम्म नेपालमा आई जन्मिएका विदेशीहरूलाई नेपाली नागरिकता दिने गरी। नत्र माओवादीको जंगल फर्कने धम्की थियो। गिरिजाबाबुले नेपाल नागरिकता ऐन २०६३ मंसिर १० गते प्रमाणीकरण गराएर लागू नै गरे। र, केही पछि राजालाई निलम्बित अवस्थामा राख्नको लागि गिरिजा सरकारबाट निस्केको नाटक पनि गरे माओवादीले। नागरिकता ऐन जारी भएको ४० दिनपछि त गिरिजाबाबु आफैं कार्यवाहक राष्ट्राध्यक्ष बने। कानुन बनाएर बाटो खोले। अहिले चाहिँ २०७२ को संवैधानिक व्यवस्थालाई कार्यान्वयन गर्न कानुन चाहिएको हो। २०४७ कोलाई २०६३ र त्यसलाई पनि २०७२ ले परिवर्तन गरेकोले त्यो परिवर्तनअनुसारको कानुन बनाउने क्रमको अहिलेको अवस्था हो। अर्थात् नेपाल नागरिकता ऐन २०६३ लाई संशोधन गर्नु परेको हो। संविधानले अझ खोलेको बाटोले समय सीमा बढ्यो। अब सीमा २०४६ चैत्र मसान्तबाट २०७२ साल असोज ३ गतेसम्म। यो अवधिमा जन्मिएका विदेशी पनि नेपाली नागरिक हुने र यिनीहरूबाट जन्मेकाले १६ वर्ष पुगेपछि वंशजको आधारको नेपाली नागरिकता। विवाहको आधारमा अंगीकृत नागरिकता पाउनेको हकमा २०७५ सालमा ओली सरकारले १५ वर्ष राख्यो। तर तराईका सांसदले मानेनन्। उनीहरू विदेशी केटीले, परिणाममूलक भनेको भारतीय केटीले नेपालीसँग विवाह गरेको कागत देखाउनेबित्तिकै अंगीकृत नागरिक हुन पाउनुपर्ने। अनि त्यसपछि जन्मिएको बच्चा त वंशज भइहाल्ने व्यवस्था २०७२ को संविधानमा राखेकै छन्। अनिर्णित बनेपछि बहुमतको आधारमा त्यसपछि ७ वर्ष राखेर समितिले संसद्मा पठायो तर सभामुख सुवास नेम्बाङले प्रस्तुत नै गरेनन्। किन गरेनन् त्यो बुझ्न गाह्रो छैन। प्रेसर आयो होला अन्तबाट। नत्र ओलीकै मान्छे सुवासजी। र, प्रचण्ड बहुमतको सरकार भएको बेलामा त्यो सिधा पेस भएर पास हुन्थ्यो। संविधानमा नै विदेशीले नेपाली नागरिकता लिएर जन्मेकाले वंशजको नागरिकता पाउने व्यवस्था छ। कानुन नबनेकोले विदेशीले नेपाली नागरिकता लिएर जन्माएकाहरूलाई समेटिएको यो प्रकार अन्तर्गतकाले पाएका छैनन्। सरकारी अनुमान छ यिनीहरू पाँच लाख छन्। विवाह दर्ता गर्नेबित्तिकै विदेशीलाई नागरिकता दिन सरकार यी पाँच लाखसँग जोडेर हल्ला गर्छ लाखौं नेपालीहरू नागरिकताबाट वञ्चित भएका छन्, कसरी वञ्चित गर्न सकिन्छ ? स्वार्थ प्रदत्त मिलेमतो छ सौदाबाजीको। यो राष्ट्रघाती काम हो। त्यसैले अहिले कसको स्वार्थ परिपूर्ति गर्ने हो त्यसको अनुहार हेरेर नियम कानुन र ऐन बन्न थालेको छ। मुलुक लुटे त लुटे के गर्न सक्छ ? नागरिकता बाँडे त बाँडे के लछार्न सक्छन् ? सरकार हाम्रो हुने हो। आका हाम्रो साथमा छ। यो स्तरमा आइसक्यो नेपालको राजनीति। त्यसैले ऐनकानुन संशोधन त गोजीबाट सुपारी झिकेको जस्तो भइसक्यो। जसरी यतीलाई ट्रस्टको सम्पत्ति बुझाउन ऐन संशोधन गरिएको छ। या, जसरी ठेकेदारले मागेअनुसार दर्जनौं पटक संशोधन गरिएको सार्वजनिक खरिद नियमावली दुई महिना अगाडि पनि फेरि गरियो ६ ठेकेदारलाई मुलुकको ठेक्कापट्टा बुझाउन। हेजिङ नियमावली हालै पास गराए जनार्दन शर्माले करिब ४० दिन अगाडि मध्यरातमा बजेटको दररेट अदलीबदली गरेको शैलीमा। सबैतिर सेटिङ छ, बिचौलिया छन्। अनुहार हेरेर ऐन कानुन बनाउने चलन नै बन्यो। त्यसैगरी टेलर मेड अर्थात् फेरि अर्को ठूलो किस्तामा विदेशीलाई नागरिकता बाँड्ने प्रस्ट अभिप्राय र मिलेमतोबाट हाल राष्ट्रपतिकहाँ विधेयक कानुन बनाउन पठाइएको छ। नेपालीलाई नागरिकता दिने नाममा विदेशीलाई बाँड्ने अभिप्राय हो। के यो मुलुकप्रतिको गद्दारी होइन ? नेपालभन्दा करिब ६ हजार ६ सय गुना ठूलो र विश्वशक्ति बनेको अमेरिका डाइभर्सिटी भिसाबाट विश्वभरबाट मान्छेहरू लिइरहेको छ। नपुग श्रमिक पूरा गर्न। त्यस्तो देशको उदाहरण दिएर नेपालमा कुरा गर्ने ? उत्तरको छिमेकी चीनको १ अब ४० करोड र दक्षिणको छिमेकी भारतको १ अर्ब ३८ करोडको बीचमा ३ करोड जनसंख्या भएको सानो मुलुक हो नेपाल। के नेपाल रहँला नेताहरूको तत्कालको सत्ताको लागि नागरिकता बेच्दै गएर ? राम्रो सुनिने कुरा देखाइएको छ नेपालीलाई नागरिकता दिने भनेर ? यो दुष्कर्म हुन नदिनु मुलुकलाई माया गर्ने प्रत्येक नेपालीको दायित्व हो भोलिको पुस्ताको लागि। त्यसैले हामी नेपालीहरूले शासकहरूलाई रोक्न सक्नु पर्यो नागरिकतासँगको यो सत्ताको सौदेबाजी। हामीले प्रश्न गर्नै पर्दछ टेलर मेड अर्थात् छेकाएको नागरिकतासँग साँटेको सत्तामा बसेर नेपालीलाई सातौं असमानमा पुर्याई दासनुदास बनेर कति दिन रजाइँ गर्ने नेपालीमाथि ? यहाँबाट नै सिरियस अर्थात् गम्भीर द्वन्द्व सुरु हुनु पर्यो यो मुलुकलाई बचाउनको लागि। राजेन्द्र महतोहरूले सार्वजनिक रूपमा भन्दै आएका छन् कि उनीहरूको राजनीति भारतको लागि हो। रेकर्डमा छ यो। सरहदपारि भात खाएर रक्सौलको पुलमा अराएबमोजिम धर्ना बसेर आफ्नै मुलुकमा नाकाबन्दी गर्ने जमातको वृद्धि मात्र हुनेछ यस्तो किस्ता किस्तामा बाँडिएको नागरिकताले। त्यसैले रोक्नु पर्दछ नागरिकता विधेयक राष्ट्रपतिले प्रमाणीकरण नगरेर।"
किन गरिन्छ सोह्रश्राद्ध ?,"धर्मशास्त्र तथा शास्त्रीय मान्यतामा चन्द्रमानको पात्रोअनुसार वर्षमा २४ पक्ष हुन्छन्। आश्विन कृष्णपक्षलाई पितृपक्ष वा सामान्य बोलीचालीको भाषामा सोह्रश्राद्ध भनिन्छ। एक पक्षमा १५ तिथि हुने भए पनि भाद्र शुक्लपूर्णिमादेखि आश्विन औंसीसम्मका वा जमरे औंसीसम्म सोह्र तिथिमा श्राद्ध गरिने भएकाले यस समयमा गरिने श्राद्धलाई सोह्र्रश्राद्ध भनिएको हो। यसलाई पार्वण श्राद्ध पनि भनिन्छ। यसमा दिवंगत सबै पितृहरूको कल्याण उद्देश्य राखेर पिण्डदान गरिन्छ। यसपालिकोे पितृपक्ष सोह्रश्राद्ध भदौ २६ गते सुरु भई असोज ९ गते समापन हँुदैछ। सूर्य कन्या राशिमा प्रवेश गर्दा यो पर्व सुरु हुन्छ। यो कन्या राशिमा सूर्य सरेको बखत दिवंगत पितृहरूलाई पिण्डदान नगर्ने पुत्रहरूले धर्म नगरेको ठानिने भनेर विभिन्न शास्त्रहरूमा बताइएको छ। आश्विन कृष्णपक्षमा गर्नुपर्ने श्राद्धको महिमा श्रीमद्भागवत, महाभारत आदि पौराणिक ग्रन्थमा समेत गरिएको छ। यस श्राद्धमा चार जना ब्राह्मण चाहिने भएकोले ब्राह्मणको प्रतीक स्वरूप कुशको ब्राह्मण थापिएको हो। पहिलेपहिले पार्वण श्राद्ध गर्दा चार जना नै ब्राह्मण अगाडि राखेर पूजाआजा गर्ने परम्परा रहेको र यो परम्परा लोप हुँदै गएर श्राद्धमण्डपमा कुशको ब्राह्मण राखिएको हो। यसमा खासगरी दुवैपट्टि दुईदुई ब्राह्मणलाई क्रमशः वि श्रदेव र पितृब्राह्मण भनिन्छ। पार्वण श्राद्ध अन्य श्राद्धको विधि जस्तै सुरुमा देव मनुष्य दिव्यपितृ र स्वपितृलाई तर्पण दिइएपछि पार्वण श्राद्ध सुरु हुन्छ। यसपछि प्रत्येक ब्राह्मणलाई निमन्त्रण गरिन्छ। पहिलेपहिले अघिल्लै दिनमा गरिन्थ्यो। ब्राह्मण निमन्त्रणापछि भूस्वामीलाई अन्नदान गरिसकेपछि चारै जना ब्राह्मणलाई विधिपूर्वक सिधादान गरिन्छ। यसपछि विकटदान गरी पिण्ड दानका लागि वेदी बनाएर पूजा गरिन्छ। प्रत्येक पितृलाई पिण्ड दिनुअधि पिण्डासन दिई पितृको नाम लिएर विधिपूर्वक पिण्डदान गरिन्छ। श्राद्धको लागि स्थान हेर्ने हो भने पार्वण श्राद्ध आफ्नै घरमा बसेर वा आफ्नो नभए पवित्र तीर्थस्थल, गंगाको तीरमा गएर पनि गर्ने चलन छ तर घरमै भए पनि श्राद्ध गर्दा भूमि मै गर्नुपर्ने नियम छ। यसरी श्राद्धको समयको कुरा गर्ने हो भने पार्वण श्राद्ध खासगरीकन अपराह्नमा गर्नुपर्ने शास्त्रमा उल्लेख छ । हाम्रो समाजको सबैभन्दा ठूलो पर्व दसैं तिहार हो यो पर्व मनाउनुभन्दा पहिले आआफ्नो पितृहरूलाई आदरसाथ श्राद्धपूर्वक सम्झना गर्नाले सबैको कल्याण हुन्छ। यस कारणले गर्दा परापूर्वकालदेखि नै यो संस्कार चलिरहेको छ। श्रद्धापूर्वक गरिएको पितृकार्यले पितृ तथा कर्ताको कल्याण हुन्छ। श्राद्ध कर्मको विशेषता भनेको शुद्ध मन्त्र उच्चारणसहित श्राद्ध गर्नु हो । पितरो वाक्य मिच्छरिन्त भाव मिच्छन्ति देवता अर्थात् पितृहरूलाई शुद्ध मन्त्र शुद्ध वाक्य चाहिन्छ भने देवताहरूलाई भाव भए पुग्छ । हाम्रो धार्मिकशास्त्रमा श्रद्धा धेरै किसिमका छन्। भविष्य पुराणमा श्राद्ध १२ वटा उल्लेख गरिएको छ। यसमा दिनदिनै गरिने पहिलो नित्य श्राद्ध हो। त्यस्तै गरी दोस्रो वार्षिक एकोदिष्टदी नैमित्तिक श्राद्ध हो। तेस्रो आफ्नो इच्छा सिद्ध होस् भनी गरिने काम्य श्राद्ध हो। चौथो हो विवाह आदि अभ्युदयमा गरिने वृद्धि श्राद्ध हो। पाँचौ सपिण्डी श्राद्ध हो। छैटौं पार्वण श्राद्ध हो। सातौं गोठमा गरिने गोष्ठी श्राद्ध हो। आठौं पितृ तृप्ति विद्वानहरूको सुख प्राप्ति र शुद्धिका निमित गरिने ब्राह्मण भोजन शुद्धि श्राद्ध हो। नवौंमा सिमान्तोनयन पुंसवन आदि संस्कारका निमित्त गरिने कमाङ श्राद्ध हो। दशौं देवताहरूको उद्देश्यले गरिने दैविक श्राद्ध ११ देशान्तरमा जाँदा घिउले गरिने यात्रा श्राद्ध हो। र बाह्रौंमा शरीर स्वस्थ्य होस् भनी गरिने पुष्टि श्राद्ध हो। त्यस्तैगरी अर्को पाँच प्रकारको श्राद्ध रहेको छ। यो श्राद्ध भने आजकल धेरै आएको देखिन्छ। यसमा प्रथम नित्य हो भने दोस्रो नैमितिक, तेस्रो काम्य, चौथो वृद्धि र पाँचौ पार्वण श्राद्ध हो। यी सबैमध्ये खास गरीकन हाम्रो समाजमा एकोदिष्ट श्राद्ध जुन आफ्ना पितृहरूलाई वार्षिक रूपमा मृत तिथिमा गरिने श्राद्धलाई एकोदिष्ट श्राद्ध भनिन्छ। यो जुन पितृको मृत महिना पक्ष र तिथि याद गरी यो कार्य गरिन्छ। त्यस्तै गरी सालको एकपटक पार्वण श्राद्ध गरिन्छ । आफ्नो पितृहरूको जुन तिथि हो त्यही तिथिमा श्राद्ध गर्नुपर्छ। एक पार्वण श्राद्ध औंसी तिथिमा र आश्विन कृष्ण पक्षमा मृत्यु भएकाको तिथि श्राद्धलाई एक पार्वण श्राद्ध पनि भनिन्छ। हिन्दू समाजमा सोह्रश्राद्धको विशेष महत्व छ। कुनै पनि सालमा मघा तिथिमा सोह्रश्राद्ध परेको छ भने त्यसलाई छोरा हुनेले मघा तिथिको साटो अन्य तिथि खोजी सोह्रश्राद्ध गर्छन् वा औंसी, एकादशीमा गर्छन् वा सिदा तर्पणबाटै पितृहरूलाई विसर्जन गर्छन्। यसरी दिवंगत पितृहरूले जीवमा ८४ लाखमध्ये कुनै न कुनै प्राणीमा उनीहरूले देहधारण गरेका हुन्छन् र तत् योनीका खानास्वरूप आआफ्ना दिवंगत पितृहरू तृप्त हुन्छन्। यसर्थ देवत्व प्राप्त गरेका पितृहरूले पनि सन्ततिबाट केही आशा गरेका हुन्छन् भनिन्छ। हाम्रो समाजको सबैभन्दा ठूलो पर्व दसैं तिहार हो यो पर्व मनाउनुभन्दा पहिले आआफ्नो पितृहरूलाई आदरसाथ श्राद्धपूर्वक सम्झना गर्नाले सबैको कल्याण हुन्छ। यस कारणले गर्दा परापूर्वकालदेखि नै यो संस्कार चलिरहेको छ।"
"कार्यकर्तालाई मात्रै टिकट दिएर हेरौं, निर्वाचन खर्चमा व्यापक नियन्त्रण हुन्छ","प्रत्यक्ष निर्वाचन जित्न नसक्ने तथा समाजमा पछि परेका वर्ग, समुदाय, लिंग र क्षेत्रको प्रतिनिधित्वका लागि समानुपातिक निर्वाचन प्रणालीको संवैधानिक व्यवस्था गरियो। २०६४ को पहिलो संविधानसभा निर्वाचनबाट मिश्रित निर्वाचन प्रणाली प्रयोगमा ल्याइयो। संविधान निर्माणमा सबै जाति, समुदाय, वर्ग, लिंग र क्षेत्रको प्रतिनिधित्व होस् र सिंगो देशले संविधानको स्वामित्वअपनत्व ग्रहण गरोस् भन्ने यसको मूल उद्देश्य थियो। पछि संविधान बनेपछि समानुपातिक समावेशीको अवधारणा अंगीकार गरियो। सबै जाति, क्षेत्र, समुदाय, लिंगको प्रतिनिधित्वका लागि मिश्रित (प्रत्यक्ष र समानुपातिक) प्रणालीलाई निरन्तरता दिइयो। तर, व्यवहारमा भने भइदियो उल्टो। समानुपातिक प्रणाली त नेताहरूका आफन्त, नातागोता, कारोबारी (व्यापारी) संसद्मा छिर्ने लिस्नो बनाइयो। २०६४ देखि नै यो प्रणालीलाई विकृत बनाउन थालियो र २०७४ को चुनावसम्म यसले निरन्तरता नै पायो। यसमा प्रणालीको दोष होइन। नेता र नेतृत्वको दोष हो। जसका लागि यो प्रणाली लागू गरियो, त्यो वर्ग, समुदाय र क्षेत्र भने अझै पनि अधिकारबाट वञ्चित छ। ती वर्ग र समुदायको नाममा अरू कसैले स्थान ओगटिरहेका छन्। समाजमा पछि परेका, पछाडि पारिएका अर्थात् कमजोरहरूका लागि बनाइएको यो प्रणालीको व्यापक दुरुपयोग गरियो। मधेसी समुदायको कोटामा कांग्रेसले विनोद चौधरीलाई समानुपातिक सांसद बनायो। एमाले र माओवादी केन्द्रले पनि यस्तै व्यक्तिलाई मात्रै स्थान दिए। मुख्य दलका नेताबाटै प्रणालीको हुर्मत लिने काम भइरहेको छ। तर खासमा जो निमुखा छन, आर्थिक, सामाजिक र सांस्कृतिक रूपमा पछि परेका छन, ती समुदाय र व्यक्तिका लागि समानुपातिक प्रणालीको स्वाद चाख्नै पाएका छैनन्। जसलाई संसद्मा ल्याउँदा देश र समाजका लागि पनि योगदान पुर्याउन सक्छन्, त्यसतिर नेता र नेतृत्वको ध्यानै गएन। नेताहरूले अरूखाले विकृति पनि थपे। एउटै व्यक्तिलाई २०७० देखि निरन्तर समानुपातिकमा सांसद बनाए। आफूलाई मन पर्ने, आफन्त वा कारोबारीलाई नेताहरूले पटकपटक अवसर दिए। कुनै व्यक्ति विशेषलाई संसद्मा पुर्याउन मात्रै समानुपातिक प्रणालीको व्यवस्था गरे जस्तो स्थिति बनाइयो। चाकरी, चाप्लुसी र नेताहरूलाई बक्सिस टक्र्याएकै भरमा फटाफट सांसद बनाउन थालियो। यसरी सांसद बन्नेहरूलाई न जनताका पीडा मर्कासँग मतलव छ, न त कार्यकर्ताका भावनाप्रति नै। नेताहरूको वरिपरि घुम्यो, चाकरी गर्यो। नेताहरूका स्वार्थ पूरा गरिदियो, फ्याट्टै सांसद बन्न थालियो। त्यसरी सांसद बन्न पाइने भए, देश र जनताप्रति किन उत्तरदायी र बफादारी बन्ने ? नेताको नजरमा राम्रो गरे पुग्ने भयो। यसैकारण पनि समानुपातिक प्रणालीप्रति प्रश्न उठाउन थालियो। त्यसैकारण नेता र नेतृत्वको दोष नदेख्ने, प्रणालीको मात्रै दोष देख्ने प्रवृत्ति हावी हुँदै गएको छ। सिद्धान्त, दर्शन र पार्टीको विचारभन्दा पनि पैसापैसाबीच चुनावमा प्रतिस्पर्धा हुन्छ। जनताले सही र गलत के हो भन्ने थाहा नपाउँदै कारोबारीहरू नेता बनिसक्छन्। यस्तो अस्वस्थ लडाइँमा राजनीतिक इमान्दारिता र त्यागको हार हुन्छ। पैसा र शत्तिको मात्रै जित हुन्छ। समानुपातिक प्रणालीको उद्देश्य भनेको कहिल्यै अवसर नपाएकाहरूले अवसर पाउन भन्ने पनि हो। तर यहाँ त एउटै व्यक्ति तीन पटकसम्म सांसद बने। समानुपातिकबाट दुई पटकसम्म लगातार अवसर लिनेको सूची पनि लामै छ। खासमा एकपटक अवसर पाइसकेका व्यक्तिले अर्को पटक खुला मैदानमा उत्रिन आफूलाई सक्षम बनाउनुपर्छ भन्ने यसको मान्यता हो। अर्थात्, समानुपातिकबाट एक पटक सांसद बनेको व्यक्ति अर्को पटक जनताबीच जाने र जनताको मतबाट छानिने गरी नेतृत्व विकास गर्नुपर्छ। तर यहाँ त एउटै व्यक्तिलाई मात्रै दोहोर्याएर अवसर दिन थालियो। त्यसैकारण कुनै एउटा व्यक्तिलाई कति पटक यस्तो अवसर दिएपछि ऊ खुला मैदानमा उत्रिन सक्षम हुन्छ भन्ने प्रश्न उठ्न थालेका छन्। समानुपातिक सांसद बन्न नेताहरूले खुलेआम कारोबार गरेका समाचार त सुनेकै, देखेकै छौं। समानुपातिक प्रणालीमा मात्र होइन, प्रत्यक्षतर्फ पनि उत्तिकै विकृति र विसंगति मौलाएका छन्। हालै सम्पन्न स्थानीय तह निर्वाचनमा पनि राजनीतिक कार्यकर्ताभन्दा कारोबारीले टिकट पाए। जसले चुनावमा टन्न खर्च गर्न सक्छ, उसैलाई प्राथमिकतासाथ टिकट दिइयो। पार्टीमा योगदान, त्याग र तपस्याभन्दा पनि टन्न खर्च गर्ने र चुनाव जितेर पार्टीको इज्जत राख्न सक्नेलाई टिकट दिइयो। त्यस्ता व्यक्तिलाई टिकट दिँदा पार्टी र नेताहरूले खर्चका लागि यताउता सोच्नु परेन। आँखा चिम्लेर खर्च गर्न सक्ने दुईचार जनाको कमी पनि छैन। त्यसकारण, स्थानीय सरकारदेखि केन्द्र सरकारसम्म राजनीतिक कार्यकर्ताले प्रतिनिधित्व गर्ने दिन समाप्त हुँदैछन्। बिचौलिया, कारोबारी, ठेकेदार र पैसावालहरूले सत्ताको नेतृत्व गर्दैछन्। सर्वसाधारणभन्दा यस्तै वर्ग र व्यक्तिहरूको सत्तामाथि हालिमुहाली चल्दैछ। त्यसको ज्वलन्त उदाहरण भनेको बजेट निर्माणमा बिचौलियामार्फत करका दर हेरफेरमा भएको चलखेललाई लिन सकिन्छ। अर्थ मन्त्रालयदेखि विकासे सबै मन्त्रालयमा अब यस्तै कारोबारीले निर्लज्जतापूर्वक हस्तक्षेप गर्दैछन्। अर्थात्, सत्ता नै कारोबारीको हातमा पुग्दैछ। त्यसो हुँदा जनताको विकास र समृद्धिको सपना पूरा हुने कल्पनै नगरे हुन्छ। बिचौलिया वा कारोबारीहरूले आफूलाई फाइदा पुग्ने गरी मात्रै नीति, नियम बनाउने तथा आफू र आफ्नो कारोबारलाई फाइदा पुग्ने गरी मात्रै निर्णय गराउनेछन्गराइरहेका छन्। निर्वाचनका विकृति र विसंगतिलाई रोक्न निर्वाचन आयोग सक्रिय बन्नुपर्ने हो। तर आयोग पनि चुनावका बेलामात्रै सक्रिय हुन्छ। अरू बेला टेरपुच्छर लगाउँदैन। आयोगका पनि समस्या र पीडा उस्तै छन्। महालेखा परीक्षक र आयोगलाई बलियो बनाउनेतिर न कुनै दल लाग्छन्, न त सरकार नै। २०४८ सालदेखि नै आयोगको अवस्था उस्तै छ। आयोग बलियो नहुँदा निर्वाचनका विकृति र विसंगति बढ्दै गएका छन्। निर्वाचनका विकृति, विसंगतिलाई न्यूनीकरण गर्न राजनीतिक दल र नेतृत्व नै जिम्मेवार हुनुपर्छ। त्यसका लागि दलहरूले कुनै निर्वाचन क्षेत्रमा परीक्षण नै गर्न सक्छन्। जस्तो कि, कुनै निर्वाचन क्षेत्रमा सबै पार्टीले पैसा नभएको, खर्च गर्न नसक्ने असली राजनीतिक कार्यकर्तालाई मात्रै टिकट दिने। सबै पार्टीले त्यस्ता व्यक्ति छानेर टिकट दिने हो भने निर्वाचनमा अस्वाभाविक खर्च नियन्त्रण हुन्छ। विकृति र विसंगति पनि क्रमशः हट्दै जान्छन्। एकैपटक नहोला, तर क्रमशः सबै निर्वाचन क्षेत्रमा यसलाई लागू गर्दै गयौं भने चुनाव निष्पक्ष, स्वतन्त्र र जनचाहनाअनुसारको हुन्छ। यसका लागि सबै दल तयार हुनुपर्यो। जनताका भावना, आकांक्षाअनुसार अघि बढ्न नेतृत्व उदार हुनुपर्यो। त्यसैले निर्वाचन कम खर्चिलो बनाउन र विकृति रोक्न राजनीतिक दल र नेतृत्वले नै पहल गर्नुपर्छ। निर्वाचनमा कार्यकर्तालाई मात्रै टिकट दिन सकियो भने पनि निर्वाचन खर्चमा व्यापक नियन्त्रण हुन्छ। चुनाव स्वस्थ्य र मर्यादित हुन्छ। नत्र त दलको टिकट लिने बेलादेखि नै पैसाको खोलो बग्छ। चुनाव जित्न अनेकखाले अस्वस्थ प्रतिस्पर्धा हुन्छन्। सिद्धान्त, दर्शन र पार्टीको विचारभन्दा पनि पैसापैसाबीच चुनावमा प्रतिस्पर्धा हुन्छ। जनताले सही र गलत के हो भन्ने थाहा नपाउँदै पैसावालहरू नेता बनिसक्छन्। यस्तो अस्वस्थ लडाइँमा राजनीतिक इमान्दारिता र त्यागको हार हुन्छ। पैसा र शक्तिको मात्रै जित हुन्छ। चुनावमा त्यस्तो नेतृत्व छनोट गर्यौं भने देश विकास हुन्छ त ? पैसा र शक्तिको बलमा जित्नेले जनताका समस्या र पीडातिर ध्यान दिन्छन् त ? उत्तर सहज छ दिँदैनन्। बरु, त्यस्ताले चुनावमा खर्च भएको पैसा उठाउनतिर बढी ध्यान दिन्छन्। पुरानो खर्च उठाइसकेपछि नयाँ चुनाव जित्नका लागि कमाउनेतिर जोड दिन्छन्। त्यसैकारण जनताका समस्या वर्षौदेखि ज्यूँका त्यूँ छन्। फलस्वरूप, राजनीतिप्रति वितृष्णा र आलोचना बढ्दै गएको छ। अझ युवाहरूमा नेतृत्व र दलप्रति सकारात्मक सोच घट्दै गएको छ। स्थानीय चुनावले केही नयाँ सन्देश पनि दिएको छ। काठमाडौंमा बालेन साहले चुनाव जिते, अन्यत्र पनि केही स्वतन्त्रहरू उदाए। यसबाट युवाहरूमा राजनीतिप्रतिको वितृष्णा वा अनाकर्षणको पारो केही घटेको देखिन्छ। किनकि, कुनै पनि राजनीतिक दल वा शक्तिले युवाहरूलाई राजनीतिमा तान्न वा आकर्षक बनाउन नसकेको अवस्थामा बालेनहरूको जितले युवाहरू पनि राजनीतितिर लम्किन खोजेका देखिन्छन्। राजनीतिप्रति घृणा गर्ने, गाली गर्ने, नेतृत्वप्रति असन्तुष्ट युवा मनोविज्ञान विस्तारै राजनीतिप्रति आशावादी र सकारात्मक बन्दै गएको छ। तर, मुख्य पार्टीहरूले अझै पनि युवा मनोविज्ञान बुझन् सकेका छैनन। अरू दलले पनि युवा नेतृत्वलाई अघि बढाउने, युवाका भावनाको सम्बोधन गर्ने र युवाहरूमा सकारात्मक सन्देश दिने बाटोमा जान जरुरी छ। त्यसैले राजनीतिक नेतृत्व र दलहरू देश र जनताप्रति इमान्दार हुनुपर्यो। शासन व्यवस्था बलियो बनाउनेतिर लाग्नुपर्यो।"
पहिलो हाफमा श्रीलंकाविरुद्ध नेपालको ४ गोल,"काठमाडौं : महिला साफ च्याम्पियनसिपमा नेपाल ४० गोलले अग्रता लिएको छ। दशरथ रंगशालामा सोमबार भएको खेलको पहिलो हाफमा नेपालले श्रीलंकाविरुद्ध ४० गोलको अग्रता लिएको हो। नेपालका लागि रश्मी कुमारी घिसिङ, सरु लिम्बु, अमृता जैशी र दिपा शाहीले गोल गरेका थिए। नेपालले पहिलो खेलमा भुटानलाई ४० गोलले पराजित गरेको थियो। तस्बिर : सुनिता डंगोल"
धनकुटामा रोड रेस प्रतियोगिता,"धनकुटा : विश्व मुटु दिवसको अवसर पारेर आगामी असोज १३ गते धनकुटा रोड रेस दौड प्रतियोगिता हुने भएको छ। नेपाल पत्रकार महासंघको सभाहलमा सोमबार पत्रकार सम्मेलन गर्दै पूर्वप्रहरी संस्थाले प्रतियोगिताबारे जानकारी गराएको हो। प्रतियोगितामा खुल्लातर्फ १५ किलोमिटर दूरीको हुनेछ भने महिलातर्फ ८ किलोमिटरको हुने संस्थाका अध्यक्ष योगेन्द्र कार्कीले बताए। यसमा करिब ३ लाख ५० हजार रुपैयाँ खर्च हुने अनुमान गरिएको छ। उक्त दौड प्रतियोगितामा १५ वर्षमाथि उमेरका जोसुकै नेपाली नागरिकले सहभागिता जनाउन पाउने छन्। प्रतियोगितामा देशभरका एक सय जना धावकहरू सहभागी हुने अपेक्षा गरिएको छ। प्रतियोगितामा सहभागी हुन चाहनेले भदौ २८ गतेदेखि असोज १२ गतेसम्ममा ५ सय रुपैयाँ शुल्क तिरेर नाम टिपाउन सक्नेछन्। प्रतियोगितामा खुल्लातर्फ प्रथम, दोस्रो र तेस्रो हुनेलाई जनही ३० हजार, २० हजार र १० हजार र चौथो र पाँचौलाई सान्त्वना पुरस्कार दिइने आयोजकले जनाएको छ। यस्तै महिलातर्फ प्रथम, दोस्रो र तेस्रो हुनेलाई क्रमशः जनही १० हजार, सात हजार र पाँच हजार नगद पुरस्कारको व्यवस्था रहेको छ। यस्तै ४० वर्षमाथिको एक जनालाई प्रथम पुरस्कारको व्यवस्था रहेको आयोजकले जनाएको छ। खुल्लातर्फ धनकुटा नगरपालिका९ कोशीराजमार्गस्थित रुद्रवारीबाट सुरु भई गुठिटार, पेट्रोल पम्प, पात्लेखोला, ढाट, जिरोप्वाइन्ट, बसपार्क, मदनचोक, पुरानो प्रहरी कार्यालय, भीमसेन थान, भीमनारायणचोक, माथिल्लो कोप्चे, बिहिबारे हटिया, तल्लो कोप्चे टुडिखेल, यलम्बर चोक, कोशी ग्यास मोड हुँदै मदन चोकमा आई दौड समापन हुनेछ। महिलातर्फ भने पेट्रोल पम्पबाट सुरु हुने बताइएको छ। पूर्व प्रहरी संस्था धनकुटाले गत वर्ष पनि हाफ म्याराथुन खुल्ला दौड प्रतियोगिताको आयोजना गरेको थियो। कार्यक्रममा बोल्दै धनकुटा जिल्ला खेलकुद विकास समितिका अध्यक्ष मनोज राईले खेलकुद गतिविधिले धनकुटालाई गुल्जार बनाउने विश्वास व्यक्त गरे। उनले समितिकोतर्फबाट आवश्यक सहयोग गर्ने प्रतिवद्धता व्यक्त गरे। कार्यक्रममा नेपाल पत्रकार महासंघ धनकुटाका अध्यक्ष नगेन्द्र राई लगायतले शुभकामना मन्तव्य राखेका थिए।"
श्रीलंकालाई ६ गोलले हराउँदै नेपाल सेमिफाइनलमा,"काठमाडौं : नेपालले छैटौं संस्करणको महिला साफ च्याम्पियनसिप फुटबलको सेमिफाइनलमा स्थान बनाएको छ। सोमबार भएको समूह चरणको अन्तिम खेलमा श्रीलंकालाई ६० गोलको फराकिलो जित निकाल्दै नेपालले अन्तिम चारको यात्रा तय गरेको हो। त्रिपुरेश्वरस्थित दशरथ रंगशालामा नेपाललाई जित दिलाउन अमिषा कार्कीले दुई गोल गरिन्। कुमारी घिसिङ, सरु लिम्बु, अमृता जैशी र दिपा शाहीले एक एक गोल गरिन्। खेलको नवौं मिनेटमा रश्मीले गोल गर्दै नेपाललाई सुरुआती अग्रता दिलाएकी थिइन्। खेलको ११औं मिनेटमा सरुले गोल गर्दै नेपाललाई २० को अग्रता दिलाइन्। खेलको १७औं मिनेटमा अमृताले गोल गर्दा नेपाल ३० ले अघि रह्यो। त्यस्तै खेलको ७६औं मिनेटमा अमिषाले गोल गर्दै नेपाललाई ५० को अग्रता दिलाइन्। त्यसपछि खेलको इन्जुरी समयमा अमिषाले व्यक्तिगत दोस्रो गोल गर्दै नेपाललाई ६० को जित दिलाइन्। यस जितसँगै नेपाल समूह विजेता बन्दै सेमिफाइनलमा प्रवेश गरेको छ। समूह 'बी'को नेपालले २ खेलमा ६ अंक जोड्यो। समूह 'ए'बाट भारत र बंगलादेशले अन्तिम चारमा स्थान पक्का गरिसकेको छ। प्रतियोगितामा आयोजक नेपाल, भारत, श्रीलंका, भुटान, बंगलादेश, पाकिस्तान र माल्दिभ्सको सहभागिता रहेको छ।"
छानबिन समितिको प्रतिवेदन सार्वजनिक भएपछि असन्तुष्ट थिए अलमुताइरी,"काठमाडौं : नेपाली राष्ट्रिय फुटबल टोलीका मुख्य प्रशिक्षक अब्दुल्लाह अलमुताइरीले राजीनामा दिएका छन्। आइतबार सामाजिक सञ्जाल फेसबुकमा स्टाटस लेख्दै अलमुताइरीले मुख्य प्रशिक्षकबाट राजीनामाको घोषणा गरेका हुन्। नेपाली राष्ट्रिय फुटबल टोलीको मुख्य प्रशिक्षकको जिम्मेवारी सम्हालेको पाँच सय २५ दिनपछि राजीनामा दिएको अलमुताइरीले बताएका छन्। नेपाली फुटबलको सेवा गरेको पाँच सय २५ दिनपछि मुख्य प्रशिक्षक पद छाडेको घोषणा गर्दछु, अलमुताइरीले स्टाटसमा लेखेका छन्, खुसी, माया, दुःख र पीडाको यो यात्रामा मलाई साथ दिनुहुने सबैलाई धन्यवाद। अखिल नेपाल फुटबल संघ (एन्फा) का प्रवक्ता सुरेश साहले अलमुताइरीले महासचिव किरण राईलाई पत्र लेख्दै मुख्य प्रशिक्षक पद त्यागको घोषणा गरेको जानकारी दिए। उहाँले महासचिवलाई पत्र पठाउँदै सम्झौता समाप्त भएको पत्र पठाउनु भएको छ। यसलाई हामीले राजीनामा दिएको बुझेका छौं, प्रवक्ता साहले भने, यस बारे थप निर्णय कार्यसमितिले गर्नेछ। अलमुताइरीले २०७८ साउन १० गते पनि सामाजिक सञ्जाल फेसबुकमा स्टाटस लेख्दै आफूले राष्ट्रिय टोलीको मुख्य प्रशिक्षकबाट राजीनामा दिन लागेको घोषणा गरेका थिए। उनले अखिल नेपाल फुटबल संघ (एन्फा) का वरिष्ठ उपाध्यक्ष पंकजविक्रम नेम्वाङका कारण राजीनामा दिन बाध्य भएको बताएका थिए। त्यसपछि विवादले उग्र रुप लिएपछि राष्ट्रिय खेलकुद परिषद्ले बोर्ड सदस्य पुरेन्द्रविक्रम लाखेको संयोजकत्वमा सात सदस्यीय छानबिन समिति गठन गरेको थियो। समितिले विवादको मुल जड सामाजिक सञ्जालको अत्याधि प्रयोग, आपसी सम्बन्ध विस्तार हुन नसक्नु, आचारसंहिता पूर्ण रुपमा प्रयोग नगर्नु, खेल क्षेत्रमा धुम्रपान र मद्यपानलगायतका क्रियाकलापलाई निरुत्साहन गर्न नसक्नुलगायतका विषय औंल्याउँदै अलमुताइरीलाई सचेत गराउनुपर्ने सुझाव दिएको थियो। प्रतिवेदन सार्वजनिक भएपछि अलमुताइरीले असन्तुष्टि व्यक्त गरेका थिए। उनले सामाजिक सञ्जाल फेसबुकमा संक्षिप्त स्टाटस लेख्दै असन्तुष्टि व्यक्त गरेका थिए। म बाहिरिएँ। राजनीतिले काम गरोस्, भन्ने स्टाटस लेख्दै राष्ट्रिय टोली छाड्ने घोषणा गरेका थिए। तर, पछि त्यो विषय त्यक्तिकै साम्य भएको थियो। यही विवादपछि अलमुताइरी भने चर्चाको शिखरमा पुगेका थिए। फुटबल टोलीका मुख्य प्रशिक्षक अल्मुताइरीले गरे पद त्यागको घोषणा कुवेतका प्रो लाइसेन्स प्राप्त अलमुताइरीलाई एन्फाले २०७७ चैत २२ गते मुख्य प्रशिक्षक नियुक्त गरेको थियो। उनी कतार फुटबल संघको सहयोगमा नेपाल आएका थिए। अलमुताइरीको नेतृत्वमा नेपालले पहिलो पटक साफ च्याम्पियनसिप खेलेको थियो। गत असोजमा माल्दिभ्स भएको च्याम्पियनसिपको फाइनलमा नेपाल भारतसँग पराजित भएको थियो। अलमुताइरीको प्रशिक्षणमा नेपालले एएफसी एसियन कप छनोटको दोस्रो चरण खेलेको थियो। गत वैशाख १३ गते मुख्य प्रशिक्षक अलमुताइरीको कार्यशैलीप्रति असन्तुष्टि जनाउँदै १० खेलाडीले बन्द प्रशिक्षण छाडेपछि उनी विवादमा तानिएका थिए। उनले प्रशिक्षण छाडेका १० खेलाडीबिनै एएफसी एसियन कप छनोटका लागि नेपाली टोली घोषणा गरेका थिए। युवा टोलीले सोचे अनुरुप प्रदर्शन गर्न नसकेपछि अलमुताइरी नेपाल फर्किएनन्। एन्फामा पंकजविक्रम नेम्बाङको अध्यक्षमा नयाँ टिम आएपछि अलमुताइरी र राष्ट्रिय टोलीका १० खेलाडीबीचको विवाद समाधानका लागि छानविन समिति गठन गरिएको थियो। छानविन समितिले अलमुताइरीलाई दोषी ठहर गरेको थियो। प्रतिवेदनले एसियन कप छनोटपछि कतार फुटबल संघसँगको सहयोगलाई निरन्तरता र सहमती कायम राख्दै मुख्य प्रशिक्षकको अर्को विकल्प खोज्न सिफारिस गरेको थियो। छानविन समितिको प्रतिवेदनप्रति पनि अलमुताइरीले आपत्ति जनाएका थिए। अलमुताइरीको अनुपस्थितिमा एन्फाले प्रदीप हुमागाईलाई कार्यवाहक मुख्य प्रशिक्षक नियुक्त गरेको थियो। नेपालले असोज दोस्रो साता हुमागाईको नेतृत्वमा बंगलादेशसँग मैत्रीपूर्ण खेल खेल्नेछ। मैत्रीपूर्ण खेल असोज ११ गते दशरथ रंगशालामा हुनेछ।"
म्याग्दीको एबीसी क्लव आर्चरी च्याम्पियन,"जोमसोम : मुस्ताङको थाकसात सय क्षेत्र कोवाङमा सम्पन्न खुल्ला आर्चरी (तारा) खेल प्रतियोगिता २०७९ को च्याम्पियन म्याग्दीको अन्नपूर्ण३ दानाको एबीसी क्लव बनेको छ। धौलागिरी युवा क्लव कोवाङले आयोजना गरेको खुला आर्चरी प्रतियोगिताअन्तर्गत शनिबार र आइतबार भएको खेलमा धौलागिरीलाई ८ स्कोरलेपछि पार्दै एबिसी च्याम्पियन बनेको हो। म्याग्दी र मुस्ताङको विभिन्न ११ वटा क्लवहरूको सहभागिता रहेको खुल्ला आर्चरी प्रतियोगिता १५ डोरमा सञ्चालन गरिएको थियो। निर्धारित १५ डोरमा एबिसी क्लव दानाले १४७ स्कोर बटुल्दै च्याम्पियन बन्न सफल भएको हो। प्रतियोगितामा धौलागिरीले १३९ स्कोर प्राप्त गरी उपविजेता बनेको छ। यस्तै, मिलिजुली युवाक्लव मार्फाले १३६ स्कोर बनाउँदै तेस्रो स्थानमा समेटियो। दुई दिनसम्म सञ्चालित १५ डोरमा खेलाइएको खेलमा ५० खोल भएको थियो। आर्चरी खेलअन्तर्गत गोलाकार फ्रेममा प्रहार गर्नेलाई (खोल) भनिन्छ। यसरी खोलमा प्रहार गर्ने खेलाडीलाई बेग्लै नगद पुरस्कार प्राप्त गर्छन्। धौलागिरी युवाक्लव कोवाङले आयोजनाको खुल्ला आर्चरी प्रतियोगिताको च्याम्पियनले नगद ५० हजारसहित, शिल्ड,ट्रफी,मेडल र प्रमापत्र पायो। उपविजेता धौलागिरी युवाक्लव कोवाङले उपविजेतामा चित्त बुझाउँदै नगद ३० हजारसहित शिल्ड, मेडल, ट्रफी र प्रमाणपत्र पायो भने तेस्रो स्थान हासिल गरेको मिलिजुली युवाक्लव मार्फाले नगद १० हजारसहित शिल्ड, मेडल, ट्रफी र प्रमाणपत्र प्राप्त गर्यो। खुल्ला आर्चरीतर्फ धौलागिरीका बुद्धि बुढाथोकी सर्वोत्कृष्ट खेलाडी घोषित भए। उनले नगद तीन हजारसहित मेडल, ट्रफी र प्रमाणपत्र हात पारे। प्रतियोगिताको समापन समारोहमा धौलागिरी युवाक्लव जापानका पूर्वअध्यक्ष अनिल भट्टचनलाई आयोजक धौलागिरी युवाक्लवले विशेष सम्मान गरेको छ। जापानमा रही पूख्यौली थलो थासाङ२ अन्तर्गत विभिन्न संघसस्थालाई उल्लेखनीय सहयोग गरेवापत पूर्व अध्यक्ष भट्टचनलाई क्लवले सम्मान गरेको सचिव सोजन हिराचनले जानकारी दिए। सो अवसरमा अन्नपूर्ण युवा क्लव ताक्लुङका आर्चरी खेलाडी बुद्ध शेरचनलाई विशेष सम्मान गरेको छ। आर्चरी खेल हिमाली क्षेत्रको परम्परागत सांस्कृतिक खेलको रुपमा लिने गरिन्छ। परापूर्व कालमा शिकार खेल्ने क्रममा धनुषबाणको प्रयोग हुन्थ्यो। सोही शिकार खेल्ने साधन आर्चरी (तारा) खेलको रूपमा विकास भएको हो। घरेलु खेलकुद क्षेत्रको विकास तथा पर्यटन प्रर्वद्धन गर्ने उद्देश्यले धौलागिरी युवाक्लवले बर्सेनि यसप्रकारको खेल प्रतियोगिता संञ्चालन गर्दैआईरहेको छ। 'स्वास्थ्यका लागि खेलकुद, राष्ट्रका लागि खेलकुद' भन्ने मुलमन्त्रसहित क्लवले यसपटक अन्तर जिल्ला वडास्तरीय भलिबल र अन्तर क्लव स्तरीय खुल्ला आर्चरी प्रतियोगिता सञ्चालन गरेको खेल संयोजक नवीन शेरचनले जानकारी दिए। क्लवले आयोजना गरेको भलिबल तथा आर्चरी प्रतियोगिताका लागि नेपाल र विदेश बस्ने मुस्ताङीले आर्थिक सहयोग गरेको क्लवकमा अध्यक्ष मनप्रसाद गोचनले बताए।"
विराटनगरमा प्रदेशस्तरीय 'मिल्स भेट्रान्स गोल्डकप२०७९',"विराटनगर : मोरङको विराटनगरमा प्रदेशस्तरीय सन्ध्याकालीन 'मिल्स भेट्रान्स गोल्डकप२०७९' हुने भएको छ। मिल्स भेट्रान्स क्लबको आयोजनामा आउँदो असोज १ गतेदेखि विराटनगर१६ स्थित जुट मिल्स खेल मैदानमा गोल्डकप हुने भएको हो। सोमबार विराटनगरमा पत्रकार सम्मेलन गर्दै आयोजकले गोल्डकपबारे जानकारी दिएको हो। गोल्डकपमा आयोजकका दुईसहित मोरङ, सुनसरी र झापाका ११ वटा टिमहरूको सहभागिता हुने जनाइएको छ। असोज १० गतेसम्म चल्ने गोल्डकप दिउँसोको ३ बजेबाट सुरु हुने आयोजकले जनाएको छ। आयोजकका अनुसार खेल कुल ७० मिनेटको हुनेछ। गोल्डकपका विजेताले ५१ हजार १११ र उपविजेताले ३१ हजार १११ रुपैयाँ नगद पुरस्कारसहित मेडल र ट्रफी समेत प्राप्त गर्नेछन्। मिल्स भेट्रान्सले यसअघि भने नगरस्तरीय गोल्डकप प्रतियोगिता आयोजना गर्दै आएको थियो। आउँदो असोज १ गतेदेखि विराटनगरमा हुने प्रदेशस्तरीय मिल्स भेट्रान्स गोल्डकप जानकारी दिन आयोजित पत्रकार सम्मेलन। तस्बिर : राकेश कर्ण"
ललितपुर बचत संघमा बजगाईं,काठमाडौं : ललितपुर जिल्ला बचत संघमा रामहरि बजगाईं निर्वाचित भएका छन्। बजगाईंले आफ्ना प्रतिष्पर्धीलाई ९२ मतले पछि पार्दै दोस्रो कार्यकालका लागि निर्वाचित भएका हुन्। निर्वाचित भएपछि यो कार्यकालपछि नेतृत्व हस्तान्तरण गर्ने बजगाईंले घोषणा गरेका छन्। बजगाईंले २ सय २५ मत ल्याई विजयी भएका छन्। उनका प्रतिष्पर्धी नरेन्द्र महर्जनले १ सय ३३ मत ल्याए। वरिष्ठ उपाध्यक्षमा बजगाईंकै टिमबाट करुणारत्न बज्राचार्य निर्वाचित भएका छन्। उनले २ सय ३३ मत ल्याइ विजयी हुँदा उनका प्रतिष्पर्धी कर्ण देसारले १ सय २५ मत ल्याए। सचिवमा स्वतन्त्ररुपमा निर्वाचन लडेका श्याम महर्जन निर्वाचित भए।
"चीनमा अड्किएका सामग्री तातोपानी नाकाबाट आउन थाले, रसुवागढीबाट बिहीबार मात्रै","काठमाडौं : चीनको स्वशासित क्षेत्र तिब्बतमा कोरोना देखिएपछि विभिन्न स्थानमा रोकिएका चिनियाँ सामग्रीको आयात सुरु भएको छ। कोरोना देखिएपछि चीनले रसुवागढी र तातोपानी नाका बन्द गरेको थियो। चिनियाँ पक्षले तिब्बतको विभिन्न सहरमा देखिएको कोरोना नियन्त्रणमा नआए पनि नेपाली व्यापारीले खरिद गरेर ल्याउन नपाएका सामग्री पठाउन थालेको हो। कोरोना नियन्त्रण नहुँदासमम्म नाका पूर्ण रूपमा सञ्चालनमा नआउने चिनियाँ पक्षले जनाएको छ। तातोपानी भन्सारका प्रमुख भन्सार अधिकृत नारद गौतमका अनुसार शनिबारदेखि सामग्री आयात सुरु भएको हो। उनका अनुसार तीन दिनमा ११ वटा कन्टेनरले सामग्री आयात गरेका छन्। शनिबार पाँचवटा तथा आइतबार र सोमबार तीनतीनवटा कन्टेनरले सामग्री ल्याएका हुन्। 'अहिले सामग्री लोड गरेर बसेका कन्टेनर मात्र पठाउन थालेको छ। तीन दिनयता सामग्री आयात भइरहेको छ। कोरोना पूर्ण नियन्त्रण भएपछि मात्र नाका खोल्ने जानकारी आएको छ', प्रमुख गौतमले भने। खासा लगायतका क्षेत्रमा करिब ३० वटा कन्टेनर रोकिएको जानकारी आएको भएपनि सोभन्दा बढी पनि हुनसक्ने उनले बताए। अहिले स्याउ, लसुन, अदुवा लगायतका सामग्री आयात भएको छ। रसुवागढी नाकाबाट भने सामग्री आयात सुरु भएको छैन। रसुवागढीबाट भने आउँदो बिहीबारबाट सामग्री आयात सुरु हुने छ। नेपाली व्यापारीले मगाएका सामग्री चीनको स्वशासित क्षेत्र तिब्बतस्थित सिगात्से, केरुङ, ल्हासालगायत स्थानका गोदाममा थन्किएका र बाटामा रोकिएका छन्। यी सामग्री रसुवागढीबाट आउने छन्। नेपालचीन व्यापार गर्दै आएका धर्म पौडेलले यही सेप्टेम्बर १५ बाट सामग्री आयात हुने जानकारी आएको बताए। बाटोमा रोकिएकाबाहेक अरू सामग्री जलमार्ग हुँदै ल्याइरहेको उनले बताए। उनका अनुसार लत्ताकपडा, विद्युतीय सामग्री, जुत्ताचप्पललगायत सामान रोकिएको छ। पछिल्लो समय स्याउ, अदुवा, लसुनलगायत सामग्री रसुवागढी नाकाबाट आउन छाडेको छ। कोभिड१९ सुरु भएयता रसुवागढी र तातोपानी नाका 'वान वे' सञ्चालन हुँदै आएको छ। दुई वर्षदेखि नै नाका पूर्णरूपमा सञ्चालनमा नआएका कारण नेपाल र चीनबीच व्यापार प्रभावित हुँदै आएको छ। रसुवागढी नाकाबाट केही अघिसम्म दैनिक १४ वटा चिनियाँ गाडीले सामग्री आयात गर्दै आएका थिए। तर, पछिल्लो समय ठप्प छ। भूकम्प जानुअघिसम्म तातोपानी नाकाबाट आयात तथा निर्यात ठूलो परिमाणमा हुने गरेको थियो। तातोपानी नाका बन्द भएपछि मात्र रसुवागढीबाट नियमित कारोबार सुरु भएको थियो। कोरोना महामारीका कारण २०७६ माघ २५ देखि २०७७ जेठ २२ गतेसम्म रसुवागढी नाका बन्द भएको थियो। त्यसयता नाका सञ्चालनमा आए पनि न्यून मात्र सामग्रीको आयात हुँदै आएको थियो। रसुवागढी नाकाबाट तयारी कपडा, स्याउ, विद्युतीय सामग्री, निर्माण सामग्री, जुत्ताचप्पल, चस्माको फ्रेमलगायत सामग्री आयात हुने गरेको छ। यस्तै नेपालबाट बाँसको मुडा, काठका सामग्री, हस्तकलाका सामग्री निर्यात हुने गरेको छ।"
"नेप्से परिसूचकमा दोहोरो अंकको गिरावट, ८३ करोडको सेयर कारोबार",काठमाडौं : नेप्से परिसूचक दोहोरो अंकले ओरालो लागेको छ । नेपाल स्टक एक्सचेञ्जका अनुसार नेप्से परिसूचक १३५४ अंकले ओरालो लागेर १९१२७४ विन्दुमा सीमित भएको छ । यस्तै सेन्सेटिभ परिसूचक २३९ अंकले ओरालो लागेर ३७२३४ अंकमा पुगेको छ। २२५ कम्पनीका २६ लाख १३ हजार पाँच सय ४० कित्ता सेयर ८३ करोड १६ लाख ३ हजार ६५१ बराबरको कारोबार भयो । सेयर कारोबारको पहिलो दिन आइतबार नेप्से परिसूचक ११४६ अंकले ओरालो लागेको थियो। सो दिन ७४ करोड ७२ लाख २६ हजार ६२५ रुपैयाँ बराबरको सेयर कारोबार भयो। कारोबारमा आएका कूल १३ समूहमध्ये म्युचुअल फन्डको मात्रै सेयर मूल्यमा वृद्धि भएको छ । सो समूह ०१२ अंकले उकालो लागेको हो । बाँकी अन्य १२ समूहको सूचक सामान्य अंकले ओरालो लागेको हो। यसदिन कारोबारका आधारमा नबिल बैंक शीर्ष स्थानमा रह्यो । सो बैंकको चार करोड सात लाख ५४ हजार सात सय ६३ बराबरको सेयर कारोबार भयो ।
