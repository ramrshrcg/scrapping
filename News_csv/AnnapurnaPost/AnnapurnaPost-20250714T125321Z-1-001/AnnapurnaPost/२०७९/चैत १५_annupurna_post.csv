शीर्षक,विवरण
सत्तामोहको चक्रव्यूह,"सत्तामोहले राजनीतिक पार्टीका नेताहरूलाई विचारशून्य अवस्थामा पुर्याइदिएको छ। २०७९ को निर्वाचनपछि राजनीतिक दलहरूको उपस्थिति संघीय संसद् बनेको छ। यसले पाँच वर्षसम्म नेपालको राजनीति पुनः अस्थिरताको चक्रव्यूहमा रुमल्लिने अवस्था सिर्जना भएको छ। यद्यपि अघिल्लो निर्वाचन २०७४ मा नेकपा एमाले र माओवादी केन्द्रबीच भएको एकीकरणको कारणसहित संघीय संसद् र प्रदेशमा समेत ठूलो बहुमत आयो। यसरी उपस्थित भएको तत्कालीन नेकपा सत्ताको लुछाचुँडीले एकीकृत रहिरहन सकेन। अन्ततः नेकपा पार्टी नै विभाजन हुन पुग्यो। सत्ताको लडाइँकै कारण तत्कालीन संसद्लाई प्रधानमन्त्री केपी शर्मा ओलीले दुईदुई पटक विघटन गरे पनि सर्वोच्च अदालतले विघटनलाई अवैध ठहर गरिदियो। जसले गर्दा असम्भवप्रायः रहेको र सानो संख्यामा प्रतिपक्षीमा रहेको नेपाली कांग्रेसले सरकारको नेतृत्व गर्ने अवसर पायो। नेकपाबाट विभाजन भएर बनेका माओवादी केन्द्र र एकीकृत समाजवादीले नेपाली कांग्रेसलाई सरकार बनाउन सहयोग गरे। जसअनुसार एमालेविरुद्ध गठन भएको पाँचदलीय गठबन्धनले बाँकी अवधि पूरा गर्यो। गत निर्वाचनमा चुनावअगाडि नै पाँचदलीय गठबन्धन गरी चुनावमा भाग लिएको पाँचदलीय गठबन्धन चुनाव सम्पन्न त भयो, सरकार बनाउने क्रममा टुटेको थियो। पाँचदलीय गठबन्धन बाहिरबाट पुस १० गते अर्काे सत्ता समीकरण बन्यो। त्यो समीकरण पनि दुई महिना नपुग्दै भंग भइसकेको छ। अहिले १० दलीय गठबन्धन सक्रिय छ। प्रधानमन्त्री पुष्पकमल दाहालले संसद्बाट चैत्र ६ गते दोस्रो पटक विश्वासको मत लिए। गठबन्धनमा विभिन्न स्वार्थ बोकेका पार्टीहरू केवल सत्तामोहका कारण एक ठाउँमा आए। यसले गठबन्धन लामो समय चल्ने वस्तुगत आधार देखिँदैन। स्वाभाविक रूपमा दलीय राजनीति विभिन्न राजनीतिक विचार बोकेका पार्टीबीच हुने स्वस्थ प्रतिस्पर्धाबाट सञ्चालन हुनुपर्ने हो। तर, नेपालमा करिब डेढ दशक अर्थात् पछिल्लो राजनीतिक परिवर्तन २०६३ देखि राजनीतिक विचार गौण बन्न पुगेको छ। विचारअनुसार राजनीतिक प्रतिस्पर्धा समाप्त हुन पुगेको छ। राजनीतिक पार्टीहरू सत्तास्वार्थका लागि विगतका चीरप्रतिद्वन्द्वी र राजनीतिक शत्रुसँग समेत सत्ता साझेदारी गरिरहेका छन्। जसले नेता, कार्यकर्ताहरूलाई हिजोका दिनमा यति ठूलो धनजनको नोक्सानी हुने हिंसात्मक द्वन्द्व केका लागि गरिएको थियो ? भन्ने जबाफ दिनसमेत अप्ठ्यारो परिसकेको छ। सत्तामोहले राजनीतिक पार्टीका नेताहरूलाई विचारशून्य अवस्थामा पुर्याइदिएको छ। भनिन्छ, बहुदलीय राजनीतिक पद्धतिको सुन्दर पक्ष भनेको राजनीतिक पार्टीबीच राजनीतिक विचारको प्रतिस्पर्धा हो। निर्वाचनमा बहुमत ल्याउने राजनीतिक पार्टीले सरकार सञ्चालन गर्छ। अल्पमतमा पर्ने अर्थात् बहुमत ल्याउन नसक्ने राजनीतिक पार्टीले स्वस्थ आलोचना र सिर्जनशील प्रतिपक्षको भूमिका निर्वाह गर्दै पाँच वर्ष प्रतीक्षा गर्छ। तर, दुर्भाग्यवश ! नेपालमा केही समयदेखि राजनीतिक पार्टीहरू विचारविहीन बनेका छन्। ठूलो राजनीतिक पार्टीले बहुमतसहित सरकार सञ्चालन गर्ने भन्ने सिद्धान्त गलत साबित भएको छ। साना राजनीतिक पार्टीहरूले सरकारको नेतृत्व गर्दै सरकार सञ्चालन गरिरहेका छन्। ठूला पार्टीहरू सरकारको नेतृत्व बाहिर छन्। अर्काेतर्फ दुईदुई पटक संविधानसभाको चुनाव गरी निर्माण गरिएको संविधानमा प्रत्यक्षसमानुपातिक व्यवस्था गरिएको छ। मिश्रित चुनावी प्रणालीले गर्दा यो संविधान बहाल रहेसम्म बहुमतको सरकार बन्ने अवस्था असम्भवजस्तै बनेको छ। एकातिर प्रत्यक्षमा ६० प्रतिशत र समानुपातिकमा ४० प्रतिशतको व्यवस्थाले संसद्मा कुनै पनि पार्टीको बहुमत आउन नसक्ने अवस्था देखिएको छ। यसै क्रममा अदालतबाट आएको फैसलाले प्रधानमन्त्रीले विशेषाधिकार प्रयोग गरी संसद् भंग गरी ताजा जनादेशमा जान पनि नसक्ने अवस्था बनेको छ। नेपालको राजनीति झनै ठूलो चक्रव्यूहमा फसेको छ। सरसर्ती हेर्दा अदालतको फैसला यति महँगो चुनावी प्रणाली भएको मुलुकमा स्थिरताका लागि पाँच वर्षसम्म संसद् भंग गर्न नपाइने प्रावधान स्वाभाविक र मितव्ययीजस्तो देखिएको छ। तर, संसद्भित्रको हर्स ट्रेडिङ र सरकार सञ्चालक प्रधानमन्त्रीलाई सधैं सरकार जोगाउनमा मात्र लाग्नुपर्ने भएकाले अस्थिर सरकारको कारण नेपालको विकास निर्माणमा ठूलो प्रभाव पर्ने देखिएको छ। संसद्को हर्स ट्रेडिङ र अस्थिरता, संसद् भंग गरी गरिएको ताजा जनादेश लिने चुनावभन्दा पनि महँगो हुने देखिएको छ। सर्वाेच्चको संसद् भंग गर्नै नसक्ने फैसला नेपालले अनुसरण गरेको वेस्ट मिनिस्टरियल प्रणालीको पनि विपरीत देखिएको छ। वर्तमानमा सञ्चालनमा रहेको संविधानका यी गम्भीर त्रुटिहरू देख्दादेख्दै पनि राजनीतिक पार्टीका नेताहरू व्यक्ति विशेषलाई हेरेर यो प्रावधान राखेको खण्डमा अमुक व्यक्तिलाई फाइदा हुनेजस्ता अर्थ लगाएर गल्ती र कमजोरीलाई स्वीकार्न हिचकिचाइरहेका छन्। अर्को कुरा लामो समयदेखि आफू र आफ्नो पार्टीलाई परिवर्तनको पक्षधर ठान्दै आएका राजनीतिक पार्टीहरू परिवर्तनदेखि कोसौं टाढा भागिरहेका छन्। राजनीतिक पद्धतिमात्र होइन, कुनै पनि कानुनी प्रावधानहरू सर्वकालिक हुन सक्दैनन्। त्यस्ता कानुनहरूको समयसापेक्ष परिवर्तन गरिनुपर्छ। तर राजनीतिक पार्टीहरू एकपटक व्यवस्था भएको चुनावी प्रणाली होस् या राजनीतिक प्रणाली या संवैधानिक व्यवस्था एकपटक व्यवस्था गरिएपछि परिवर्तन गर्न हुँदैन र हुन सक्दैनन् जस्ता अभिव्यक्ति दिइरहेका छन्। जुन अस्वाभाविक मात्र होइन, समयको चाप र परिवर्तनको पनि प्रतिकूल हुने देखिन्छ। संसारभरका धेरै राष्ट्रले चुनावी प्रणालीमा व्यापक परिवर्तन ल्याइसकेका छन्। चुनावी प्रणालीमा ल्याएको व्यापक सुधारले १० दिनको तयारीमा चुनाव गर्न सकिने अवस्था सिर्जना भइसकेको छ। चुनावी व्यवस्थाका लागि अटोमेटिक भोटिङ मेसिन (एभीएम) को व्यवस्थाले चुनावी खर्चमा समेत ठूलो मितव्ययिता र परिवर्तन आइसकेको छ। चुनावी प्रक्रिया सस्तोमात्र होइन, सहज बनेको छ। यस्ता प्रणालीको व्यवस्था गरेको खण्डमा यदि संसद्मा कुनै पार्टीको बहुमत नभएको खण्डमा र देशको विकासका लागि प्रधानमन्त्रीलाई सहज सत्ता सञ्चालन गर्न कठिन भएको खण्डमा ताजा जनादेशमा गई बहुमतको सरकारले ती कार्य सहजरूपमा गर्न सकेको उदाहरण कैयौं मुलुकमा देखिरहेका छौं। बेलायतमा युरोपियन युनियनबाट बेलायत अलग रहने भन्ने विषयमा निर्णय लिन तत्कालीन प्रधानमन्त्री बोरिस जोन्सनले मध्यावधि निर्वाचन गराई बहुमतको सरकार गठन गरी कार्यरूप दिएका थिए। तसर्थ राजनीतिक पार्टीहरूले नेपालको अहिलेको सत्तामोहको चक्रव्यूहबाट मुलुकलाई जोगाउने हो। राजनीतिक प्रणाली, निर्वाचन प्रणाली र संवैधानिक प्रणालीलाई समेत परिवर्तन गर्न समस्या हुनु हुँदैन। जसले नेपाललाई राजनीतिक चक्रव्यूहबाट बाहिर निकाल्न मद्दत गर्नेछ।"
एसईईको तयारी यसरी,"नेपाली समाजमा एसईईलाई फलामे ढोकाको रूपमा लिने गरिन्छ। यस्तो सोचले विद्यार्थीमा झन् तनाव सिर्जना गर्छ। शुक्रबारदेखि यस वर्षको एसईई परीक्षा सुरु हुँदैछ। त्यसैले परीक्षा सफल पार्न तनाव होइन, विद्यार्थीमा आत्मविश्वास बढाउनु जरुरी हुन्छ। परीक्षा भनेको टेस्ट अफ मेमोरीमात्र हो। जीवनमा एउटा परीक्षा राम्रो हुनुको अर्थ पूरै जीवन सफल हुनु होइन। तपाईंले परीक्षामा ९० प्रतिशत ल्याउँदैमा जीवनमा सम्पूर्ण सफल हुन्छ र कम अंक ल्याउँदैमा जीवनमा केही गर्न सक्नु हुन्न भन्ने होइन। विद्यार्थी भएका नाताले परीक्षामा राम्रो अंक ल्याउनु धर्म हो। परीक्षाका अवधिमा राम्रो पढ्नु, खानपान र दिनचर्यामा विशेष ध्यान दिनु जरुरी हुन्छ। भोलि जुन विषयको परीक्षा दिनुछ, अघिल्लो दिन पढिसकेका विषय दोहोर्याउनु उपयुक्त हुन्छ। यो छोटो समयमा आफूले पहिले नपढेका र नबुझेका कुरालाई पढ्छु र बुझ्छु भन्नु समय नास गर्नुमात्र हो। त्यसैले यसबीच नयाँ कुरा सिक्नेभन्दा पुरानो कुरालाई दोहोर्याउनु उचित हो। विद्यार्थीले ध्यान दिनुपर्ने कुरा परीक्षाको अघिल्लो रात राम्रोसँग निदाउनु जरुरी हुन्छ। यसले गर्दा दिमागका कोषिकाहरू रिल्याक्स र सक्रिय हुन्छन्। परीक्षा सुरु हुनु एक वा आधा घण्टाअघि पढ्न छाड्नुपर्छ। किनकि यो अवधिमा किताब पल्ट्याएर बस्दा पढाइमा ध्यान जानुभन्दा पनि दिमागलाई अनावश्यक तनाव दिने काममात्र हुन्छ। यसले परीक्षामा प्रस्तुतिलाई नै असर गर्न सक्छ। यो अवधिमा मन शान्त बनाएर राख्नुपर्छ। परीक्षा हलमा प्रवेश गरिसकेपछि प्रश्नपत्रलाई राम्ररी पढ्नु पर्छ। जुन प्रश्नको उत्तर आउँछ त्यसलाई घण्टौं लगाएर लेख्ने होइन। सबै प्रश्नलाई उत्तिकै समय विभाजन गरेर उत्तर लेख्ने बानी बसाल्नुपर्छ। यसले नतिजा राम्रो पार्न सहयोग पुर्याउँछ। परीक्षाको समयमा खानेकुरामा पनि विशेष ध्यान दिनुपर्छ। अत्यधिक मात्रामा खाना खानु हुन्न। जंक फुडबाट पनि टाढा रहनुपर्छ। तैलीय र मसलादार खानेकुरा खानु हुँदैन। यस्ता खानेकुराले पेट खराब पार्नुका साथै दिमागलाई पनि डिस्टर्ब गर्छ। परीक्षाको बेलामा हल्का खानेकुरा खाने, मौसमी तरकारी र फलफूलमा जोड दिने, नरिवल पानी खाने गर्नुपर्छ। खानेकुरा जति हल्का भयो, दिमाग त्यति नै तेजिलो र फुर्तिलो हुन्छ। परीक्षाको समयमा १० देखि २० मिनेटसम्म आँखा बन्द गरेर ध्यान गर्नुपर्छ। ध्यानमा बस्दा भोलि जुन परीक्षा छ, त्यस विषयवस्तुलाई भिजुअलाइज गर्ने कोसिस गर्नुपर्छ। उदाहरणका लागि भोलि विज्ञानको परीक्षा छ भने ध्यानमा बस्दा परीक्षा हलमा बसेको छु, प्रश्न पत्र हेरें, सबै प्रश्न मलाई गर्न आउँछ। सबैको उत्तर लेखें। यो विषयमा राम्रो अंक आउँछ भनेर सोच्ने हो। यसले उसको माइन्ड सेटमा सकारात्मक प्रभाव पारी, परीक्षा हलमा उपस्थित हुँदा विद्यार्थीमा आत्मविश्वास जगाउँछ। परीक्षा दिएर घर फर्केपछि कुन कुन प्रश्न सही भए, कुन प्रश्नमा कति अंक आउँछ भनेर अंक जोड्ने काम गर्नु हुँदैन। कुनै प्रश्नको उत्तर गलत लेखेको छ भने पनि त्यसले तनाव दिन्छ। त्यसको असर भोलिको परीक्षालाई पर्छ। त्यसैले अघिल्लो दिनको तनाव लिनेभन्दा भोलिपल्टका लागि पढ्ने काम गर्नु महत्त्वपूर्ण हुन्छ। यस्तो बानीले जीवनकै परीक्षा राम्रो गर्न सक्छ। परीक्षा भनेको तनाव होइन, यसलाई रमाइलोसँग लिनुपर्छ। वर्षभरि पढेका कुरालाई परीक्षामा प्रस्तुत गर्ने हो। नपढेको कुरा आउँदैन भनेर पटक्कै तनाव लिनु हुँदैन। अरू बेला पढाइमा ध्यान नदिने, परीक्षाको बेलामा रातभरि नसुती पढ्ने बानी राम्रो होइन। एक रात पढेर एउटा परीक्षा राम्रो भएर हुँदैन। राति निद्रा नहुँदा भोलिपल्ट बिरामी हुन सकिन्छ र यसले अन्य परीक्षा बिगार्छ। परीक्षाको समयमा घोकेर कण्ठस्थ पार्नु राम्रो होइन। निश्चित विधि अपनाएर कुनै पनि विषयवस्तुलाई आफ्नो दिमागमा भण्डार गर्नु राम्रो हो। तर सर्सर्ती घोक्नुमा कुनै अर्थ हुँदैन। संसारमा स्मरण गर्ने जम्मा दुईवटा विधि हुन्छन्। एउटा अंकको रूपमा एउटा शब्दको रूपमा। अंक र शब्दलाई दिमागमा कसरी भण्डार गर्ने भन्ने विधि थाहा छ भनेमात्र गर्नु पर्छ। दिमागमा भएका कोषिकाहरू डेन्ड्रोन र डेन्ड्रवाइड्सहरूलाई पनि यस विषयमा अभ्यस्त गराएमात्र निश्चित विधि लगाएर घोकेका विषयमा पछि याद आउन सक्छ। अभिभावकले ध्यान दिनुपर्ने कुरा छोराछोरीको परीक्षाको बेलामा उनीहरूलाई मोरल सपोर्ट दिनु अति आवश्यक छ। तिमीले अहिलेसम्म यति राम्रो गरिरहेका छौ, अझै राम्रो गर्दै जानुपर्छ भनेर हौसला दिनुपर्छ। फलानोको छोराछोरीले यति अंक ल्याएको छ, तिमीले पनि यति ल्याउनै पर्छ। हाम्रो इज्जतको सवाल छ। तिमी फेल भए हाम्रो नाक काटिन्छ। तिमीले ए प्लस ल्याएनौ भने फलानोले के भन्लान् ? जस्ता कुरा गरेर बच्चाको दिमागमा अनावश्यक तनाव पार्नु हुँदैन। यसले उनीहरूलाई झन् निरुत्साही गर्ने काम गर्छ। अभिभावकले छोराछोरीको हौसला बढाउन उसले जे जति गरेको छ, त्यसमा साथ दिनुपर्छ। तिमीले जति राम्रोसँग पढेका छौं, परीक्षामा त्यसलाई उत्कृष्ट गर्ने प्रयास गर्नुपर्छ। परीक्षा राम्रो भए उत्कृष्ट नतिजा आउँछ। प्रयास गर्दागर्दै भएन भने पनि हामी साथमै छौं भनेर उत्प्रेरित गर्नुपर्छ। परीक्षा भनेको दिमागको परीक्षामात्र हो, जीवनकै परीक्षा होइन। तर राम्रो अंक ल्याउँदा राम्रो हुन्छ। त्यसैले नडराइकन परीक्षा देऊ, हामी छौं भनेर सन्तानसँग भावनात्मक रूपमा जोडिन सक्यौं भने यसले उसको इच्छाशक्ति बढाउँछ। पढाइलाई जिम्मेवारी जस्तो गरी उसमा तनाव थोपर्ने काम अभिभावकले गर्नु हुँदैन। घरको वातावरण पनि परीक्षामैत्री बनाइदिनुपर्छ। आफू पनि एक अनुशासित अभिभावकको रूपमा बस्ने प्रयास हुनुपर्छ। आउँदैन भने जानेको सिकाउँछु भनेर आत्मबल बढाउनुपर्छ। मेमोरी किङ पजियार स्मरण शक्तिमा तीन पटक गिनिज वर्ल्ड रेकर्ड होल्डर हुन्।"
मर्यादा खस्काउने विधेयक,"लोकतन्त्रमा स्वतन्त्र न्यायपालिकाको सर्वोच्चतालाई झुकाउन पाइँदैन। राष्ट्रिय मर्यादा सम्बन्धमा व्यवस्था गर्न बनेको गैरसरकारी विधेयक राष्ट्रियसभामा पेस भएको छ। यो न्यायपालिकाको मर्यादालाई खस्काउने गरी आएको छ। किन ल्याइयो ? कसरी ल्याइयो ? प्रश्न उठ्नु स्वाभाविक छ। यसमा रहेको मर्यादाक्रम निर्धारणप्रति हाम्रो गम्भीर आपत्ति छ। अति विशिष्ट तथा विशिष्ट व्यक्ति एवं महानुभावको कदर एवं सम्मानका लागि मर्यादाक्रम कायम गरिएको छ। न्यायपालिकाको नेतृत्वका रूपमा प्रधानन्यायाधीश रहने संवैधानिक व्यवस्था छ। गृह मन्त्रालयले २०७६ सालमा मर्यादाक्रम निर्धारण गरी राजपत्रमा प्रकाशन गरेको बेला प्रधानन्यायाधीशलाई चौथो स्थानमा राखिएको थियो। अहिले विधेयकमा पाँच नम्बरमा झारिएको छ। संविधानअनुसार पनि यो मर्यादाक्रम मिलेको छैन। नेपाल बार एसोसिएसन सोध्न चाहन्छ, प्रधानन्यायाधीशको मर्यादाक्रम घटाउनुको मक्सद के हो ? प्रधानन्यायाधीश व्यक्ति मात्र होइन, संस्था पनि हो। यो संस्थालाई पछाडि लगेर राख्नुको कारण दिनु पर्दैन ? न्यायपालिका १३ महिनादेखि कायममुकायम प्रधानन्यायाधीशको भरमा सञ्चालन भइरहेको छ। न्यायाधीशहरूको नियुक्ति प्रक्रिया रोकिएको छ। संसदीय सुनुवाइ समिति नहुँदा सर्वोच्च अदालतमा न्यायाधीशको नियुक्ति हुन सकेको छैन। यसतर्फ कसैको ध्यान गएको छैन। राज्यको प्रमुख अंगका रूपमा न्यायपालिका छ। स्वतन्त्र न्यायपालिका हाम्रो धर्म र मर्म हो। स्वतन्त्र न्यायपालिकाको सर्वोच्चतालाई नै खलल पुर्याउने कोसिस विधेयकमार्फत गरिएको छ। न्यायपालिकाको नेतृत्वको मर्यादाक्रममा भएको फेरबदल संविधानको मर्म र भावनाविपरीत छ। संविधानको धारा २८४ मा संवैधानिक परिषद्सम्बन्धी व्यवस्था छ। परिषद् अध्यक्षमा प्रधानमन्त्री रहने, त्यसलगत्तै प्रधानन्यायाधीशको व्यवस्था गरिएको छ। मर्यादाक्रम भनेर नतोकिए पनि मर्यादा त संवैधानिक व्यवस्थाअनुसार नै हुने हो। परिषद् सदस्यमा क्रमशः प्रधानन्यायाधीश, प्रतिनिधिसभाको सभामुख, राष्ट्रियसभाको अध्यक्षलाई मर्यादाक्रम अनुसार रहने संवैधानिक व्यवस्था छ। तर, विधेयकको अनुसूची १ मा उल्लेखित मर्यादाक्रममा प्रधानन्यायाधीशलाई प्रतिनिधिसभाको सभामुख र राष्ट्रियसभाको अध्यक्षभन्दा पछाडि लगेर राखिएको छ। सभामुख र राष्ट्रियसभाको अध्यक्षलाई चौथो नम्बरमा राखिएको छ। प्रधानन्यायाधीशलाई पाँचौं नम्बरमा राखिएको छ। गैरसरकारी विधेयकका रूपमा कसरी राष्ट्रियसभामा पेस भयो ? के गर्न खोजिएको हो ? हामीले बुझ्न सकेका छैनौं। जनताको आस्था एवं धरोहरका रूपमा रहेको सर्वोच्च अदालतको स्वतन्त्रतामाथि संकुचन ल्याउने उद्देश्य त होइन ? हामीलाई यसले झस्काएको छ। सर्वोच्च अदालतले राष्ट्रपति, प्रधानमन्त्रीकै विषयमा बोल्नुपर्ने हुन्छ। झट्ट हेर्दाखेरी मर्यादाक्रममा तलमाथि भएर के फरक पर्छ र भन्ने पनि लाग्न सक्छ। तर, अहिले नै मर्यादाक्रम चलाउनुपर्ने आवश्यकता किन आइपरेको हो ? संविधानद्वारा राज्यका प्रमुख अंगहरू कार्यपालिका, व्यवस्थापिका र न्यायपालिकाका सम्बन्धमा शक्ति पृथकीकरण सिद्धान्तलाई आत्मसात गरिएको छ। शक्ति सन्तुलनलाई कायम गरिएको छ। संविधानले राज्यका प्रमुख अंगमा रहने व्यक्तिको मर्यादाक्रमलाई निर्धारणसमेत गरेको छ। यसै सन्दर्भमा २०७४ माघ १८ गते स्वीकृत मर्यादाक्रम परिमार्जन गरी विधेयक पेस भएको हो। त्यसमा फेरबदल शक्ति पृथकीकरणको सिद्धान्तविपरीत छ। संविधानको मर्म, प्रचलनविपरीत छ। विधेयकमा गम्भीर त्रुटि भएको छ। यस खालको गम्भीर त्रुटि सच्याउन सरकार, संघीय संसद्लगायत सरोकारवाला सबै निकायको ध्यानाकर्षण गराउँछु। न्यायपालिका १३ महिनादेखि कायममुकायम प्रधानन्यायाधीशको भरमा सञ्चालन भइरहेको छ। न्यायाधीशहरूको नियुक्ति प्रक्रिया रोकिएको छ। संसदीय सुनुवाइ समिति नहुँदा सर्वोच्च अदालतमा न्यायाधीशको नियुक्ति हुन सकेको छैन। यसतर्फ कसैको ध्यान गएको छैन। यस्तो अवस्थामा हठात मर्यादाक्रमलाई उलटफेर गर्ने किसिमले पेस भएको गैरसरकारी विधेयकप्रति गम्भीर ध्यानाकर्षण भएको छ। हाम्रो ठहर त विधेयक ल्याउनुको पछाडि सर्वोच्च अदालतको स्वतन्त्रतामाथि संकुचन ल्याउने उद्देश्य हो भन्ने नै छ। सर्वोच्च अदालतले राष्ट्रपति, प्रधानमन्त्रीकै विषयमा बोल्नुपर्ने हुन्छ। झट्ट हेर्दाखेरी मर्यादाक्रममा तलमाथि भएर के फरक पर्छ र भन्ने पनि लाग्न सक्छ। तर, अहिले नै मर्यादाक्रम चलाउनुपर्ने आवश्यकता किन आइपरेको हो ? हामीले यस सम्बन्धमा सभामुखलाई भेटेर प्रारम्भिक ध्यानाकर्षण जाहेर गरिसकेका छौं। संवैधानिक परिषद्सम्बन्धी व्यवस्थाका बारेमा अवगत गराएका छौं। संविधानको मर्म र भावनाविपरीत विधेयक पेस भएको छ। राष्ट्रियसभाको आइतबारको बैठकमा प्रस्तुत विधेयकमाथि संशोधन प्रस्ताव गर्न ७२ घण्टाको समय दिइएको छ। यो विधेयक जस्ताको तस्तै पारित हुन्छ भन्ने लाग्दैन। संशोधन एवं परिमार्जन हुनुपर्छ। लोकतन्त्रमा स्वतन्त्र न्यायपालिकाको सर्वोच्चतालाई झुकाउन पाइँदैन। (वरिष्ठ अधिवक्ता घिमिरे नेपाल बार एसोसिएसनका अध्यक्ष हुन्।)"
विराट गोल्डकप : उपाधि उचाल्न विराटनगर सिटी र लुका सकर उत्साहित,"विराटनगर : सातौं संस्करणको विराट गोल्डकपको उपाधि हात पार्न विराटनगर सिटी फुटबल क्लब र भारतको केरलास्थित लुका सकर क्लब उत्साहित देखिएका छन् । फाइनलमा पुगेका दुवै टिममा उपाधिको नतिजा आफ्नो पक्षमा पार्न बलियो आत्मविश्वास देखिएको हो । विराटनगरमा बुधबार प्रिम्याच कन्फ्रेन्स गर्दै दुवै टिमले फरक रणनीतिका साथ फाइनल चरणको खेलमा सहभागी हुने तयारी रहेको जनाएको छ । भारतबाहिर टुर्नामेन्टमा पहिलोपटक सहभागी भएको लुका सकर क्लब विराट गोल्डकपको उपाधि केरला भित्र्याउने गृहकार्य गरिरहेको छ भने घरेलु टोली बिसीएफसी ६१ वर्षपछि दोश्रोपटक गोल्डकपको उपाधि हात पार्ने दाउमा छ । विराटनगर सिटी फुटबल क्लब (बिसीएफसी) पूर्व विजेता टिम नेपाल पुलिस र जावलाखेल युथ क्लबलाई हराउँदै फाइनलमा प्रवेश गरेको हो । लुका सकर भने क्वाटरफाईनलमा संकटा र सेमिफाइनलमा एपीएफलाई पराजित गर्दै फाइनलमा आफ्नो स्थान सुरक्षित गरेको हो । केरलाको लुका सकर क्लब र घरेलु टिम बिसीएफसी पहिलोपटक विराटनगरस्थित सहिद रङ्गशालामा प्रतिस्पर्धा गर्ने भएका छन् । साविक विजेता एपीएफ र लिग खेल्दै आएको ए डिभिजन संकटाजस्तो सशक्त टिमलाई पराजित गरेर फाइनलको यात्रा तय गरेकाले लुका सकरका खेलाडीहरुमा मनोबल उच्च देखिन्छ । घरेलु टोली पनि तेश्रोपटक आफूलाई प्रतियोगिताको उपाधि नजिक पुयाएको हुनाले उत्तिकै आत्मविश्वासी देखिन्छन् । आयोजक घरेलु टिम ६ दशकपछि तेस्रोपटक गोल्डकपको फाइनलमा पुगेको छ । यसअघि २०१८ सालमा महेन्द्र गोल्डकपको नामले फुटबल प्रतियोगिता हुँदा आयोजक टिम मोरङ ११ फाइनलमा पुगेको थियो । त्यतिबेला टिमले उपविजेताको उपाधि हात पारेको थियो । विजेताको उपाधि भने भारतको कलकत्ताले हात पार्न सफल भएको थियो । त्यसपछि २०१९ सालमा भएको गोल्डकपमा आयोजक टिम मोरङ ११ ले पहिलोपटक विजेताको उपाधि हात पारेको हो । सातौं संस्करणसम्म आइपुग्दा घरेलु टिम जम्मा तेस्रोपटक फाइनलमा पुगेको हो । गत वर्षको लिग विजेता मछिन्द्र क्लबको सेटलाई मैदानमा उतारेको आयोजक विराटनगरले सेमिफाइनल खेलबाट बिमल घर्ती मगरलाई पनि मैदानमा ओरालेको छ । घरेलु टिमलाई फाइनलमा पुर्याउन बिमलले महत्वपूर्ण भूमिका खेलका छन् । उनले निकालेको दुवै क्रसपासमा विराटनगरले संकटालाई २१ गोेलान्तरले पराजित गरेको छ । विराटनगरमा बुधबार आयोजित प्रिम्याच कन्फ्रेन्समा दुवै टिमका प्रशिक्षक र कप्तानले आफूहरु उपाधिका लागि खेल्ने बताएका छन् । विराटनगर सिटीका प्रशिक्षक सन्तोष न्यौपानले गोल्डकपमा टिमको लक्ष्य उपाधि जित्नु रहेको बताए । विराट गोल्डकपको फाईनलमा पुगेका छौं । उपाधि उचाल्ने प्रयास रहने छ,उनले भने,विराटनगरलाई दोस्रोपटक गोल्डकपको उपाधि हामी नै दिलाउने छौं । विराटनगर सिटी फुटबल क्लबका कप्तान विशाल श्रेष्ठले घरेलु दर्शकको साथ र हौसलाले आफूहरू उपाधि नजिक पुगेको दाबी गरे । उनले भने,लुका सकर राम्रो टिम हो । अग्ला कद भएका खेलाडी छन् । त्यसैले हामी टेक्निकल खेल प्रर्दशन गर्नेछौं । प्रिम्याच कन्फरेन्समा बोल्दै भारतको केरलास्थित लुका सकर क्लबका कप्तान अर्सद हामीले नेपालकै प्रतिष्ठित उपाधि उचाल्न आफुहरु निकै उत्साहित रहेको बताए । साविकको विजेता टिमलाई समेत पराजित गर्दै आफूहरु फाइनलमा स्थान पक्का गर्न सफल भएकाले उपाधि हात पार्ने विषयमा कुनै दुईमत नरहेको उनले जिकिर गरे । विराटनगरमा गत चैत्र ९ गतेदेखि रात्रीकालीन विराट गोल्डकप सुरु भएको हो । बिहीबार हुने फाइनल खेलमा विजेताको उपाधि हात पार्ने टिमले २० लाख १५ हजार र उपविजेताले १० लाख १५ हजार रुपैयाँ नगद पुरस्कार प्राप्त गर्नेछन् । खेलका प्रशिक्षक, गोलकिपर, मिड फिल्डर, डिफेन्स, फरवार्ड, सर्वाधिक गोलकर्ता, व्यवस्थापक र फेयरप्ले गरी सबैलाई जनही २५२५ हजार रुपैयाँ पुरस्कारको व्यवस्था गरिएको आयोजकले जनाएको छ ।"
विश्वकप छनोट प्लेअफ : नामिबियाविरुद्ध पीएनजीले फिल्डिङ रोज्यो,"तर पलिहो खेलमा अमेरिकासँग ८० रनको फराकिलो पराजयपछि नामिबिया जितका लागि आत्तुर छ। यस्तै, पछिल्लो खेलमा यूएईसँग २१ रनले हारेको पीएनजी पनि आजको खेलमा जितको लक्ष्यसहित मैदानमा उत्रिने छ। विन्डोक : आईसीसी क्रिकेट विश्वकप छनोटको प्ले अफमा पपुवा न्युगिनी (पीएनजी)ले नामिबियाविरुद्ध टस जितेर फिल्डिङ रोजेको छ। नामिबियाको विन्डोकस्थित युनाइटेड क्रिकेट क्लबको मैदानमा १ १५ बजे सुरु हुने खेलमा घरेलु् टिम जसरी पनि जित निकाल्न चाहन्छ। आईसीसी विश्वकप क्रिकेट लिग २ को शीर्ष तीनमा नपर्दा प्ले अफमा पुगेको नामिबिया शीर्ष दुईमा रहँदै ग्लोबल छनोटमा पुग्न चाहन्छ। तर पलिहो खेलमा अमेरिकासँग ८० रनको फराकिलो पराजयपछि नामिबिया जितका लागि आत्तुर छ। यस्तै, पछिल्लो खेलमा यूएईसँग २१ रनले हारेको पीएनजी पनि आजको खेलमा जितको लक्ष्यसहित मैदानमा उत्रिने छ। प्ले अफमा क्यानडा, जर्सी, नामिबिया, पपुवा न्युगिनी, यूएई र अमेरिकाले प्रतिस्पर्धा गरिरहेका छन्। त्यसबाट शीर्ष दुई टिम जुनजुलाईमा जिम्बाब्वेमा हुने विश्वकपको छनोटमा स्थान बनाउने छन्।"
"कुरासाओविरुद्ध अर्जेन्टिना विजयी, मेसीको ह्याट्रिक","अर्जेन्टिनामै भएको खेलको २०, ३३ र ३७ मिनेटमा गोल गर्दै मेसीले १७ मिनेटको फरकमा ह्याट्रिक गरे। ब्यूनस आयर्स : लियोनेल मेसीको ह्याट्रिकप्रेरित अर्जेन्टिनाले मैत्रीपूर्ण खेलमा बुधबार बिहान कुरासाओलाई ७० गोलको नतिजामा पराजित गरेको छ। अर्जेन्टिनामै भएको खेलको २०, ३३ र ३७ मिनेटमा गोल गर्दै मेसीले १७ मिनेटको फरकमा ह्याट्रिक गरे। फिफा वरियताको ८७ औं स्थानमा रहेको कुरासाओमाथि हाबी बनेको अर्जेन्टिनाका लागि निकोलस गोन्जालेज, एन्जो फर्नान्डेज, एन्जल डी मारिया र जोन्जालो मोन्टियलले एकएक गोल गरे। गत डिसेम्बरमा विश्वकप विजेता बनेको अर्जेन्टिना फिफा वरियताको दोस्रो स्थानमा छ। वर्षको पहिलो फिफा विन्डोमा अर्जेन्टिनाले पहिलो खेल पानामासँग खेलेको थियो। मार्च २३ मा भएको त्यो खेलमा अर्जेन्टिना २० ले विजयी भएको थियो। अर्जेन्टिनाले अगामी मैत्रीपूर्ण खेल जुनमा क्यामरुनविरुद्ध खेल्ने छ।"
क्यानडाले अमेरिकालाई दियो १९९ रनको लक्ष्य,"विन्डोक : क्यानडाले आईसीसी क्रिकेट विश्वकप छनोटको प्ले अफमा अमेरिकालाई एक सय ९९ रनको लक्ष्य दिएको छ। नामिबियाको वान्डरर्स क्रिकेट मैदानमा टस हारेर ब्याटिङ थालेको क्यानडाले ४९४ ओभरमा सबै विकेट गुमाएर एक सय ९८ रनको योगफल तयार गर्यो। क्यानडाका ओपनर आरोन जोनसोनले ५२ बलमा ६ चौका र एक छक्कासहित ४७ रनको इनिङ खेले। यस्तै, हर्ष थाकेर ७३ बलमा ४३ रन तथा निकोलस किर्टोन ३५ बल खेलेर पेभेलियन फर्के। बलिङतर्फ अमेरिकाका सौरभ नेत्राभल्कर, अली खान र निसार्ग पटेलले दुईदुई विकेट तथा जेसी सिंह र नोस्थुस केन्जिगेले एक विकेट लिए। प्ले अफमा क्यानडा, जर्सी, नामिबिया, पपुवा न्युगिनी, यूएई र अमेरिकाले प्रतिस्पर्धा गरिरहेका छन्। त्यसबाट शीर्ष दुई टिम जुनजुलाईमा जिम्बाब्वेमा हुने विश्वकपको छनोटमा स्थान बनाउने छन्।"
एसीसी प्रिमियर कपका लागि प्रारम्भिक टिम घोषणा,"वैशाख ५ गतेदेखि १८ गतेसम्म हुने प्रतियोगितामा १० टिमको सहभागिता रहने छ। काठमाडौं : नेपाल क्रिकेट संघ (क्यान)ले एसीसी मेन्स प्रिमियर कप खेल्ने प्रारम्भिक टिमको घोषणा गरेको छ। वैशाख ५ गतेदेखि १८ गतेसम्म हुने प्रतियोगितामा १० टिमको सहभागिता रहने छ। त्रिवि क्रिकेट मैदान र मुलपानी क्रिकेट मैदानमा हुने प्रतियोगितामा १० टिमलाई दुई समूहमा विभाजन गरेर राउन्ड रोबिन पद्धतिबाट सेमिफाइन लिस्टको टुङ्गो लगाइनेछ। समूह एमा नेपालसँगै ओमान, कतार, मलेसिया र साउदी अरब परेका छन्। यस्तै, समूह बीमा यूएई, हङकङ, कुवेत, सिंगापुर र बहराइन छन्। प्रतियोगिताको विजेताले आगामी सेप्टेम्बरमा पाकिस्तानमा हुने एसिया कपमा भारत र पाकिस्तान सम्मिलित समूहमा रहेर खेल्न पाउने छ। यही प्रतियोगिताका शीर्ष तीन टिमले जुलाईमा हुने एसीसी इमर्जिङ टिम्स एसिया कप खेल्न पाउने छन्। नेपालले पहिलो खेल वैशाख ५ गते मलेसियासँग त्रिवि क्रिकेट मैदानमा खेल्ने छ। यस्तै, दोस्रो ८ गते ओमान, तेस्रो ११ साउदी अरबसँग र १४ गते कतारसँग खेल्ने छ। साउदी अरब र नेपालबीचको खेल मुलपानी मैदानमा हुनेछ। नेपालको प्रारम्भिक टिम : कुशल भुर्तेल, आसिफ शेख, ज्ञानेन्द्र मल्ल, रोहित पौडेल, कुशल मल्ल, आरिफ शेख, दीपेन्द्रसिंह ऐरी, गुल्शन झा, सोमपाल कामी, करण केसी, सन्दीप लामिछाने, भीम सार्की, प्रतिश जिसी, ललित राजवंशी, सन्दीप जोरा, श्याम ढकाल (मौसम), कमलसिंह ऐरी, अर्जुन साउद, सूर्य तामाङ, किशोर महतो, देव खनाल।"
कुम्मायक गोल्ड कपको उपाधि याङवरकलाई,"फिदिम : पाँचथरको कुम्मायक गाँउपालिमा सम्पन्न चौथो कुम्मायक गोल्डकपको उपाधि याङवरक गाँउपालिकाले कब्जा गरेको छ । कुम्मायकको केन्द्र यासोक स्थित पृथ्वी माविको मैदानमा भएको फाइनल खेलमा फाल्गुनन्द गाँउपालिकालाई ३१ गोलले पराजित गर्दै याङवरकले उपाधि कब्जा गरेको हो । बिजेता बनेसँगै कुम्मायकले एक लाख ११ हजार एक सय ११ रुपैँया नगद पुरस्कार सहित ट्रफी, मेडल, प्रमाणपत्र र रनिङ शिल्ड हात पारेको छ । उपबिजेतामा सिमित बनेको फाल्गुनन्दले ५५ हजार पाँच सय ५५ रुपैँया नगद पुरस्कार सहित ट्रफी, मेडल र प्रमाणपत्रमा चित्त बुझायो । खेलको पहिलो हाफको ६ मिनेटमा याङवरकका सुमन योङ्याले सुरुवाति गोल गरेका थिए । योङ्याले गरेको थ्रोइङ बल गोलमा परिणत भएको थियो । खेलको ३३ औँ मिनेटमा फाल्गुनन्दका बिनोद नेम्बाङले गोल गर्दै खेललाई बराबरी बनाए । निकै प्रतिस्पर्धात्मक खेलको पहिलो हाफको अतिरिक्त समयमा याङवरकका पुस्कर काम्वाङले गोल गरेर टिमलाई अग्रता दिलाए । खेलको दोस्रो हाफमा फाल्गुनन्दका खेलाडीले लय समाउन नसक्दा याङवरकसामु फाल्गुनन्द निरिह साबित बन्यो । दोस्रो हाफको १७ मिनेटमा याङवरकका सुमनले गोल गरेर जितलाई निश्चित गरे । फाइलन खेलको म्यान अफ दी म्याच याङवरकका पुष्कर काम्बाङ घोषित भए । उनले ५ हजार नगद पुरस्कार प्राप्त गरे । प्रतियोगिताको सार्वाधिक गोलकर्ता चार गोल गरेका कुम्मायकका बिनोद नेम्बाङ घोषित भए । उनले ५ हजार नगद पुरस्कार प्राप्त गरे । प्रतियोगिताको उत्कृष्ठ खेलाडी याङवरकका जमिन लिम्बू घोषित भए । उनले १५ हजार नगद पुरस्करा प्राप्त गरे । बेष्ट डिफेन्समा फाल्गुनन्दका दिपेश आङ्देम्बे घोषित भए । उनले ५ हजार नगद पुरस्कार प्राप्त गरे । बेष्ट गोलकिपर घोषित भएका याङवरकका रबिन बेघाले ५ हजार पुरस्कार प्राप्त गरे । उदयमान खेलाडीमा कुम्मायकका सुशील लावतीले ५ हजार नगद पुरस्कार प्राप्त गरे । बेष्ट मिडफिल्डरमा फाल्गुनन्दका ऋतिक आङ्देम्बे घोषित भए । उनले ५ हजार नगद प्राप्त गरे । बेष्ट फरवार्डमा याङवरकका सुमन योङ्या घोषित भए । उनले ५ हजार प्राप्त गरे । बेष्ट कोचमा याङवरकका तुफान क्षेत्री पुरस्कृत बने । उनले ५ हजार नगद पुरस्कार प्राप्त गरे । प्रतियोगिताको बिजेता टिमलाई कार्यक्रमका प्रमुख अतिथि कुम्मायक गाँउपालिकाका अध्यक्ष बम प्रसाद लावतीले पुरस्कार प्रदान गरे । कुम्मायक स्पोर्टिङ क्बलको आयोजनामा सम्पन्न खेलमा पाँचथरका आठ वटा स्थानीय तहका फुटबल टिमले सहभागिता जनाएका थिए । प्रतियोगिता क्लबका अध्यक्ष रोहन घिमिरेको अध्यक्षतामा सम्पन्न भएको हो ।"
एरास्मसको शतकमा नामिबियाले पीएनजीलाई दियो ३८२ रनको लक्ष्य,"विन्डोक : कप्तान गर्हर्ड एरास्मसको शतकप्रेरित नामिबियाले आईसीसी क्रिकेट विश्वकप छनोटको प्ले अफमा पपुवा न्युगिनीलाई तीन सय ८२ रनको लक्ष्य दिएको छ। नामिबियाको विन्डोकस्थित युनाइटेड क्रिकेट क्लबको मैदानमा टस हारेर ब्याटिङ थालेको नामिबियाले आठ विकेट गुमाएर तीन सय ८१ रनको योगफल तयार गर्यो। नामिबियाका लागि चौथो नम्बरमा क्रिजमा उत्रिएका एरास्मसले एक सय १३ बलमा एक सय २५ रनको शतकीय इनिङ खेले। उनले त्यस क्रममा ११ चौका र पाँच छक्का प्रहार गरेका थिए। यस्तै ओपनर निकोलस डाविनले ७९ बलमा १३ चौका र एक छक्कासहित ९० रनको इनिङ खेले। यान निकोल ५९ बलमा ६ चौका र दुई छक्कासहित ६१ रनको इनिङ खेलेर पेभेलियन फर्किँदा जेन ग्रिनले ३३ तथा कार्ल बिर्केन्स्टोकले अविजित १९ रन जोडे। आईसीसी विश्वकप क्रिकेट लिग २ को शीर्ष तीनमा नपर्दा प्ले अफमा पुगेको नामिबिया शीर्ष दुईमा रहँदै ग्लोबल छनोटमा पुग्न चाहन्छ। तर पहिलो खेलमा अमेरिकासँग ८० रनको फराकिलो पराजयपछि नामिबिया जितका लागि आत्तुर छ। यस्तै, पछिल्लो खेलमा यूएईसँग २१ रनले हारेको पीएनजी पनि आजको खेलमा जितको लक्ष्यसहित मैदानमा उत्रिने छ। प्ले अफमा क्यानडा, जर्सी, नामिबिया, पपुवा न्युगिनी, यूएई र अमेरिकाले प्रतिस्पर्धा गरिरहेका छन्। त्यसबाट शीर्ष दुई टिम जुनजुलाईमा जिम्बाब्वेमा हुने विश्वकपको छनोटमा स्थान बनाउने छन्।"
विराट गोल्डकप : एपीएफलाई हराउँदै भारतको लुका सकर क्लब फाइनलमा,"विराटनगर : पाहुना टोली भारतको लुका सकर क्लब केरला विराटनगरमा जारी सातौं संस्करणको विराट गोल्डकपको फाइनलमा प्रवेश गरेको छ। विराटनगरस्थित सहिद रङ्गशालामा मङ्गलबार सम्पन्न अन्तिम सेमिफाइनलमा विभागीय टोली एपीएफलाई टाईब्रेकरमा ४२ गोलान्तरले पराजित गर्दै लुका सकर उपाधि नजिक पुगेको हो। एपीएफ साविकको विजेता टोली पनि हो। जितसँगै उपाधीको लागि भारतको लुका सकरले आयोजक टिम विराटनगर सिटी फुटबल क्लब (बिसीएफसी) सँग प्रतिस्पर्धा गर्नेछ। घरेलु टिम बिसिएफसीसँगको फाईनल खेल बिहीबार हुने आयोजकले जनाएको छ। आयोजकका अनुसार क्वाटरफाइनल खेलमा केरलाले संकटा क्लबलाई सडनडेथमा ८७ गोलान्तरले पछ्याउँदै अन्तिम चारको यात्रा तय गरेको थियो। विराटनगर सिटी फुटबल क्लबले भने जावलाखेललाई २१ गोलले हराउँदै फाईनलको यात्रा निर्धारण गरेको थियो। सहिद रङ्गशालामा मङ्गलबार सम्पन्न अन्तिम सेमिफाइनलमा भने जितका लागि भारतको तर्फबाट चाल्र्स, रफी, अर्सद र पलले गोल गरेका थिए। भारतका क्यामुद्धिनको प्रहार एपीएफका गोलरक्षक राजु नगरकोटेले बचाएका थिए। एपीएफको तर्फबाट विसाल स्याङतेन र गोलकिपर राजु नगरकोटेले गोल गर्न चुक्दा डिफेन्डर च्याम्पियन एपीएफ सेमिफाईनलबाट घर फर्किन बाध्यो भयो। विसालको प्रहार भारतका गोलकिपरले उत्कृष्ट रुपमा बचाएका थिए। गोलकिपर राजुको प्रहार पोस्टमा लागेर फर्किएको थियो। एपीएफको तर्फबाट भने दिपेश धिमाल र सविन गुरूङले मात्र गोल गरेका थिए। निर्धारित ९० मिनेट र थप गरिएको ३० मिनेटको अतिरिक्त समयमा पनि दुवै टिम गोलरहित बराबरीमा भएपछि जितको छिनोफानो टाईब्रेकरबाट भएको थियो। एपीएफ र भारत दुवै टिमले केही उत्कृष्ट अवसर सिर्जना गरे पनि त्यो गोलमा परिणत हुन नसक्दा निर्धारित समयसम्म दुवै टिमको खेल गोलरहित बराबरीमा पुग्यो। पाएको गोल गर्ने सुन्दर अवसर पनि खेर फाल्दा एपीएफले सातौं संस्करणको उपाधि चुम्न पाएन्। प्रतियोगिताको म्यान अफ द म्याच भारतका गोलकिपर मोहम्मद सरफिर घोषित भए। उनले नगद रु ११ हजार पाए। जितपछि प्रतिक्रिया दिँदै भारतका प्रशिक्षक न्याभ्सले खेलाडीहरुले राम्रो प्रर्दशन गरेको कारणले जित हाँसिल गरेको बताए। उनले भने, यो हाम्रो अन्तराष्ट्रिय प्रतियोगिता हो। खेलाडीहरुले उत्कृष्ट प्रर्दशन गर्दा हामी उपाधि नजिक पुगेका हौं। यता एपीएफका प्रशिक्षक रत्नकाजी महर्जनले भने राष्ट्रिय खेलाडीको अभाव र केही खेलाडीहरु घाइते भएको कारणले खेललाई आफ्नो पक्षमा पार्न नसकिएको बताए। उनले सेकेण्ड हाफपछि परिवर्तन गरिएको रणनीतिले पनि केही समस्या उत्पन्न भएको जिकिर गरे। पाएको अवसर पनि सदुपयोग गर्न नसक्दा चुकेको उनले जानकारी दिए। अब बिहीबारको फाईनल खेल लुका सकर क्लब केरला र विराटनगर सिटी फुटलब क्लबबिच हुनेछ। बुधबार भने विराट गोल्डकप ट्रष्ट र आयोजक टिमबिच मैत्रीपूर्ण खेलको आयोजना गरिएको छ। विराट गोल्डकप२०७९ को विजेताले भने नगद रु २० लाख १५ हजार र उपविजेताले रु १० लाख १५ हजार पाउने जनाईएको छ।"
मोफसलमा एपीएफको लगातार तेस्रो हार,"सिमरा : विभागीय टोली नेपाल एपीएफ क्लब जगदम्बा १३औं जीतपुरसिमरा गोल्डकपबाट बाहिरिएको छ। सिमरा रंगशालामा मंगलबार भएको खेलमा चर्च ब्वाईज युनाइटेड क्लबसँग २१ ले स्तब्ध हुँदै साविक उपविजेता एपीएफ पहिलो खेलबाटै घर फर्किएको हो। एपीएफले लगातार पहिलो खेलमै हार व्यहोरेको मोफसलको यो तेस्रो प्रतियोगिता हो। यसअघि २२औं तिलोत्तमा गोल्डकप र छैठौं सुदूरपश्चिम खप्तड गोल्डकपमा पनि एपीएफ पहिलो खेलमा पराजय भोग्दै बाहिरिएको थियो। एपीएफका लागि जीतपुरसिमराको यात्रा पनि सुखद् रहन सकेन। तिलोत्तमा गोल्डकपमा फ्रेण्डससँग २१ ले पराजित भएको एपीएफ खप्तड गोल्डकपमा बागमतीसँग १० ले हार व्यहोरेको थियो। लगातार दुई ठुला प्रतियोगिताबाट पराजित हुँदा निराश बनेको एपीएफ मोफसलकै अर्को प्रतिष्ठित प्रतियोगितामा जीतपुरसिमरा गोल्डकपमा सुखद् नतिजा निकाल्ने सोचमा थियो। आफू साविक उपविजेता रहेको प्रतियोगितामा एपीएफ उच्च मनोबलका साथ मैदानमा उत्रिएको थियो। तर उसका लागि जारी ए डिभिजन लिगको बलियो टोलीको रुपमा देखिएको चर्च व्वाईज बाधक बन्न पुग्यो। जीतपुरसिमरा गोल्डकपमा पहिलो पटक सहभागिता जनाएको चर्च ब्वाईजले एपीएफलाई पन्छाउदै अन्तिम चारको यात्रा तय गरेको हो। एपीएफले खेलको सुरुवातमै लिएको अग्रता उल्टाउदै चर्च ब्वाईजले नतिजा आफ्नो पक्षमा पारेको थियो। खेलको २४औं मिनेटमा सन्तोष श्रेष्ठले गोल गर्दै एपीएफलाई सुरुवाती अग्रता दिलाएका थिए। श्याम नेपालीको पासलाई सदुपयोग गर्दै सन्तोषले गोल गरेका थिए। तर एपीएफको अग्रता धेरै बेर टिक्न सकेन। खेलको ३१औं मिनेटमा रंजित पाण्डेको क्रस बलमा सन्तोष न्यौपानेले हेडमार्फत चर्च ब्वाईजका लागि बराबरी गोल फर्काए। सन्तोषको हेडर बललाई गोललाईनबाट एपीएफका कप्तान सुदीप शिखराकारले फर्काउने प्रयास गरेपनि सफल हुन सकेनन्। उनको खुट्टामा लागेर बलले जाली चुमेको थियो। सन्तोषको गोलबाट खेलमा फर्किएको चर्च ब्वाईजले खेलको ४२औं मिनेटमा अग्रता बढायो। सुभाष गुरुङको क्रस बलमा डाईभिङ हेड गर्दै रंजित पाण्डले उत्कृष्ट गोल गरेका थिए। उनको गोलसंगै पहिलो हाफमा चर्च ब्वाईजले खेल २१ को स्थितीमा ल्याएको थियो। दोस्रो हाफमा दुवै टिम आक्रामक देखिए। एक गोलले पछि परेको एपीएफ दवावमा देखिएको थियो। बलियो विभागीय टोलीविरुद्धको अग्रता जोगाउन चर्च ब्वाईजलाई पनि निकै संघर्ष गर्नुपरेको थियो। प्रधानमन्त्री थ्री नेसन्स कपका लागि नेपालको राष्ट्रिय टोलीमा रहेका आफ्नो नियमित कप्तान नविन लामासहित डिफेण्डर सनिश श्रेष्ठ र मिडफिल्डर मणी लामा बिनानै मैदानमा उत्रिएको एपीएफले गोल फर्काउने केही अवसर बनाएपनि सदुपयोग गर्न सकेन। यता चर्च ब्वाईज पनि अन्जन बिष्ट, अनन्त तामाङ र एरिक बिष्ट जस्ता स्टार प्लेयर बिना मैदानमा उत्रिएको थियो। विभागीय टिमविरुद्ध सुखद नतिजा निकाल्ने क्रममा चर्च ब्वाईजले अन्तिम समय सम्म निकै सघर्ष गर्नुपर्यो। एपीएफको अग्रता उल्टाउदै जित निकालेपछि चर्च ब्वाईजका प्रशिक्षक प्रदीप हुमागाई निकै खुशी देखिए। हुमागाईले यसअघि नेपालको राष्ट्रिय टोलीको कार्यबाहक प्रशिक्षकको भूमिका समेत निभाएका थिए। खेलको म्यान अफ दि म्याच चर्च ब्वाईजका ओउसो बेम्पा घोषित भए। उनले एभरेष्ट बैंकद्धारा प्रायोजित म्यान अफ दि म्याच बापत १० हजार नगद प्राप्त गरे। चर्च ब्वाईजको जितसंगै जीतपुरसिमरा गोल्डकपको सेमिफाइनलको समिकरण पूरा भएको छ। चर्च ब्वाईजले अब फाइनल प्रवेशका लागि बिहिवार एनआरटीसंग खेल्नेछ। प्रतियोगिता अन्तर्गत बुधबार हिमालयन शेर्पा क्लब र मकवानपुर ११ बीच पहिलो सेमिफाइनल खेल हुनेछ।"
अपारदर्शी भर्ना प्रक्रियाले वैदेशिक रोजगारीमा सास्ती,"एक महिनाबराबरको पारिश्रमिक तथा ४०४५ हजार रुपैयाँ सेवाशुल्क तोक्नुपर्ने व्यवसायीहरूले माग काठमाडौं : वैदेशिक रोजगारीको भर्ना प्रक्रिया पारदर्शी नहुँदा कामदारले सास्ती पाइरहेका छन्। एजेन्ट तथा म्यानपावर व्यवसायीले मनलाग्दी शुल्क लिने क्रम नरोकेपछि कामदारको महिनौंको तलब आफू जाँदा लागेको शुल्कमै खर्चिनु परेको छ। सरकारले रोजगारदाता पे मोड्युल अवधारण ल्याए पनि म्यानपावर एजेन्टले कामदारबाटै असुल्ने गरेका छन्। सरकारले २०७२ देखि फ्रि भिसा, फ्रि टिकटको व्यवस्था गरेको छ। म्यानपावरले १० हजार रुपैयाँ मात्रै सेवाशुल्क लिन पाउँछन्। तर, श्रमिक दुई लाख रुपैयाँभन्दा पनि बढी शुल्क तिर्न बाध्य छन्। नेपाल वैदेशिक रोजगार व्यवसायी संघका अध्यक्ष राजेन्द्र भण्डारी फ्रि भिसा, फ्रि टिकट व्यवस्था शतप्रतिशत लागू नभएको स्वीकार्छन्। यो अन्यायपूर्ण छ, शतप्रतिशत लागू गर्न पनि सम्भव छैन, उनले भने, परिमार्जन गर्दै सिलिङ फिक्स गर्नुपर्छ। एक महिनाबराबरको पारिश्रमिक तथा ४०४५ हजार रुपैयाँ सेवाशुल्क तोक्नुपर्ने व्यवसायीहरूले माग गर्दै आएका छन्। यसले समस्या सिर्जना गरेको छ, कामदारले पनि सास्ती पाइरहेकाले परिमार्जन हुनैपर्छ, उनले भने। सबै रोजगारदाताले श्रमिक भर्नाका लागि सेवा शुल्क नदिने गरेको अध्यक्ष भण्डारी बताउँछन्। जिरो कस्टमा पठाउन सबै रोजगारदाताले लागत बेहोर्ने ग्यारेन्टी गर्नुपर्छ, उनले भने। व्यवसायीले रोजगारदातासँग प्रत्यक्ष सम्बन्ध राख्न सक्दैनन्। जसले गर्दा डिमान्ड ल्याउन बिचौलियाको हावी छ। कतिपय रोजगारदाताले भर्नाका लागि शुल्क दिने गरे पनि म्यानपावरले कामदारबाट समेत मोटो रकम असुल्ने गरेको पाइएको छ। नेपाल ट्रेड युनियन महासंघ (जिफन्ट)का अध्यक्ष विनोद श्रेष्ठले व्यवसायीले रोजगारदाताबाट डिमान्ड ल्याउन घटाघट गर्दा श्रमिक मारमा परेको बताए। म्यानपावरले डिमान्ड ल्याउन बोलपत्र घटाघट गर्छन्, श्रेष्ठ भन्छन्, किनेर ल्याएको डिमान्डमा कामदारबाट क्षतिपूर्ति असुल्छन्। व्यवसायीले १० हजारको मात्र रसिद दिएर दुई लाख भन्दा बढी असुल्ने गरेका हुन्। यसबाट कामदार ठगिएका मात्रै छैनन्, सरकारलाई राजस्व पनि गुमेको छ। अन्तर्राष्ट्रिय श्रम संगठन (आईएलओ)ले समेत न्यायोचित भर्ना प्रक्रियाबारे स्पष्ट बोलेको छ। वैदेशिक रोजगारीमा जान लाग्ने सम्पूर्ण खर्च रोजगारदाताले बेहोर्नुपर्छ। राहदानी बनाउनेदेखि सीपमूलक तालिमलगायत मेडिकल, बिमालगायतमा रोजगारदाताले नै बेहोर्नुपर्ने प्रावधान छ। तर म्यानपावर कम्पनीले कामदारबाट चर्को शुल्क लिँदा पनि सरकार मूकदर्शक बनिरहेको छ। कृष्णकुमार श्रेष्ठ (किसान) श्रम, रोजगार तथा सामाजिक सुरक्षा मन्त्री हुँदा उक्त प्रावधान पुनरावलोकन गर्न खोजेका थिए। पुनरावलोकनको अन्तिम तयारी गरे पनि निर्णय भने गर्न सकेनन्। वैदेशिक रोजगारमा जानेलाई रोजगारीको प्रक्रियासँग जोड्ने कार्यमा एजेन्टको महत्वपूर्ण भूमिका हुने गर्छ। सरकारले एजेन्ट खारेज गरे पनि अघोषित रूपमा एजेन्ट सक्रिय छन्। अध्यक्ष भण्डारीले वैदेशिक रोजगारीमा बिचौलिया र एजेन्ट प्रयोग बाध्यकारी भएको बताउँछन्। एजेन्ट प्रथा विस्तारै हट्दै छ, गाउँसम्म पहुँच पुर्याउन शाखा कार्यालय खुल्दैछन्। रोजगारदाताले टिकट, भिसा र सेवाशुल्क दिने सर्त गरे पनि नदिएको व्यवसायी गुनासो गर्छन्। भर्ना शुल्कबारे रोजगारदाता र व्यवसायीबीच सधैं द्वन्द्व हुने गरेको व्यवसायी कुमोद खनाल बताउँछन्। सुरुमै रोजगारदाताले सेवाशुल्क नदिने भएकाले व्यवसायीलाई लगानी गर्न चुनौती भएको खनाल बताउँछन्। नेपालमा लाग्ने खर्चको बिल, रसिदबाट शोधभर्ना लिने व्यवस्था हुनुपर्छ, त्यसो गर्दा पनि सहज हुन्छ, खनालले भने। व्यवसायीले पारदर्शी गर्न खोजे पनि रोजगारदाताले सहयोग नगरेको उनको बुझाइ छ। भिजिट भिसामा गएकालाई रोजगारी दिने, सजिलै डिमान्ड नदिनेलगायतका कारण व्यवसायी मारमा परेका छन्। आप्रवासन विज्ञ डा केशव बस्यालले रोजगारीमा जाने खर्च घटाउन अपरिहार्य भइसकेको बताउँछन्। भर्ना प्रक्रियाकै लागि श्रमिकले नौ महिनाको पारिश्रमिक तिर्नु परेको छ, उनले भने। भर्ना प्रक्रियामा पारदर्शी ल्याउन उज्ज्वल सपना एप्स ल्याइएको छ। विदेशी लगानीकर्ताले सरोकारवाला निकायसँग समन्वय गरी वैदेशिक रोजगारीमा पारदर्शिता ल्याउन एप्स ल्याएका हुन्। रोजगारदाता, श्रमिक र व्यवसायी एप्समा जोडिएका छन्। निःशुल्क पठाउने व्यवसायी मात्रै उक्त प्रणालीमा जोडिने छन्। श्रमिकले म्यानपावर छानेर आफ्नो इच्छाअनुसारको मुलुक र रोजगारीमा जान पाउँछन्।"
गलैंचा उद्योग प्रवर्द्धनमा सरकारको सहयोग मिलेन,"काठमाडौं : विश्वभर नेपालको व्यवसायको फरक पहिचान बनाउन सफल गलैंचा उद्योगलाई सरकारले प्रवर्द्धन गर्न नसकेको व्यवसायीहरुको गुनासो छ । राजधानीमा बुधबार आयोजित नेपाल गलैंचा उत्पादक तथा निकासीकर्ता संघको पाँचौं वार्षिक साधारण सभा तथा दोस्रो अधिवेशन २०७९मा व्यवसायीहरुले यस्तो गुनासो गरेका हुन् । समग्र अर्थतन्त्र अफ्ठ्यारोमा परेको बेला बैंकको उच्च व्याजदरले समेत उद्योग धरासायी हुने अवस्था आएकोले सरकारले सहज वातावरण सृजना गर्न समेत व्यवसायीहरुले अनुरोध गरे । सरकारले विश्व बजारमा गलैंचाको बजारीकरणमा सहायता नगरेको व्यवसायीहरुको गुनासो छ । विश्व सम्मेलनमा भाग लिन जादा विदेशी मुद्रा सटही पर्याप्त नदिने र प्रवद्र्धनमा सहजिकरण नगर्ने गरेको उनीहरुको तर्क छ । यसैक्रममा संघका निवर्तमान अध्यक्ष रामबहादूर गुरुङ सरकारले गलैंचा नीर्यातका लागि गतिलो नीति नलिएका कारण उत्पादन र निर्यातमा गम्भिर संकट आएको बताए । बैंकको व्याजदर मनोपोली भयो । १० प्रतिशतमा लिएको कर्जा १६ प्रतिशतसम्म पुगेको छ । यसैले स्थीर नीति बनाउनु पयो । औद्योगिक विकास, रोजगारी अवसरका लागि सरकारको नीति गतिलो भएन, उनले भने, कोभिडको प्रभाव अहिले देखिन थालेको छ । रुसयुक्रेनको असरले पनि कच्चापदार्थ महङ्गीएको छ । समग्र असरले करीब् ७० प्रतिशत चेक बाउन्स हुने भएको छ । राजनिती अस्थिरताले पनि व्यवसाय प्रभावित भएको छ । यसैक्रममा उनले नेपालका गलैंचा उदोगीहरुले २०८१ मा नेपालमा ठूलो सम्मेलन गर्ने योजना बनाएको जानकारी दिए । यस्तै, संघका अध्यक्ष तेञ्जीङ शेर्पाले खस्कँदो अर्थतन्त्र र व्यापार घाटा उच्च भैरहेको बेला विदेशी मुद्रा भित्र्याउने गलैंचा उद्योगहरुलाई सरकारले सहुलीयत दिनुपर्नेमा जोड दिए । अहिले उद्योगमा लागत अत्याधिक हुँदा अन्तर्राष्ट्रिय बजारमा प्रतिस्पर्धा गर्न गाह्रो भएकाले सरकारले निर्यात दिएको करको सुविधा जस्तै कच्चा पदार्थ आयातमा समेत कर घटाउन उनले आग्रह गरे । गल आर्थिक वर्ष करीब् ११ अर्ब रुपैयाँ बराबरको गलैंचा निर्यात गरेको र हाल १ लाखभन्दा बढिलाई रोजगारी उपलब्ध गराएको यस्ता उद्योगलाई सरकारको सहायता जरुरी भएको उनको भनाइ छ । गलैंचा उद्योगका लागि अन्तरराष्ट्रिय ल्याव छैन । यो नहुँदा अन्तर्राष्ट्रिय जगतमा मान्यता पाउन कठिन भएकोले छ, उनले भने । यसैगरी नेपाल चेम्बर्स अफ कमर्शका अध्यक्ष राजेन्द्र मल्लले वार्षिक साढे ३४ अर्बको वार्षिक गलैंचा निर्यात गर्ने मुलुक अहिले ११ अर्बमा खुम्चिनु परेकोले यसबारे सरकार र नीजि क्षेत्रले सोच्न जरुरी भएको औंल्याए । यसैक्रममा उनले अहिले बैंकको चर्को व्याजदर एकल अंकमा नझारेसम्म समग्रमा उद्योग हरु अफ्ठयारोमा पर्ने बताए । यस्तै, नेपाल उद्योग वाणिज्य महासंघका केन्द्रिय सदस्य हेमराज ढकाल गलैंचा उत्पादनका लागि कच्चापदार्थको अभाव, उद्योगी मजदूर सम्बन्ध सुमधुर नहुदा र सरकारले प्रवद्र्धनमा सहायता नगर्दा उद्योग धराशायी भएको बताए । यता मुख्य सचिव शैकर दास बैरागीले सरोकारवालाहरुको प्रतिउत्तर दिंदै नेपालको व्यक्तित्व तथा पहिचानसँग घनिष्ठता जोडिएको गलैंचा उद्यागे अर्चतन्त्रको बलियो आधार भएकाले सरकार सदैव यसको पक्षमा भएको बताए । यसैक्रममा उनले भने, सरकारले नीजि क्षेत्रलाई पर्याप्त सह्योग नगरेको होइृन । गरेको छ । नीजि क्षेत्रबिना सरकार चल्न सक्दैन र मुलुक विकास पनि सम्भव छैन । यससँगै अब उदोगहरुले उत्पादन क्षमता बढाएर प्रतिस्पर्धी हुन समेत उनले सुझाव दिए । यसमा सरकारले विजुली छुट, सहुलीयत लगायत केके सक्छ छलफल गरेर अघि बढ्न सकिने उनले बताए । यसर्थ अब सरकारनीजि क्षेत्र साझेदारी गरेर अघि बढ्न तत्पर रहेको उनको भनाइ छ । अहिले बजारमा व्याजदर चर्को भएको गुनासो धेरै सुनिए पनि नेपाल राष्ट्र बेंकको पछिल्लो व्यवस्थाले अब व्याजदर घट्ने र तरलतामा पनि केहि सहज भएको उनले पतिउत्तर दिए ।"
"सुस्तायो सेयर बजार, कारोबार रकम करोडमा झर्यो","काठमाडौं : सेयर बजार सामान्य अंकले बढेपनि कारोबार रकम भने ओरालो लागेको छ। यसदिन ८१ करोड ६२ लाख १९ हजार १२९ रुपैयाँको मात्रै सेयर कारोबार भएको छ। अघिल्लो कारोबार दिन मंगलबार १ अर्ब ४४ करोड मूल्य बराबरको सेयर कारोबार भएको थियो। सो दिन नेप्से परिसूचक १२४१ अंकले बढेर १९१८४१ विन्दुमा अडिएको थियो। यसदिन नेप्से परिसूचक १०२ अंकले बढेर १९१९४२ विन्दुमा अडिएको छ। सेन्सेटिभ इण्डेक्स ०६२ अंकले बढेर ३६११४ विन्दुमा पुगेको छ। २५८ कम्पनीको २५ लाख ३९ हजार ४८ कित्ता सेयर ८१ करोड ६२ लाख १९ हजार १२९ रुपैयाँमा खरिदबिक्री भयो। आज दुई कम्पनीको मूल्यमा सकारात्मक सर्किट लेभलमा कारोबार भयो। सुपर माइ हाइड्रोपावरको १० प्रतिशत र कालिञ्चोक दर्शनको ९९९ प्रतिशतले सेयर मूल्य बढेको हो। कारोबार रकमका आधारमा एनआईसी एसिया बैंक शीर्ष स्थानमा रह्यो। सो बैंकको ३ करोड ५६ लाख ९५ हजार ८६६ रूपैयाँको सेयर कारोबार भयो। यस्तै सानिमा माइ हाइड्रोपावरको ३ करोड ३२ लाख र शिवम् सिमेन्टको २ करोड ५२ लाख बराबरको कारोबार भयो। कारोबारमा आएका १३ उपसमूहमध्ये ५ को मूल्य बढ्दा ८ को घट्यो। होटल्स एन्ड टुरिजम,इन्भेस्टमेन्ट,माइक्रोफाइनान्स,नन लाइफ इन्स्योरेन्स र अदर्श उपसमूहको सूचक बढ्दा बाँकीको सूचक नकारात्मक देखियो।"
लाइसेन्सको अवधि १० वर्षको तयारी,"भौतिक पूर्वाधार तथा यातायात मन्त्रालयले नयाँ लाइसेन्स तथा नवीकरण अवधि १० वर्ष बनाउने तयारी गरेको हो। काठमाडौं : सरकारले सवारी चालक अनुमतिपत्र (लाइसेन्स) एकैपल्ट १० वर्षका लागि नवीकरण गर्न मिल्ने व्यवस्था गर्ने भएको छ। भौतिक पूर्वाधार तथा यातायात मन्त्रालयले नयाँ लाइसेन्स तथा नवीकरण अवधि १० वर्ष बनाउने तयारी गरेको हो। हाल नयाँ लाइसेन्स परीक्षणकाल सहित पाँच वर्ष अवधिका लागि प्रदान गरिन्छ। हरेक पाँचपाँच वर्षमा नवीकरण गर्नुपर्ने व्यवस्था छ। उपप्रधान एवं भौतिक पूर्वाधार तथा यातायात मन्त्री नारायणकाजी श्रेष्ठले नयाँ लाइसेन्सको अवधि र लाइसेन्स नवीकरण अवधि पाँच वर्षबाट १० वर्ष कायम गर्नको लागि सवारी तथा यातायात व्यवस्था ऐन संशोधनको लागि प्रस्ताव गरी पठाइएको बताए। ऐन संशोधन भएसँगै एकपल्ट लाइसेन्स लिएपछि १० वर्षका लागि ढुक्क हुनेछ। यसैगरी लाइसेन्सको ट्रायल पास गरेको तीन दिनभित्र लाइसेन्स स्वीकृत गर्ने काम अघि बढेको छ। हालका लागि ट्रायल पास गरेको एक सातापछि राजस्व तिरेर अनुमतिपत्र प्राप्तिको प्रक्रिया सुरु हुन्छ। कानुनी, क्षेत्राधिकारलगायतका विषयका बाबजुत बागमती प्रदेश सरकारसमेतको समन्वयमा सेवाग्राहीलाई सजिलो बनाउन लागिएको उपप्रधानमन्त्री श्रेष्ठले बताए। उनका अनुसार राजस्व पनि अनलाइनबाटै तिर्न सकिने व्यवस्था गर्न लागिएको छ। उपप्रधानमन्त्री श्रेष्ठले भने, अनलाइन भुक्तानीसहित परिमार्जित विद्युतीय सवारी चालक अनुमतिपत्र प्रणाली यातायात व्यवस्था कार्यालय, सेवा कार्यालयमा लागू गर्नका लागि परामर्श सेवा खरिद भई कार्य अगाडि बढेको छ। यातायात व्यवस्था विभागले १२ लाख स्मार्ट कार्ड आपूर्तिका लागि छनोट भएको जर्मन कम्पनीसँग २०७९ फागुन १० गते सम्झौता गरेको जनाएको छ। यसैगरी नयाँ छपाइ मेसिन खरिदका लागि पुनः सूचना प्रकाशन गरिएको छ। दोब्बर दरमा छपाइ गर्ने लक्ष्यसहित नयाँ प्रिन्टर मेसिन किन्न लागिएको हो।"
"सुनचाँदीको मूल्य फेरि बढ्यो,तोलाको कति पुग्यो ?",काठमाडौं : सुनको मूल्य फेरि उकालो लागेको छ। आज सुनको भाउ ५ सय रुपैयाँले बढेको हो। नेपाल सुन चाँदी व्यवसायी महासंघका अनुसार यसदिन सुन ५ सय रुपैयाँले बढेर तोलाको १ लाख ८ हजार ५०० रुपैयाँमा कारोबार भइरहेको छ। तेजाबी सुन १ लाख ८ सय रुपैयाँ कायम भएको छ। अघिल्लो कारोबार दिन मंगलबार छापावाल सुन १ हजारले घटेर तोलाको १ लाख ९ हजार रुपैयाँमा कारोबार भएको थियो। सुनको मूल्य बढेसँगै चाँदी पनि बढेको छ। आज चाँदी प्रतितोला १ हजार ३६५ रुपैयाँ पुगेको महासंघले जनाएको छ। मंगलबार चाँदी १ हजार ३५५ रुपैयाँमा कारोबार भएको थियो।
प्री ओपन सेसन: नेप्से परिसूचक साढे १ अंकले बढ्यो,काठमाडौं : प्री ओपन सेसनमा आज नेप्से परिसूचक साढे १ अंकले बढेको छ। आज यो सेसनमा नेप्से परिसूचक १६८ अंकले बढेर १९२००९ विन्दुमा पुगेको छ। यो सेसनमा ११ कम्पनीको ४४१ कित्ता सेयर १ ला ४१ हजार ६६८ रुपैयाँमा खरिदबिक्री भयो। कारोबारमा आएका ९ कम्पनीको मूल्य बढ्यो भने १ को मूल्य घट्यो।
