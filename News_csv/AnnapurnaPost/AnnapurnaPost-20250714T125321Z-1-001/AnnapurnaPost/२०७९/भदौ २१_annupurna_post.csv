शीर्षक,विवरण
नियन्त्रित काउन्सिलको कसरत,"सरकारले सञ्चारमाध्यम काउन्सिल विधेयकलाई प्रतिनिधिसभामा अघि बढाएपछि यसको प्रक्रिया र प्रावधानको विषयमा नयाँ तरंग उत्पन्न भएको छ। नेपाल पत्रकार महासंघका पदाधिकारीहरूले प्रधानमन्त्रीलाई भेटी चालू संसद्बाटै विधेयक टुंगो लगाइदिन आग्रह गरेलगत्तै यसलाई अघि बढाइएको हो। यद्यपि यो विधेयकप्रति अहिले महासंघ स्वयं पनि विरोधमा छ। आमसञ्चार जगत्ले यसप्रति आपत्ति जनाएको छ। प्रेस तथा अभिव्यक्ति स्वतन्त्रताका पक्षधरहरू कसैले पनि यसमा समर्थन गरेको सुनिएको छैन। विपक्षी दल र कतिपय सत्तापक्षकै सांसद पनि विपक्षमा देखिएका छन्। विधेयक लोकतान्त्रिक मूल्य र संवैधानिक प्रावधानविपरीत हुने छ। यसर्थ विधेयकमा आवश्यक संशोधन वा स्थगन अपरिहार्य छ। प्रेस काउन्सिल गठनका निश्चित सैद्धान्तिक मान्यता र अन्तर्राष्ट्रिय अभ्यास छन्। नेपालकै पनि स्पष्ट सैद्धान्तिक अवधारणा, नीतिगत व्यवस्था र विशिष्ट परम्परा छ। तर, अहिले आएको यो विधेयकले त्यसलाई पूर्णतः आत्मसात् गर्न सकेको छैन। कतिपय प्रावधानका कारण सरकारको मातहतमा काउन्सिललाई राख्ने र त्यसमार्फत स्वतन्त्र प्रेसलाई निगरानी र नियन्त्रण गर्ने जोखिम देखिन्छ। यदि यो विधेयक यहीरूपमा पारित हुने हो भने संविधानले प्रत्याभूत गरेको पूर्ण प्रेस स्वतन्त्रता संकुचित हुने अवस्था छ। भारतमा पछिल्लो समयमा गोदी सञ्चारमाध्यमको परिचर्चा खुबै हुने गर्छ। यदि यो विधेयक यसैरूपमा पारित गरिने हो भने नेपालमा कानुनीरूपमै यहाँको सञ्चारमाध्यमलाई त्यो बाटोमा हिँडाउन बल पुग्न सक्छ। सञ्चारमाध्यममाथि नियन्त्रण गर्ने सरकारको औजारको रूपमा काउन्सिलको प्रयोग हुने अवस्था बन्दछ। सबै लोकतान्त्रिक मुलुकमा प्रेस काउन्सिलको स्थापना र अभ्यास अनिवार्य सर्त होइन। अमेरिकालगायत कतिपय मुलुकमा यस्तो अभ्यास छैन। यद्यपि, थुप्रै मुलुकमा यसको अभ्यास हुने गरेको छ। जहाँ काउन्सिलको अभ्यास छ, त्यहाँ यसलाई पत्रकारिताको स्वच्छता र व्यावसायिक मर्यादाको विकासका निम्ति सहज प्रक्रियाको रूपमा लिने गरिएको छ। बेलायतलगायत युरोपेली मुलुकहरूमा प्रेस काउन्सिलको स्थापना, काउन्सिलमार्फत आचारसंहिताको निर्माण र नियमन लामो समयदेखि अभ्यास हुँदै आएको छ। स्विडेनले सन् १८७४ मै प्रेस क्लबमार्फत यस्तो अभ्यास सुरु गर्यो। बेलायतमा सन् १९३६ र अन्य युरोपेली मुलुकहरूले सन् १९३० को दशकदेखि प्रेस आचारसंहिताको विकास र अभ्यास अघि बढाइयो। दक्षिण एसियाली मुलुकहरूमा पनि स्वतन्त्रताको क्रमसँगै यसको अभ्यास अघि बढाइयो। नेपालमा पहिलो प्रजातान्त्रिककालमै २०१४ सालमा गठन भएको प्रेस कमिसनले २०१५ सालमा बुझाएको प्रतिवेदनमा पत्रकारले पालना गर्नुपर्ने आचरणका १८ बुँदे नियमहरू प्रस्ताव गरेको थियो। त्यही जगमा २०२४ सालमा प्रेस सल्लाहकार समितिको गठन भयो भने त्यसको निरन्तरतास्वरूप २०२७ सालमा प्रेस सल्लाहकार परिषद् हुँदै प्रेस काउन्सिल गठन भयो। २०४६ सालमा प्रजातन्त्रको पुनस्र्थापनापछि २०४८ सालमा नयाँ ऐन जारी भएसँगै प्रेस काउन्सिलको पुनर्संरचना भयो। मुलुकमा लोकतन्त्रको स्थापनालगत्तै २०६३ मा गठित उच्चस्तरीय सञ्चारमाध्यम सुझाव आयोगले यस क्षेत्रमा महत्त्वपूर्ण सुझाव दियो। तर, कार्यान्वयनमा गम्भीरता देखाइएन। संविधानसभामार्फत नयाँ संविधान जारी भएसँगै फेरि यसमा पुनर्संरचनाको आवश्यकता महसुस भयो। कानुनविद् काशीराज दाहालको अध्यक्षतामा गठित सूचना तथा सञ्चारसम्बन्धी उच्चस्तरीय समितिले त्यसको नीतिगत तथा संरचनागत अवधारणासहित नयाँ काउन्सिलको ढाँचा सिफारिससमेत गर्यो। नेपाल पत्रकार महासंघको अध्यक्षको हैसियतमा प्रत्यक्ष सहभागी भएको अनुभवको आधारमा भन्दा प्रेस काउन्सिल नेपालसहित प्रेससँग सम्बन्धित विषयगत र वैचारिक संघसंस्था र विज्ञ व्यक्तित्वसहित सम्बद्ध सबै पक्षको सहभागितामा तयार भएको यो प्रतिवेदन नेपाली प्रेसको साझा दस्तावेज हो। यसको सर्वस्वीकार्यतालाई समेत मध्यनजर राखेर केपी शर्मा ओली नेतृत्वको तत्कालीन सरकारले प्रतिवेदन बुझाएलगत्तै मन्त्रिपरिषद्बाट स्वीकृत गरी राष्ट्रिय आमसञ्चार नीति, २०७३ जारी गरेको थियो। सोही नीतिको अभिन्न अंग रहेको यो ढाँचा नेपाल सरकारको आधिकारिक अवधारणा हो। तर, अहिले अघि बढाइएको विधेयक त्यसभन्दा भिन्न र कतिपय सन्दर्भमा विपरीतसमेत छ। आमसञ्चारमाध्यमलाई स्वनियमन र स्वमूल्यांकनका लागि अभिप्रेरित गरी स्वच्छ, स्वस्थ र मर्यादित पत्रकारिताको विकास गर्ने उद्देश्य रहेको राष्ट्रिय आमसञ्चार नीति, २०७३ मा काउन्सिलको स्वायत्ततामा जोड दिइएको छ। नीतिको अभिन्न अंग रहेको काउन्सिलको ढाँचामा सञ्चारमाध्यम काउन्सिल होइन, प्रेस काउन्सिलकै अवधारणा अघि बढाइएको छ। सञ्चारमाध्यम र प्रेसमा फरक छ। सबै प्रेस सञ्चारमाध्यम हो तर सबै सञ्चारमाध्यम प्रेस होइन। पत्रकारिताको बिम्बको रूपमा प्रेस शब्द प्रयोग गर्ने आमप्रचलन हो। कतै गुनासो सुनुवाइ आयोग र कतै सरकारी संलग्नताबिना निजी सञ्चारमाध्यमको अग्रसरता र सहभागितामा सञ्चारमाध्यम काउन्सिल गठन भएका उदाहरण छन्। यद्यपि ती सीमित मात्रामा छन्। अपवाद हुन्। काउन्सिलको अभ्यास रहेका विश्वका अधिकांश मुलुकमा प्रेस काउन्सिलकै अवधारणा छ। सञ्चारमाध्यम काउन्सिल नामकरण गर्दा पनि अन्तर्वस्तु प्रेस काउन्सिलकै अवधारणामा रहेकाले प्रथमतः सञ्चारमाध्यम काउन्सिल भन्नुको औचित्य पनि छैन। यद्यपि नाममा खासै आपत्ति पनि होइन। बिरालो कालो होस् वा सेतो त्यसले मुसा मार्नुपर्छ भनेझैं नाम जे राखिए पनि प्रेस तथा अभिव्यक्ति स्वतन्त्रतालाई प्रवद्र्धन गर्ने, पत्रकारिताको मर्यादा विकास गर्ने, विषयवस्तुको अनुगमन गर्ने र पत्रकारको आचरणको स्वनियमन गर्ने निकायको रूपमा क्रियाशील हुनुपर्छ। यो मेडिकल काउन्सिल जस्तो होइन न त इन्जिनियरिङ वा बार काउन्सिल जस्तो हो। संस्थाको वा व्यक्तिको इजाजत प्रदान गर्ने नभई आचरणको विधि तोक्ने र स्वनियमन गर्ने निकाय हो। यो विषयवस्तुको स्वनियमन गर्ने निकाय हो। यसर्थ यसलाई स्वतन्त्र, स्वायत्त निकायको रूपमा रहन दिनुपर्छ। पत्रकारितालाई पीत पत्रकारिताबाट जोगाएर स्वच्छ र मर्यादित बनाउन अहिलेको सन्दर्भमा सशक्त प्रेस काउन्सिलको झनै बढी आवश्यकता खड्किएकोमा दुई मत छैन। तर, त्यो कार्य स्थापित मान्यता र विधिअनुसार गरिनु पर्छ। स्वतन्त्र र स्वायत्त नियामक निकायमार्फत भएमा मात्र स्वीकार्य हुन्छ। प्रेसलाई नियन्त्रण गर्न सरकार अग्रसर हुने त निरंकुशतन्त्रमा मात्र हो। जसरी हिजो पञ्चायतीकालमा भयो। शाही शासनमा त्यस्तो अभ्यास गर्ने दुस्साहस गरियो। संकटकालको बहानामा वर्तमान प्रधानमन्त्रीकै नेतृत्वको सरकारको समयमा भयो। तर, अब त्यो अवधारणा र अभ्यास असान्दर्भिक भइसक्यो। अहिले प्रतिनिधिसभामा पेस भएको सञ्चारमाध्यम काउन्सिल विधेयकले प्रेस काउन्सिलको स्वायत्तताको संरक्षण गर्दैन। उत्पत्तिको चरणमा भन्दा राष्ट्रियसभाको विधायन समिति र सभामार्फत भएको संशोधनले केही सुधार गरेको छ। तर, त्यो पर्याप्त छैन। विधेयकको अधिकार क्षेत्रलगायतको अन्तर्वस्तुमा अझै संशोधन जरुरी छ। काउन्सिलको संरचना पनि आम प्रचलनअनुसार छैन। छिमेकी मुलुक भारतमा काउन्सिलको अध्यक्ष पूर्वप्रधानन्यायाधीश रहने व्यवस्था छ। बंगलादेशमा पनि त्यही अभ्यास छ। नेपालमा सुरुमा राष्ट्रिय पञ्चायतका सदस्यलाई यसको अध्यक्ष बनाइयो। त्यसपछि लामो समयसम्म सर्वोच्च अदालतका बहालवाला न्यायाधीशलाई अध्यक्ष तोक्ने प्रचलन रह्यो। प्रजातन्त्रको पुनस्र्थापनापछि कहिले वरिष्ठ अधिवक्ता, कहिले सर्वोच्च अदालतका अवकाश प्राप्त न्यायाधीश त कहिले वरिष्ठ पत्रकारलाई अध्यक्ष बनाउने अभ्यास सुरु गरियो। पत्रकारिता क्षेत्रबाटै अध्यक्ष बनाउने पनि विश्वका कतिपय मुलुकमा भएकै अभ्यास हो। तर, पत्रकारलाई नियुक्त गर्दा उसको योग्यता, क्षमता, विषयविज्ञता, निष्पक्षता, नैतिकता, आचरण र सर्वस्वीकार्यताजस्ता पक्ष महत्त्वपूर्ण हुन्छ। अहिलेको विधेयकले त्यसमा उपेक्षा गरेको छ। मन्त्रालयको प्रस्तावमा सरकारले नियुक्ति गर्ने, सरकारको निर्देशनको पालना गर्नुपर्ने, सरकारसमक्ष प्रतिवेदन बुझाउनुपर्ने र सरकारले चाहेमा हटाउन सक्ने प्रावधानले काउन्सिललाई थप स्वायत्त र स्वतन्त्र बनाउँदैन। उल्टै हाल अभ्यासमा रहेको स्वायत्ततासमेत खोसिने अवस्था बन्छ। स्वायत्तताको संरक्षणकै लागि भनेर उच्चस्तरीय समितिले सिफारिस गरेको ढाँचामा निश्चित योग्यता तोकिएको थियो। उक्त सिफारिसमा सर्वोच्च अदालतको न्यायाधीश हुने योग्यता पुगेका व्यक्ति वा वरिष्ठ अधिवक्ता वा मान्यता प्राप्त विश्वविद्यालयबाट स्नातक उपाधि हासिल गरी २० वर्षभन्दा बढी पत्रकारिता र सम्बन्धित क्षेत्रमा अध्ययनअनुसन्धान गरेको व्यक्ति अध्यक्ष हुन सक्ने भनिएको छ। त्यस्तै सदस्यमा एक एक जना प्रतिनिधिसभा र राष्ट्रियसभाका सदस्यसमेत रहने व्यवस्था गरेको छ भने पत्रकार महासंघका अध्यक्षसहित अन्य १० जना सदस्य पत्रकारिताका विविध क्षेत्रको प्रतिनिधित्व गर्ने गरी हुनुपर्ने उल्लेख छ। विद्यमान संघीय संसद्् गठन हुनुअगावै सिफारिस गरिएको र राष्ट्रिय आमसञ्चार नीतिको अंग रहेको उक्त ढाँचामा काउन्सिलको अध्यक्ष र सदस्यको नियुक्तिको सिफारिस गर्न राष्ट्रियसभाको अध्यक्षको अध्यक्षतामा सञ्चारमन्त्री, प्रतिनिधिसभामा सञ्चारसँग सम्बन्धित समितिको सभापति, समावेशी आयोगको अध्यक्ष र त्रिवि पत्रकारिता विभागको प्रमुख सदस्य रहने व्यवस्था छ। जब कि विधायन समितिको प्रतिवेदनसम्म पुग्दा पनि विधेयकमा त्यस्तो सिफारिस समिति मन्त्रालयका सचिवको संयोजकत्वमा मन्त्रालयले तोकेका व्यक्ति रहने बनाइयो। त्यस्तो सिफारिस समितिले सिफारिस गर्ने वा सीधै नेपाल सरकारले नियुक्त गर्ने व्यवस्था तात्विकरूपमा एउटै हो। यसमा उच्चस्तरीय समितिको सिफारिसबमोजिम काउन्सिलको अध्यक्ष तथा सदस्य नियुक्ति गर्न राष्ट्रियसभाको अध्यक्षको अध्यक्षतामा सिफारिस समिति बनाउनु सान्दर्भिक हुन्छ। त्यसको विकल्पमा जाँदा राष्ट्रिय सूचना आयोगमा अभ्यास भएजस्तै सभामुखको अध्यक्षतामा सिफारिस समिति बनाउन सकिन्छ। त्यस्तो नहुँदा प्रतिनिधिसभाको आमसञ्चार हेर्ने समितिको सभापतिलाई सिफारिस समितिमा समावेश गरेमा पनि संसद्को सहभागिता झल्किन्छ। त्यस्तै सम्बन्धित काउन्सिलका पदाधिकारीलाई सरकारले चाहेको अवस्थामा जुनसुकै बेला हटाउन सक्ने प्रावधान त काउन्सिलमाथि झुन्डिएको तरबार नै हो। यसले काउन्सिलका पदाधिकारीलाई त्रासमा राख्ने र मनमौजी प्रयोग गर्ने अवस्था सिर्जना गर्दछ। जबकि समितिले गरेको सिफारिसमा काउन्सिको अध्यक्ष र सदस्यलाई कार्यक्षमताको अभाव, खराब आचरण र पदीय जिम्मेवारी इमान्दारीपूर्वक बहन नगरेको अवस्थामा नियुक्तिको सिफारिस गर्ने निकायले गठन गर्ने जाँचबुझ समितिको सिफारिसमा पदमुक्त गर्न सकिने प्रावधान थियो। त्यस्तै काउन्सिलको कोष र कर्मचारीको सम्बन्धमा पनि समितिले स्पष्ट सिफारिस गरेको अवस्था थियो। आमसञ्चार नीति र सोको अभिन्न अंग रहेको काउन्सिलको ढाँचालाई अहिले सन्दर्भको रूपमा समेत लिइएको देखिन्न। नीतिगत स्थिरताको अभाव नेपालको दुर्भाग्य हो। अहिले विश्वका ७० भन्दाबढी मुलुकमा विभिन्न नाम र स्वरूपमा प्रेस काउन्सिल क्रियाशील छन्। कतिपय मुलुकमा छापामाध्यमको मात्र नियमन गर्ने व्यवस्था छ भने कतिपयमा छापा र प्रसारणमाध्यम दुवैको नियमन गर्ने अधिकार काउन्सिलमा छ। डिजिटल माध्यम पनि काउन्सिलको दायरामा रहेका मुलुक सीमित छन्। नेपालमा छापा, प्रसारण र अनलाइन सबै माध्यमको स्वननियमनकारी निकायको रूपमा काउन्सिलको परिकल्पना गर्नु स्वागतयोग्य पक्ष हो। नेपाली प्रेसका प्रति आमनागरिकमा रहेका गुनासाको सम्बोधन गर्न, जनताप्रति उत्तरदायी बनाउन, पीत पत्रकारिताबाट जोगाउन, पत्रकारिताको मर्यादा र स्वच्छताको विकास गर्न सबल स्वनियमनकारी निकायको आवश्यकता पर्छ। तर, यो स्वतन्त्र र निष्पक्ष हुनु पर्छ। सरकार होइन सञ्चारमाध्यमका उपभोक्ता अर्थात् नागरिकप्रति जवाफदेही हुनु पर्छ। निष्पक्षताको प्रत्याभूति गर्न यसका पदाधिकारीहरू नियुक्ति अघि राजनीतिक दलको सदस्यता त्याग गरेको र काउन्सिलमा रहुञ्जेल कुनै पनि राजनीतिक दल वा तिनका भ्रातृसंस्थाको सदस्य वा कुनै किसिमको आबद्धता नरहने प्रावधान राखिनुपर्छ। यस्तै स्वनियमनकारी निकाय स्वतन्त्र हुन कानुनी आधार र सञ्चालन विधि स्वायत्त हुनु पर्छ। यसमा त्यस्तो निकायको वित्तीय स्रोत, पदाधिकारीको योग्यता, छनोटको आधार, बर्खास्तगीको प्रावधान र सञ्चालनको ढाँचा प्रमुख पक्ष हो। विधेयकमा व्यापक पुनरावलोकन अपरिहार्य छ।"
ओझेलमा जीवनको जग,"आवधिक निर्वाचन राजनीतिक दल तथा उम्मेदवारले आफ्नो विकास र समृद्घिको मार्गचित्र प्रस्तुत गर्ने सुनौलो अवसर हो। त्यस किसिमको मार्गचित्रमा दलहरूको सिद्घान्तको रसायन लेपन भएको हुन्छ। शिक्षित र चिन्तनशील नागरिक भएको समाजले त्यही मार्गचित्र हेरेर मतादेश दिन्छन्। हामीकहाँ पनि प्रतिबद्घतापत्र तथा घोषणापत्रका नामबाट निर्वाचनका बेलामा यस्ता काम हुने गरेका छन्। घोषणा कार्यान्वयनको अवस्था अलग विश्लेषणको पाटो हो। केही महिनाअघि सम्पन्न निर्वाचनको बेलामा पनि दलहरूले घोषणापत्रमार्पत विकास निर्माणका सम्बन्धमा यस्ता प्रतिबद्घता जनाउने काम गरेका थिए। त्यस किसिमका घोषणापत्रमा बालबालिकाका विषय कतिको सारगर्भित रूपमा उठेको छ भन्ने विषयले बालबालिकालाई राजनीतिक दलहरूले कतिको महत्त्व दिएका छन् भन्ने कुरा उजागर हुन्छ। यो अलग विश्लेषणको पक्ष बन्न सक्छ। बाल्यावस्था जीवनको जग सबै प्रौढ वयस्कहरूको जिन्दगीको जग बाल्यकाल हो। संघर्षपूर्ण जन्म र त्यस्तै प्रकारको हुर्काइबाट वयस्क तथा प्रौढ जीवनमा पदार्पण विकासको नियमित गतिसँगै अघि बढ्छ। परिपक्व अर्थात् वयस्क जीवनको आधार बाल्यजीवन हो। विभिन्न अन्तर्राष्ट्रिय अध्ययन अनुसन्धान तथा स्नायुविज्ञहरूको खोजले मानिसको मस्तिष्कको अधिकतम विकास आठ वर्षभित्रै भइसक्ने निष्कर्ष निकालिएको पाइन्छ। पूर्वीय दर्शन तथा पुराणहरूमा बाल्यजीवनको महत्त्व हजारौं वर्षपहिले नै उल्लेख गरिएका छन्। बालबालिकाको विकास गर्भावस्थादेखि नै प्रारम्भ हुने हुनाले त्यस अवस्थामा आमाले पाउने व्यवहारले जन्मने शिशुमा प्रभाव पार्ने गर्छ। पौराणिक आख्यानका पात्र अभिमन्यु, अष्टाबक्र र प्रह्लाद यसका दृष्टान्त हुन्। यस कुरालाई वर्तमानमा गरिएका अनुसन्धानले पनि औंल्याउँदै आएका छन्। जन्मपश्चात् बालबालिकाले पाएको खाना, अन्तक्र्रियात्मक घरायसी र सामाजिक वातावरण खेल, सिकाइ तथा मनोरञ्जनका अवसर आदिले उनीहरूका सामाजिक तथा नैतिक, बौद्घिक, भाषिक, संवेगात्मक र शारीरिक विकास निर्धारण हुने र यी सबैको समष्टिगतस्वरूप सर्वाङ्गीण विकास हुने तथ्य स्पष्ट छ। बाल्यावस्था नै जीवनको जग भएकाले भोलिका नागरिक कस्ता बन्छन् भन्ने कुरा बालबालिकामा आज गरिएको लगानीले निर्धारण गर्छ। सबैको जीवनको प्रारम्भ त्यही अवस्थाबाट हुने भए पनि वयस्क भएपछि त्यसलाई बिर्सने गरिन्छ। बाल्यजीवन आवश्यकता बोध गर्न नसक्ने र त्यसका आवाज उठाउन नसक्ने भएकाले वयस्क तथा प्रौढहरूको विवेकमा निर्भर हुन्छ। ओझेलमा बालबालिकाका विषय मुलुकमा भर्खरै स्थानीय निर्वाचन सम्पन्न भएको छ। निर्वाचनका घोषणापत्रमार्पत युवा, प्रौढ र वृद्घका खातिर कल्याणकारी काम गर्ने वाचा र प्रतिबद्घता आएका छन्। केही मुख्य राजनीतिक दलहरूले प्रारम्भिक बालविकास शिक्षाको पहुँच विस्तार, सिकाइ केन्द्रित शिक्षा, जागरुक अभिभावक बनाउने, स्थानीय तहमा पार्क बनाउने, सुत्केरी सहायता तथा मातृशिशु सुरक्षाका विषय आफ्ना घोषणा र प्रतिबद्घता पत्रमा उल्लेख गरेका छन्। गर्भवती महिलाको नियमित स्वास्थ्य परीक्षण र पौष्टिक आहारा वितरणका कुरा पनि दलका घोषणापत्रमा उल्लेख गरिएका छन् जुन वर्षौंदेखि चलिआएको छ। उल्लेख गरिएका यी पक्षहरू विषयगत रूपमा आएका छन्। कतिपय दलहरूले घोषणापत्रमा बालबालिकाका विषयलाई खासै उल्लेख गरेका छैनन् भने कतिपयले यसलाई औपचारिकताका लागि मात्र उल्लेख गरेका छन्। बालबालिका चर्चित कार्यक्रमभित्र नपर्नुका विभिन्न कारण हुन सक्छन्। पहिलो, निर्वाचनमा बालबालिकाले मत खसाउँदैनन्। दोस्रो, उनीहरूसँग आवाज छैन। तेस्रो, उनीहरूका सर्वांगीण विकासका लागि स्थानीय निकायले के कस्ता भूमिका खेल्नुपर्ने हो ? कहाँ कहाँ के विषयमा लगानी गर्नुपर्ने हो भन्ने विषयगत ज्ञानको अभाव र चौथो बालबालिकाको विकाससँग जोडिने मतदाताको संख्या न्यून। बालबालिकाका आवश्यकता र अवस्था खेल, मनोरञ्जन, पौष्टिक आहारा, सुरक्षा र उचित अन्तरक्रियात्मक वातावरण प्रारम्भिक बाल्यजीवनका आधारभूत आवश्यकता हुन्। खेल शारीरिक विकासका लागि मात्र नभएर बौद्घिक विकास, नेतृत्व, सञ्चार सीप तथा सामाजिकीकरणको माध्यम हो। तर, बालबालिकाले खेल्ने स्थान पाएका छैनन्। सहरी तथा बजार क्षेत्रलाई हेर्ने हो भने बालबालिकाले निस्किने र साथी बनाएर खेल्ने ठाउँसम्म छैन। पाँच वर्ष कटेका बालबालिकाले खेल्ने अवसर त्यतिबेला पाउँछन्, जतिबेला बन्दाबन्दी वा नेपाल बन्द हुन्छ। मनोरञ्जनको अवस्था झनै दयनीय छ। प्रौढले बालबालिकालाई आपूले हेर्ने गीत संगीत वा भजनकीर्तनलाई नै बालबालिकाको मनोरञ्जनको साधन ठानेका छन्। परिणामतः बालबालिका प्रकृतिप्रदत्त, सामाजिक तथा सांस्कृतिक वातावरणसँग कम साक्षात्कार भइरहेका छन्। उनीहरूका प्रतिभा र सिर्जनात्मक क्षमताले उजागर हुने अवसर गुमाइरहेको हुन्छ। यो अवसर नहुनाले बालबालिकाको समग्र विकासका कुनै न कुनै पक्षलाई प्रभावित तुल्याइरहेको छ। विद्यालयको दिवा खाजा र वर्षमा एकपटक वितरण गरिने भिटामिन ए क्याप्सुललाई पर्याप्त देख्ने हाम्रो आँखा त्यतिकै जिम्मेवार छ। जन्मपूर्व र जन्मपछिका अवस्था दुवै सुरक्षित हुनुपर्ने हो तर सुरक्षाको दृष्टिकोणले बालबालिका निकै जोखिममा छन्। सहर बजारमा बाबुआमाले बनाएका घरटहराबाट असुरक्षित छन्। गाउँघरमा नदीनाला, खहरे, पोखरी, भीरपाखा, अग्निप्रकोप आदिबाट असुरक्षित छन्। यीबाहेक पैसाका लागि गरिने अपहरण बालयौन दुराचार र करणीबाट बालिका असुरक्षित छन्। कतिपय विद्यालयमा अभै पनि भय र दण्डबाट असुरक्षित छन्। सडकमा यातायातबाट असुरक्षित छन्। भुस्याहा कुकुरको आक्रमण र टोकाइबाट असुरक्षित छन्। अपांगता भएका व्यक्ति, अनाथ र टुहुराहरूको अझ भयावह अवस्था छ। मस्तिष्क विकास र सिकाइसँग जोडिएको अन्तरक्रियात्मक वातावरण निर्माणमा झनै ठूलो समस्या छ। निम्न वर्गका बालबालिकाका बाबुआमा सधैं काममा हुन्छन्। सहर बजारका बाबुआमा या त आफ्नै पेसामा ज्यादा ध्यान दिन्छन् या बोल्न थालेदेखि नै अनेक नाम गरेका घोकाइ केन्द्रहरूमा पठाउँछन्। वा डिजिटल सामग्री भिडाएर अल्मल्याउँछन्। कैयौं विद्यालय पाठ्यपुस्तक घोक्ने र परीक्षाको नाममा ओकल्ने स्थान मात्र बनिरहेको छ। यस हिसाबले हेर्दा बालबालिकाले जुनसुकै भूगोल र क्षेत्रमा बसे पनि उचित अन्तरक्रियात्मक वातावरण पाउन सकिरहेका छैनन्। स्थानीय तहको अपेक्षित भूमिका स्थानीय तह र अन्य सरकारी निकाय बालबालिकाप्रति संवेदनशील हुने हो भने बालविकास र गर्भवती आमाको स्याहारसुसारसँग जोडिएका र अन्तरसम्बन्धित विषयवस्तुको पहिचान गरी ती क्षेत्रको विकास कसरी गर्ने भन्ने रणनीतिक योजना बनाउनु जरुरी छ। ती कार्यक्रमलाई विस्तार गर्ने र सहज बनाउने काम स्थानीय तहले गर्दा यसको प्रभावकारिता अवश्य बढ्ने छ। सहर बजारमा आवश्यक तर ध्यान नपुगेको अर्को पक्ष बालबालिकाका लागि उद्यान तथा पार्क हो। खेल तथा मनोरञ्जन सामग्रीसहितका यस्ता पार्कहरू टोलटोल र वडावडामा हुनु आवश्यक छ। यस्ता खेल पार्कसँग ज्येष्ठ नागरिकलाई पनि जोडियो भने एक कामले दुई लक्ष्य पूरा गर्छ। ज्येष्ठ नागरिकले बालबालिकालाई खेल तथा मनोरञ्जनका लागि त्यहाँ लैजान सक्छन्। यसले बालबालिकाको सर्वांगीण विकास मात्र होइन, ज्येष्ठ नागरिकको स्वास्थ्यलाई समेत सघाउ पुर्याउन सक्छ। नयाँ पुस्तालाई खेलाउने, कथा सुनाउने, हाम्रो पुरानो संस्कृति नै हो, जुन आधुनिकताले किचेको अवस्था छ। यस प्रकारको व्यवस्थाले यसलाई पुनर्जागरण गराइदिन सक्छ। यस्ता सार्वजनिक पार्कहरूले बालबालिका र प्रौढहरूको स्वास्थ्यको पक्षमा मात्र होइन, सामाजिकीकरणको पक्षमा पनि काम गर्छ। स्थानीय तहले बालबालिकाको पक्षमा संवेदनशील भएर ध्यान पुर्याउनुपर्ने अर्को महत्त्वपूर्ण पक्ष हो घोकाइस्थल र केन्द्रहरूलाई सिकाइ केन्द्रमा रूपान्तरण गर्नु। कम्तीमा चार वर्ष उमेर पूरा भएपछि मात्र पूर्वप्राथमिक शिक्षा वा बालविकास केन्द्रमा पठाउने व्यवस्था कायम भयो भने यस प्रकार बनाइने उद्यान तथा पार्कहरूको थप महत्त्व बढ्न सक्नेछ। यस्ता उद्यान र पार्कहरू आफैं सिकाइ तथा विकास केन्द्रका रूपमा विकास हुन थाल्नेछन्। बालबालिकाका रुचिअनुसार तयार गरिने श्रव्य, दृश्य र श्रव्यदृश्य सामग्रीहरूको उपलब्धता र प्रयोग त्यतिकै महत्त्वपूर्ण छ। यसलाई उपलब्ध गराउने, प्रभावकारी ढंगले व्यवस्थापन गर्ने गराउने विषय बालविकाससँग जोडिएको विषय हो। माथिल्ला कक्षा सञ्चालन भएका विद्यालयहरूले माथिल्ला कक्षालक्षित पुस्तकालय र पुस्तक जोड्ने तल्ला कक्षाका विशेषत प्रारम्भिक बालविकास अवस्थाका बालबालिका बेवास्तामा पर्ने गरेका धेरै उदाहरण छन्। तसर्थ पहुँच विस्तार र त्यसको सही प्रयोगका सम्बन्धमा स्थानीय तहका शिक्षा शाखाहरूलाई क्रियाशील बनाउनु पर्छ। बालबालिका र ज्येष्ठ नागरिकसमेतको सुरक्षाको विषय निकै गम्भीर छ। सम्पूर्ण विकासको जगको रूपमा रहेको बालविकासलाई बेलैमा ध्यान दिन सकियो भने भविष्यमा मुलुकले सक्षम र दक्ष नागरिक पाउन सक्नेछ। बालसाहित्यकार खनाल बालबालिकाका क्षेत्रमा कलम चलाउँछन्"
म को मात,"आई अर्थात् म। वी अर्थात् हामी। यी दुई मानवीय भावनाहरू आआफ्ना ठाउँमा निकै शक्तिशाली छन्। निकै महत्त्वपूर्ण छन्। गहिरिएर सोच्ने हो भने म र हामी शब्दमा नै मानव समाजको सम्पूर्ण मनोविज्ञान टिकेको छ। मनोवैज्ञानिक दृष्टिमा म नकारात्मक मनोविज्ञान हो भने हामी सकारात्मक मनोविज्ञान हो। म रोग हो भने हामी निरोग हो। म दुःख र विनाश हो भने हामी सुख र समृद्धि हो। म नर्क हो भने हामी स्वर्ग हो। मानव समाजको मनोविज्ञान यति सरल हँुदा पनि धेरै पढेलेखेका मानिसले समेत यो बुझ्न सकेका छैनन्। वा बुझेर पनि व्यवहारमा लागू गर्न सकेका छैनन्। उल्टो, धेरै पढेलेखेका र धनढ्य मानिसमा नै मको मात झनै बढी छ। पढेलेखेका मानिसमा पढाइको मात। धनी व्यक्तिमा धनको मात। बलशाली व्यक्तिमा बलको मात। सुन्दरताको मात। यौवनको मात। यही मातैमातका कारण मानिस अनेक समस्यामा पर्छन्। आफैं आफ्नो विनाश निम्त्याउँछन्। गीतामा श्रीकृष्णले दम्भ, घमण्ड, अभिमान तथा क्रोधलाई आसरी सम्पदा भनेका छन्। यिनै दुर्गुणले मानिसलाई अधोगतितर्फ लैजान्छ, मानिसको विनाश गर्छ भनेका छन्। रावणकी पत्नी मन्दोदरीले रावणसँग सीतालाई ससम्मान रामलाई फिर्ता दिई माफी माग्न हजार बिन्ती गरेकी थिइन्। तर, रावणले पत्नीको प्रस्ताव ठाडै अस्वीकार गरेका थिए। रावणमा विश्व विजेताको अहंकार थियो कि ब्रह्माण्डको कुनै पनि शक्तिले उसलाई हराउन सक्दैन। रावणको यही अहंकारका कारण लंका नै ध्वस्त भयो। रावणको पतन भयो। कृष्णाले धृतराष्ट्रको दरबारमा दुर्योधनको उपस्थितिमा पाडण्वको तर्फबाट सम्धिको प्रस्ताव राखेका थिए। यदि पाण्डवलाई पाँच गाउँ दिने हो भने युद्ध रोकिन्छ भनेका थिए। अहंकारी दुर्योधनले कृष्णाको प्रस्ताव ठाडै अस्वीकार गरे। नतिजा महाभारतको युद्ध भयो। कौरवको विनाश भयो। म अर्थात् अहंकार यस्तो नकारात्मक मानवीय भावना हो, जसको कारण मानिसले आफूलाई जीवनको हरक्षेत्रमा उत्कृष्ट मान्न थाल्छन्। अरूलाई निचो देखाउने प्रयास गर्छन् र अरूलाई निचो देखाएर नै अगाडि बढ्ने सोच्छन्। उचाइमा पुगेपछि अहंकार झनै बढ्छ। अनि मदोन्मत्त हुन्छन्। अहंकारको मातमा मानिसले अरूको ज्ञान र अनुभव ठीकसँग उपयोग गर्न पाउँदैनन्। अहंको कारण नै उसको पतन हुन्छ। त्यसबेला उसलाई साथ दिने कोही हँुदैनन्। यसरी मानिसको व्यक्तित्व नष्ट हुन्छ। अनेक मानसिक रोग यही अहंकारका कारण नै पैदा हन्छन्। अंहकारकै कारण मानिसले पाप तथा अपराध गर्छन्। अहंकारकै कारण जीवनमा दुःखद् घटनाहरू पैदा हुन्छन्। वास्तविकता के हो भने संसारमा हरेक व्यक्ति चाहे कति नै कमजोर वा खराब किन नहोस्, उसमा कुनै न कुनै गुण अवश्य हुन्छ। मानिस जति नै शक्तिशाली वा असल किन नहोस्, उसमा कुनै न कुनै अवगुण अवश्य हुन्छ। भनिएकै छ, गुण नभएका राक्षस हुँदैनन्,अवगुण नभएका देउवा हुँदैनन्। मानिसमा म अर्थात् अहं यसकारण पैदा भएको होइन कि उसले कुनै काम सानदार तरिकाबाट सम्पन्न गर्यो या धनी भयो वा धेरै पढ्यो वा बहुत सुन्दर भयो वा शरीरलाई बलवान् बनायो। जब मानिस पहिलो चोटि आमाको पेटमा खुट्टा चलाउन थालेको थियो, त्यतिखेरदेखि नै अहम्को जन्म भएको थियो। म छु भन्ने पहिचान बनाउनुको मतलव हो, अहम्को जन्म। त्यसैबेला नै मको जन्म भएको हो। म अर्थात् अहंकारको जन्म आत्मप्रशंसाको बिजबाट पैदा हुन्छ। स्वयंको सर्वोच्चता मान्ने भावनाले पैदा हुन्छ। तर, यो एक झुटो सत्य हो। त्यो किनभने जसलाई मानिसले आत्मविश्वास भन्छन्, त्यो एक झुट हो। जो मानिसले आफैं निर्माण गरेको हुन्छ। वास्तवमा अहम् मानिसको छायाँजस्तै हो। जस्तो कि शरीर छ भने छायाँ पनि हुन्छ। छायाँ न त राम्रो हुन्छ, न त नराम्रो। न सानो रहन्छ न ठूलो रहन्छ। यदि सूर्य माथि हुन्छ भने छायाँ सानो हुन्छ, सूर्य ढल्दै गयो भने छायाँ अग्लो हुन्छ। अहंकारले मानिसलाई लक्ष्यको बाटोबाट भट्काउँछ। वास्तवमा अहंकार एक मृगतृष्णा जस्तै हो, जसबाट न त आफ्नो तिर्खा मेटिन्छ, न त अरूको। आफूलाई हरक्षेत्रमा पूर्ण मान्ने मानिसको अहंले आफ्नो कमजोरी तथा दोष छुपाउने कोसिस गर्छ। अहंकारी व्यक्तिले आफ्नो कमजोरी तथा दोष जानेर पनि अहंकारका कारण अरूको अगाडि स्वीकार गर्दैन। जो हमेशा अरूको निन्दामै लागिरहन्छ। निन्दामै उसलाई निकै आनन्द आउँछ। तर, ऊ मानसिक रोगहरू नाश गर्ने औषधि क्षमा, दया, करुणा, प्रेम, धैर्य, नम्रता, शान्ति र सादगीबाट हमेशा वञ्चित रहन्छ। परिवार, समाज तथा राष्ट्रमा यही अहंकारको कारण वादविवाद, झैझगडा, लडाइँ तथा युद्धसमेत हुन्छ। दुर्योधनले राज्यसत्ताको अहंकार नगरेर पाण्डवलाई पाँच गाउँ दिएको भए न त महाभारत हुन्थ्यो, न त कौरवको विनाश। पारिवारिक वादविवाद, झैझगडा तथा लडाइँको एक प्रमुख कारण पनि यही अहंकार हो। पतिमा पुरुषत्वको अहंकार। पत्नीमा माइतीको अहंकार। बुहारीमा आधुनिकताको अहंकार। सासूमा सासू हँु भन्ने अहंकार। यिनै अहंकारका कारण घरघरमा कुनै न कुनै वादविवाद, झैझगडा तथा लडाइँ हुने गर्छ। मानिसले आफ्नो गल्ती हृदयदेखि स्वीकार गर्ने हो भने मात्र अहंकारको पुनरावृत्ति नहुन सक्छ। वास्तवमा क्षमा माग्ने र क्षमा दिने व्यक्ति परम मानसिक आनन्दको अनुभव गर्छन्। यहाँ मनन्योग्य कुरा के भने अहंकारको नास भएपछि मात्र विनम्रताको भावना पैदा हुन्छ। विनम्रताले ज्ञानको ज्योति जल्छ। ज्ञानको ज्योतिले अज्ञानको अँध्यारो नष्ट गर्छ। मानिसक रोग पनि निर्मूल हुन्छ। तर, मको नकारात्मक ऊर्जाले मदोन्मत्त मानिसले यो मनोविज्ञान बुझ्न सक्दैनन्। त्यसैले अहंकारको उपचार आवश्यक छ। अतः सकारात्मक मनोविज्ञानले म होइन हामीलाई महत्त्व दिन्छ। महान् साहित्यकार तथा समाजसेवी हैलेन केलेर भनेकी छन्ए : एक्लै थोरै (कार्य) मात्र गर्न सक्छौं, आपसमा मिलेर धेरै (कार्य) गर्न सक्छौं। अतः स्वस्थ जीवन जिउन तथा जीवनमा कुनै महान् कार्य गर्न म होइन हामीको भावनालाई आत्मसात् गरौं। मानिसको जीवन निकै सुन्दर छ।"
सोचअनुसार रोग !,"रोगी भएर बाँच्न कोही पनि चाहँदैन। तर, स्वस्थ्य रहन धैरै कुराको ख्याल गर्न जरुरी हुन्छ। नियमित व्यायाम, पोषणयुक्त खानालगायत विभिन्न कार्य गर्दा पनि हामी स्वस्थ्य रहेको दाबा गर्न सक्दैनौं। स्वस्थ्य रहन मनमस्तिष्क पनि शरीरसँग सम्बन्धित हुन्छ। जुन आधुनिक चिकित्सा विज्ञानले पनि प्रमाणित गरिसकेको छ। तपाईंको नकारात्मक सोचको कारणले पनि रोग लागिरहेको हुन्छ। तपाईंको शरीरमा कुनै रोग छैन तर तपाईंको मन बिरामी हुन सक्छ। जसले गर्दा तन बिरामी भइरहेको हुन्छ। स्वास्थ्यका सम्बन्धमा भने आमधारणा फरक छ। मन (माइन्ड) अस्वस्थ्य छ भने त्यसको शरीरसँग कुनै लिनुदिनु छैन। मनले शरीरलाई कुनै प्रकारको असर गर्दैन। मन र शरीर फरक कुरा हुन्। शरीर तन्दुरुस्त छ भने मन आफैं ठीक हुन्छ। शरीर स्वस्थ छ भने सब ठीक छ। यस्तो पनि सोच हुन सक्छ। वास्तविकता के हो भने मनको एउटा सानो विचारले पनि शरीरमा प्रतिक्रिया देखाउँछ। यसैकारण भनिन्छ, मन तन्दुरुस्त छ भने तन पनि तन्दुरुस्त हुन्छ। जस्तै, जब मनमा लोभ (लालच) उत्पन्न हुन्छ, त्यसको असर शरीरमा पर्छ पर्छ। यसैगरी जब मनमा प्रेम उत्पन्न हुन्छ, त्यसबेला पनि शरीरले प्रतिक्रिया दर्शाउँछ। अर्थात् मन जुन स्थितिमा हुन्छ, मस्तिष्कद्वारा रसायन तत्त्वको स्राब पनि त्यसै अनुरूप हुन्छ। शरीरको कार्य आन्तरिक स्राब ग्रन्थी (इन्डोक्राइन ग्लान्डस) बाट निस्किने रसायन तत्त्व (हर्मोन्स) को स्राबद्वारा निर्धारित हुन्छ। व्यक्ति अग्लो, पुड्को, मोटो, दुब्लो आदि हुनु, उसको व्यवहारमा परिवर्तन हुनुका साथै विभिन्न किसिमका मानसिक एवं शारीरिक रोग लाग्नुमा समेत रसायनले महत्त्वपूर्ण भूमिका निर्वाह गरेको हुन्छ। आउनुस् हेरौं, भिन्नभिन्न मनस्थितिसँग जोडिएको अवस्थामा इन्डोक्राइन ग्लान्डबाट निस्कने रसायन र त्यसको शरीर र मनमा पर्ने प्रभावहरूलाई। चलाकीपना यस स्थितिमा व्यक्तिको मनले भित्रभित्रै आफ्नो लाभ मात्र देख्छ। अरूको फाइदा देख्दैन। यस स्थितिको मनोदशा भएको व्यक्तिमा थायरोक्सिन, इन्सुलिन, एड्रोनोलिन रसायनको स्रावको मात्रामा कमी हुन जान्छ। जसको फलस्वरूप व्यक्तिमा थाइरायड, डायबिटिज, उच्च रक्तचाप, क्यान्सर, एलर्जीजस्ता समस्या देखा पर्न सक्छ। यसैगरी घृणा, इष्र्या, डाहा, बेइमानी, चिन्ताको मनस्थितिमा शरीरमा निष्कासन हुने आन्तरिक रसायनको स्राव बेसोपरोसिन, टेस्टो स्टेरान, एन्ड्रोजन, गाडोट्राफिन, आक्सी टोसिनजस्ता रसायनको स्राव अल्पमात्रामा हुन्छ। यसको प्रभाव नपुंसकता, बाँझोपना, शिघ्र स्खलन, चिडचिडापन, अनिन्द्रा, जिद्दी स्वभावजस्ता स्वास्थ्य समस्या केही दिनपछि नै व्यक्तिमा देखा पर्न थाल्छ। कन्जुस (लोभी), आलस्य, प्रमोद मनको अवस्था यदि व्यक्ति सधैं रहन्छ भने हाइपोथेलम्स, मेलोनिन सेरोटोनिननामक रसायनमा असन्तुलन भई आन्तरिक ग्रन्थीबाट अल्पस्राव हुन थाल्छ। परिणामस्वरूप कब्जियत, एसिडिटी, अल्सर, डिप्रेसन, हातखुट्टा दुख्नुका साथै शरीरको तौल पनि बढ्न गई मोटोपन देखिन्छ। अक्कडोपन, अहंकार आदि मनोदशा व्यक्तिको रहिरह्यो भने यसको प्रभाव शरीरमा यस प्रकार देखिन्छ, पेराथेमिन, केलोटोलोमिन, थाइरोक्सिन, बेसोप्रोसिन, ग्लुकोकार्टिको स्टेराइड रसायनहरूको आन्तरिक निष्कासन उचित रूपमा हुन पाउँदैन। जसका कारण हड्डी खिइने रोग (अस्टियोपोरोसिस), गठियावात, प्रोस्टेट ग्लान्ड बढ्ने, किड्नीको समस्यासमेत देखिन सक्छ। निर्मल, सफा र स्वच्छ चितमनको स्थिति भएको बेला व्यक्तिको आन्तस्राविक गन्थ्रीबाट स्वाभाविक रूपमा रसायनको स्राव हुन्छ। फलस्वरूप पेराथोमिन, केलेटोलोमिन, थाइरोक्सिनजस्ता रसायनहरू अल्पस्राव हुन्छ। जसले व्यक्तिमा जोस, जाँगर, प्रसन्नता, गहिरो निन्द्रा लाग्ने, परिस्थितिअनुसार आफूलाई ढाल्न सक्ने, हरअवस्थामा खुसी रहने आदिजस्ता लक्षणहरू देखिन्छ। यसप्रकार अरूको मद्दत गर्ने, सबैसँग प्रेमभाव राख्ने हुन्छ। यस्तो मनस्थितिमा रमाउने व्यक्तिमा एड्रिनोलिन, हाइपोथेलेस सक्रिय हुन्छ भने औड्रोनिल रसायनको स्राव हुन्छ। जसको प्रभाव व्यक्तिमा आत्मविश्वास र जीवन शक्ति भरपूर हुन्छ। उसलाई गहिरो निन्द्रा लाग्ने र चुस्तदुरुस्त शरीरको अनुभव हुन्छ। मनको सञ्चालनका लागि ऊर्जा (शक्ति) आवश्यकता पर्छ। यो ऊर्जारूपी शक्ति मनले शरीरका सेल्सहरू तथा मस्तिष्कको ग्रन्थीहरूद्वारा स्रवित रसायनबाट प्राप्त गर्छ। मनलाई यो ऊर्जा प्राप्त हुनमा मस्तिष्क एवं हाइपोथेलेमसद्वारा महत्त्वपूर्ण भूमिका निर्वाह गर्छन्। मस्तिष्क एवं हाइपोथेलेमस ग्रन्थीले शरीरको सबै अनैच्छिकर ऐच्छिक क्रियाकलापलाई नियन्त्रणमा राख्छ। यसका साथै शरीर र मनको अवस्थालाई एकआपसमा सामञ्जस्य कायम गरी शरीरलाई सुचारु रूपले सञ्चालनमा मद्दत गर्छ।"
सर्वोच्च अदालतको न्यायाधीशमा तीन जनाको नाम सिफारिस,"काठमाडौं : सर्वोच्च अदालतको न्यायाधीशमा तीन जनाको नाम सिफारिस गरिएको छ। न्याय परिषद्को मंगलबार बसेको बैठकले उच्च अदालतका दुई न्यायाधीश र एक जना कानुन व्यवसायीको नाम सिफारिस गरेको हो। न्याय परिषद् बैठकले उच्च अदालत तुलसीपुरकी मुख्य न्यायाधीश निता गौतम दीक्षित, उच्च अदालत जनकपुरका विनोद शर्मा र कानुन व्यवसायीबाट वरिष्ठ अधिवक्ता डीएन पराजुलीलाई नियुक्तिका लागि सिफारिस गरेको हो।"
महिला साफ च्याम्पियनसीप : भुटानविरुद्ध नेपाल ४ गोलले विजयी,"काठमाडौं : छैटौं संस्करणको महिला साफ च्याम्पियनसीपको पहिलो खेलमा नेपाल भुटानलाई पराजित गरेको छ। त्रिपुरेश्वरस्थित दशरथ रंगशालामा भएको उद्घाटन खेलमा नेपाल ४० गोलले विजयी भएको हो। नेपालका लागि सावित्रा भण्डारीले १२औँ मिनेटमा गोल गर्दै अग्रता दिलाइन्। सावित्रा ६३औं मिनेटमा दोस्रो गोल गरेकी थिइन्। त्यस्तै अनिता बस्नेतले ७२औं र ८४औं मिनेटमा गोल गरेकी थिइन्। साफ च्याम्पियनसीपमा आयोजक नेपालसहित भारत, बंगलादेश, श्रीलंका, पाकिस्तान, माल्दिभ्स र भुटान सहभागी छन्। सहभागी सातवटै राष्ट्रलाई दुई समूहमा विभाजन गरिएको छ। समूह ए मा भारत, पाकिस्तान, बंगलादेश र माल्दिभ्स र समूह बी मा नेपालसहित श्रीलंका र भुटान छन्।"
