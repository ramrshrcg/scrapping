शीर्षक,विवरण
श्रीलंका संकटको सन्देश,"श्रीलंकामा नागरिक विद्रोह बिस्फोट भएको छ। राष्ट्रपतिलगायत केही विशिष्ठ पदाधिकारीहरू देश छाडेर स्वनिर्वासनमा भागेका छन्। सरकारी अधिकारीलाई जनताले शारीरिक हमला तथा आक्रमण नै गरेका दृश्य सामग्री बाहिरिएका छन्। संकट झन् व्यापक भएको छ। केही दशक पहिलेसम्म दक्षिण एसियाको सबैभन्दा समुन्नत र बलियो अर्थव्यवस्थाका रूपमा श्रीलंका गनिन्थ्यो। पौराणिक सभ्यतामा त उसँग सुनको लंका नै थियो। समय व्यतित हुँदै जाँदा सुनको लंका शब्दांश अपभ्रंश हुँदै श्रीलंका भएको मान्यता स्थापित छ। सन् २००३ देखि २०१२ सम्म लगातर लगभग ७ प्रतिशतको आर्थिक वृद्घिदर कायम थियो। लगभग ५ हजार डलरमाथिको प्रतिव्यक्ति आय भएकाले सन् २०१९ भन्दा पहिला विश्व बैंकको वर्गीकरणमा उच्च मध्यम आयस्तरको देशको दर्जामा थियो। त्यही देश अहिले लगभग टाटपल्टन लागेको भनिन्छ। फ्रान्कंलीन क्रिसको केही महिना पहिले प्रकाशित पुस्तक राइज इन श्रीलंका एक्सप्लेन्ड अनुसार श्रीलंकाले झन्डै ७० बिलियन अमेरिकी डलर बाह्य ऋण लिएको देखिन्छ। हाल विदेशी सञ्चिति रकम लगभग शून्यमा झरेको छ। आयातीत गर्नुपर्ने वस्तुको चरम अभाव हुँदैछ। बिस्तारै अर्को सार्क छिमेकी देश पाकिस्तान पनि त्यही पथमा पुग्नसक्ने आकलन गरिँदैछ। श्रीलंका र पाकिस्तान दुवै देश हाम्रा छिमेकी अनि सार्कका सदस्य मुलुकसमेत हुन्। दुवै मुलुकमा गहिरिएको संकटले हामीसमेत केही हदसम्म प्रभावित बन्नुपर्ने हुनसक्छ। हाम्रो अवस्थासमेत श्रीलंका कै मार्गमा रहेको भनेर व्याख्याविश्लेषण भएका मात्र होइनन् कि थुप्रै सूचांकसमेत उस्तै चिन्ताजनक देखिएका छन्। समयमै सावधानीका हरसम्भव उपायहरू अबलम्बन नगर्दा गम्भीर आर्थिक संकटमा फस्नसक्ने चेतावनी आम विश्लेषकहरूबाट निरन्तर गुन्जन थालेका छन् संसद् र राजनीतिक दलभित्र समेत यस विषयले धेरैको ध्यान आकृष्ट गर्दैछ। यद्यपि अहिले लिइएका निर्णयहरूले आपतकालीन सहयोग त गर्ला, क्षणिक सुधार देखिएला तर परिपक्व समाधान भने दिँदैनन्। यसका लागि आफूलाई बलियो बनाउने दीर्घकालीन योजनाहरूको नै अवलम्बन गर्नुपर्छ। हरेक समस्यामा परिणामलाई होइन् कारणलाई केन्द्रमा राखेर त्यसको उचित व्यवस्थापन पछिमात्र समस्याको सही निदान हुन्छ। अहिल्यै हामी पनि श्रीलंका कै समानताको समस्यामा फस्दैछौं भन्दै धेरै नै आत्तिनुपर्ने अवस्था पनि होइन। हाम्रो अर्थ चरित्रका आधार र धारहरू फरक छन्, अवस्थित सत्यता र त्यसको वर्तमान चित्रणबीच केही दरार छन्। श्रीलंका आर्थिक रूपमा पूर्णतया टाठ पल्टिएको भने होइन्। उसका आन्तरिक आर्थिक गतिविधि स्थगन भएको र श्रीलंकाली मुद्रा कम भएको पनि होइन्। केवल अमेरिकी डलरको सञ्चिति संकुचित भएको मात्र हो। सन् २०२१ मा उसले १५१ बिलियन बराबरको निर्यात र २०६ बिलियन बराबरको आयात गरेको छ। वैदेशिक व्यापार र विदेशी मुद्राको सञ्चिति अमेरिकी डलरमा मात्र गर्न पाइने अभ्यास छ। सन् १९४४ मा अमेरिकाको न्यूहेम्सपाएरमा अमेरिकी र युरोपियन तटका ४४ देशले प्रतिपादन गरेको बिटेनउड प्रणालीले जुन अर्थसामराज्य निर्माण गर्ने अभिप्रायमा केही कदम उठायो, श्रीलंका संकट त्यसैको परिणाम हो। उसको आन्तरिक अर्थतन्त्र चलायमान नै रहन्छ। विलासिताका वस्तुको अनावश्यक आयातमाथि कढाइ गर्नुपर्छ। स्वदेशी उत्पादन र स्वदेशी श्रमको खपतलाई प्रोत्साहन दिनुपर्छ। आयातीत हरेक पक्षमा आत्मनिर्भरताको अभ्यासका लागि जोडदार पहल गर्नुपर्छ। खाली आयात गर्न र विदेशबाट सामान किन्न नसक्नेमात्र हो। आवश्यक सबै सामानको उत्पादन आफैंमा हुने र हरेक हिसाबले आत्मनिर्भर बन्ने हो भने वैदेशिक मुद्रा त्यसमा पनि डलर सञ्चिति नहुनुले खासै फरक पार्दैन। आफैं उत्पादन गर्नेसट्टा जब राज्य स्वयंले अरूबाट सामान ल्याएर नागरिकलाई बेच्चे र आफू केवल कर वा अन्य महसुलका नाममा नाफा गर्ने कमिसनरको भूमिका निभाउँछ, यस्तो परिणाम अवस्वाभाविक हुन्छ। मरिना क्रयाकोभ्स्कीकृत पुस्तक द मिडलम्यान इकोनोमी अनुसार नाफामा आधारित दलाली अर्थतन्त्रको चरित्र यही हो। उत्पादनमा आधरित वितरणमुखी अर्थचरित्रमा यस्तो समस्या आउँदैन। श्रीलंकामा वैदेशिक मुद्रा आर्जनको मुख्य स्रोतचाहिँ पर्यटन हो। तर, २ वर्षको कोेरोना महामारीका कारण यो क्षेत्र लगभग मृत्त छ। संकट गहिरिनुमा कोरोना कहरसमेत जिम्मेवार देखिन्छ। यद्यपि अत्याधिक हिसाबले अकासिएको परनिर्भरताचाहिँ प्रमुख कारण हो। हामी पनि अधिक व्यापार घाटासहित उच्च आयातमुखी अर्थतन्त्र भएका कारण यस्तो अवस्था आउन सक्छ। एकछिनलाई समाधानको भुलभुलैया दिने अस्थायी अभ्यासभन्दा स्थायी र दीर्घकालीन उपाय अपनाउनुपर्छ। समाधानका सम्भावना तत्कालमा राज्य संयन्त्रबाट कर बढाउने, आयात कढाइ गर्ने अनि वैदेशिक रोजगारी अधिक बनाउने जस्ता कदमलाई प्राथमिकतामा राखेको देखिन्छ। कर अथवा राजस्व बढाउँदा आयातकर्ता व्यवसायीबाट थोरै पैसाको बिलविजक बनाउने सम्भावना हुन्छ। राजस्व छली गर्न कम मूल्यमात्र स्वघोषणा गर्ने र अन्य अवान्छित उपायहरू अपनाएर आयातीत वस्तु भन्सार जाँचपास गराइन सक्छ। आयात रोक्दा चोरीपैठारीको सम्भावना रहन्छ। विशेषगरी नेपाल भारतबीच खुला सिमानाका कारण तोकिएका नाकाबाहेक अन्य विभिन्न ठाउँबाट अनाधिकृत ओसारपसारमार्पत सामानहरू ल्याउने सम्भावना उत्तिकै प्रबल बन्छ। तसर्थ यी दुवै उपायहरू दुखाइलाई तत्काल कम गर्ने पेनकिलर जस्तोमात्र हुन्। रोग निर्को गर्ने औषधि भने होइनन्। पेनकिलर खाँदैमा रोग निको हँुदैन, एक छिन दुखाइ महसुस नहुन सक्छ। हामीले समस्याको खाट्टि समाधानका लागि भने वैदेशिक मुद्रा प्रवाहालाई रोक्ने र त्यसको आप्रवाहालाई भने अधिक बनाउने उपायहरू खोज्नुपर्छ। असन्तुलित व्यापार घाटालाई आक्रमक रूपले सुधार गरी व्यापार नाफाको अवस्थामा रूपान्तरण गर्न सक्नुपर्छ। हामीले हरेक वर्ष उच्च मात्रामा वैदेशिक मुद्रा प्रवाहा गराउनेमध्ये पेट्रोलियम पदार्थको आयात पहिलो नम्बरमा पर्छ। वार्षिक लगभग तीन बिलियन डलर जति खर्च हुने यसको प्रतिस्थापनमा भरपर्दा विकल्प निर्माण गर्नुपर्छ। विद्युतीय, हवाई तथा सोलार ऊर्जाको अधिकतम प्रयोगलाई ध्यान दिनु बान्छनीय हुनेछ। अति आवश्यक परेको अवस्थामा बाहेक पेट्रोलको उपभोगलाई न्यूनीकरण गर्ने मानसिकता प्रवर्धनको राष्ट्रिय चरित्र निर्माण हुनुपर्छ। सामान्यतयाः पश्चिम युरोपमा समेत सकेको दूरीसम्म हिँड्नुपर्छ, अनावश्यक पट्रोल उपभोग राष्ट्रहित विरूद्घ हो, भन्ने आम मानसिकता रहेको देखिन्छ। हामीले त्यति नै मात्रमा वैदेशिक मुद्रा प्रवाहा गराउने अर्को कारण भनेको विभिन्न खाध्यन्न तथा खाद्यवस्तुको आयत पनि हो। आफैंले उत्पादन गर्न सकिने खाद्यवस्तुको आयातलाई प्रतिबन्ध लगाएर आम नागरिकलाई कुनै न कुनै प्रकारको कृषि कर्ममा आकर्षित गर्दै व्यावसायिक कृषिलाई अर्थतन्त्रको प्रमुख धरोहर बनाउने प्रहण गर्नुपर्छ। सहकारी कृषि प्रणाली र राज्यबाट बजार व्यवस्थापनको प्रत्यभूति यसका उपाय हुन सक्छन्। बिजुली र सिमेन्ट निर्यात भएका समाचारले सम्भावना देखाउँछ। विदेशी श्रम र जनशक्तिको उच्च उपयोगले पनि हामीलाई असहजता उत्पन्न भएको छ। छिमेकी मित्रराष्ट्र भारतको आधिकारिक तथ्यांकअनुसार उसलाई धेरै विप्रेषण पठाउने देशमा नेपाल सातौं स्थानमा पर्छ। झन्डै ३० लाख भारतीय नागरिकहरू यहाँ विभिन्न काममा रहेको अनुमान छ। रोजगारीमा स्वदेशीलाई प्राथमिकता पनि अहिलेको आवश्यकता हो। ठूलो संख्यामा नेपाली विद्यार्थीहरू विदेशी विश्वविद्यालयमा अध्ययन गर्न जाने प्रचलनले वार्षिक झन्डै १ खर्ब रुपैयाँ बिदेसिने गर्छ। लगभग ९० को संख्यामा रहेका विदेशी सम्बन्धन लिएका शैक्षिक संस्थाहरूबाट जाने सम्बन्धन तथा परीक्षा शुल्कले पनि निकै ठूलो आयतनको वैदेशिक मुद्रा प्रवाहा भइरहेको देखिन्छ। गुणस्तरीय शिक्षाको प्रत्याभूति गरी उक्त प्रवाहा रोक्ने अनि विदेशी विद्यार्थीलाई समेत आकर्षित गर्ने प्रयास गर्नुपर्छ। विलासिताका वस्तुको अनावश्यक आयातमाथि कढाइ गर्नुपर्छ। स्वदेशी उत्पादन र स्वदेशी श्रमको खपतलाई प्रोत्साहन दिनुपर्छ। आयातीत हरेक पक्षमा आत्मनिर्भरताको अभ्यासका लागि जोडदार पहल गर्नुपर्छ। आत्मनिर्भरताले बचाउँछ, निर्यात अधिकताले धनी बनाउँछ। थुप्रै देशहरूले बेन्जामिन पावेलको मेकिङ पुवर नेसन्स् रिच, र ली क्वानको फ्रम थर्ड वल्र्ड टु फस्ट जस्ता सन्दर्भ सामग्रीबाट प्रशस्त मार्ग निर्धारण गरेको देखिन्छ। पछिल्लो समय चीन सबैभन्दा धनी बन्नुको कारण पनि यही हो। सन् २०२१ मा उसको बाह्य व्यापारमा ६ सय ७६ बिलियन डलर नाफा छ। आर्थिक मापनका दुवै पक्ष प्रतिव्यक्ति क्रय क्षमता तथा आर्थिक आयतनमा चीनले अमेरिकलाई क्रमशः सन् २०१५ र २०२१ बाट पछि पारेको छ। सन् २०२१ मा ८ सय ६० बिलियन डलर घाटासहित अमेरिका सबैभन्दा बढी बाह्य व्यपार घाटा रहेको देश भएको छ। पहिले आत्मनिर्भरता अनि निर्यातमुखी व्यापार नै यस्ता समस्याको सामाधान हो। यद्यपि हामी श्रीलंका नै भइहाल्ने अवस्था नहोला। लगभग १० महिनालाई पुग्ने भनिएको सञ्चितिलाई अब सुधार गरेर अब्बल बनाउन सकिने समय छ। विप्रेषणमा आधारित भएकाले निरन्तर विदेशी मुद्रा आप्रवाहा भइरहने सम्भावना हुन्छ। आयात निरुत्साहान भन्दै गर्दा उत्पादन प्रोत्साहान अनि फजुलतामा कडाइलाई नियमित बनाउनुपर्छ। पछिल्लो २० वर्षमा आर्थिक परनिर्भरता अत्याधिक बढेको हो। हामी कुनै बेला व्यापार नाफामा पनि थियौं, अहिले १५ खर्ब बराबरको घाटा रहेको देखिन्छ। विप्रेषण अनि अहिलेका कडाइका उपायहरू तत्कालालाई भरथेग गर्ने र समस्या गहिरिन नदिने आधार हुन्। प्रयास गरे भविष्यमा व्यापार नाफाको परिणाम प्राप्तिको सम्भावनासमेत छ। तसर्थ, श्रीलंका जस्तै चरम समस्यामा फसिहाल्ने सम्भावना भने निकै कम छ। यद्यपि हामी आफैं दरिलो र आत्मनिर्भर अर्थतन्त्र बन्दै निर्यातमुखी बाटोतर्फको अभ्यास नगर्ने हो भनेचाहिँ हाम्रो पनि निकट सम्मुखमा ऋणसँगै संकटको सम्पन्नता देखिनेछ। स्थापित बैभव कन्त बिजोगमा परिणत हुनेछ, श्रीलंका पथ अवश्यमभावी बन्नेछ।"
एजेण्डामा प्रवेश नगरी एन्फा बैठक स्थगित,"काठमाडौं : अखिल नेपाल फुटबल संघ (एन्फा) को दोस्रो कार्यसमिति बैठक एजेन्डामा प्रवेश नगरी पुनः स्थगित भएको छ। एन्फा अध्यक्ष पङ्कजविक्रम नेम्वाङ र अरू पदाधिकारीबीच असहमति भएपछि बैठक स्थगित गरिएको हो। यसअघि सोमबार बस्ने भनिएको उक्त बैठक एन्फा अध्यक्ष नेम्वाङ बिरामी भएको कारण स्थगित भएको थियो। एन्फा अध्यक्षले सबैलाई हाजिरी गरेर बैठक सञ्चालन हुने जानकारी दिएसँगै वरिष्ठ उपाध्यक्ष वीरबहादुर खड्कालगायत अन्य पदाधिकारी र सदस्यले उपस्थितिमा दस्तखत नगरेपछि बैठक एजेण्डामा प्रवेश नगरी अध्यक्ष नेम्वाङले बैठक स्थगित भएको जानकारी गराएका थिए। बैठक स्थगित भएपछि कार्यसमितिको पहिलो बैठकले नियुक्त गरेको अन्तर्राष्ट्रिय सम्बन्ध प्रमुख नवीन पाँडेलाई विधानविपरीत नियुक्ति गरेको भन्दै तत्काल बरर्खास्त गर्न वरिष्ठ उपाध्यक्ष वीरबहादुर खड्का, उपाध्यक्ष विराटजंग शाही र दीपक खतिवडासहित १२ जनाले निवेदन दर्ता गरेका थिए। आजको बैठकले एन्फा प्रवक्ता, प्रमुख कार्यकारी अधिकृत, तीन सहमाहसचिव नियुक्ति एवं महिला साफ च्याम्पियनसिपलगायतको विषयमा निर्णय लिने बताइएको थियो।"
सिंहदरबारलाई खेल बुझाउने प्रयास गरिरहेको छु : खेलकुद मन्त्री,"काठमाडौं : युवा तथा खेलकुदमन्त्री महेश्वर गहतराज (अथक) ले राष्ट्रको गरिमा बढाउन सबैले सामूहिक प्रण गर्नुपर्ने बताएका छन्। १९ औं एशियाली खेलकुदका लागि पहिलो चरणको प्रशिक्षण पूरा गरेका खेलाडीका लागि काठमाडौंमा आयोजना गरिएको पुनर्ताजगी कार्यक्रममा बोल्दै मन्त्री अथकले खेलकुदमार्फत राष्ट्रको प्रतिष्ठा बढाउन सबैको सामूहिक संकल्प आवश्यक रहेको बताइ। पछिल्लो केही दशकयता नेपालले अन्तराष्ट्रिय खेलमञ्चमा राम्रो नतिजा ल्याउन नसकेकोतर्फ इंगित गर्दै मन्त्री अथकले अन्तर्राष्ट्रिय खेल क्षेत्रमा सुखद सुरुवात गर्नुपर्ने बताए । त्यसकालागि प्रशिक्षणलाई निरन्तरता दिन निर्देशन दिँदै मन्त्री अथकले खेल प्रशिक्षणका लागि आर्थिक अभाव हुन नदिने प्रतिवद्धता समेत जनाए । एशियाली खेलकुद प्रशिक्षणकालागि १० करोड बजेट बिनियोजन गरिएको र आवश्यक परेको खण्डमा बजेटको आकार थप बढाउन सकिने उनले प्रष्ट पारे। आफूले मन्त्रालय सम्हालेदेखि सिंहदरबारलाई खेल बुझाउने प्रयास गरिरहेको उल्लेख गर्दै मन्त्री अथकले खेललाई सामान्य गतिविधिको क्षेत्रका रुपमा नबुझ्न आग्रह समेत गरे। 'हामीले सिंहदरबारलाई खेल बुझाउने संकल्प गरेका छौं,' मन्त्री अथकले भने, 'खेललाई विज्ञानका रुपमा, शिक्षाका रुपमा विकास गर्ने प्रयास भइरहेको छ ।' मन्त्री अथकले स्कुलस्तरबाट नै खेलकुदलाई विकास गर्न 'एक विद्यालय, एक खेल पूर्वाधार' नीति लागू गरिएको बताए। साथै नेपालमै पहिलो पटक खेल विश्वविद्यालय संचालनको तयारी समेत भइरहेको उनले बताए। खेल विकासका लागि सातै प्रदेशमा अन्तर्राष्ट्रिय खेल मैदान बनाउने सोचले सरकार अगाडि बढेको बताउँदै मन्त्री अथकले पूर्वाधारलाई प्राथमिकताका साथ अगाडि बढाउने लक्ष्य रहेको बताए । चालु आर्थिक वर्षमा मुख्य ठूला खेल पूर्वाधारलाई सम्पन्न गर्ने गरी प्रक्रिया अगाडि बढाइएको उल्लेख गर्दै मन्त्री अथकले केही वर्षभित्रै नेपाल खेल पूर्वाधारको हिसावले सक्षम हुनेमा विश्वस्त रहेको बताए। राष्ट्रिय तथा अन्तराष्ट्रिय स्तरमा पदक प्राप्त खेलाडीहरु कानुनी रुपमै पुरस्कृत हुने प्रावधान कायम गर्न लागिएको बताउँदै मन्त्री अथकले खेलाडीको मनोबल बढाउनेतर्फ सरकार अग्रसर रहेको बताए । राष्ट्रबाट प्रदान गरिने पदक खेलाडी र प्रशिक्षक बाहेक अरुले लिने परम्परालाई पूर्णरुपमा अन्त्य गर्नुकासाथै कसैको निगाहबाट नभइ, कानुनी रुपमै खेलाडीहरु पुरस्कृत हुने प्रावधान बनाएर पुरस्कार रासीको निर्धारण गर्न मन्त्रालय लागिपरेको मन्त्री अथकको भनाइ थियो । कार्यक्रममा संस्कृति, पर्यटन तथा नागरिक मन्त्री एवं नेपाल ओलम्पिक कमिटीका अध्यक्ष जीवनराम श्रेष्ठले राष्ट्रको गौरव बढाउने र नेपालको शिर उच्च गराउने कार्यमा खेलाडीहरूले महत्वपूर्ण भूमिका हुने बताए।"
एसियाली खेलकुदमा स्वर्ण जिते ३२ लाख ५० हजार,"काठमाडौं : युवा तथा खेलकुदमन्त्री महेश्वरजङ्ग गहतराजले चीनको हाङझाउमा आयोजना हुने १९ औँ एशियाली खेलकुद प्रतियोगितामा स्वर्ण पदक जित्ने खेलाडीलाई रु ३२ लाख ५० हजार प्रदान गर्ने बताएका छन्। राष्ट्रिय खेलकुद परिषद् (राखेप)द्वारा बुधबार आयोजित कार्यक्रममा उनले राष्ट्रका लागि पसिना बगाउने खेलाडीका लागि पुरस्कारस्वरूप उक्त रकम प्रदान गर्ने बताए। मन्त्री गहतराजले उक्त प्रतियोगितामा रजत जित्ने खेलाडीलाई १९ लाख ५० हजार र कास्यपदक जित्नेलाई रु १३ लाख प्रदान गर्ने जानकारी दिए। एशियाली खेलकुद प्रतियोगिता २०२३ को सेप्टेम्बर २३ देखि अक्टोबर ८ तरिखसम्म हुने तय भएको छ। यसैगरी मन्त्री गहतराजले उक्त प्रतियोगिता तयारीमा केही कमी नरहने भन्दै खेलाडी प्रशिक्षणका लागि थप आवश्यक रकम विनियोजन गर्न पछि नहट्ने बताए। संस्कृति, पर्यटन तथा नागरिक उड्डयनमन्त्री जीवनराम श्रेष्ठले १९ औँ एशियाली खेलकुद प्रतियोगिता तयारीका लागि आफ्नो मन्त्रालयले सक्दो सहयोग गर्ने बताए। यसैगरी राखेप सदस्य सचिव टङ्कलाल घिसिङले एसियाली खेलकुद प्रतियोगिता तयारीका लागि खेलाडीले निकै मेहनत गरिरहेको भन्दै उक्त प्रतियोगिताका लागि सरकारले १० करोड रुपैयाँ बजेट छुट्याएको बताए। एशियाली खेलकुद प्रतियोगिताको पहिलो चरणको ४० दिनको प्रशिक्षण सम्पन्न भएको छ। केही दिनपछि दोस्रो चरणको प्रशिक्षण सुरु गर्ने राखेपले जनाएको छ।"
राष्ट्रिय खेलकुदका लागि १२ उपसमिति,"काठमाडौं : नवौं राष्ट्रिय खेलकुदको कार्यकारी समिति बैठकले १२ विषयगत उपसमिति गठन गर्ने निर्णय गरेको छ। समिति संयोजक राखेपका सदस्यसचिव टंकलाल घिसिङको अध्यक्षतामा बुधबार बसेको बैठकले उपसमितिका संयोजक र सचिव पनि तोकेको छ। १४ मध्ये बाँकी २ सुरक्षा प्रबन्ध र अनुसन्धान उपसमिति चाँडै गठन गरिने सदस्यसचिव घिसिङले जानकारी गराए। समारोह उपसमितिको संयोजकमा राखेप सदस्य एकेन्द्र कुँवर र सचिवमा प्रशासकीय अधिकृत शारङ्गिन निरौला, प्राविधिक उपसमिति संयोजकमा नायब वरिष्ठ प्रशिक्षक हिमालराज दाहाल र सचिवमा नायब वरिष्ठ प्रशिक्षक प्रचण्ड शर्मा, खेलस्थल व्यवस्थापन उपसमिति संयोजकमा राखेप सदस्य राजेश गुरुङ र सचिवमा प्रशिक्षण प्रमुख कृष्णप्रसाद तिमिल्सिना छन्। यसैगरी बसोबास व्यवस्थापन उपसमिति संयोजकमा राजकुमार थापा र सचिवमा प्रशासकीय अधिकृत चन्द्रकुमार राई, अनुशासन उपसमिति संयोजकमा पेमा लामा र सचिवमा कानून शाखाका प्रमुख नारायणराज अर्याल तथा स्वास्थ्य उपसमितिको संयोजकमा डा बुलन्द थापा र सचिवमा ज्ञानेन्द्रविक्रम शाह छन्। त्यस्तै यातायात व्यवस्था उपसमिति संयोजकमा राखेप सदस्य प्रकाश कुसारी र सचिवमा पौडी शाखाका प्रमुख देवराज कटुवाल, प्रचारप्रसार उपसमितिको संयोजकमा दीपेन्द्र विष्ट र सचिवमा मकवानपुर जिल्ला खेलकुद विकास समितिका प्रमुख खुसराज दाहाल, खेल सामाग्री तथा पोशाक व्यवस्थापन उपसमितिको संयोजकमा राखेपका सदस्य अन्जन धमला र सचिवमा आपूर्ति तथा भण्डार शाखाका प्रमुख सुजन खतिवडा, श्रोत परिचालन उपसमितिको संयोजकमा बागमती प्रदेश खेलकुद परिषद्का सदस्यसचिव सूर्यलाल भण्डारी र सचिवमा संघसंस्था समन्वय शाखाका प्रमुख सरोजकुमार पोखरेललाई जिम्मेवारी दिइएको छ। स्वयंसेवक उपसमितिको संयोजकमा राखेपका सदस्य जनक बर्तौला र सचिवमा प्रशासकीय अधिकृत लिलाराम बस्नेत तथा एन्टी डोपिङ उपसमितिको संयोजकमा डा नमिसमान प्रधान र सचिवमा प्रशासकीय अधिकृत दोबे तामाङ छन्।"
प्रमुख प्रशिक्षक पुबुदु दाशानायकेको राजीनामा,"काठमाडौं : नेपाली क्रिकेट टिमका प्रमुख प्रशिक्षक पुबुदु दाशानायकेले पदबाट राजीनामा दिएका छन्। बुधबार पत्रकार सम्मेलन गर्दै उनले दोस्रो कार्यकाल टुङग्याएको घोषणा गरेका हुन्। पछिल्लो समय उनले सम्हालेको राष्ट्रिय टिमको प्रदर्शन निरन्तर खस्किए पनि पद छाड्ने घोषणा गरेका हुन्। उनले एक साताअघि नै मेलमार्फत क्यानलाई राजीनामा पत्र बुझाएका थिए। उनले व्यक्तिगत कारणले राजीनामा दिएको बताएका छन्। पुबुदुले सन् २०११ देखि २०१५ सम्म पहिलोपल्ट नेपाल टिमको प्रशिक्षण सम्हालेका थिए। त्यस समयमा नेपालले आईसीसी विश्व क्रिकेट लिग डिभिजन चारदेखि एकसम्मको यात्रा गरेको थियो। सन् २०१४ मा वंगलादेशमा आयोजित टी२० विश्वकपमा छनोट भएको थियो। गत मंसिर अन्तिममा पुबुदुले पद सम्हाल्दा नेपाली टोली विभाजनको अवस्थामा थियो। क्यानले कप्तान ज्ञानेन्द्र मल्ल र उपकप्तान दीपेन्द्रसिंह ऐरीसहित चार खेलाडीलाई अनुशासनको कारबाही गरेको थियो। त्यो घटनाले खेलाडी विभाजित थिए। उनले मंसिरमा क्यानसँग दोस्रो कार्यकालका लागि २ वर्षे सम्झौता गरेका थिए। क्यानका क्रिकेट म्यानेजर विनोद दासले प्रशिक्षक पुबुदुलाई अहिलेसम्मको सहयोगका लागि धन्यबाद दिएका छन्। श्रीलंकाली मूलका क्यानेडियन प्रशिक्षक पुबुदुले यसलाई आफ्नो करिअरकै सबैभन्दा कठिन निर्णय भनेका छन्। यो निर्णय मेरा लागि अहिलेसम्म कै कठिन रह्यो। मेरो व्यक्तिगत कारणले राजीनामा दिएको हो। अहिले निर्णय गरिनँ भने पछि पछुताउनुपर्ने भयो, पत्रकार सम्मेलनमा पुबुदुले भने। यसैबीच दाशानायके क्यानाडा क्रिकेट टोलीको प्रमुख प्रशिक्षकमा नियुक्त भएका छन्। नेपालबाट राजिनामा दिएलगत्तै क्यानडा क्रिकेट बोर्डले प्रमुख प्रशिक्षक नियुक्त गरेको हो।"
सदस्यसचिव र कतार राजदूतबीच भेट,"काठमाडौं : राखेप सदस्यसचिव टंकलाल घिसिङ र नेपालका लागि कतारका राजदूत युसुफ विन मोहम्मद अल हेलबीच भेटवार्ता भएको छ। त्रिपुरेश्वरस्थित सदस्यसचिव घिसिङको कार्यकक्षमा भेटवार्ता भएको हो। भेटका अवसरमा सदस्यसचिव घिसिङले राजदूत युसुफ खेलकुद प्रेमी भएको थाहाँ पाउँदा खुसी लागेको बताए। कतारमा हुने विश्व कपको पूर्वसन्ध्यामा नेपालस्थित दूतावाससँग समन्वय गर्दै राखेप, अखिल नेपाल फुटबल संघ र नेपाल ओलम्पिक कमिटी मिलेर कार्यक्रम आयोजना गर्ने सोच रहेको घिसिङको भनाइ थियो। राजदूत युसुफले सदस्यसचिव घिसिङको शुभेक्छा प्रतिआभार प्रकट गर्दै नेपाली खेलकुदको विकासका लागि जिटुजीमार्फत प्रस्ताव गरे आफूले सक्दो पहल गर्ने प्रतिबद्धता व्यक्त गरे। राजदूत युसुफले मायाको चिनो स्वरुप सदस्यसचिव घिसिङलाई फुटबल उपहार दिएका थिए। सो अवसरमा नेपाल ओलम्पिक कमिटीका महासचिव नीलेन्द्रराज श्रेष्ठको पनि उपस्थिति थियो।"
