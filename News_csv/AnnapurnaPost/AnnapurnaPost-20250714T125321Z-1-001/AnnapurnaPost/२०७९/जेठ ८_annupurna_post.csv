शीर्षक,विवरण
परीक्षामा बालेन,"२०७९ जेठ ४ गतेको अन्नपूर्ण पोस्ट् राष्ट्रिय दैनिकमा चारवटा लेखरचना देखें। पढें। गोपीकृष्ण ढुंगानाको परिवर्तनका लागि सदाचारी समाज, बशिराको अनौठो समय, रत्न प्रजापतिको जितको दम्भ र अखण्ड भण्डारीको बालेनले बालेको राजनीति गरी चारैवटा लेख पढेँ। पढ्ने अवसरले जुरायो आत्म सन्तोष। आत्म सन्तोषका स्रोत आत्मानुभूति। अनुभूत गर्न सक्दा स्वानुभूति मिल्दो रैछ। यो सुखानुभूति यिनै रचनाबाट उद्भुत भए। अन्तबाट हैन। निर्बधस्वछन्दआयामिक अन्तर्य विचरणले रचना गर्भको रसास्वादन गरे। दैनिक अखबारमा प्रकाशित लेखरचनाहरूबाट अनुभूत गरिने रसवन्ति स्वाद सीमान्कृत उमेरका लागि बौद्धिक खुराक बन्दो रैछ। अनुपोषित भएँ पनि। २००६ सालमा पाश्चात्य कवि सम्भवतः एच डब्ल्यु लंगफेलोको कविता दुर्बलता भित्रको सार्थक सबलता कविता झल्यासियो। कठिन साध्यसित भावभूमिमा प्रवेश गरें। स्वर्गानुभूति लिएँ। स्वर्ग त आफैंभित्र पो रहेछ। चिन्तनको छहारीभित्र पाइँदा स्वर्ग अन्त चहार्नु नपर्दो रैछ। स्वर्ग त मन मस्तिष्कका स्वानुभूति। रचना गर्भभित्र रचनाको मर्म तरंगिएको हुँदो रैछ। तरंगिदो मर्मका अंग प्रत्यंग रचनामा प्रयुक्त शब्द, शब्द संरचना वाक्यांस, वाक्य विन्यासले लेपन गराइरहेको हुन्छ। चिन्तनशील स्रष्टा सदैव यसतिर ध्यानमग्न बन्छ। बालेनले बालेको राजनीति अनुपम पाएँ। अनुपम हुनु बन्नुका आधार छन्। ती हुन् शब्द चयन। शब्द विन्यास। शब्द विन्यासले शाब्दिक मर्म बोधी तत्त्वलाई इंगित गर्छ। बालेनले बालेको राजनीति शीर्षक आफंैमा अनुपम लाग्यो। अनुपम लाग्नुको अन्तर्यले अनेक भावभंगीमा अन्तरनिहित राखेको छ। अन्तरनिहित भावभंगीमा शब्द संयोजनले अर्थबोधक तरंगहरू छचल्काउँछन्। हामी शब्द विन्याससित रमाउने सर्जकवर्ग यसतिर डुबुल्किएर आनन्दानुभूति अनुभूत हुन चाहन्छौं। त्यस अनुभूतिले रसास्वादन गराई आयुष्मान गराउने मनोचिकित्सा जीवनदायी बन्दो हुन्छ। हामीले संरचना गर्न रचना गर्भ यस्तै हुनुपर्दो हो भन्न मन पराउँछु। रचनाको संरचना नै कौतुहलमय छ। कौतुहलपूर्ण आरम्भिक शब्द संरचना। वाक्य विन्यास पर्छ। बालेनले जितुन् वा हारुन्। तर, उनले जितिसके। त्यसको पुस्ट्याइँ यसरी गरिएको छ। हेरौं देशैभरि, अझ संसारकै नेपालीबीच चर्चा छ त बालेनकै छ। र, धेरैको मुखबाट निस्किएको सुनिन्छ धेरै जना हेरियो एक पटकलाई बालेनको बुद्धि हेर्न मन छ। भित्र अनेक तरंग तरंगिएका छन् यस तरंगभित्र अनेक आयामिक सम्भावनाका तरंग छचल्किन्छन्। बालेन एक्लो व्यक्तिका एकल साहस। एकल साहसीका साहस बिथोल्ने छड्के अनगिन्ति हुन सक्छन् नकारात्मक। उनका बुद्धि चाख्ने रहन भित्रका तरंग बन्छन्। स्वदेशमा विदेशमा युवामाझ। अधवैसे माझ पुरुषमाझ सर्वत्र सबै कसरी मोहित भए बालेनसँग ? भोट के मा ? लौरोमा। लौरो त म झैं आफ्नै भरमा हिँड्न कठिन वयोवृद्धले टेके सहारा। अरूको भरमा नभई आफैंमा भरोसा राख्ने चिन्तनको। लौरोले नै यथेस्ट थामिँदो नहुने स्वानुभूति मेरो। छोरो नातीको हात नसमाई पर्याप्त नै हुन्छ। अध्ययन अध्यवसाय पृष्ठभूमि सहितको व्यक्तित्व। काष्ठमण्डप। काठमाडौंका स्थापित कला, निर्माण शैली सीप कौशलका ज्ञाता हुनु नै भयो अध्ययनअध्यवसायको पृष्ठपोषणले। यस पृष्ठभूमिमा बालेनले अध्ययन अध्यवसायको नौलो दीप प्रज्ज्वलन गर्ने क्षमताको अपेक्षा गर्न सकिँदो हो। निस्तो राजनीतिक पृष्ठपोषणमा सर्लकिएका अमनहरूले गरेका एकलकाँटे अहंकारका विग्रहहरू आत्म विश्लेषणसंश्लेषण आदि चुपचाप गर्नु हुने नै होला। आफंै अन्तर्यबोध गर्दैछु। आत्मबोधी ज्ञानदीप बलेछि तमस स्वतः उर्जलिन्छ। मनको ठमाइ उपहार गर्छु हजुर। काठमाडौंकान्तिपुर नगरबासी नभइकन नि भादगाउँले शुद्ध नेवार आदिवासी त पक्कै हुँ। आत्मस्लाधा नभए नि आत्मगौरव पक्कै मान्छु। आत्मगौरवले आत्मसमान बोध गराउँदो रैछ। ढुक्क छु यसमा। बिचलन हुन्न छैन पनि यसमा। ढुकढुकी मेरो हृदयको चाल। मुटुको धड्कनैले त गतिवान बन्छ जीवन। दीर्घायुको कामना लोकैका ! लोकैमा ! बालेनले बालेको राजनीति एकल शाब्दिक वाक्य विन्यासयुक्त छ। एकल शब्दका वाक्य जति अर्थपूर्ण हुन्छ। उति त लामो वाक्यका हुन्न। लामो वाक्य विन्यासयुक्त अभिव्यक्ति अल्मलिँदो बन्छ। मर्मबोधी रचनाकार छोटा वाक्य विन्यासी बन्छ। यसमा हिमायति छु। पक्षपाति हुँ म। अल्प शाब्दिक वाक्य पद्धतिलाई स्वनामधन्य ठान्छु। गौरवान्वित छु। नयाँ पथयामी कलमजीवी उत्तरोत्तर वृद्धि दरमा छ। एकल शाब्दिक वाक्य आत्मरति हुनसक्छ। कुनैकुनै अर्थमा संकोचनमा। उदारमनस्क भावमा होइन। अनुदार मनस्कतामा सीमित भएर। अनुदार हुनु पो किन  ? यावत जीवन सुखम् जीवित ऋण कृत्वा घृतम् पिवेत् न्वाखाकीय दर्शनलाई कृल्यंकृत्वा घृतम् पिवेत् भन्न गर्न चाहन्छु। ऋण काधेर किन खानु ? सच्चा मिहेनत गरेर घिउ खानु नै आदर्श बनाइनुपर्छ। आर्दश यही नै हो। बन्छ पनि। बालेनले बालेको राजनीति शीर्षकले म जस्ता सोच मग्न पाठकका लागि विचार उत्पादक लाग्यो। विचार उत्पादक भन्नुको तात्पर्य राजनीति त्यस्तै जल्दो बल्दो विषय वस्तु रही आएकाले हो। परन्तु, वर्तमान परिपेक्षमा जब स्थानीय निकायहरू महानगर, उपमहानगर पालिकाहरू र वडा तहका पदाधिकारीहरू लगायतका सदस्यहरूको निर्वाचनका महामेलामा बालेनले बालेको राजनीतिको शीर्षकले अनुबन्ध गरेको लाञ्छनिक सन्दर्भ बहुआयामिक बन्छ। बनेको छ। लाग्छ, बालेनको प्रथम ध्यान दुर्गन्धित काठमाडौंका सडकछेउ किनारको डुंगडुंगङति दुर्गन्धित अवस्थाहरू प्रथम अवतार प्रभु दुर्गन्धित अवतार धारणम्। पाठ गर्ने दायित्व बोध गर्नुपर्ने हुँदो हो। सफा सुग्घर चिटिक्क राख्न उपयुक्त योजना तर्जुमा गर्नु नगरपालिकाको प्रमुख दायित्व। दायित्व निर्वाह गर्न मुलुकको मूल कानुनले प्रचुर मार्ग निर्देशक सिद्धान्तहरू दिएका छन्। तिनलाई सार्थक कार्यान्वयन गर्न तहगत ऐनकानुन, नीति, नियमावलीहरू तर्जुमा गरिएको हुन्छन्। तिनकै अनुबन्धमा रहेर स्थानीय वस्तुस्थिति अनुकूल उपनियम विनियम निर्देशिका तयार गर्नु स्थानीय पालिकाहरूकै थाप्लोको नाम्लो जाँचिन्छ। यसमा संघीय सरकार विवेकशील तवरले सजग संवेदनशील नबने नरहे संघीयताप्रति अनास्था उद्भव हुनु अन्यथा कसरी सरकारमा पुगेकोहरू जो कुनै दल संवेदनशील हुनुपर्ने संघीय प्रणालीकै ढुकढुकी बन्छ, बनेको छ। दलीय लोकतन्त्रमा लोकको अपेक्षा त रहन्छ नै। रहनु व्यवस्थाकै स्वार्थपरक मर्यादा बन्छ, बन्नुपर्छ। नबने जनमनमा अनस्थिको वितृष्णा उर्लनु स्वाभाविक हो। उर्लंदो वितृष्णाले जनमनमा नकारात्मक सोचवितृष्णा उत्पन्न गराउँछ। नेतृत्व वर्गका लागि चुनौतीका छदम हाँक बन्छ। यहाँ निकै संवेदनशील विवेक उपयोगका आत्म संयम नितान्तनीय बन्छ। बनेको छ नै। सजगताको चाहना जहाँ तहीँ छचल्किरहन्छ। छचल्किएकै हुन्छ। सिसडोल समस्या मुक्ति निमित्त फोहरबाट मोहर बनाउने उपाय अवलम्बन गर्नु अत्यन्त सान्दर्भिक हुँदो हो। यसका लागि भक्तपुर नगरपालिकाको जीवन्त अनुभूति अँगाल्न सके उत्तममा अझै सर्वोत्तम हुने राय प्रस्तुत गर्न चाहेको छु।"
"अर्थतन्त्रमा हलचल, नेतृत्व मौन","पछिल्लो समय मुलुकमा आर्थिक संकटको बादल देखिन थालेको छ। अर्थतन्त्रका अधिकांश सूचकहरू ओरालो लाग्दै गर्दा कतै देश श्रीलंकाको बाटोमा हिँड्ने त होइन ? यस्तै विविध अड्कलबाजी हुन थालेका छन्। सामान्य अवस्थामा केही जटिल मानिने अर्थतन्त्रका विषयमा अहिले चिया पसलहरूमा पनि गफ हुन थालेका छन्। यसले पनि अर्थतन्त्र केही जटिल अवस्थामा पुगेको छ भन्ने कुराको संकेत गर्छ। नेपालमा कोरोना कालको समयमा आर्थिक वृद्धिदर कमजोर रहे पनि अर्थतन्त्रका अन्य सूचकहरू सकारात्मक देखिएका थिए। तर, कोरोनाको कहर कम हुँदै गर्दा आर्थिक गतिविधिहरू पनि तीव्र रूपमा बढ्न थाले। जसको फलस्वरूप बजारमा कर्जाको चर्को माग हुन पुग्यो। दुई वर्षसम्म आर्थिक गतिविधिहरू ठप्प हुँदा बैंक तथा वित्तीय संस्थाहरूमा तरलता थुप्रिएर बसेको थियो। तर, अवस्था सामान्य हुँदै गएपछि बैंकहरू कर्जा विस्तारमा आक्रामक देखिए। बजारमा पनि कर्जाको चर्को माग हुने र बैंकहरूसमेत कर्जा विस्तारमा आक्रामक रह्यो। यस्तो अवस्था हुँदा चालू आर्थिक वर्षमा १९ प्रतिशत कर्जा विस्तार गर्ने राष्ट्र बैंकको लक्ष्य कर्जा विस्तारले ३० प्रतिशत नाघ्न पुग्यो। यति धेरै कर्जा विस्तार हुँदा कर्जा कता जाँदैछ ? कुन क्षेत्रमा लागानी हुँदैछ ? यी विषयमा राष्ट्र बैंक तथा अर्थ मन्त्रालयले अनुसन्धान गर्नुपर्ने हो। तर, बजारमा तरलताको अभाव हुँदासमेत अर्थ मन्त्रालयको दबाबमा राष्ट्र बैंकले बैंकहरूलाई १० प्रतिशतभन्दा धेरै ब्याजदर नबढाउन निर्देशन दियो। जसका कारण कर्जा विस्तारमा कुनै रोक लाग्न सकेन। नेपाल एक आत्मनिर्भर देश भएको भए कर्जा विस्तारले कुनै समस्या हुने थिएन। तर, हाम्रो जस्तो आयातमुखी देशमा बैंकबाट उठाएको कर्जा आयातमा प्रयोग हुन पुग्यो। केही पैसा घरजग्गाको कारोबारमा प्रयोग भयो। उत्पादनमुखी क्षेत्रमा लगानी भएको भए, ढिलो चाँडो त्यसले पुँजी सिर्जना गथ्र्यो। तर, आयातमा रकम बाहिरिँदा त्यसको चाप विदेशी विनिमय सञ्चितिमा पर्न पुग्यो। विदेशमा सामान आयात गर्दा डलरमा गर्नुपर्ने भएकाले नेपाली रुपैयाँ नेपाल राष्ट्र बैंकमा जम्मा हुन पुग्यो। डलरको सञ्चिति भने बिदेसन पुग्यो। जसकारणले बैंकहरूबाट बाहिरिएको रकम बैंकमा फिर्ता हुन सकेन, तरलताको समस्या यथावत् रह्यो भने अर्कोतिर विदेशी रकम बाहिरिँदा सञ्चिति घट्दै गयो। विदेशी मुद्रा सञ्चिति घट्नुको बाह्य कारण पनि छ। विश्वव्यापी रूपमा भएको मुद्रास्फीति पनि यसको एक कारण हो। अहिले अन्तर्राष्ट्रिय बजारमा तेलको भाउमा व्यापक वृद्धि भएको छ। यसै पनि बढेको मूल्यलाई युक्रेन र रूसबीच देखिएको तनावले थप बढाएको छ। जसका कारण पनि विदेशी मुद्रामा चाप परेको अनुमान गर्न सकिन्छ। तर, विदेशी मुद्रामा परेको दबाब मात्र अहिलेको समस्या होइन। ६५ प्रतिशतको हाराहारीमा कायम गर्ने भनिएको मुद्रास्फीति ७३ प्रतिशतले बढेको छ। इन्धनदेखि खाद्यान्नमा भएको मूल्यवृद्धिले गरिब जनतालाई सिकार बनाइसकेको छ। चुनावले मूल्यवृद्धिलाई थप बढाउने आँकलन पनि गरिएको छ। त्यसमाथि बजारमा भइरहेको कालोबजारीलाई सरकारले नियन्त्रण गर्न सकिरहेको छैन। एकातिर अत्याधिक मात्रामा मूल्यवृद्धि हुने तर अर्कोतिर सोचेअनुसार आर्थिक वृद्धिदर भने नहुने देखिएको छ। बैंक तथा वित्तीय क्षेत्रमा तरलताको चाप पर्दा अहिले कर्जा प्रवाह रोकिएको छ। अर्कोतिर सरकारले पुँजीगत खर्च गर्न नसक्दा विकास निर्माणका काम सुस्ताएका छन्। अर्कोतर्फ, बजारमा देखिएको तरलताको समस्या समेत समाधान हुन सकेको छैन। अहिलेको अवस्थासम्म आइपुग्दा राजस्व सकारात्मक देखिएको थियो। तर, अधिकांश राजस्व भन्सार विन्दुबाट संकलन हुने गरेको देशमा विदेशी मुद्राको सञ्चिति बचाउन आयातमा गरिएको कडाइले राजस्वसमेत घटाएको छ। महालेखाको तथ्यांकलाई आधार मान्ने हो भने चैत महिनाको तुलनामा वैशाख महिनामा २९ अर्ब रुपैयाँले राजस्व घटेको छ। सुरुआती अवस्थामा राजस्वमा असर देखिन थालेको छ। यसपछि यो बढ्दै जाने अनुमानसमेत गरिएको छ। नेपालमा देखिएको आर्थिक संकटलाई यतिबेला कतिपयले श्रीलंकासँग दाँजिरहेका छन्। तर, श्रीलंका र हाम्रो अर्थतन्त्रमा केही भिन्नता भने अवश्य छ। श्रीलंकाको अर्थतन्त्र पर्यटनमा धेरै आधारित थियो। कोरोना अगाडिको आतंककारी हमला र कोभिड१९ महामारीले श्रीलंकाको पर्यटनमा नराम्रोसँग हमला गयो। त्यस्तै, त्यहाँको सरकारले करमा लिएको नीति र कृषिमा गर्ने भनिएको अग्र्यानिक खेती प्रणालीले पनि अर्थतन्त्र तहसनहस हुनमा ठूलो योगदान गर्यो। श्रीलंकाले पूर्वाधार निर्माणका लागि चर्को ब्याजदरमा दातृ निकायहरूबाट कर्जा लिएको थियो। तर, पर्यटन क्षेत्र धरासायी हुँदा विदेशी मुद्रा आएन। रासायनिक मलको प्रयोग बन्द गर्दा ५० प्रतिशतले उत्पादन घट्न गयो। त्यसले विदेशबाट खाद्यान्नको आयात गर्नु पर्यो। अर्कातिर, लिएको चर्को ब्याजदर तिर्नुपर्ने भएकाले श्रीलंकाको अर्थतन्त्रले धान्न सकेन। हो, नेपालको त्यस्तो अवस्था छैन। विदेशी ऋण लिनका लागि नेपालसँग ठाउँ छ। लिएको ऋण पनि सहुलियतपूर्ण भएकाले त्यति चाप देखिएको छैन। तर, एउटा कुरा के सत्य हो भने श्रीलंकाको पूर्वाधार निकै बलियो छ। आज त्यहाँको अर्थतन्त्र खच्किए पनि भोलि उठ्न सक्छ। तर, नेपाल यही बाटोमा निरन्तर हिँड्ने र केही वर्षमा श्रीलंकाको अवस्थामा पुग्ने हो भने पुनः अहिलेको अवस्थामा आउन निकै मुस्किल हुने छ। धौधौ पर्ने छ। नेपालमा यस्तो अवस्था किन आयो त भन्नु अहिलेको मुख्य प्रश्न हो। आर्थिक क्षेत्र सञ्चालनको जिम्मा पाएका नेतृत्वहरू कमजोर हुनु नै अहिलेको आर्थिक संकटको प्रमुख कारण हो। अर्थतन्त्रको नेतृत्व लिएको अर्थ मन्त्रालय अहिलेको अवस्था आउनुमा केही बढी दोषी देखिन्छ। हुन त नेपालको अर्थतन्त्रमा संरचनात्मक समस्या छन्। त्यसको दोष अहिलेको नेतृत्वलाई मात्र दिएर हुँदैन। अर्थतन्त्र बिग्रिनुमा अहिले जति जनार्दन शर्मा दोषी देखिएका छन्, त्यति नै दोष योभन्दा अगाडि अर्थ मन्त्रालयको नेतृत्व समाल्ने मन्त्रीले पनि लिनुपर्छ। तर, विश्वव्यापी महामारी कोभिड१९ पछि अर्थतन्त्रमा आउन सक्ने जोखिमलाई नियाल्न नसक्नु नै सरकारको ठूलो कमजोरी हो। जब अत्याधिक रूपमा कर्जा प्रवाह भएको थियो तब त्यसलाई रोक्न नेपाल राष्ट्र बैंकले कदम चाल्नुपर्ने हो। तर, अर्थ मन्त्रालयले ब्याजदर नबढाउन आदेश दिएपछि राष्ट्र बैंक पछि हट्यो। १० प्रतिशतको क्याप लगायो। जसका कारणले बजारमा चर्को रूपमा कर्जा प्रवाह भयो, कर्जाको रकम अनुत्पादक क्षेत्रमा गयो। जसले गर्दा अहिलेको समस्या आएको हो। कर्जा प्रवाह बढ्दा आर्थिक वृद्धि बढ्छ भन्ने ज्ञान नै अहिले घातक देखिन पुग्यो। अर्थतन्त्रको खासै ज्ञान नभएको व्यक्तिले निर्णय लिँदा केही कमजोरी हुनु पनि स्वाभाविक नै हो। हुन त अहिले माइग्रेटेड मानिसहरूको हातमा अर्थतन्त्र गएको छ। निहित स्वार्थ र महत्वत्कांक्षा राखेका आर्थिक क्षेत्रका जिम्मेवार व्यक्ति तथा कर्मचारी माग्रेटेड बिजनेस कम्युनिटीको प्रभावमा परेर उनीहरू अनुकूल काम गर्ने गर्छन्। आर्थिक क्षेत्रका नियमनकारी निकायमा पनि उनीहरूले आफ्नो प्रभावका मानिसहरू भर्ना गराउने र निहित स्वार्थ पूरा गर्ने गरेका छन्। यसले गर्दा मुलुकमा आर्थिक संकट, तरलता, विदेशी मुद्रा सञ्चितिमा समस्या देखिएको छ। अहिले मुलुकमा आर्थिक समस्या देखिनुको एउटा कारण घट्दो रेमिट्यान्स पनि हो। विदेशमा नेपालीहरूले कमाएको पैसा उतै व्यवसायमा लगाउने र हुन्डी चलाउनेहरूले गर्दा नेपालमा विप्रेषण घटेको छ। तर, यसलाई रोक्न सरकारले किन सक्दैन ? किनभने सरोकारवाला निकाय नै माइग्रेटेड बिजनेस म्यानको हातमा छ। उनीहरू जे चाहन्छन्, नेपालको नीतिमा त्यसलाई घुसाउन सक्छन्। उनीहरू अनुकूलको वातावरण बनाउन सक्छन्। त्यसैले राजनीतिक दलका नेता कार्यकर्ता एवं कर्मचारीहरू कसैको दबाब प्रभावमा नपरी अर्थतन्त्रको विषयमा सोच्न थाल्नुपर्छ।"
छोरीकी आमा हुनुको त्रास,"सिंगै देश मत गणनाको नतिजाले तातिरहेको छ। यसै बेला बिहीबार एक्कासि एक चेलीको वर्षौं गुम्सिएको आँसुको ताल बिस्फोट भएको छ। त्यससँगै देशवासीकै ध्यान उनै चेलीतर्फ खिचियो। छोरीचेलीका घटना सुन्नासाथ मन एकदम बेचैन हुन्छ। हुर्कँदै गरेका आफ्ना अनि छिमेकका छोरीहरू सम्झिन्छु। त्यसै खुइय सुस्केरा निस्कन्छ। बिहीबार दिनभर अनि शुक्रबार र यतिबेलासम्म पनि मन अशान्त नै छ। आखिर शान्त होस् पनि कसरी ? आज पनि यो मनसम्म खबर पुगेकै छैन कि बलात्कारीलाई हदैसम्मको सजाय भयो र पीडितले निर्वाध आफ्नो जीवन बाँच्दैछिन् भन्ने। उल्टै बरु पीडकको जय जयकार भएको सुनिन्छ। अनि पीडितलाई सामाजिक लान्छना लाएको, हेयको दृष्टिले हेरेको र चौधारा रुवाएको देखेका छन् यी आँखाले। शुक्रबारको संसद्मा सांसद गगन थापाले पीडित किशोरीको प्रसंग उठाए। उनले त्यो घटना हेरेर छोरीहरू डराएको बताए। तपाईं देशको उच्च पदमा हुनुहुन्छ र मागेको खण्डमा अघिपछि सुरक्षाकर्मी लिएर हिँड्न सक्नुहुन्छ र त डरको अनुभूति गर्नुभयो भने सम्झनुस् हामी लाचार आमाहरूको मन कस्तो हुन्छ होला ? तपाईं त सायद जीवनको पहिलोचोटी यसरी डराउनुभयो होला गगनजी। हामी निर्बलिया आमाहरू त नडराएको कुनै घडी छैन। ती निर्मला अनि थुप्रै अरू निर्मलाहरूका बाआमाको रातको निद्रा फर्काउन सक्यो त कुनै सरकारले ? व्यक्तिगत प्रसंग उठाउने हो भने मैले मेरी छोरीलाई एक्लै घर नजिकको पसलसम्म जाऊ भन्न पनि सक्दिनँ। यदि पठाइहालें भने पनि ऊ फर्केर नआउन्जेल घडीको सुई गन्दै भित्रबाहिर गरिरहन्छु। अनेक कुरा सोचिहाल्छ दिमाग। कतै त्यो पसलेले चकलेट दिएर फकाउने पो हो कि ? स्कुलबाट घरसम्मको बाटो हिँड्दा जम्मा १५ मिनेटको छ। तर, त्यो १५ मिनेटको बाटोकोे पनि मलाई भर छैन। अनि हिँडेरै आऊ न त छोरी भनेर म भन्न सक्दिनँ। त्यसैले मासिक हजारभन्दा बढी बसभाडा तिरेर स्कुलबसमै आउनु भनेकी छु। कहिलेकाहीँ स्कुलमा अतिरिक्त क्रियाकलापका लागि स्कुल समयभन्दा पछिसम्म नै बस्न अनुरोधसँगै जिद्दी गर्छे छोरी। तर, मैले खुला मनले अनुमति दिन सक्दिनँ। कतै मेरा नानीहरू पनि आफूभित्रका समस्या भन्न सकेका पो छैनन् कि ? कुनै बेला कसैबाट गलत व्यवहार भएको छ भने भन्नु है भनेर झक्झकाइरहन्छु। उसले नृत्यमा चासो राख्छे। तर, म किनकिन नृत्य प्रशिक्षकमाथि नै शंका गर्न पुग्छु। यसअघि पनि उसका साथीहरूले केके टाइटल जितिसके भन्छे छोरी। म भन्छु, मलाई कुनै टाइटल चाहिँदैन तर तिमी मेरै आँखाअगाडि हुनुपर्छ। डरैडरमा हाम्रो दैनिकी बितिरहेको छ। के यो डरको जरो हटाउन सम्भव छ ? सरकारले के अब छोरीचेली निष्फिक्री हिँड्न डुल्न सक्छन् भन्ने कुनै नजिर बसाल्न सक्छ ? मेरो यही जिद्दी अनि स्टे ब्याक गर्न खोज्ने छोरीको जिद्दीका बीच डरैडरमा हाम्रो दैनिकी बितिरहेको छ। के यो डरको जरो हटाउन सक्छ सरकार ? अब छोरीचेली निष्फिक्री हिँड्न डुल्न सक्छन् भन्ने कुनै नजिर बसाल्न सक्छ सरकार ? मेरी छोरी खुुला आकाशमा स्वतन्त्र उड्न चाहन्छे। तर, उग्ररूपमा बढेका अपराधहरू देख्दासुन्दा छोरीलाई आफ्नै वरिपरि मात्र देख्न चाहन्छु, उसलाई बाँध्न चाहन्छु अनि सीमित घेरामा निचोर्न चाहन्छु। यो मेरो बाध्यता हो। मलाई माफ गर छोरी ! मेरो मनको डरले मलाई भित्रभित्रै खान्छ। अनि म तिमीलाई सबै कुरा सम्झाएर पनि कति कुराहरू बुझ्न अझै ठूली हुनुपर्छ भनिरहेको हुन्छु मनमनै। छोरी स्कुलबाट घर आउन निर्धारित समयभन्दा एक मिनेट ढिला गरे पनि हामी बुबाआमाको मनमा ढ्यांग्रो बजिहाल्छ, उसको सुरक्षालाई लिएर। मेरी छोरीको अहिले जिद्दी गर्ने उमेर छ। कतिपय कुरामा उनले परिवारले भनेका कुरा ठीक होइन जस्तो ठान्छिन्। बाहिरी कुरामा हुरुक्क फुरुक्क हुने तर सम्झाएका जीवनोपयोगी कुरामा झर्को मान्ने गर्छिन्। सायद यो रोग सबैका छोराछोरीमा हुनसक्छ, सबै नवयौवनामा हुनसक्छ। यो बहकिने उमेर पनि हो। त्यसैले यो बेला नै परिवारको साथ अझ बढी महŒवपूर्ण हुन्छ। अब फेरि तिनै पीडित चेलीको प्रसंग। कानुनले बर्जित गरेको अवस्थामा नै उनी बलात्कृत भएकी रहिछन्। कुनै इभेन्टपछि पार्टी आयोजना गरिएको छ भन्दै उनलाई बोलाएर पेय पदार्थको नाममा बेहोस गराउने चिज खुवाएर मनोज पाण्डे नामक पात्रबाट बलात्कार भएको रहेछ। जुन निकै दर्दनाक छ। चलचित्रको कुनै काल्पनिक कथाजस्तै। इभेन्ट आयोजकले बेहोसीमा उनलाई नंग्याए। उनको फोटो भिडियो लिए। पटकपटक ती कुराहरू सार्वजनिक गर्ने डरधम्की दिए। र, लुछिरहे। तिनै फोटो भिडियोको आडमा कलिलो मष्तिस्कमा डर पैदा गरेर कैयौं पटक आफ्नो यौन प्यास मेटाए। यो सबै पीडितले उजागर गरेकी छन्। उनीमाथि भएका अपराधबारे उनले आइडल मानेकालाई सुनाए पनि निराशामात्र पाएको बताएकी छन्। अन्ततः प्रहरीले मनोजलाई समातेको छ। अहिलेसम्म उनले नाम किटेका दुईजनाको सामाजिक सञ्जालमा स्पष्टीकरण आयो। तर, पनि मुख्य दोषीलाई सोधखोज भएको सुनिएको छैन। यस्ता चरित्र भएकाहरूले भरिएको यो समाजमा कसरी आफ्ना नानीहरू जोगाउने ? लौ न भन्देऊ न सरकार ! सामाजिक अपराध महाअपराध नै हो। चाहे हिजोआजको होस् चाहे वर्षौंअघिको। कुनै छोरीचेलीले म बलात्कृत भएँ, अन्यायमा परें भन्छिन् भने उनको कुरा सुनिनु पर्छ। किनभने सानोतिनो कुरा हुन्थ्यो भने छोरी भएपछि सहनु पर्छ है भनेर सानैबाट सिकाइएको हुन्छ। समानताको चर्काे भाषण सुन्न थालेको धेरै भो। तर, पनि जबजब नारीको विधवा जीवनमा सम्बन्धविच्छेद अथवा कुनै घटना हुन जान्छ तब समाज सिधै उसको चरित्रमाथि आक्रमण गर्न पुग्छ। यहाँसम्मकी धेरै टाढासम्म नचिनेको नारी छिन् भने पनि कति सजिलै यस्तो होला, उस्तो होला भनेर अड्कल काटिदिन्छ। यो समाज अरे ! चरित्र नै त नारीको सर्वस्व हो। यो यथार्थ किन बुझ्दैन समाज ? अनि सरकार ? उसलाई आफ्नै शरीर प्यारो नहोला ? यदि कानुनले बर्जित गरेको छ भने शारीरिक रूपमा परिपक्वजस्तो देखिए पनि र उनकै सहमति भए पनि, उनी मानसिक तवरले सही गलत छुट्ट्याउने उमेरकी होइनन् भनेर बुझ्नुपर्छ। गलत कामका लागि उनलाई उक्साउनु हुँदैन। बलात्कार सम्बन्धमा एक वर्षभित्रै उजुरी दिने हदम्यादसम्बन्धी विद्यमान कानुनी व्यवस्था खारेज गर्नु नै अहिलेको मूल मुद्दा हो। माग र आवश्यकता हो। यदि किटानी जाहेरी हुन्छ भने जति नै समय बितेको भए पनि उजुरी लिइनुपर्छ र तुरुन्त एक्सनमा जानुपर्छ। किटानी भएको खण्डमा यस्तो सजाय होस् जुन देखेर अर्को कसैले यस्तो हिम्मत नगरोस्। समाजका यस्ता पात्रहरूको कुकृत्य पनि छोरीले सहनुपर्ने ? सहिरहनु पर्ने ? इज्जतको भारी पनि छोरीले नै बोक्नुुपर्ने अनि यतिका बेरसम्म किन मुख नखोलेको भनेर समयको पाबन्दी पनि उसैमाथि लाग्नुपर्ने ? कहाँसम्मको निर्लज्जता हो यो ? कतिपयलाई कानुनी अधिकारबारे पनि थाहा छैन। कसैलाई हदम्यादसम्बन्धी कानुनी प्रक्रियासमेत थाहा छैन। कोही ज्यान मार्ने डरधम्कीका कारण खुल्न सक्दैनन्। यस्तो बेला बल्लतल्ल साहस जुटाएर आफ्नो व्यथा बताउने पीडितलाई बाँच्ने बातावरण बनाइदिने कि उल्टै कानुनको नाममा थप पीडा दिने ? बालुवाटारबाट स्वतःस्फूर्त सुरु भएको यसपटकको विद्रोह पक्कै खेर जाने छैन। हाम्रा छोरीचेलीका लागि हामी सबै उठौं।"
बिदामा सुधारका कुरा,"जेठ १ गतेदेखि कार्यालय समय बिहान ९३० देखि साँझ ५३० बजेसम्म भएको छ। साताको दुई दिन शनिबार र आइतबार बिदा दिने चलन सुरु भएको छ। नेपालमा सरकारी कार्यालयमा साताको पाँच दिन र दैनिक ८ घन्टा कार्य दिन हुने गरी ४० घण्टाको चलन सुरु गरियो। यसरी साताको दुई दिन छुट्टी दिने चलन नेपालमा १९९९ अगस्टदेखि २००५ मार्चसम्म चलेको थियो। कर्मचारीलाई आराम पनि चाहिने र आम्दानीमा सन्तुष्ट भएमा उत्पादकत्व बढ्ने हँुदा पाँच दिन कार्यालय सञ्चालन राम्रो मानियो। त्यसमा पनि देखिएका कमीकमजोरी हटाउनुपर्छ। नेपाल दुई दिनमा पुग्दा पश्चिमा देशमा साताको तीन दिन छुट्टी दिने चलन छ। राणाकालदेखि शनिबार एक दिन बिदा दिने चलन सुरु भएको हो। तर, पनि काठमाडौंस्थित विदेशी कूटनीतिक नियोगका कार्यालयमा अद्यपि साताको शनिबार र आइतबार नै बिदा दिने चलन छ। परम्परागत रूपमा शनिबार बिदा दिँदा नेपाली सरकारी कार्यालयमा यस्तो हप्ते बिदा, सामाजिक बिदा र अन्य सार्वजनिक बिदाको तुलना गरी उत्पादकत्व जाँच गर्ने बेला पनि भएको छ। कार्यालयमा १०५ हाजिर गरे पनि कार्यालय उपस्थित भएको घण्टाको आधारमा तलब तोक्ने गरेमा सरकारी तलबी खर्चमा पनि कमी आउने थियो। उत्पादकत्व बढ्ने थियो। हाम्रोजस्तो सामाजिक एवं आर्थिक अवस्था र देशको भूबनोटले धेरैजसो चाडपर्वलाई नममाई छोड्न मिल्दैन। त्यसैले वर्षमा धेरै बिदा सामाजिक कारणले दिनुपर्ने भएकाले पुनः साताको शनिबार मात्र बिदा दिने चलन २०६१ वैशाखदेखि चलाइयो। तर, यसको पनि प्रतिफल र उत्पादकत्व जाँच्ने बेला आएको छ। तराई, पहाड, उपत्यका र हिमालमा मनाइने चाडपर्व फरक भएकाले यी दिनमा दिइने बिदाहरूका अर्थ र उपादेयताबारे गहन भएर सोच्ने बेला भएको छ। सबै कुरा विचार गर्दा नेपालमा साताको एकै दिन बिदा दिने प्रचलन ठिकै ठाने पनि पुरानो राणकालीन चलन शनिबारको सट्टा बरु आइतबार बिदा दिनु उपयुक्त हुन्छ। बाह्य स्तर र चलन कायम गरी शनिबार कार्यालय खोली हालको साताको ४० घण्टा नघटाइ गर्न सकिन्छ। छिमेकी मुलुकमा जस्तै १ बजेदेखि २ बजेसम्म एक घण्टा सम्पूर्ण कार्यालय बन्द गरी कार्यालय समय ९५ गर्न पनि सकिन्छ। साताको एक दिन आइतबार बिदा गरी प्रतिघण्टा उही ४० घण्टा गर्ने गरी सञ्चालन गर्न सकिन्छ। यसो गर्दा कर्मचारीले आफ्नो कामका लागि कार्यालयमा खर्चिने समयको बचत हुन्छ। यसबाट कार्यालयमा उत्पादकत्व बढ्ने अवश्यभावी छ। यसले एक घण्टा समयबाहेक अरू समयमा कार्यालय बाहिर जान प्रतिबन्ध लगाउन सकिन्छ। राजधानीका साँघुरा सडकमा एकैचोटी सबै कार्यालयका गाडी गुड्ने हुँदा समस्या भइरहेको छ। यसर्थ त्यसको प्रबन्ध मिलाउन कूटनीतिक नियोगका कार्यालय ९ बजे खुल्ने, सरकारी कार्यालय साढे नौ बजे खुल्ने बनाउन सकिन्छ। संस्थान, समिति र अन्य कार्यालय १० बजे गर्न सकिन्छ। परम्परागत रूपमा शनिबार बिदा दिँदा नेपाली सरकारी कार्यालयमा यस्तो हप्ते बिदा, सामाजिक बिदा र अन्य सार्वजनिक बिदाको तुलना गरी उत्पादकत्व जाँच गर्ने बेला आएको छ। नेपाली कुनै धार्मिक चाडमा सार्वजनिक बिदा दिनुको अर्थ हुन्छ, राष्ट्रिय मान्यता दिनु र त्यसको महत्त्व बढाउनु। वास्तवमा सबै धर्म सबै चाडलाई उत्तिकै महत्त्व मान्यता दिन सम्भव नहोला। त्यसैले यसमा सोहीअनुसार व्यवस्थापन गर्नु उचित हुनेछ। यस्ता प्रस्तावित विभिन्न बिदा केही वर्ष अगाडि निर्णयका लागि संघीय तथा सामान्य प्रशासन मन्त्रालयले पेस गरेको बुझिएको थियो। दसैंतिहार जस्ता बिदामा पनि जोकोहीले पनि कार्यालयमा काम गर्न चाहेमा गर्न सक्छन् भने त्यतिबेला इच्छुक कर्मचारीले कार्यालयमा सञ्चालन गर्न सकून्। यसो गरेमा देशविकास र उत्पादकत्व पनि बढ्ने हुन्छ। वास्तवमा सबै धर्म र सबै चाडपर्वलाई उत्तिकै मान्यता दिन वार्षिक रूपमा स्वेच्छिक २२ दिन बिदा हुन्छ। त्यसो हुँदा जुन धर्मकोे व्यक्तिले पनि आफ्नो धर्मको चाडपर्वमा स्वेच्छिक २२ दिनको बिदा ल्याप्स भएर जाने विदाबाट दिने व्यवस्था गर्नुपर्छ। तर, गणतन्त्र आएपछि दिइएको १२ दिनजतिको जातीय बिदा र हिन्दूधर्मको प्रस्तावित १२ दिनभित्रको राष्ट्रिय बिदा बाहेक अरूमा गम्भीरतापूर्वक सोचिनुपर्छ। नेपालमा कतिपय अनावश्यक कतिपय भौगोलिक र कतिपय बिदा राष्ट्रिय उल्लास नहुने खालका पनि छन्। तीन तीनवटा ल्होसार, प्रजातन्त्र, गणतन्त्र र लोकतन्त्रजस्ता बिदाले मानिस रनभुल्लमा छन्। गणतन्त्र र गणतन्त्र पछिको जनगणतन्त्र देशको अन्तिम लक्ष्य भएका कारण गणतन्त्र दिवसको बिदा राखिनुपर्छ। तराईमा बसेकालाई पहाड वा उपत्यकाका चाडपर्व कसरी र किन मनाइन्छ थाहा हुँदैन भने सगरमाथाको फेदीमा बसेका बासिन्दालाई तराईका चाडपर्व थाहा हुँदैन। यसैगरी राजधानी उपत्यकामा मनाइने घोडे जात्रा, इन्द्र जात्रा, गाई जात्रा र मच्छिन्द्र रथ जात्राबारेमा पहाड, तराई र हिमालयमा बसेका नेपालीलाई कमै थाहा होला। यस अर्थमा दिइने बिदाहरूका अर्थ र उपादेयताबारे गहन भएर सोच्ने बेला भएको छ।"
कैदी नम्बर २४१३८३,"नयाँ दिल्ली : भारतका पूर्व क्रिकेटर तथा राजनीतिज्ञ नवजोतसिंह सिद्धु जेल पुगेका छन्। भारतको सर्वोच्च अदालतले सन् १९८८ को रोडरेज घटनामा पुनर्विचार गर्दै एक वर्षको जेल सजाय सुनाएपछि उनी शुक्रबार जेल गएका हुन्। जेलभित्र पस्नासाथ उनलाई २४१३८३ नम्बर दिइएको छ। अब उनी कैदी नम्बर २४१३८३ का नामले चिनिने छन्। सिद्धुले शुक्रबार साँझ पटियाला सेन्टर जेल सेसन कोर्टमा आत्मसमर्पण गरेका थिए। उनको स्वास्थ्य जाँच गरेपछि जेल पठाइएको हो। उनलाई पटियाला ब्यारेक नम्बर १० मा राखिएको छ। त्यहाँ उनी सिमेन्टले बनेको पलङमा सुत्नुपर्नेछ। शुक्रबार साँझ उनलाई जेलको तालिका अनुसार दाल र रोटी दिइएको थियो। उनले स्वास्थ्यको कारण देखाउँदै खाना नखाएको भारतीय सञ्चार माध्यमले जनाएका छन्। सिद्धुले जेलभित्र सेतो कपडा लगाउनुपर्नेछ। उनको कोठामा एउटा कुर्सी, टेबल, दराज, ओछ्यान, बेडकभर, दुई वटा सिरानी, एउटा कम्बल, तीन वटा भित्री वस्त्र, दुई वटा तौलिया, एउटा झुल, एउटा डटपेन, एक जोर जुत्ता र चार वटा कुर्ता पाइजामा पाएका छन्। जेलमा सिद्धुको दिन बिहान ५ः३० बाट सुरु हुनेछ। बिहान ७ बजे चियासँगै बिस्कुट वा कालो चना खानेछन्। त्यसपछि बिहान ८ः३० मा नास्ता गर्नेछन्। नास्तामा दाल र रोटी वा तरकारी पाइने छ। त्यसपछि एक कारखानामा काम गर्न लगिनेछ। त्यहाँ दिनभर काम गर्नुपर्नेछ। साँझ ५ः३० मा छुट्टी भएपछि जेलभित्र फर्कनुपर्ने छ। साँझ ६ बजे खाना खान पाउने छन्। ३४ वर्षको घटनाले सिद्धुलाई जेल पुर्याएको हो। सन् १९८८ डिसेम्बर २७ मा गाडी पार्किङका विषयमा गुरनाम सिंहसँग सिद्धुको झगडा भएको थियो। हात हालाहालमा गुरनाम सिंहको उपचारका क्रममा मृत्यु भएको थियो। त्यसबेला जिल्ला अदालतले नियतवश नभई भवितब्य भएको भन्दै निर्दोष ठहर गरेको थियो। त्यसपछि हरियाना उच्च न्यायालयले सन् २००६ मा दोषी ठहर्याउँदै तीन वर्षको जेल सजाय सुनाएको थियो। सर्वोच्च अदालतले सन् २०१८ मा सिद्धुलाई दोषी ठहर्याउँदै एक हजार जरिवाना गर्ने आदेश दिएको थियो। तर, पीडित पक्षले फैसलाविरुद्ध पुनः अपील गरेपछि अदालतले सिद्धुलाई दोषी ठहर्याउँदै एक वर्षको जेल सजाय सुनाइएको हो।"
हिमाल र मानबहादुर च्याम्पियन,"जोमसोम : मुस्ताङमा आयोजना भएको प्रथम अन्तर्राष्ट्रिय हाइअल्टिच्युड ट्री एडभेन्चर प्रतियोगिताअन्तर्गत साइक्लिङ, रनिङ र क्लाइमिङमा त्रिभुवन आर्मी क्लबका हिमाल टमाटा र मानबहादुर थापामगर च्याम्पियन बनेका छन्। महिला ट्री एडभेन्चरतर्फ हिमालयन गल्फका भूमी बुढामगर र इन्द्रकला नेम्वाङले पहिलो स्थान हात पारे। शनिबार मुस्ताङको जोमसोममा सम्पन्न ट्री एडभेन्चर प्रतियोगितामा आर्मीकाका हिमाल र मानबहादुरले एक घण्टा १५ मिनेट ०२ सेकेन्डमा निर्धारित दूरी पार गरे। यस्तै महिलातर्फ भूमी र इन्द्रकलाले एक घण्टा ४३ सेकेन्ड २३ मिनेटमा निर्धारित दूरी पार गरे। पुरुषतर्फ त्रिभुवन आर्मीकै बसन्त थापा र नवराज न्यौपानेले एक घण्टा १७ मिनेट १६ सेकेन्डमा निर्धारित दूरी पार गर्दै दोस्रो स्थान हात पारे। पुरुषतर्फ सी ग्रुपका कमल ओली र प्रेमसिंह बस्याल एक घण्टा २१ मिनेट ३० सेकेन्डका साथ तेस्रो भए। महिलातर्फ आर्मीका उषा खनाल र मञ्जुकुमारी खड्का एक घण्टा ४३ मिनेट २३ सेकेन्डका साथ दोस्रो र आर्मीकै केशरी थापामगर र सुधा राई दुई घण्टा १८ सेकेन्डमा निर्धारित दूरी पूरा गर्दै तेस्रो भए। प्रतियोगिताका विजेताले तीन हजार अमेरिकी डलर पुरस्कार पाए। दोस्रोले दुई हजार र तेस्रो स्थान हात पार्ने खेलाडीले एक हजार डलर पुरस्कार पाए। विजेतालाई नेपाली सेनाका प्रधानसेनापती प्रभुराम शर्मालेलगायतले पुरस्कार प्रदान गरे। सैनिक शारीरिक तालिम तथा खेलकुद केन्द्रको समन्वयमा भएको प्रतियोगितामा नेपालसहित भारत, बेलायत र बंगलादेशका खेलाडीले प्रतिस्पर्धा गरेका थिए। प्रतियोगितामा बेलायतका चार, भारतका दुई, बंगलादेशका दुई खेलाडीले प्रतिस्पर्धा गरेका थिए। प्रतियोगितामा एक सय मिटर क्लाइमिङ, ४७५ किमी रनिङ र १५३५ किमी साइक्लिङ गरी २०१० किमी दूरीमा तीन इभेन्ट समावेश गरिएको थियो।"
