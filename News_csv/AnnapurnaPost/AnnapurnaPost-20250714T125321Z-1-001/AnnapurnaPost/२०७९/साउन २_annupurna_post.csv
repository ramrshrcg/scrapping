शीर्षक,विवरण
बेरुजु : फर्छ्योट कि निर्मुल ?,"आर्थिक वर्ष २०७७७८ मा मात्रै १ खर्ब १५ अर्ब ५ करोड ५० लाख रुपैयाँ बेरुजु थपिएको छ। यस हिसाबले सरकारी बेरुजु बढेर ४ खर्ब ८३ अर्ब ५९ करोड रुपैयाँ पुगेको छ। अघिल्लो आवको भन्दा २०७७०७८ मा १५४६ प्रतिशत बढी बेरुजु देखिएको हो। महालेखा परीक्षकको ५९औं प्रतिवेदन हेर्दा बेरुजु प्रतिवर्ष बढ्दै गएको अवस्था छ। फर्छ्योट हुँदै नभएको भन्न मिल्दैन तर हुनुपर्ने मात्रा भएको पाइँदैन। फर्छ्योटका लागि खास गरी सार्वजनिक लेखा समिति तात्नुपर्ने हो। समितिले लेखा जिम्मेवार कर्मचारी र मन्त्रालयका सचिवहरूलाई बोलाउने र दबाब दिने गर्नुपथ्र्यो। महालेखा परीक्षकको कार्यालयलाई पनि सुझाव दिने र क्रियाशील बनाउने गर्नुपर्ने हो। यस समितिमा यहीअनुसारका मानिस हुनुपर्ने हो। खासगरी यो समितिमा विपक्षी दलको नेता बस्ने प्रावधान हुन्छ। बेलायतमा विपक्षी दलको नेता नै छ। नेपालमा पनि यही चलन हो तर अहिले सरकार पक्षकै मान्छे छन्। सत्तासीन पार्टीको प्राथमिकतामा यो विषय परेको छैन, पर्दैन। यस्तो संवेदनशील विषय प्राथमिकतामा नपर्नु दुःखद् पक्ष हो। विपक्षी दलले आफू सत्तामा नभएको अवस्थामा सत्तामा रहेको दलले गरेका यस्ता बेरुजु उजागर गर्ने मनसायका साथ समितिमा भूमिका खेल्छ, खेल्दै जानुपर्छ। बेरुजुको पाटोलाई जसरी ध्यान दिएर फर्छ्योट गर्नुपर्ने हो त्यसरी काम नभएरै यो अवस्था सिर्जना भएको हो। फेरि, फर्छ्योट गर्नु मात्र ठूलो कुरो होइन। बेरुजु हुन नदिनु ठूलो कुरो हो। अलिकति उदार हुने हो भने फर्छ्योट त भइहाल्छ। तर पनि फर्छ्योट त पहिला गर्नुपर्यो, अनावश्यक पेन्डिङ राखेर भएन। भनिसकें, बेरुजु हुन नदिनु मूल विषय हो। बेरुजु आउन नदिन सार्वजनिक प्रशासनलाई सुदृढ बनाउनुपर्ने आवश्यकता छ। आव २०७८७९ मा के भयो भन्ने त अर्को वर्षमात्र थाहा हुन्छ, महालेखाको ६०औं प्रतिवेदनमा। ५९औं प्रतिवेदन आएपछि पछिल्ला तीन वर्षको बेरुजुको ट्रेन्ड हेरें। त्यसमा भने क्रमशः सुधार हुँदै गएको देखिन्छ। तत्कालीन प्रधानमन्त्री केपी शर्मा ओली नेतृत्वको २०७५७६, ७६७७ र ७७७८ को विश्लेषण गरेको थिएँ। यी तीन वर्षको हेर्दा बेरुजु घटेको तथ्यांक पाएँ। ५७औं प्रतिवेदनमा संघको ४ प्रतिशत, प्रदेश सरकारको ४३३ प्रतिशत, स्थानीय सरकारको ५१५ प्रतिशत बेरुजु देखियो। गतवर्ष घटेर संघीय सरकारको २५ प्रतिशत, प्रदेश सरकारको २४ प्रतिशत र स्थानीय तहको ५ प्रतिशत देखियो। अहिले संघीय सरकारको ११८, प्रदेशको २५ र स्थानीय तहको ४१८ प्रतिशत छ। क्रमशः घटेको पुष्टि हुन्छ। सुरुमा वित्तीय उत्तरदायित्व ऐन पनि थिएन। कसरी जाने भन्ने निश्चित प्रणाली नहुँदा समस्या भएकै हो। पछि क्रमशः सुधार गर्दै गएपछि बेरुजु पनि कम हुँदै आएकै थियो। बेरुजु घट्दै जानुपर्ने पनि हो। पछिल्लो प्रतिवेदनमा संघीय तहको बेरुजु १८ छ, प्रदेश तहको २५ र स्थानीय तहको ४१८ छ। समिति र संस्थानहरूको ६८ प्रतिशत बेरुजु भएको देखिएको छ। आमसञ्चारमाध्यमले संघीय सरकारका अनेक कमजोरी देखाउँदा पनि कमजोरी कम देखाइएका प्रदेश र स्थानीय सरकारभन्दा कम बेरुजु छ। आर्थिक प्रशासनको समग्र पाटो हेर्दा कस्तो स्थिति देखिन्छ भने तल अधिकार दिइएन भन्ने गुनासो छ। संघीय सरकारले आफ्नो अधिकार छोडेन भन्ने छ। जनतामा संघीय सरकारमै रह्यो भने कुनै न कुनै दिन काम हुन्छ भन्ने पनि छ। प्रदेशमा गयो भने हुन्छ हुँदैन र स्थानीय सरकारले गर्न सक्छ सक्दैन, यस्तै दुविधा पनि देखिन्छ। अनि स्थानीय र प्रदेशले आफू नगरेर माथितिरै हुर्याइदिने गरेको पाइन्छ। यसरी संघीय सरकारमा काम थुप्रिएको छ। तर, विभिन्न दबाबले गर्दा बजेट भने स्थानीय सरकारहरूलाई जाने गरेको छ। स्थानीय तहमा खराबै मान्छे वा भिजन नभएको मान्छे नेतृत्वमा आए भने अबन्डा बजेट राख्ने हुन्, उपभोक्ता समितिमा आफ्ना मान्छे राख्ने हुन् अनि समस्या निम्तिने हो। प्रदेश सरकारमा बजेट भएको तर कामचाहिँ नभएको देखिन्छ। बागमती प्रदेशको अवस्था हेर्ने हो भने अघिल्लो आवमा २३ सय योजनामा पाँच लाखको दरले बजेट बाँडिएको पाइन्छ। यो आवमा पनि त्यस्तै अवस्था देखिन्छ। कुनै तात्विक काम ठूला काम नआँट्ने र यस्तैमा अल्मलिने अवस्था प्रदेशमा देखिन्छ। योजना आयोगमा रहँदा परियोजना बैंक भनेर काम थालनी गर्यौं। निश्चित प्रक्रिया पूरा भएपछि मात्र योजना राख्ने र लाभहानीका आधारमा परियोजनाको मूल्यांकन गर्ने र कार्यान्वयन गर्दै जाने प्रणाली बनायौं। लामो लिगेसी तोड्नुपर्ने भएकाले यसमा पनि धेरै काम हुन सकेको छैन। स्थानीय सरकारहरूमा कसरी योजना बनाउने र बजेट छुट्ट्याउने भन्ने निश्चित नभएको अवस्था छ। स्वायत्तसँगै अराजक पनि भएको स्थिति प्रदेशमा देखिएको छ। प्रदेशहरूमा गत आवमा हेर्दा प्रदेश १ मा कुल लेखापरीक्षण गरिएकोमा ३५ प्रतिशत बेरुजु देखियो। मधेस प्रदेशको सबैभन्दा धेरै ५४ प्रतिशत देखियो। बागमती प्रदेशको १६०, गण्डकी प्रदेशको १२७, लुम्बिनी प्रदेशको १११ प्रतिशत देखियो। दोस्रो बढी बेरुजु कर्णाली प्रदेशमा ५१५ प्रतिशत देखियो। सुदूरपश्चिम प्रदेशमा २१८ प्रतिशत देखियो। जहाँ अविकसितता छ, दुरुपयोग पनि त्यही बढी छ। चेतनाको स्तर कर्णालीमा त्यहीअनुसारको भएर निगरानी कम भएको देखिन्छ। त्यहाँ त विकास खाने भन्ने छ। तेस्रोमा १ नम्बर प्रदेश छ किनभने त्यतिबेला अन्धाधुन्ध बजेट छरियो। अहिले पनि उहाँ नै अर्थमन्त्री हुनुहुन्छ। अन्ततोगत्वा राजनीतिक स्थिरताबिना केही नहुनेरहेछ। संवैधानिक निकायहरू चेक एन्ड ब्यालेन्समा हुनुपर्ने हो। तिनले सरकारका कमीकमजोरीलाई नियन्त्रण गर्ने र सचेत गराउनुपर्ने हो तर गर्न सकेका छैनन्। सही नेतृत्वबाट सही परिणाम आउँछ भन्ने यहाँ देखिन्छ। लुम्बिनी र गण्डकी प्रदेशको बेरुजु उदाहरणीय छन्। मधेस र कर्णालीमा बजेट नै सदुपयोग गर्नुपर्छ भन्ने नै देखिँदैन। एकाधिकार पनि भयो। बजेट व्यक्तिगत हितमा प्रयोग गर्ने भन्ने मानसिकताले पनि भूमिका खेलेको छ। अब स्थानीय तहको बेरुजु हेरौं। एक रुपैयाँ खर्च झन्डै २५ पैसा बेरुजु भएको अवस्था मधेसका पालिकाहरूमा छ। गण्डकी प्रदेशका पालिकामा एकदमै कम बेरुजु छ, २७ प्रतिशत। अनौठो कुरो के छ भने पालिकाको वर्गीकरण गरेर हेर्ने हो भने सबैभन्दा बढी महानगरहरूमा छ, ७३८ प्रतिशत। सबैभन्दा कम गर्ने उपमहानगरपालिका छन्, ४०४ प्रतिशत। नगरपालिकाहरूमा ५०४ प्रतिशत छ। गाउँपालिकाहरूमा नगरभन्दा बढी बेरुजु देखिन्छ समग्रमा। नेतृत्व हावी भएको देखिन्छ। त्यसैले सार्वजनिक लेखा समितिको विशेष ध्यानाकर्षण गराउनुपर्ने अवस्था छ। महालेखाको ५९औं प्रतिवेदनले ७१ वटा बुँदामा ध्यानाकर्षण गराइएको छ। जसमा संघीय सञ्चित कोषको स्थिति, देशको समग्र आर्थिक अवस्था, बजेट विनियोजन र खर्च, राष्ट्रिय गौरवका आयोजनाको स्थिति, वर्षान्तको खर्च, वैदेशिक सहायता, आयात र निर्यात, व्यापार घाटा, विदेशी सञ्चिति, मुद्रा सञ्चिति, सार्वजनिक संस्थान व्यवस्थापन, सामाजिक संघसंस्थाको लेखापरीक्षण आदि छन्। गतवर्ष कोरोनामा धेरै हिनामिना भएको थियो। खासमा बजेट तर्जुमा र कार्यान्वयनका कुरा छन्। तर्जुमा गर्दा पनि हचुवा भएको पाइन्छ। परियोजनाहरू पनि तयारीबिना ल्याउने प्रवृत्ति देखिन्छ। यसले पुँजीगत खर्च कम गर्छ। सार्वजनिक सम्पत्ति व्यवस्थापनमा कसैको ध्यान गएकै देखिँदैन। सार्वजनिक सम्पत्ति निर्माण गरिरहेका त हुन्छौं तर त्यसको अवस्था के छ भने सबैको दायित्व, कसैको पनि दायित्व छैन भनेझैं। जसले जे गरे पनि हुनेजस्तो देखिन्छ। निगरानी पनि नहुने त्यसैले होला लुटेर पनि लैजानेसम्मका काम भएका छन्, सार्वजनिक निर्माणमा। वनजंगल, खोलानाला आदि सार्वजनिक सम्पत्तिको उचित प्रयोग भएको छैन। यिनको व्यवस्थापन र संरक्षणमा उदासीनता देखिन्छ। अभिलेख पनि छैन यिनको त। सरकारसँग कति भवन छन् ? कति सवारीसाधन छन् ? कहाँकहाँ छन् ? सरकारका केके सम्पत्ति कति र कहाँ छन् ? सरकारी सम्पत्तिको अवस्था, दायित्व र संरक्षणका सबै प्रकृतिको अभिलेख राख्नुपर्ने हो तर खासै छैन। भएकाको पनि चुस्त, दुरुस्त छैन। सार्वजनिक सम्पत्तिको अभिलेख तयार पारेर राखौंभन्दा सकिन्छ नसकिने होइन नगर्ने कुरो छुट्टै हो। देशभर कति विकासका परियोजना चलिरहेका छन् ? त्यसको अभिलेख छैन। प्रदेश र स्थानीय तहमा के कति छन् ? तिनले कति बजेट माग गर्छन् ? कति वर्ष लाग्छ पूरा हुन् ? यी चिज हेर्न तथ्यांक चाहिन्छ। त्यो नहुँदा बजेट बनाउँदा यसको अभाव महसुस हुन्छ। आम्दानी केके बाट हुन्छ भनेर हेर्ने आधिकारिक तथ्यांक छैन, त्यसैले समस्या छ योजनामा। ट्रेन्डका आधारमा अन्दाज गरेर काम गर्ने हो। सरकारले सन्तुलन र नियन्त्रण गर्न सक्नुपर्छ। स्रोत बढाउने र स्रोत बाँडफाँट, खर्च गर्ने तरिका, सही योजना बनाउने, कार्यान्वयन गर्ने, त्यसको अनुगमन गर्ने र सहीलाई पुरस्कृत गलत गर्नेलाई दण्डको व्यवस्था गर्नुपर्छ। अनिमात्र बेरुजु कम हुँदै नहुने अवस्था पुग्नेछ। महालेखाले त तत्तत् निकायको कमजोरी के हो ? त्यो देखाइदिने हो। विदेशी मुद्रा सञ्चितिका कुरा, मुद्रास्फीति, आर्थिक वृद्धिदर आदि उठाएको देखिन्छ। अर्को संघीयता कार्यान्वयनको अवस्था कमजोर रहेको देखिएको छ। ऐनकानुनअनुसार संघीयता पूर्णरूपमा कार्यान्वयन भएको छैन। १५औं पञ्चवर्षीय योजनामा योजना तर्जुमा र कार्यान्वयनमा अहिले समस्या छ। तयार पारी पास गरेको ११ दिनमै कोभिड सुरु भयो। तीन वर्ष बित्यो, दुई वर्ष बाँकी छ। त्यसलाई पुनर्मूल्यांकन गरेर जानुपर्ने अवस्था छ। दुई वर्षलाई प्रभावकारी बनाउनुपर्ने हो तर कांग्रेस नेतृत्वको सरकारले यसतर्फ खासै ध्यान र चासो दिएजस्तो देखिँदैन। विकास निर्माणका कार्यहरू चुस्त दुरुस्त ढंगले नगएका, पेन्डिङ भएर बसेका कुरा उठाइएको छ। सार्वजनिक संस्थान सञ्चालन व्यवस्थित ढंगले नगरेको पनि प्रतिवेदनमा छ। वित्तीय अनुशासन जुन हिसाबले कडाइका साथ गर्नुपर्ने हो त्यसरी भएको छैन। राजनीतिक स्थिरता नभएसम्म यो सम्भव छैन पनि। समग्रमा हेर्दा, आर्थिक प्रशासन त्यसमा पनि वित्तीय प्रशासन र सार्वजनिक प्रशासनमा र अझै भन्ने हो भने परियोजना सुशासन (प्रोजेक्ट गभर्नेन्स)मा बढी ध्यान दिनुपर्ने देखिन्छ। त्यो सुधार नगरी समग्र सुधार सम्भव छैन। रेमिट्यान्सका कारण धेरै अभाव सिर्जना भएको छैन। कोभिडमा पनि खासै नघटेर पीडा भोग्नै परेन। श्रीलंकाले त भोगिरहेको छ। त्यसैले हामीसँग खेर फाल्ने समय छैन। रेमिट्यान्सबाट सधैं यसरी नै आइरहँदैन भन्ने चुरो कुरो सबैले बुझ्नैपर्छ। हामीले गर्नुपर्ने काम थुप्रै छन् जसका लागि अर्बौं खर्बौंको बजेट आवश्यकता छ। २४ वटा राष्ट्रिय गौरवका आयोजना छन्। ओली सरकारको तदारुकताका कारण तामाकोसी, मेलाम्ची, गौतमबुद्ध र पोखरा अन्तर्राष्ट्रिय विमानस्थल मात्र पूरा भए। हुलाकी राजमार्ग, पुष्पलाल राजमार्ग, रेलवे परियोजना, हाइड्रो आदिका परियोजना अलमलिएका राष्ट्रिय गौरवका आयोजना कतिञ्जेल अल्झाइरहने ? उत्तरदक्षिण करिडोरहरू समयमै सम्पन्न गर्न सके विकासले कोल्टे फेर्दै जान्थ्यो। रूपान्तरणकारी १८ योजना त्यस्तै अवस्थामा छन्। तिनले खरबौं खरब बजेट माग गर्छन्। रेमिट्यान्सको ब्याकअपले खर्च गर्न चिन्ता छैन, मनपरी खर्च गर्न मज्जा आइरहेको होला। आर्थिक अनुशासनका कुरा यस्तै हुन्, आफू मन्त्री भएका बेला योजना हाल्दिऊँ भन्ने छ। सधैं स्थिति यो रहँदैन। सुरु गरेका आयोजना समयमै सम्पन्न गर्नेमा सबैको तदारुकता चाहिएको छ। विकसित देशमा राजनीतिक स्थिरता र सिस्टम भएर बेरुजु कम छ। त्यसो त अफ्रिकी मुलुकहरूमा नेपालभन्दा बढी बेरुजु होला। तर, पनि महालेखा परीक्षकको कार्यालयले बेरुजु फर्छ्योटमा सक्दो कडाइ गर्नु आवश्यक छ। संवैधानिक निकायहरू एक किसिमले काम गर्न नसक्नेजस्तो बनाइएको छ। यी निकायहरू त चेक एन्ड ब्यालेन्समा हुनुपर्ने हो। सरकारका कमीकमजोरीलाई नियन्त्रण गर्ने र सचेत गराउनुपर्ने हो तर हुन सकेको छैन। संसद् पनि अन्यत्र अल्झिरहेको पाइन्छ, गर्न सकेको छैन। अन्ततोगत्वा राजनीतिक स्थिरताबिना केही नहुने रहेछ। ओली सरकारले बेरुजु घटाउन सकिन्छ भन्ने देखाएको हो। नेतृत्वले भिजन लिएर हिँडे घटाउन सकिन्छ। सबै अंगले साथ दिए नेतृत्वले काम गर्ने हो त्यसैले दुईतिहाइभन्दा पनि कम्फर्टेबल मेजोरिटी भए सरकारले सही काम गर्न सक्छ। नत्र सरकार टिकाउन मन्त्री हेरफेर भइरहन्छ, तिनैले जानीनजानी बेरुजु हुने काम गर्छन्। सरकारले सन्तुलन र नियन्त्रण गर्न सक्नुपर्छ। स्रोत बढाउने र स्रोत बाँडफाँट, खर्च गर्ने तरिका, सही योजना बनाउने, कार्यान्वयन गर्ने, त्यसको अनुगमन गर्ने र सहीलाई पुरस्कृत गलत गर्नेलाई दण्डको व्यवस्था गर्नुपर्छ। अनिमात्र बेरुजु कम हुँदै नहुने अवस्था पुग्नेछ।  डा कँडेल राष्ट्रिय योजना आयोगका पूर्वउपाध्यक्ष हुन्।"
नेपाल टीट्वान्टी लिग खेल्ने ६ टिमध्ये ४ को नाम घोषणा,"काठमाडौं : नेपाल क्रिकेट संघ (क्यान) ले नेपाल टीट्वान्टी लिग खेल्ने ४ वटा टिमको नाम र टिम मालिकको नाम घोषणा गरेको छ । क्यानले सोमबार काठमाडौंमा आयोजित कार्यक्रममा फ्रेन्चाइज क्रिकेट प्रतियोगिता नेपाल टीट्वान्टी लिग खेल्ने ४ वटा टिम र टिम मालिक घोषणा गरेको हो । लिगमा कान्तिपुर क्यापिटल, लुम्बिनी अल स्टार्स, विराटनगर सुपर किङ्स र जनकपुर रोयल्सले प्रतिस्पर्धा गर्नेछन् । कान्तिपुरको टिम मालिकमा महेश्वर स्वार, लुम्बिनीकोमा संजय शर्मा, विराटनगरमा बिक्रम यादव र जनकपुरमा गौरी शंकर धामनी रहेका छन् । पहिलो संस्करणको प्रतियोगितामा ६ टोलीले प्रतिस्पर्धा गर्ने र बाँकी दुई टिमको नाम र मालिक चाँडै सार्वजनिक गरिने क्यानका अध्यक्ष चतुरबहादुर चन्दले जानकारी दिए । कसैले नेपाल प्रिमियर लिग नामलाई कम्पनीमा दर्ता गरेर कब्जा गरेपनि लिगको आयोजना गर्ने अधिकार नभएको उनको भनाइ छ । नेपाल टीट्वान्टी लिगको पहिलो संस्करण आगामी असोज ८ गतेदेखि कार्तिक ५ गतेसम्म सञ्चालन हुनेछन् । प्रतियोगितालाई अन्तर्राष्ट्रिय क्रिकेट परिषद् (आईसीसी) ले पनि मान्यता दिएको छ ।"
