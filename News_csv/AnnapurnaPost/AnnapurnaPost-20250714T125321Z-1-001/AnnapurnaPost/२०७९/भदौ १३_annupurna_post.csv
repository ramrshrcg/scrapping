शीर्षक,विवरण
महिला शक्तिको पहिचान,"हिन्दू नारीहरूको महान् चाड तीज पछिल्लो समय दर, गीत र नाचका कारण विवादित बन्दै गएको छ। व्रतको अघिल्लो दिन खाने खानालाई दर भनिन्छ। दरको महिमा व्रतसँग गाँसिएको छ। माता पार्वतीले महादेव पति पाउँ भनी साथीहरूको सहयोगमा जंगलको एकान्तमा निराहार व्रत बस्दा अघिल्लो रात खाएको फलाहारलाई दर भनियो। संकल्पमा अथाह शक्ति हुन्छ। दर खाने बेला अविवाहित युवती महादेवजस्तै पति पाउँ भनी निराहार व्रत बस्ने चलन छ। मनोकामना पूरा नभएसम्म भोक, प्यास, आलस्य केही नलागोस् भनि माता पार्वतीले पनि प्रार्थना गरेका कथा पाइन्छन्। त्यही व्रतको प्रभावले महादेव खुसी भई पार्वतीलाई दर्शन दिएको कथा प्रसंग छ। त्यसपछि हाम्रा हजुरआमाहरूको पालामा अनमेल बालविवाह हुने चलन चलेकाले पतिको लामो आयु माग गरेर तीजको व्रत बस्ने चलन चल्यो। त्यसपछि विवाहित महिलाले सासू, नन्द, आमाजू आदिले दिएको दुःख माइतीमा आएर आमा, दिदीबहिनीसँग पोख्ने अवसरका रूपमा लिन थाले। समयको रफ्तारसँगै आएको परिवर्तन र महिलामा शिक्षाको चेतना स्तर बढ्दै गएकाले महिला पनि पुरुषसरह कार्यालयको काममा सहभागी हुन थाले। विभिन्न संघसंगठनहरूमा सहभागी हुन थाले। जसले गर्दा पछिल्लो समय तीज दर घर माइतीमा मात्र सीमित नभई संगठनात्मक रूपमा खाने चलन बढ्न थाल्यो। जसको माइती टाढा छ। माइती, मावली र आफन्त कोही छैन वा टाढा छन् भने आफू कार्यरत संघसंस्थाहरूमा आबद्ध महिला दिदीबहिनीहरू जम्मा भएर मिठो मसिनो खानु, नाचगान गर्नु नराम्रो कुरा होइन। तर हुनेखाने, सम्भ्रान्त, शिक्षित परिवारका छोरीबुहारीहरूले हप्तौंअघिदेखि तीजको नाममा दर खाने, महँगा गरगहना र पोसाक लगाउने, जथाभावी गीत गाउने र उच्छृंखल नाच नाच्ने चलनले हरेक वर्ष तीजपर्व विवादित बन्दै गएको छ। एकताका सांसद कोमल ओलीको पोइला जान पाम् भन्ने गीत गाएर आलोचित बन्न पुगिन्। अहिले पत्रकार ऋषि धमलाकी पत्नीलगायत निजामती सेवाका महिलाहरूले कार्यालयकै पोसाकमा कुकुर डान्स गरेर तीज पर्वको महŒवलाई हल्का बनाउँदै लगेका छन्। यतिबेला उनीहरू महिला दिदीबहिनीकै नजरमा आलोचित बन्न पुगेका छन्। महिलाहरूका लागि तीज पर्व आफैंमा एउटा आत्मसम्मान र गौरवको पर्व हो। समय परिवर्तनसँगै परिवर्तन हुने महिलाका मुद्दाहरूमा समाधानका उपाय खोजी गर्ने र त्यसका लागि विद्रोह गर्ने, भोक हडताल गर्ने, आमरण अनशन बस्ने वा कुनै पनि ठाउँमा रहेका महिलाले अन्यायविरुद्ध संगठनात्मक रूपमा आवाज उठाउने दिन हो, तीज। तर, त्यसका लागि पनि सामाजिक मूल्य र मान्यतामा रहेर सभ्य भाषामा मर्यादित तरिकाले तीजपर्व मनाउन सक्यांै भने विश्वका महिलाहरूले हामीबाट धेरै कुरा सिक्न सक्छन्। देशको राष्ट्रपतिजस्तो गरिमामय पदमा महिला पुगेको यस अवस्थामा महिलाहरूले सामूहिक रूपमा देशको चिन्ता जाहेर गर्नुपथ्र्यो। हाम्रो वैदिक सनातन धर्मको रक्षा, देशको सिमानाको रक्षा, सिंगो देशको रक्षाका निम्ति चिन्ता र चासो व्यक्त गरेर देशका नागरिक भएको प्रमाणित गर्नुपर्छ। हामी पनि आफ्नो देशको अस्मिता जोगाउन सक्षम छौं भन्ने सन्देश तीजपर्वले दिने बेला आएको छ। धर्मान्तरणका लागि प्रयोग भएका महिला दिदीबहिनीलाई आफ्नो धर्म, संस्कार र संस्कृतिबारे जानकारी गराउनु र अझ धर्म बेच्नु सबैभन्दा ठूलो पाप हो। यो कुराको बोध गराउनु एवं आफ्नोपनको बोध गराउनेतर्फ शिक्षित र सम्भ्रान्त परिवारका महिलाहरूको ध्यान जानु पथ्र्यो। रातो रंग शक्तिको प्रतीक मानिन्छ। तीजमा गाइने गीतको भाका छ। यो भाकालाई पनि जीवन्त राखौं। तीजपर्व रातो रंगको पहिरनमा सिंगारिएका महिलाहरूको संगठनात्मक शक्तिको प्रदर्शन पनि हो। तीज हामी महिलाहरूका लागि शान हो। महिला शक्तिको पहिचान हो। तीजको महŒव बुझौं। यसलाई आलोचित हुनबाट जोगाऔं। तीजलाई सम्मानित बनाउन सकेमात्र नेपाली नारीको सम्मान बढ्छ। यो सत्यलाई मनन् गरौं, व्यवहारमा कार्यान्वयन गरौं। सम्पूर्ण हिन्दू नारीमा हरितालिका तीजको हार्दिक शुभकामना।"
सिद्धान्तबिनाको राजनीति,"महापुरुष महात्मा गान्धीले जीवनमा भूलवश पनि गर्न नहुने सात महापाप औंल्याएका थिए। ती सात महापाप यस प्रकार छन् १) सिद्धान्तबिनाको राजनीति, २) चरित्रबिनाको ज्ञान, ३) काम नगरेर जोडेको धन, ४) नैतिकताबिनाको व्यवसाय, ५) त्यागबिनाको धर्म, ६) सचेतनाबिनाको आनन्द र ७) मानवताबिनाको विज्ञान। गान्धीले औंल्याएका यी सात महापापको सन्देश मानिसलाई पापकर्मबाट जोगिएर मनुष्य बन्ने अभिप्रेरणा दिएको रूपमा बुझ्न सकिन्छ। अर्को शब्दमा, मानव जीवनलाई सधैं असत्य मिथ्याबाट शाश्वत सत्यको पथमा लाग्न निर्देशन दिएको रूपमा ग्रहण गर्न सकिन्छ। नेपालमा प्रतिनिधिसभा र प्रदेशसभाको निर्वाचन नजिकिँदै गरेको सन्दर्भमा देशको राजनीति गर्माइरहेको अवस्था छ। सत्तामा पुगेका राजनीतिक दलको सिद्धान्त र व्यवहारमा देखिएको भिन्नताउपर सञ्चार माध्यम र सामाजिक सञ्जालले लगातार खरो टिप्पणी गरिरहेका छन्। पछिल्लो ३०३२ वर्षदेखि हालिमुहाली गरिरहेका शीर्षस्थ नेताहरूले घुमाइफिराइ आफू सत्तामा टिकिरहन आफ्नो राजनीतिक सिद्धान्त छाडेको जस्ता शब्दबाँण पनि बर्सिरहेका छन्। नेपालले अवलम्बन गरेको राजनीतिक प्रणाली सही छ। यसो भन्नुको अर्थ राजनीति सही सैद्धान्तिक धरातलमा खडा छ। व्यवहारमा भने राजनीतिले आमजनताको भलाई र कल्याण हुनेभन्दा सीमित व्यक्ति वा वर्गको स्वार्थपूर्तिको साधन बनेको घटनाक्रमले पुष्टि गरिरहेका छन्। वर्तमान संविधानअन्तर्गत भएको पहिलो प्रतिनिधिसभा र प्रदेशसभाको निर्वाचनपश्चात् सुरुमा बनेको नेकपा एमालेको सरकार र हालको गठबन्धन सरकारको कार्यसम्पादनलाई हेर्दा उहाँहरू स्वयंले राम्रो गयौं वा गरिरहेका छौं भन्नेबाहेक स्वतन्त्र रूपले प्रशंसा भएको पाइँदैन। बाहिरबाट हेर्दा सत्तारूढ दलका नेताका नातेदार, आफन्त र चरणभक्तहरू लाभान्वित हुने परिवेश मौलाउँदै गएको देखिन्छ। यस पृष्ठभूमिमा सिद्धान्तबिनाको राजनीति फस्टाउन थालेको अवस्था छर्लंग हुन्छ। जुन देश र नागरिकका लागि दुर्भाग्य हो। राजनीतिमा सिद्धान्तको महŒव किन छ भने प्रथमतः सिद्धान्तको प्रतिपादन हजारौं टन रबलबाट रुवि प्रशोधन गरेजस्तै गरी हुन्छ। अत्यन्त सघन शोध र प्रयोगबाट सिद्धान्तको प्रतिपादन हुन्छ। कैयौं अनुमानित कारण र अपेक्षित परिणामका तथ्य र सूचनाहरूको विश्लेषण तथा संश्लेषण गरेर विकल्प विकास गरिन्छ। ती विकल्पहरूको परीक्षण गरेर श्रेष्ठ ठहरिएकालाई सिद्धान्तको रूपमा स्वीकार गरिन्छ। त्यसैले सिद्धान्त कालजयी हुन्छ। सिद्धान्तको स्वरूप आदर्श हुन्छ र गुण बहुजन हिताय हुन्छ। सिद्धान्तले नेतृत्वको विचार प्रवाहलाई निर्देशन गर्छ। सिद्धान्तकै आधारमा दलका नीति तथा कार्यक्रमको तर्जुमा गरिन्छ। यसै कारण राजनीतिमा सिद्धान्तको उच्च महŒव छ। राजनीतिक दलहरूले सिद्धान्तबाट निर्दिष्ट भई दलको नामकरण, झन्डाको स्वरूप, नेतृत्व सोपान र निर्वाचन चिह्नको निर्धारण गर्ने गर्छन्। दलका नेता, कार्यकर्ता र साधारण सदस्यले आफ्नो दलको नाम, झन्डा, नेतृत्व र निर्वाचन चिह्नप्रति अगाध श्रद्धाभाव राख्छन्। दलको विधानको पालना गर्दै नेतृत्वमा पुग्ने भविष्य देखेर नै नागरिकहरू दलमा आबद्ध हुन्छन्। सरकारको कार्यपालिका र व्यवस्थापिकाका लागि हुने निर्वाचनले शासन व्यवस्थामा सरिक हुने अवसर दिने भएकाले दलको आबद्धता उज्ज्वल भविष्य निर्माणका आधारमा सदस्यहरूले हेर्ने गर्छन्। कुनै पनि देशको राजनीतिको मूल चरित्र सो देशको संविधानले परिभाषित गरेको हुन्छ। यसरी परिभाषित गर्दा राजनीतिक सिद्धान्तका आयामहरूको चर्चा गरिएको हुन्छ। लोकतान्त्रिक देशमा राजनीतिका खेलाडी राजनीतिक दलहरू हुन्छन्। राजनीतिक दलहरूको जन्म पनि राजनीतिक सिद्धान्तमा आधारित भएर हुन्छ। त्यसैले चाहे देशको राजनीति होस् वा राजनीति दलहरू होउन्, सबैको जीवन जीवन्त बनाउने प्रमुख आधार सिद्धान्त हो। निःसन्देह देशको राजनीतिका सञ्चालक राजनीतिक दलहरू नै हुन्। यस सन्दर्भमा राजनीतिक दलहरूमा सैद्धान्तिक निष्ठा अटल रहनु पर्छ। राजनीतिक दलहरूको सैद्धान्तिक निष्ठाले नै दलका नेता तथा कार्यकर्ताहरूमा निष्ठा, नैतिकता, आचरण, कर्तव्य, जिम्मेवारी, जवाफदेहिताजस्ता चरित्रप्रधान पक्षहरू सबल हुन्छन्। लोकतन्त्र, लोकतान्त्रीकरण र लोकतान्त्रिक संस्कार सुदृढ हुन्छ। लोकतन्त्रले आवधिक रूपमा आयोजना हुने निर्वाचनका माध्यमबाट राजनीतिक दललाई सत्तामा पुग्ने अवसर प्रदान गर्छ। सत्तामा पुगेको समयमा गरेको काम र परिणामका आधारमा जनताले आफ्नो अमूल्य मतमार्फत उनैलाई नवीकरण गर्ने वा नयाँ परिवर्तन गर्ने कार्य गर्छन्। लोकतन्त्रको यही सुन्दरताले सत्तामा पुग्ने नेता निरंकुश बन्न पाउँदैन। २०७२ असोज ३ मा वर्तमान नेपालको संविधान जारी हँुदा राजनीतिक दलका नेताहरूले नेपालमा विकास र समृद्धिको स्वर्णयुग सुरु हुने आश्वासन बाँडेको झलझली याद हुन्छ। एउटा सरकारको ठाउँमा तीन तीनवटा सरकारमार्फत जनताले सुरक्षा, न्याय र विकास पाउने भएकाले साँच्चिकै समृद्धिको नयाँ युग सुरु हुन्छ भन्ने कुरा पत्यारिलो लागेको थियो। २०७४ मा सम्पन्न तीनै तहको निर्वाचनमार्फत गठित सरकारले गरेका कामले भने जनता पटक्कै उत्साहित हुन सकेका छैनन्। सत्तारूढ दलका नेताका नातेदार, आफन्त र चरणभत्ताहरू लाभान्वित हुने परिवेश मौलाउँदै गएको देखिन्छ। यस पृष्ठभूमिमा सिद्धान्तबिनाको राजनीति फस्टाउन थालेको अवस्था छर्लंग हुन्छ। जुन देश र नागरिकका लागि दुर्भाग्य हो। स्थानीय तहका लागि आयोजित पहिलो निर्वाचनबाट निर्वाचित पदाधिकारीले स्थानीय सरकार के हो भन्ने सिक्दासिक्दै अवधि सकिएको छ। प्रथमपटक निर्वाचित पदाधिकारीलाई संघीयता र स्थानीय सरकारको चुरो कुरो सिकाउन खासै ध्यान दिइएन। संघ सरकारले आफूलाई केन्द्र सरकारकै रूपमा राख्न रुचायो। सहअस्तित्व, सहकारिता र समन्वयको मर्म सिकाउन र प्रयोगमा ल्याउन रुचि देखाएन। दलहरूका केन्दीय नेताहरूले पनि पहिलो कार्यकालका पदाधिकारीलाई प्रशिक्षण दिएनन्। जसले गर्दा पहिलोपटक निर्वाचित जनप्रतिनिधिले जे जानेका थिए, त्यही गरे। कसैले राम्रो गरे, कसैले ठिकै गरे। जे भए पनि संघ र प्रदेश सरकारभन्दा राम्रो गरे। हाल स्थानीय तहको दोस्रो निर्वाचन सम्पन्न भएर नयाँ निर्वाचित जनप्रतिनिधिले स्थानीय सरकारको नेतृत्व गर्न सुरु गरेको अवस्था छ। यसपालि ठूला राजनीतिक दलहरूले आआफ्ना दलसम्बद्ध निर्वाचित प्रमुख उपप्रमुखलाई एकै स्थानमा भेला गराएर प्रशिक्षण दिएको अवस्था छ। यसलाई सकारात्मक मान्नु पर्छ। स्थानीय सरकार सरकारकै रूपमा चलुन् भन्ने हो। कसरी चल्ने हुन् त्यो भने भविष्यले बताउला। प्रदेश सरकारको कुरा गर्दा संघीय सरकार परिवर्तन हुनासाथ प्रदेश सरकार पनि बदलिने अनपेक्षित अनुभव यसबीचमा भएको छ। संघ र प्रदेश सरकार स्थिर होउन् भन्ने जनताको चाहना राजनीतिक दलका नेताहरूले मिथ्या सावित गरिदिएका छन्। भविष्यतर्फ हेर्दा यही मंसिर ४ गते प्रतिनिधिसभा र प्रदेशसभाको निर्वाचन हुँदैछ। अहिले दलहरू जसरी पनि सत्ता कब्जा गर्ने रणनीतिमा लागेका देखिन्छन्। प्रत्येक दल स्वतन्त्र रूपले निर्वाचनमा सहभागी भएर जनताबाट पाउने मतका आधारमा आफ्नो हैसियत यकिन गर्नपर्नेमा सैद्धान्तिक धरातललाई लत्याएर राजनीतिक गठबन्धनमा दलहरू जोडिएका छन्। पहिले नै सिट भाग लगाएर निर्वाचनमा जाने तयारी गर्दैछन्। यसबाट जीवनभर आफ्नो पार्टी, झन्डा, निर्वाचन चिह्न र नेतृत्वप्रतिको अनुशासन भत्काएर शीर्ष तहले जुन निर्वाचन चिह्नमा भोट हाल्ने निर्देशन दिन्छन्, सोही निर्वाचन चिह्नमा भोट हाल्ने अवस्थामा गठबन्धन आबद्ध दलहरूले कसरत गर्दैछन्। दृश्य कस्तो हुने देखिन्छ भने जीवनभर रुख चिह्नलाई सर्वस्व ठानेको कांग्रेसको सदस्यले गोलाकार भित्रको हँसिया हथौडा चिह्नमा भोट खसाउनु पर्नेछ। यस्तै, माओवादी केन्द्रको सदस्यले रुख चिह्नमा भोट हाल्नु पर्नेछ। यस्तो अवस्था हुनु भनेको पार्टीको विधान, झन्डा, निर्वाचन चिह्नप्रतिको आस्था र विश्वासदेखि विच्छेद भएर नेतृत्वको आज्ञापालक हुनुमात्र हो। हुन त दलहरूले यो अभ्यास गत स्थानीय तहको निर्वाचनमा पनि गरेका हुन्। त्यसबखत कार्यकर्ता तहमा अनिच्छापूर्वकको आज्ञाकारिता वा विद्रोहको मनोविज्ञान प्रकट भएको हो। यसलाई केन्द्रीय स्तरका शीर्ष नेताहरूले खास वास्ता गरेका छैनन्। वास्तवमा राजनीतिक सिद्धान्तले दलका नेतालाई निष्ठाको राजनीति गर्न घचघच्याइरहेको हुन्छ। दलका नेताहरूमा सैद्धान्तिक विचलन हुँदा अरूबाट पाउने विश्वास गुम्ने खतरा रहन्छ। विश्वास सदा अटुट रहोस् भनेर नै सिद्धान्तबिनाको राजनीतिलाई महापाप भनिएको हो। नेपालका राजनीतिक दलहरूले सत्ताका निम्ति गरिरहेको गठबन्धनले नौलो चरित्र देखाउँदैछ। केन्द्रीय नेता सुरक्षित रहने र प्रदेश तथा स्थानीय तहका नेताहरूको नेतृत्वका लागि प्रतिपस्र्धा गर्ने अवसर अवरुद्ध पार्ने स्थिति बनाउँदै छ। राजनीतिक दलभित्र व्यक्तिको नेतृत्व विकासमा पनि सिद्धान्तको उच्च महŒव हुन्छ। व्यक्ति सिद्धान्तनिष्ठ हुँदा निजको चरित्र असल र क्षमता अब्बल हुन्छ। फलस्वरूप सेवाभाव प्रबल हुन्छ। अध्ययनशील दैनिकी हुन्छ। भविष्य निर्माणको चिन्तन हुन्छ। सधैं सकारात्मक ऊर्जा प्रवाह हुन्छ। जीवनलाई एक साहसी खेलको रूपमा ग्रहण गर्ने स्वभाव बन्छ। सन्तुलित जीवन जिउने आदत बस्छ। स्वयंको नवीकरण गर्ने बानी हुन्छ। सिद्धान्त, दर्शन, नीति, विचार, कार्यक्रमका माध्यमबाट राजनीति जीवन्त भइरहनु पर्छ। राजनीतिमा प्राण भर्ने उल्लेखित तŒवहरू डगमगाउँदा राजनीति पिँध नभएको लोटाजस्तो ढुलमुल भइरहन्छ। मूल्यमान्यता हराउँछन्। आस्था घट्छ। विश्वास गुम्छ। राजनीतिका प्रणेताहरूले सिद्धान्त र दर्शनलाई दरिलो गरी परिभाषित गरेका हुन्छन्। राजनीतिमा नीति र नेतृत्वको सर्वोपरि महŒव हुन्छ। नीति र नेतृत्व अभिप्रेरित हुने आधार सिद्धान्त र दर्शन हो भने लोकप्रिय हुने आधार विचार र कार्यक्रम हो। राजनीतिक दलहरूले आफ्ना कार्यकर्ता तथा सदस्यहरूलाई अरू दलको निर्वाचन चिह्नमा मतदान गर्ने निर्देशन दिन उन्मुख भइरहँदा गीता तृतीय अध्यायको ३५औं श्लोकमा रहेको स्वधर्मे निधनं श्रेयः परधर्मो भयावहः को स्मरण हुन्छ। हुन त सन्दर्भ फरक छ तर आसय भने मिल्छ। अर्थात् जीवनभर दृढ रहेको निर्वाचन चिह्न छोडेर अरूको निर्वाचन चिह्नमा मतदान गर्ने अवस्था आउनु भनेको भयावहको संकेत हो। अतः प्रत्येक राजनीतिक दल एक्लाएक्लै रूपमा जनताको अभिमतले परीक्षण हुने कुरा नै राजनीतिमा सिद्धान्तको परिपालना हो।"
बालबालिकाका लागि समय,"घर छेवैको बाटोबाट हाम्रो समुदायमा बस्ने करिब एक दर्जन ससाना बालबालिका लैजान मन्टेश्वरीको भ्यान बिहान ८ बज्दा नबज्दै ट्याँट्याँ टुँटँु गर्दै आइपुग्छ। भ्यानको आवाजसँगै घर पल्तिरको बच्चाको रुवाइ चर्किंदो सुनिन थाल्छ। त्यसअघि कामकाजी बाबुआमालाई बच्चाको खानपानको चाँजोपाँजो मिलाउन भ्याइनभ्याइँ देखिन्छ। बच्चालाई कहिले आधा पेट त कहिले भोकै झोला बोकाएर मन्टेश्वरी स्कुल नपठाए आमाबाबुको दिन नै अप्ठ्यारोमा पर्न सक्छ। आजभोलि यस्ता दृश्य सबैजसो टोलछिमेकमा देखिनु नौलो होइन। समाजशास्त्री चैतन्य मिश्र भन्छन्, पछिल्लो समय नेपालमा राजनीतिक परिवर्तनसँगै परिवारको आयतन, संरचना, जीविकोपार्जनका आधारलगायत परिवारभित्रका अन्तर्सम्बन्धमा पनि महŒवपूर्ण परिवर्तन भएको छ। चाहे संयुक्त परिवार होस् या एकल परिवार। बच्चा दुई वर्ष नपुग्दै घर राख्नुभन्दा विद्यालय, धाईआमा तथा परिवारका अन्य सदस्यको सहयोगबाट हुर्काउनु पर्ने बाध्यता अचेल धेरैको देखिन्छ। हरेक आमाबाबुलाई आफ्ना बालबच्चा कसरी स्वस्थ, खुसी र अब्बल बनाउने चिन्ता हुनु स्वाभाविक हो। सृष्टिको अनुपम सिर्जना सन्तानको स्नेह, मायाममता, स्याहारसम्हार सायदै कुन प्राणीले गर्छ होेला। यद्यपि व्यस्त र आधुनिक जीवनशैलीले वृद्ध बाबुआमालाई समय छुट्ट्याउन नसकेको नेपाली समाजमा अहिले आएर बालबच्चाको हेरचाह, लालनपालन ठूलो बोझ बन्दै गइरहेको छ। पोखराको सरकारी क्याम्पसमा प्राध्यापन गर्ने एक उपप्राध्यापक साथी गर्भवती अवस्थादेखि नै बच्चा जन्मेपछि कसरी व्यवस्थापन गर्ने भन्ने सम्बन्धमा चिन्तित छिन्। पहिलो बच्चा जन्माउँदा प्रसूति स्याहार बिदा सकिएलगत्तै बच्चालाई कहिले काठमाडौंमा माइतीका साथ कहिले आफैंले च्याप्दै निकै कठिनाइ झेल्दै हुर्काएको सम्झन्छिन्। सानो बच्चा स्याहार र जागिरको व्यवस्थापन एकातिर चुनौती बनेको छ भने अर्कोतर्फ बच्चा आफूबाट टाढा छोड्दा आधा मन बच्चातिर आधा आफूसँग हुन्छ। जसले गर्दा विभिन्न खालका तनाव झेल्नुपर्ने उनी बताउँछिन्। कामकाजी महिलाका लागि न कार्यालयमा गुणस्तरीय शिशु स्याहार केन्द्रको व्यवस्थापन छ न त अन्य सुविधा उपलब्ध छन्। आमाबाबुसँगै भएका बालबालिका पनि बाबुआमाको जागिर, घरायसी कामधन्दा, व्यवहारका अनेक झमेलाले गर्दा सन्तानसँग दूरी बढ्दै गइरहेको छ। जसको सिधा असर बालबच्चाको दिनानुदिन गर्ने क्रियाकलापमा सिधै देखिन्छ। हुर्किंदै जाँदा उनीहरूको रुचि अन्य उपलब्धिपूर्ण कामहरू गृहकार्य, संगीत, र अध्ययनमा दिने समय पनि घट्दै जान्छ। स्वस्थ वृद्धि विकासका लागि सन्तुलित आहारको जरुरी भएजस्तै उचित हेरचाहको अभाव, निद्रा र अन्य वातावरण अमिल्दो हुँदा उनीहरू अस्वस्थ हुन थाल्छन्। सही अभिभावकत्वको अभावमा बालबालिका राम्ररी सोच्न, सुत्न, पढ्न र लेख्न पनि सक्दैनन्। यसो हुँदा उनीहरूको सामाजिकीकरणको प्रक्रियामा समेत भिन्न प्रभाव पर्छ। छिमेकमै केही ससाना बालबालिकाका आमाबुवा वैदेशिक रोजगारीमा रहेका कारण मामाघरमा बाजेबज्यैसँग हुर्किरहेका छन्। खुवाउँदा, खेलाउँदा, पढ्नलेख्न बस्दा हरबखत मोबाइल या टेलिभिजन उनीहरूका निमित्त जरुरी वस्तु बनेको छ। बाजेबज्यैलाई मोबाइल र टेलिभिजनमा धेरैबेर झुन्डिनु राम्रो होइन भन्ने थाहा छ। नातिनातिनाको माग पूरा गर्न उनीहरू बाध्य हुन्छन्। यस्ता प्रशस्त उदाहरण हाम्रो समाजमा देखिन्छन्। लकडाउनमा बालबालिकाको शिक्षा प्रभावित भयो किनकि विद्यालयसम्म पुग्न सकेनन्। शिक्षा, स्वास्थ्यजस्ता आधारभूत आवश्यकताबाट वञ्चित रहे भनिए पनि कतिपय बालबालिकाका लागि भने लकडाउन आफ्ना आमाबाबुसँग गुणात्मक समय बिताउने अवसर बन्यो। आफन्त बहिनीको चारवर्षे छोरी स्कुल पठाउँदा हरेक १५१५ दिनको हाराहारीमा बिरामी पर्थिन्। तर, लकडाउनमा घरमा बस्दा खाना, पानी, समय सबै मिलेर होला सायद अस्वस्थ कम भइन्। बालबालिकालाई ठूलाहरूको जमघट हुँदा छुट्टै राख्ने, आफ्नो कोठामा जाउँ, उतै बस भनी प्रायः ठूलाहरूसँग घुलमिल हुनबाट वञ्चित गराइन्छ। हुर्किंदै गरेका कलिला बालबालिका स्वभावैले उत्सुक हुन्छन्। भिन्दै राखिदिए पछि उनीहरूले ठूलाका कुरा कसरी थाहा पाउँछन् ? के सिक्छन् ? यसै पनि हामीकहाँ महिला र बालबालिकाले प्रश्न गरेको राम्रो मानिँदैन। बालबालिकासँग घुलमिल कम हुँदा उनीहरूको भाषागत र भावनात्मक विकासका लागि महŒवपूर्ण रहने परिवारसँग अन्तत्र्रियाको गुणस्तर र परिमाणमा कमी भई बालबालिका कम बोल्ने, एकान्तमा बस्न रुचाउने, प्रविधिसँग बढी झुन्डिइरहने गर्छन्। घरमा छोराछोरीकै साथमा रहँदा बस्दा पनि स्क्रिनमा घण्टौं झुन्डिइरहने, बिदाको समयसमेत कार्यक्रम, साथीभाइ भन्दै कुदिरहने तर बच्चालाई घुमाउन, सिकाउन, कुराकानी गर्नसमेत नखोज्ने अभिभावक छन्। जसका कारण पनि बालबालिका दिनप्रतिदिन एक्लिँदै गइरहेका छन्। जीवनमा जतिसुकै सफलताको सिँढीमा उक्लिए पनि छोराछोरीका लागि समय छुट्ट्याउन सकिँदैन भने अभिभावक हुनुको दायित्व कसरी पूरा हुुन्छ र ? तैपनि अभिभावक स्वयं नै हामीले आज गरेको मेहनत, दुःख आफ्नो र सन्तानको भविष्यका लागि भन्न छुटाउँदैनन्। प्रा नोबलकिशोर राई भन्छन्, हरेक बालकहरू कल्पनाशील हुन्छन्। अनेक कुराहरू मनमा खेलाई रहन्छन्। उनीहरूका मनमा असंख्य कौतुहल जाग्छन्। बालसुलभ मानसिकतामा रहेको सुन्दर सपना, कल्पना र अनेक प्रश्नहरूको प्रेमपूर्वक उत्तर दिँदै जाने हो भने कुनै पनि बालक, परिवार र स्कुल या राज्यविरुद्ध लडाकु वा विद्रोही हँुदैन। विकसित देशहरूमा बच्चाहरूको स्वस्थ र सन्तुलित आहार, स्याहारसुसारका लागि सरकारले सामाजिक सुरक्षा भत्ता छुट्ट्याएको हुन्छ। जसले गर्दा बाबुआमालाई बच्चाको हुर्काइमा आर्थिक साथै मानसिक सहयोग मिल्छ। हाम्रो देशमा पनि अब ज्येष्ठ नागरिकलाई मात्र वृद्धभत्ता होइन, बालबालिकाका लागि बालभत्ता, बाल सुरक्षा कोषकोे समेत व्यवस्था गर्नेतर्फ सोच्ने कि ? यसै पनि शैशवकाल अव्यक्त र मस्तिष्कको विकास हुने समय पनि होे। जुन समयमा बालबालिकाका पीडा र समस्याहरूलाई बुझ्न सके र भ्याएसम्म समय दिऊँ।"
झापामा २७ खेलका लागि ४४९ खेलाडी छनोट,"झापा : झापा जिल्लास्तरीय खेलाडी छनोट प्रतियोगिताबाट झापामा २७ खेलका लागि ४४९ खेलाडी छनोट गरिएको छ। आसन्न नवौँ राष्ट्रिय खेलकुद प्रतियोगिता र प्रदेशस्तरीय खेलाडी छनोट प्रतियोगिताका लागि झापाबाट खेलाडी छनोट गरिएको हो। झापामा छनोट भएका खेलाडीले यही भदौ २४ देखि असोज ८ गतेसम्म सञ्चालन हुने १ नम्बर प्रदेशस्तरीय छनोट प्रतियोगितामा भाग लिनेछन्। त्यसका लागि झापाबाट ४४९ खेलाडी छनोट भएको झापा जिल्ला खेलकुद विकास समितिका कार्यालय सचिव विष्णु नेम्बाङले जानकारी दिए। मेची रंगशालासहित जिल्ला विभिन्न स्थानमा एक सातासम्म खेलाडी छनोट प्रतियोगिता भएको थियो। प्रतियोगितामा फुटबल, भलिबल, क्रिकेट, एथलेटिक्स, बक्सिङ, तेक्वान्दो, कराते, भारत्तोलन, टेबलटेनिस, कबड्डी, कुस्ती, ब्याडमिन्टन, उसु, जुडो, बास्केटबल, बुद्धिचाल, आईटीएफ तेक्वान्दो, सुटिङ, खो खो, पौडी, शारीरिक सुगठन, सेपात्राका, जिम्नाष्टिक, हक्की, साइक्लिङ र आर्चरीका खे समावेश गरिएको थियो। यता खेलाडी छनोट प्रतियोगिताको ५९औं राष्ट्रिय खेलकुद परिषद् दिवसको अवसर पारेर सोमबार एक औपचारिक कार्यक्रमको आयोजना गरी समापन गरिएको छ। झापा जिल्ला खेलकुद विकास समितिका अध्यक्ष भेषराज भण्डारी 'प्रशान्त' को अध्यक्षता तथा झापा प्रमुख जिल्ला अधिकारी छविलाल रिजालको प्रमुख आतिथ्यमा भएको समापन कार्यक्रममा कराते प्रशिक्षक दुर्गाराज निरौलाले सञ्चालन र समितिका कार्यालय सचिव विष्णु नेम्वाङले स्वागत मन्तव्य राखेका थिए। सोही अवसरमा झापा जिल्ला खेलकुद विकास समितिमा प्रशिक्षकको रूपमा लामो समय सेवा पुर्याएर सेवा निवृत्त हुनु भएका दुईजना प्रशिक्षकलाई सम्मान गरिएको थियो। हक्कीका प्रशिक्षक ज्ञानेन्द्र खड्का र तेक्वान्दोका प्रशिक्षक प्रदीप श्रेष्ठलाई सम्मान गरिएको हो। त्यस्तै राष्ट्रिय खेलकुद परिषद् दिवसको अवसर पारेर खेलकुद परिसर सरसफाइ गर्नुका साथै मेची रंगशालाका वरिपरि वृक्षारोपण समेत गरिएको थियो।"
विराटनगरमा पब्जी प्रतियोगिता,"विराटनगर : विराटनगरमा विश्वचर्चित मोबाइल भिडियो गेम पब्जीको ईस्पोर्ट्स प्रतियोगिता हुने भएको छ। भदौ १८ गते रेजरयाक्ट ईस्पोर्ट्स ग्रुपको आयोजनामा विराटनगरको पाञ्चालीस्थित सगरमाथा पार्टी प्यालेसमा प्रतियोगिता हुन लागेको हो। प्रतियोगितामा नेपालभरबाट १८ टिमको सहभागिता रहने आयोजकले जनाएको छ। आयोजकका अनुसार प्रतियोगितामा काठमाडौं, बुटवल, नेपालगन्ज, बिर्तामोड, पोखरा, दमक र विराटनगरका टोलीको सहभागिता रहने छ। एक टोलीमा चार जना खेलाडी रहने आयोजक समितिका सदस्य अनुराग क्षत्रीले जानकारी दिए। एकदिवसीय प्रतियोगिता आयोजना गर्न लागिएको हो। यसमा आठ वटा खेल हुन्छ। एउटा खेल २५ मिनेटको हुन्छ, उनले भने, सबै टोली एकैठाउँमा बसेर स्क्वाड खेल खेल्छन्। सहभागीमध्ये सर्वाधिक अंक ल्याउने टोलीले उपाधि जित्ने छ। प्रतियोगिताका विजेताले ५० हजार र उपविजेताले २० हजार नगद पुरस्कार पाउने छन्। यसैगरी तेस्रो हुने टोलीलाई १५ हजार र चौथोलाई १० हजार पुरस्कार प्रदान गरिने आयोजक समितिका सदस्य सन्दीप श्रेष्ठले जानकारी दिए। प्रतियोगिताका उत्कृष्ट खेलाडीले पाँच हजार रुपैयाँ पुरस्कार पाउने छन्। प्रतियोगिताको आरटीडी ईस्पोर्ट्स र सर्जिकल नुब युट्युब च्यानल र विभिन्न सञ्चारमाध्यमबाट प्रत्यक्ष प्रसारण हुनेछ।"
ब्याटिङ नचल्दा नेपाल केन्यासँग ७ रनले पराजित,काठमाडौं : केन्यासँगको टी२० अन्तर्राष्ट्रिय क्रिकेटअन्तर्गत चौथो खेलमा नेपाल पराजित भएको छ। नेपाली खेलाडीको ब्याट नचल्दा केन्यासँग ७ रनले पराजित भएको हो। टस जितेर ब्याटिङ गरेको केन्यालाई नेपालले १०१ रनमै आलआउट गरेको थियो। कप्तान सन्दीप लामिछानेले पाँच विकेट लिएपछि केन्या सस्तै रनमा आलआउट भएको थियो। १०२ रनको विजय लक्ष्य पछ्याएको नेपालले निर्धारित ओभरमा ९ विकेट गुमाएर ९४ रनमात्र बनाउन सक्यो। नेपालका लागि रोहित पौडेलले ४७ रन जोड्यो। अन्य कुनै खेलाडीले पनि दोहोरो अंकको रन ल्याउन सकेन। यससँगै नेपाल दुई खेलमा विजयी बन्दा केन्या पनि दुई खेलमा विजयी भएको छ। केन्यासँग अन्तिम टी२० खेल मंगलबार हुने छ।
