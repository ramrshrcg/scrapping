शीर्षक,विवरण
जलन रोकथाममा एकीकृत प्रयास,"सामान्यतः मानव शरीरको छाला तथा छालामुनिका कोषहरूमा तापक्रमको कारण पैदा हुने घाउचोटलाई जलन (वा पोलाई) भनेर बुझिन्छ। कुनै पनि प्रकारको ताप जस्तै आगोको ज्वाला, तातोपानीलगायत अन्य तातो झोलपदार्थ, तातोबाफ, तातोवस्तु, करेन्ट र एसिडका साथै अन्य रसायनिक पदार्थसँग शरीरको कुनै पनि भाग सम्पर्कमा आए वा ती वस्तु छोएमा जलन हुन्छ। जलनको क्षेत्र फराकिलो भएमा, यसको गहिराई ज्यादा भएमा वा शरीरको संवेदनशील भागमा जलन भएमा जलन प्रभावित व्यक्तिको अंगभंग हुन पुग्छ। कतिको त मृत्यु पनि हुन सक्छ। विश्व स्वास्थ्य संगठनका अनुसार बर्सेनि विश्वमा एक करोड १० लाख मानिस गम्भीर प्रकारका जलनको चपेटामा पर्ने गर्छन्। जलनकै कारण विश्वमा एक वर्षमा लगभग दुई लाख मानिसले ज्यान गुमाउँछन्। जलनका ९५ प्रतिशत घटना विश्वका न्यून तथा मध्य आय भएका मुलुकमा हुने गरेको पाइन्छ। विशेषतः अफ्रिका तथा दक्षिणपूर्वी एसिया क्षेत्रमा बढी जलनका घटना हुने गरेका छन्। नेपालमा पनि जलन एक प्रमुख स्वास्थ्य समस्या हो। सन् २००८९ मा स्वास्थ्य मन्त्रालयले प्रकाशन गरेको प्रतिवेदनअनुसार नेपालमा वर्षमा लगभग ५५ हजारलाई जलन हुने गरेको छ भने यसै कारण २१ सय जतिको मृत्यु हुने गरेको छ। विश्व स्वास्थ्य संगठनको प्रतिवेदनअनुसार नेपालमा हुने गरेको विभिन्न प्रकारका घाउचोटमध्ये जलन दोस्रोमा पर्छ। जलन भएमा मानिसलाई शारीरिक, मानसिक एवं सामाजिक असर पर्छ। जलनमा पर्ने व्यक्ति मात्रै नभई उसको परिवार, आफन्त र छरछिमेक पनि जलनको असरबाट प्रभावित हुन्छन्। नेपालमा जलन प्रभावितमध्ये ९० प्रतिशतभन्दा बढी आर्थिक रूपमा विपन्न परिवारका छन् (सगुन एन्ड इन्टरबर्नस्, २०१८)। जलनको उपचारका लागि लामो समय लाग्ने र प्रक्रिया पनि कठिन हुने हुँदा यसको उपचार खर्चिलो हुन्छ, जुन विपन्न परिवारले थेग्न सक्दैनन्। उल्लेखित अनुसन्धानले नेपालमा हुने झन्डै ९५ प्रतिशत जलनका घटनालाई रोकथाम गर्न सकिने देखाएको छ। तसर्थ, जलनको रोकथाम गर्नु नै सबैभन्दा उत्तम उपाय हो। यसका लागि मूलतः चारवटा विषयलाई सम्बोधन गर्नुपर्ने हुन्छः जलनसम्बन्धी अनुसन्धान तथा उचित योजना तर्जुमा, स्वास्थ्य शिक्षा कार्यक्रम, नीति तथा कानुन निर्माण र उपयुक्त भौतिक संरचना निर्माण। नेपालमा अहिलेसम्म राष्ट्रिय स्तरमा जलनसम्बन्धी कुनै अनुसन्धान हुन सकेको छैन। जलनको संख्या, प्रकार, जलन हुने स्थान, जलनको कारण र असर, यसबाट राष्ट्रलाई हुने हानी नोक्सानी आदिबारे तथ्यांक अद्यावधिक हुन सकेको छैन। जलनमा परेर उपचारका लागि अस्पताल आइपुगेका बिरामीबाट प्राप्त सूचनाका आधारमा जलनको तथ्यांक र अन्य विवरण पेस गर्ने गरिएको छ। जलनका सम्बन्धमा अहिले पनि सन् २००८९ मा स्वास्थ्य मन्त्रालयले प्रकाशन गरेको वार्षिक प्रतिवेदनको तथ्यांकलाई उधृत गर्नुपर्ने अवस्था छ। व्यवस्थित अनुसन्धानबिना जलनको वास्तविक अवस्था आकलन गर्न सकिँदैन। जलन रोकथामका लागि उचित योजना तर्जुमा गर्न सकिँदैन। तसर्थ, जलनको वास्तविकता पहिचान गर्न र जलन रोकथामका लागि उपयुक्त योजना तर्जुमा गर्न वैज्ञानिक अनुसन्धान गर्नुपर्छ। सरकारको तीनै तहमा जलनसम्बन्धी नियमित रूपमा सूचना अद्यावधिक गर्ने व्यवस्था मिलाउनुपर्छ। सन् २०१८ मा गरिएको अनुसन्धानले समुदाय तहमा ८८ प्रतिशत परिवारलाई जलनसम्बन्धी कुनै पनि जानकारी नभएको देखाएको छ। जलन के हो, यसका कारण केके हुन्, जलन भइहाले तत्कालै के गर्ने, जलन उपचारका लागि कुन अस्पतालमा लैजाने ? जस्ता कुनै पनि जानकारी समुदायलाई छैन। जलन हुँदा घाउमा गोलभेडा र आलुको लेप लगाउने, घाउमा गोबर, माटो पनि लगाउनेजस्ता अभ्यास यद्यपि कायम छ। गोबर, माटो र विषादी राखिएका गोलभेडाजस्ता वस्तुको प्रयोगले पार्नसक्ने असरबारे समुदायमा जानकारी छैन। जलन भइहालेमा उपचारका लागि जानुपर्ने जलनविशेष अस्पतालबारे धेरैलाई थाहा छैन। सोही अनुसन्धानले समुदाय तहमा कार्यरत स्वास्थ्यकर्मीमा पनि जलनको प्राविधिक ज्ञान नभएको देखाउँछ। तीन जिल्लाका ८० जनासँग अन्तर्वार्ता लिँदा उनीहरूमध्ये प्रत्येकले वर्षमा स्वास्थ्यसम्बन्धी २ देखि ३ वटा तालिममा सहभागी भएको पाइए तापनि हालसम्म कसैले पनि जलनविशेष तालिम नपाएको बताउँछन्। यसले स्वास्थ्य क्षेत्रमा जलनको समस्या प्राथमिकतामा परेको देखिँदैन। तसर्थ, जलन रोकथामका लागि समुदायमा जलनसम्बन्धी शिक्षा कार्यक्रम तत्कालै लागू गर्नुपर्छ। सर्वसाधारणलाई जलनले पार्ने शारीरिक, मानसिक र आर्थिक असरबारे जानकारी दिनुपर्छ। उनीहरूमा जलनसम्बन्धी ज्ञान, सीप र अभ्यासमा सकारात्मक परिवर्तन ल्याउनु अत्यावश्यक छ। जलन रोकथामका लागि चाल्नुपर्ने कदमबारे सबैलाई अभ्यस्त बनाउनुपर्छ। जलन भइहालेमा तत्कालै के गर्ने र थप उपचारका लागि कहाँ जाने भन्नेबारे जानकारी दिनुपर्छ। समुदाय तहमा सेवारत सम्पूर्ण स्वास्थ्यकर्मीलाई जलनको प्राथमिक उपचार तथा रोकथाम पक्षबारे दक्ष बनाई परिचालन गर्नु आवश्यक छ। जलन रोकथामका लागि अर्को महत्र्वपूर्ण कार्य हो, उपयुक्त नीति र कानुन निर्माण गरी त्यसको प्रभावकारी कार्यान्वयन। बिडम्बना नै मान्नुपर्छ, नेपालमा अहिलेसम्म जलनसम्बन्धी कुनै पनि नीति बनाइएको छैन। तसर्थ, जलनको प्राविधिक पक्षबारे जानकार अस्पताल, संघसंस्था र विज्ञहरूले नीति निर्माणका लागि पैरवी गर्नुपर्छ। स्थानीय, प्रदेश र संघ तीनै तहमा नीति बन्नु जरुरी हुन्छ। स्थान विशेष कतिपय जलनको प्रकृति र कारण फरक हुनेहुँदा स्थानीय सरकारले ती कुरालाई मध्यनजर गरी उपयुक्त नीति नियम बनाई लागू गर्नुपर्ने हुन्छ। विद्यालय तहदेखि नै जलनबारे शिक्षा दिने नीति आवश्यक छ। एसिड प्रहार गरेर, मट्टितेल खन्याएर वा करेन्ट लगाएर नियतवस गरिने जलन रोकथामका लागि कडा कानुन बनाउनुका साथै त्यसको अनिवार्य कार्यान्वयन गर्नुपर्छ। दोषीलाई कडा सजायको व्यवस्था गरिनुपर्छ। बजारमा गुणस्तरीय ग्यासचुल्हो, रेगुलेटर र हिटर मात्र बिक्री वितरण गर्नुपर्ने नीतिको आवश्यक छ। जलनका अधिकांश प्रभावित विपन्न परिवारका हुने र उपचार खर्चिलो पनि हुने हुँदा जलनको उपचार निःशुल्क बनाइनुपर्छ। धेरै जलनका दुर्घटना अनुपयुक्त भौतिक संरचनाको कारण हुने गरेका छन्। त्यसैले जलन रोकथामका लागि उपयुक्त भौतिक संरचना निर्माण तथा व्यवस्थापनमा ध्यान दिनुपर्ने हुन्छ। नेपालका अधिकांश ग्रामीण भेगमा चुल्हो जमिनमा (भुइँमा) बनाइएको हुन्छ, जसका कारण साना बालबालिका चुल्होको आगोमा परेर जलनको चपेटामा पर्छन्। तातो प्रेसरकुकर, कराई आदि छोइएर जलन हुने गरेको छ। यदि खाना पकाउने चुल्हो जमिनभन्दा ३ फिट अग्लो स्थानमा बनाउने हो र तातो वस्तु तथा पाकेको तातो खानेकुरा पनि जमिनभन्दा माथिको स्थानमा भण्डारण गर्ने व्यवस्था गर्ने हो भने नेपालमा हुने आधाभन्दा बढी जलनका घटना रोकथाम गर्न सकिन्छ। विद्युतीय इन्डक्सन चुल्होको प्रयोगले भान्साकोठामा हुने जलनका घटनालाई न्यूनीकरण गर्न सकिन्छ। जाडोयाममा शरीर न्यानो बनाउन आगो ताप्दा दूरी कायम राख्ने वा अन्य सुरक्षित तरिका अपनाउन सकिएमा आगो ताप्ने क्रममा हुने थुप्रै जलनका घटना रोक्न सकिन्छ। कारखाना, होटल, रेस्टुराँ र अन्य सार्वजनिक स्थलमा आगलागीसंकेत संयन्त्र जडान गर्नुपर्छ। बिजुली जडान तथा मर्मत गर्दा अनिवार्य रूपमा सुरक्षित मापदण्ड पालना गर्नुपर्ने नियम लागू गर्नुपर्छ। हाइटेन्सन लाइन बस्तीभन्दा टाढा सुरक्षित तरिकाले निर्माण गरिएमा विद्युतीय जलनका घटनालाई न्यूनीकरण गर्न सकिन्छ। बढ्दो जनघनत्वको चाप, अव्यवस्थित सहरीकरण, असुरक्षित भौतिक संरचना निर्माण आदिका कारण नेपालमा ठूला आगलागी हुने र यसबाट धेरैको संख्यामा मानिस हताहत हुने गरेका छन्। जलनका कारण हुने अपांगता, मृत्यु र यसबाट पैदा हुने आर्थिक समस्या तथा मानसिक पीडाका कारण हजारौं प्रभावित भइरहेका छन्। ज्ञानको अभाव, भौगोलिक विकटता आदिले गर्दा जलन प्रभावितले समयमा उचित उपचार सेवा पाउन सकेका छैनन्।"
महाभियोगको भविष्य,"अहिले प्रधानन्यायाधीश चोलेन्द्रशमशेर जबरामाथि लागेको महाभियोगप्रति चर्चा र चासो सर्वत्र छ। अब यसको विधि र प्रक्रिया कसरी अगाडि बढ्छ र कसरी टुंगिन्छ भन्ने चिन्ता नागरिक मात्र होइन, राष्ट्रिय तहमै छ। यसका असरहरू केके हुन्छन् भन्ने आमचासोको विषय बनेको छ। त्यसैले संविधान र कानुनमा भएका व्यवस्थाहरूसहित स्पष्ट पार्न आवश्यक भएको छ। नेपालको संविधानको धारा १०१ मा महाभियोग लगाउने व्यवस्था गरिएको छ। त्यो व्यवस्थाबमोजिम उपधारा (१) मा राष्ट्रपति र उपराष्ट्रपतिको महाभियोगसम्बन्धी व्यवस्था छ। धारा १०१ को उपधारा (२) मा अन्य संवैधानिक पदाधिकारीको सम्बन्धमा महाभियोग लगाउने व्यवस्था छ। त्यसमा प्रधानन्यायाधीश, सर्वोच्च अदालतका न्यायाधीश, न्यायपरिषद्का सदस्य र अन्य संवैधानिक अंगका प्रमुख र पदाधिकारीहरू पर्छन्। प्रधानन्यायाधीशको हकमा आकर्षित हुने उपधारा भनेको धारा १०१ को उपधारा (२) हो। जसअनुसार अहिले महाभियोगको प्रस्ताव दर्ता भई महाभियोग सिफारिस समितिसमक्ष पुगेको छ। जुन महाभियोग सिफारिस समिति (जुन सिफारिस समिति नै प्रतिनिधिसभा नियमावली २०७५ को नियम १६२ बमोजिम गठन हुन्छ) ले आफ्नो काम प्रारम्भ गरेको छ। जसले निलम्बन हुन पुग्नु भएका प्रधानन्यायाधीश चोलेन्द्रशमशेर जबरालाई उपस्थित गराएर ४३ वटा प्रश्न निर्धारण गरेर सोध्ने काम गरिसकेको छ। शुक्रबार अन्तिममा प्रतिप्रश्नहरू पनि सोध्ने काम भएको छ। यस बीचमा विभिन्न वरिष्ठ अधिवक्ता नेपाल बारका पूर्वअध्यक्षहरू लगायतका पदाधिकारीलाई संसद्को प्रतिनिधिसभामा बोलाएर उहाँहरूको पनि विचार लिने काम भइसकेको बुझिएको छ। आम चासोको कुरा कारबाही के हुन्छ ? भन्ने छ। २०७९ असोज १ गते प्रतिनिधिसभाको आयु समाप्त भइसकेको छ। २ गते बन्द सूची पेस गर्ने कार्यसूची निर्वाचन आयोगले राखेको छ। त्योभन्दा अघिल्लो दिन अर्थात् असोज १ गते आयु समाप्त हुने भएकाले यो स्थिति के हुन्छ ? भन्ने चासो सर्वत्र हुनु स्वाभाविक बनेको हो। सिफारिस समितिले सिफारिस गरिसकेको पनि छैन। उसलाई सिफारिस गर्न नियमावलीले तीन महिनाको अवधि दिएको छ। तीन महिनाभित्र उसले सिफारिस गर्ने हुँदा त्यो अवधि पनि बाँकी नै छ। बाँकी हुँदैखेरि त्यसको आयु समाप्त हुने अवस्था आइसके छ। त्यसैले ती सदस्यहरू पनि प्रतिनिधिसभाकै सदस्य भएको हुनाले सिफारिस समितिका सदस्यहरू पनि कायम नरहने अवस्था हुन्छ। त्यसैले महाभियोगका सम्बन्धमा निकास दिने अर्को धारा यहाँ उल्लेख गर्न उपयुक्त ठान्छु। प्रधानन्यायाधीश चोलेन्द्रशमशेरले जेजति बदमासी गर्नुभयो, त्यस बदमासीको विरोध भएको हो। यस कारण जति मान्छे उहाँका विरोध उत्रिएका थिए, ती सबैप्रति अहिले उहाँ खनिनु भएको छ। संविधानको धारा १०१ को उपधारा (६) मा के भनिएको छ भने उपधारा (२) बमोजिम महाभियोगको कारबाही प्रारम्भ (प्रधानन्यायाधीश उपर प्रारम्भ हुने महाभियोगको कारबाही) भएपछि नेपालको प्रधानन्यायाधीश वा सर्वोच्च अदालतका न्यायाधीश, न्यायपरिषद्का सदस्य, संवैधानिक निकायका प्रमुख वा पदाधिकारीहरूले त्यस्तो कारबाहीको टुंगो नलागेसम्म आफ्नो पदको कार्य सम्पादन गर्न पाउने छैन भन्ने कुरा संविधानको धारा १०१ (६) ले प्रस्ट रूपमा उल्लेख गरेको छ। प्रतिनिधिसभा नियमावली २०७५ को परिच्छेद १९ मा महाभियोगसम्बन्धी व्यवस्था गरिएको छ। जसअन्तर्गतको नियम ६१ देखि ६७ सम्ममा महाभियोगको प्रस्तावमाथि हुने कारबाहीसम्बन्धी व्यवस्था छन्। प्रतिनिधिसभाको आयु समाप्त भएर गइसकेपछि त नियम ६५ (३) बमोजिम महाभियोगका ती प्रस्तावहरू स्वतः निष्क्रिय हुन्छन् भन्ने कुरा छ नि भन्ने चर्चा उठेका छन्। यसले आमजनसमुदायमा एउटा अन्योल छाएको छ। तर, त्यो कुरा होइन। त्यो नियम ६५ (३) को व्यवस्था परिच्छेद १० र ११ अन्तर्गतका प्रस्तावहरू पारित हुन नसकेमा स्वतः निष्क्रिय हुन्छ भन्ने व्यवस्थालाई चाहिँ बुझ्न नियम ६९ लाई पनि सँगै बुझ्नु पर्ने हुन्छ। यो नियमले परिच्छेद १० र ११ लाई एकातिर र प्रतिनिधिसभा नियमावलीका अरू परिच्छेदहरूलाई अर्कोतिर गरी दुई प्रकारमा विभाजन गरेको छ। परिच्छेद १० र ११ मा भएका कुराको हकमा नियम ६५ (३) बमोजिम ती प्रस्तावहरू पारित भएनन् भने समाप्त हुन्छन्। तर, अन्य परिच्छेदका कुराहरूमा तत्तत् परिच्छेदमा लेखिएबमोजिम नै हुन्छ भनेर नियम ६९ ले भनेको छ। परिच्छेद १९ मा पर्ने महाभियोगसम्बन्धी प्रस्ताव परिच्छेद १० र ११ भित्र पर्दैन। त्यसभित्र नपरेपछि नियम ६५ (३) को स्वतः निष्क्रिय हुने व्यवस्था यो प्रस्तावको हकमा लागू हुने कुरो भएन। अर्कोतर्फ, जसरी नियम ६५ को (३) मा यो प्रस्ताव पारित नभएमा, टुंगो लाग्न नसकेमा वा पारित हुन नसकेमा स्वतः निष्क्रिय हुन्छ भन्ने व्यवस्था गरियो, त्यस्तै व्यवस्था परिच्छेद १९ अन्तर्गतको कार्यविधिमा किन गरिएन त ? नियम ६५ (३) को व्यवस्था लेख्न जान्ने विधायकले वा त्यो नियम बनाउने संस्थाले नियम ६९ मा पनि त्यस्तो व्यवस्था राख्न सक्थ्यो नि। महाभियोगसम्बन्धी प्रस्ताव पारित नभए स्वतः निष्क्रिय हुन्छ भन्ने व्यवस्था राख्न सक्थ्यो तर त्यो किन राखिएन भने यो स्थायी प्रकृतिको कुरा हो। यो परिच्छेद १० र ११ जस्ता संसदीय गतिविधिमा सीमित हुने कुरा होइन, एउटा उच्चस्तरको पदाधिकारीमाथि आरोप लागेपछि त्यसको टुंगो लाग्नुपर्छ। किन पनि पर्छ भने आरोप लागेर पास भयो भने उहाँले भोलि निवृत्त हुँदा पाउने सुविधा नपाउने स्थिति हुन्छ। होइन, महाभियोगको प्रस्ताव पारित हुन सकेन भने उहाँमा कुनै पनि अयोग्यता सिर्जना हुँदैन र आफ्नो पूर्ववत अवस्थामा फर्किने अवस्था हुन्छ। त्यस कारणले गर्दा पनि यो महाभियोग प्रस्तावचाहिँ पारित हुने वा नहुने कुराको टुंगो लाग्नुपर्छ। त्यो टुंगो लगाउने भनेको प्रतिनिधिसभाले हो। जुन विषय तत्काल उपस्थित सदस्य संख्याको दुईतिहाइले पारित गरेमा महाभियोग प्रस्ताव पास हुन्छ। पारित भएन भने पहिले कै अवस्थामा फिर्ता हुन्छ। यसो भनिरहँदा सिफारिस समितिले आफ्नो सिफारिस प्रतिनिधिसभामा पेस गर्न पठाउन सक्छ। यदि प्राप्त भयो भने प्रतिनिधिसभाले त्यसउपर विचार गर्नुपर्ने अवस्था हुन्छ। अहिलेको प्रतिनिधिसभा नरहेपछि अब हुने निर्वाचनबाट बन्ने प्रतिनिधिसभाले त्यो कुरो विचार गर्नेछ। त्यतिबेला दुईवटा प्रक्रिया हुन्छ, एउटा प्रक्रिया महाअभियोग सिफारिस समितिले पठाएको प्रतिवेदनमा संशोधन गर्ने कुरा राख्न पनि सक्छन् वा त्यसलाई विशेष कुराहरूमा ध्यान दिँदै पुनः प्रतिवेदनबारे समितिले छलफल गरोस् भनेर सोही समितिमै फिर्ता पठाउन पनि सक्छ। फिर्ता भएर गयो भने सिफारिस समितिले सात दिनभित्र आफ्नो प्रतिवेदन फेरि पठाउनुपर्छ। त्यसरी पठाइसकेपछि प्रतिनिधिसभामा पारित गरियोस् भन्ने प्रस्ताव पेस हुन्छ र निर्णय हुन्छ भनी कार्यविधिमा तोकिएको छ। त्यसले गर्दा सर्वोच्च अदालतले आफ्नो वेबसाइटमा राखेको चोलेन्द्रशमशेर जबराको जन्ममितिअनुसार उमेर हदको कारणले मंसिर २७ गतेदेखि निवृत्त हुने पक्का छ। मंसिर २६ गतेसम्म मात्र उहाँ बहाल रहने अवस्था भएको हुनाले त्यो मितिसम्ममा प्रतिनिधिसभाको निर्वाचनबाट प्रतिनिधिसभाको गठन हुन सकेन वा महाभियोगको प्रस्ताव कारबाही अगाडि बढ्न सक्ने अवस्था भएन भने पनि संविधानको धारा १०१ को उपधारा (६) बमोजिम उहाँले काम गर्न पाउने अवस्था हुँदैन। निलम्बित अवस्थामै त्यतिबेलासम्म रहनुपर्छ। उमेरका कारणले त्यति बेला निवृत्त भइसकेपछि के हुन्छ त ? त्यो प्रस्ताव प्रतिनिधिसभामा रहने हुनाले उहाँ निवृत्त भए पनि त्यो महाभियोगको प्रस्ताव पारित हुने र नहुने विषयमा प्रतिनिधिसभाले निर्णय गरेर यसको निक्र्योल गर्नुपर्छ। निक्र्योल गर्दा पास भयो भने जबराले निवृत्त भइसके पछाडि कुनै सुविधा पाउनु हुन्न। पास भएन भने सुविधा पाउने हकबाट बञ्चित गर्न मिल्दैन। जबरासँगै जोडिएको अर्को सन्दर्भ। जबरा स्वयं अभियोग लागेको मान्छे हुनुहुन्छ। अरू व्यक्तिलाई लाग्ने अभियोग अरू अदालतमा मुद्दा चल्छ। प्रधानन्यायाधीश संवैधानिक अंगको न्यायिक निकाय न्यायपालिकाको प्रमुख भएको हुनाले त्यो शब्द महाभियोग राखिएको हो। आफैं अपराधबाट बच्न खोज्ने, अपराधलाई घटाउन खोज्ने, आफूलाई निरपराध सावित गर्न खोज्ने उहाँको प्रयत्न हुन्छ। अरू मुद्दामा पनि सहप्रतिवादीले अर्को प्रतिवादीलाई बोलेको वा पोलेको कुरा अरू प्रमाणले पुष्टि नभएसम्म त्यो कुरालाई प्रमाणमा लिनुहँुदैन भन्ने व्याख्या भएको छ। हाम्रा धेरै मुद्दाहरूमा सर्वोच्च अदालतबाटै त्यस्ता सिद्धान्तहरू स्थापित भएका छन्। त्यस मानेमा जबराले उठाएका प्रश्नहरूमा विचार हुन सक्ने वा विश्वास गर्न सक्ने, नसक्ने भन्ने कुरा अरू कुराले समर्थित गर्छ भने सक्छ नत्र सक्दैन। बयानको क्रममा जबराले बोलेका कुरा जति सुनेको छु त्यसमा कुनै पनि तथ्य, घटना वा मिति आदि आएको छैन। मनमा आएको कुरा फर्माएर बोल्नु भएको छ। कुन मितिमा आएर कसले भेटे ? तिनले कहिले आएर भेटे ? कहाँ भेटे अनि कसरी कुराकानी गरे ? आदिबारे जुन घटनाको परिदृश्य आउने हो, यो परिदृश्य आउनु पथ्र्यो। तर, त्यसरी आएको छैन। जबराले मलाई भेट्न आएका थिए मात्र भनेर पुग्दैन। सर्वसाधारण जनताले पनि जान्ने बुझ्ने गरी यो मितिमा त्यो ठाउँ, त्यो समयमा यो किसिमले गएका र भेटेका रहेछन् भन्ने सत्यतथ्य प्रमाण आएको हो भने त्यसमा विश्वास गर्नुपर्ने अवस्था हुन्छ। तर, आजसम्म त्यस्ता कुराहरू आएको थाहा पाएको छैन। जबराले जेजति बदमासी गर्नुभयो, त्यस बदमासीको विरोध भएको हो। यस कारण जति मान्छे उहाँका विरोध उत्रिएका थिए, ती सबैप्रति अहिले उहाँ खनिनु भएको छ। ती विरोधीलाई कटाक्ष गर्ने हिसाबले मात्रै जबराले ती कुरा बोल्नु भएको पाइन्छ। जबराले बोलेका कुनै पनि तथ्य र प्रमाणले सत्यता सावित हुन सकेको छैन। वरिष्ठ अधिवक्ता उप्रेती संविधानविद् एवं नेपाल बार एसोसिएसनका पूर्वउपाध्यक्ष हुन्।"
समृद्धिमा विज्ञान कूटनीति,"हरेक देशको उन्नति र विकासमा विज्ञान र प्राविधिक शिक्षाको ठूलो महत्त्व छ। नयाँ ज्ञान विज्ञानका अनुभव र सीपहरूलाई नयाँ पुस्तामा हस्तान्तरण गर्नुपर्छ। हरेक देशको उन्नति र विकासमा विज्ञान र प्राविधिक शिक्षाको ठूलो महत्व छ। मानव सभ्यताको विकासको क्रममा जीवनलाई सहज बनाउन आफूले भोगेका अनुभव र प्रयोगबाट विस्तारै प्रविधिहरूको विकास हुँदै आयो। नयाँनयाँ ज्ञान विज्ञानका अनुभव र सीपहरूलाई नयाँ पुस्तामा हस्तान्तरण गर्न तिनलाई सांकेतिक रूपमा र पछिबाट क्रमशः लिपिहरूको विकास हुँदै जाँदा अभिलेखीकरणको कार्य आरम्भ भयो। त्यसैको फलस्वरूप पुर्खाका ज्ञान, विज्ञान र सीपका कुराहरूलाई पढ्न र बुझ्न सकेका छौं। विज्ञान प्रविधिका विभिन्न आयामलाई समेटिएका पुर्खाहरूले जगेर्ना गरेका मौलिक कुराहरूलाई संरक्षण गर्दै, स्तरोन्नति गर्दै लैजाने र तिनको माध्यमबाट विभिन्न क्षेत्रमा व्यवसायीकरण गर्न सके आर्थिक उन्नतिमा उल्लेखनीय भूमिका निर्वाह गर्न सकिन्छ। नेपालमा औपचारिक रूपमा विज्ञानशिक्षाले स्थान पाएको बल्ल सय वर्ष पुगेको छ। तत्कालीन त्रिभुवन चन्द्र कलेजमा १९७६ सालबाट विज्ञान विषयमा प्रविणता प्रमाणपत्र तहको अध्ययन अध्यापन सुरु भएको पाइन्छ र स्नातक तहको पढाइ २००४ सालबाट सोही कलेजमा सुरु भएको थियो। संसारका विकसित देशहरूको विज्ञान शिक्षाको इतिहासलाई अध्ययन गर्ने हो भने कैयौं वर्ष पुराना विश्वविद्यालय र तिनैमा प्राप्त गरेको ज्ञान विज्ञान र प्रविधिले आधारभूत संरचनागत विकाससँगै आधुनिक शिक्षाको तहसम्म मार्ग निर्देशन गरेको छ। त्यस हिसाबले भन्ने हो भने हाम्रो देशको उच्च शिक्षाको इतिहास जम्मा १०० वर्ष पुरानो छ। विश्वविद्यालयको इतिहास ६ दशक हाराहारीको छ। विज्ञान प्रविधि नीति देशको आवश्यकतालाई बोध गरेर बनाउने हो र कार्यान्वयनमा लैजाने हो भने ढिलै भए पनि हामीले गति समात्न सक्नेछौं र अगाडि बढ्न सक्छौं। सन् १९९९ जून २६ देखि जूलाई १ सम्म हंगेरीको बुडापेस्टमा संयुक्त राष्ट्र संघको आह्वानमा युनेस्कोले आयोजना गरेको विश्व विज्ञान सम्मेलनबाट आआफ्नै प्रकारले देशहरूले विज्ञान दिवस मनाउन थालेको पाइन्छ। त्यो सम्मेलनको उद्देश्य विज्ञान प्रविधिलाई जहाँ जुन अवस्थामा सिर्जित भएको भए तापनि मानव कल्याण र मानवताका लागि आदानप्रदान गर्नुपर्छ भन्ने नै थियो। नोभेम्बर १० लाई विश्व विज्ञान दिवसको रूपमा मनाइ रहँदा नयाँ उत्पन्न तथा भए गरेका विज्ञानका विषयहरूलाई जनसमक्ष ल्याएर चर्चा गर्नु आवश्यक छ। हामीले पनि हाम्रो विज्ञान इतिहासको पक्षलाई केलाएर असोज १ गते राष्ट्रिय विज्ञान दिवस मनाउँदै बृहत् छलफल गर्नु आवश्यक छ। हुन त २०७० असोज १ बाट विज्ञान दिवस मनाउन सुरु गरिएको सन्दर्भ छ। नेपाली रसायनशास्त्री अमृतप्रसाद प्रधानको अगुवाइमा २०१३ असोज १ बाट विज्ञान विषय मात्रै पढाइ हुने गरेर पब्लिक साइन्स कलेज खुलेको थियो। उक्त कलेजका प्राचार्य अमृतप्रसाद प्रधान कार्यक्रममा भाग लिन अमेरिकाको न्युयोर्क जान हिँडे। सो क्रममा भारतको बम्बईबाट उडेको एयर इन्डियाको विमान स्विट्जरल्यान्ड हुँदै उड्दै गर्दा युरोपको आल्पस पर्वतमा २०२२ माघ ११ गते दुर्घटनाग्रस्त भयो। उनको त्यही दिवंगत भयो। सो विमानमा भारतका प्रख्यात परमाणु वैज्ञानिक होमी जहांगिर भाभालगायत १७० जनाको निधन भयो। विज्ञानका नक्षत्र अमृतको निधनले नेपालले ठूलो धक्का सहनु पर्यो। नेपालमा विज्ञान शिक्षा धेरै पहिलदेखि त्रिभुवन चन्द्र कलेज (पछिबाट त्रिचन्द्र कलेज) मा हुँदै आएको हो। राष्ट्रिय विज्ञान दिवस पब्लिक साइन्स कलेजको स्थापना दिवसलाई पारेर मनाउन थालियो। प्राचार्य प्रधानको निधनपश्चात् उक्त कलेजको नाम परिवर्तन गरी अमृत साइन्स कलेज राखियो। जसलाई छोटकरीमा अस्कल भनिन्छ। १०औं विज्ञान दिवस मनाइरहँदा नेपालमा विज्ञानप्रविधिको गहिरो समीक्षा हुनु आवश्यक छ। हाम्रा विश्वविद्यालयहरू पठनपाठन, पाठ्यक्रम, प्रयोगशाला तथा अनुसन्धानको पाटो यी सबै विषयहरूमा खुला बहसको माग गर्छ। सरकारले विज्ञान प्रविधिको पाटोलाई कसरी बुझेको छ ? देशलाई अग्रगामी दिशामा अघि बढाउन के कस्ता नीति तथा कार्यक्रम ल्याएको छ ? बजेट कति र कसरी विनियोजन गरेको छ ? सबै कुरा जनसमक्ष आउनुपर्छ। देश विकासका लागि नभई नहुने प्राविधिक जनशक्ति उत्पादन गर्न विज्ञान शिक्षाको अति नै महत्त्व भएको कुरा स्थापित सत्य हो। यो कुनै दिन विशेषमा मात्र सम्झिने र चर्चा गर्ने विषय नभएर वर्षैभरि अन्योन्याश्रित हिसाबले गाँसिएको विषय हो। जनमानसमा विज्ञान प्रविधिको महत्व स्थापित गर्न र छलफलको मुख्य विषय बनाउन राष्ट्रिय विज्ञान दिवस मनाइन्छ। विज्ञान कूटनीतिको माध्यमबाट नेपाली जनशक्तिको ज्ञान र सीप अभिवृद्घि र उत्पादनमा ठूलो सहयोग जुट्न सक्छ। बिदेसिएका प्राज्ञिक व्यक्ति सबै र खासगरी वैज्ञानिक र अनुसन्धानविदहरूलाई नेपाल भित्र्याउनुपर्छ। देशमा रहेका प्राकृतिक स्रोतसाधनहरूको पहिचान र त्यसमा अनुसन्धान गरी खास तथ्यहरू पत्ता लगाएर राष्ट्रलाई उच्चतम प्रतिफल दिन भनेर विज्ञान प्रविधिसम्बन्धी अनुसन्धान केन्द्र, अध्ययन संस्थान र विश्वविद्यालयहरू खोलिएका हुन्छन्। तर, अहिले तिनमा बिना तयारी धमाधम उच्च शैक्षिक संस्थाहरू खोलिँदै गरेको, भवनहरू भाडामा लिएर कार्यालयहरू स्थापना गरिँदै गरिएको अवस्था छ। दलगत राजनीतिमा लागेर उच्च तहमा पुगेका राजनीतिकर्मीहरूलाई विभिन्न किसिमले रिझाएका नाता पर्ने मानिसको नियुक्ति पनि भइराखेको छ। वैज्ञानिक अनुसन्धानका लागि भनेर खोलिएका संस्थाहरू रूग्ण बन्दै गइराखेका छन्। नेपाल विज्ञान तथा प्रविधि प्रज्ञा प्रतिष्ठान (नास्ट) को भूमिका उल्लेख्य बन्न सकिराखेको छैन। कोरोना कालमै पनि हात निर्मलीकरण गर्ने झोल (सेनिटाइजर) र अक्सिजन भण्डारण गर्ने सिलिन्डर बनाएको महसुस गर्न सकेको स्थिति छैन। केही परिणाममुखी कार्य गर्न वैज्ञानिकहरूलाई वृत्ति विकास र बढुवाबाट बञ्चित बनाइएको अवस्था छ। देशको सबैभन्दा पुरानो र अत्यधिक भार वहन गरिराखेको ६ दशक पहिलेबाटै विज्ञानका विभिन्न विषयको पढाइ भएको त्रिभुवन विश्वविद्यालयको व्यावहारिक विज्ञान तथा प्रविधि अनुसन्धान केन्द्र (रिकास्ट),त्रिविका केन्द्रीय विभागहरू तथा क्याम्पस स्तरका प्रयोशालाहरू पनि आवश्यक संशाधनको कमिले गर्दा रुग्ण छन्। विज्ञान दिवस मनाइँदै गर्दा यी विषयहरूमा ध्यान दिन सकिएन र सरकारको तर्फबाट उचित ध्यान दिइएन भने यस्ता दिवसहरू कर्मकाण्डी मात्र बन्न जाने कुरामा शंका छैन। नेपालमा नयाँ खुलेका विश्वविद्यालयहरूले स्थानीय आवश्यकतालाई ध्यानमा राखेर नयाँ किसिमका शैक्षिक कार्यक्रमहरू सञ्चालन गर्नुपर्छ। अधिकांशमा उही त्रिभुवन विश्वविद्यालयका कार्यक्रम नै सञ्चालन गर्ने भएपछि नयाँ खुलेका विश्वविद्यालयहरूले विद्यार्थी र अभिभावकको उल्लास मनकासाथ विश्वास प्राप्त गर्न सकेको देखिँदैन। नेपाल र विश्वमा चाहिएका, मागहरू भएका विषयहरू समेटेर नयाँनयाँ कार्यक्रम सञ्चालन गर्दा सरकारी अनुदानमा मात्रै निर्भर नरहीआफ्नो छुट्टै प्रकारले आर्थिक जोहो गर्न सक्ने पनि मेसो मिल्न सक्थ्यो। नेपाल सरकारले नयाँ विश्वविद्यालयहरूलाई पनि त्रिविका समानान्तर संस्थाको रूपमा उभ्याउन खोजेको प्रतित हुनु राम्रो मान्न सकिँदैन। राष्ट्रलाई चाहिएको दक्ष जनशक्ति उत्पादनमा नयाँ खुलेका शिक्षण संस्थाहरूले २१औं शताब्दीको मागलाई पूरा गर्ने गरी कार्यक्रम र पाठ!क्रम ल्याउन नसक्ने हो भने बेरोजगार उत्पादन गर्ने संस्थाको रूपमा नगनिएलान् भत्र सकिन्न। हाम्रा विज्ञानसम्बन्धी विभिन्न शैक्षिक संस्था स्तरोन्नतिमा लाग्नुको विकल्प छैन। यसका लागि चाहिने जनशक्ति र बजेटको कुरामा सरोकारवाला पक्षले पन्छिन मिल्दैन। शैक्षिक संथाहरूलाई दक्ष जनशक्ति चाहिएको छ तर आवश्यक तालिम र ज्ञान लिएर स्वदेश फर्किआएका, विद्यावारिधि गरेका जनशक्तिलाई विश्वविद्यालयहरू र शिक्षा, विज्ञान तथा प्रविधि मन्त्रालयले चिन्न सकेको छैन। नेपाली विश्वविद्यालय तथा अनुसन्धान केन्द्रहरूमा अनुसन्धानको स्तर उकास्न सरकारका तर्फबाट उल्लेख्य लगानी गर्नु आवश्यक छ। सरकारले विज्ञान कूटनीतिमार्फत विज्ञान र प्रविधिको क्षेत्रमा नयाँ लगानी भित्र्याउन विशेष रणनीति बनाउनुपर्छ। विदेशका प्रसिद्ध वैज्ञानिक संस्थाहरूसित वैज्ञानिक आदानप्रदान गर्नुपर्छ। विज्ञान कूटनीतिको माध्यमबाट नेपाली जनशक्तिको ज्ञान र सीप अभिवृद्धि र उत्पादनमा ठूलो सहयोग जुट्न सक्छ। बिदेसिएका प्राज्ञिक व्यक्ति सबै र खासगरी वैज्ञानिक र अनुसन्धानविद्हरूलाई नेपाल भित्र्याउनु पर्छ। विदेशी वैज्ञानिकहरूको सहकार्यमा पनि अनुसन्धान कार्यलाई अगाडि बढाउन राजदूतावासमार्फत सम्बन्धित देशका शिक्षण संस्थाहरूमा पहल गर्नसक्ने उच्च स्तरका बौद्धिक व्यक्तित्वहरूले नेतृत्व गर्ने अवस्था हुनुपर्छ। अनिमात्र विज्ञान कूटनीतिले सार्थकता पाउने छ। विज्ञान र प्रविधिमा लगानीको विस्तारः समुन्नति र समृद्धिको आधार भत्रे दसौं राष्ट्रिय विज्ञान दिवसको नारा सार्थक हुनेछ।  भुसाल रसायनशास्त्र केन्द्रीय विभाग, त्रिभुवन विश्वविद्यालयका प्राध्यापक हुन्।"
परिवारप्रतिको जिम्मेवारी,"नेपालको स्वास्थ्य सेवामा लामो समयदेखि सक्रियताका साथ सञ्चालनमा रहेको एक महत्वपूर्ण कार्यक्रम हो परिवार नियोजन। पछिल्लो समयमा परिवार नियोजनलाई अझ स्पष्ट बनाउँदै परिवार योजना भनिएको छ। हरेक वर्ष सेप्टेम्बर १८ का दिन परिवार योजना दिवस बनाउँदै आएको छ। हरेक व्यक्ति र दम्पतीहरूले स्वेच्छिक रूपमा सूचित छनोटहरूमा आधारित गुणस्तरीय परिवार नियोजनका विधिहरू प्रयोग गरेर उनीहरूको प्रजनन आवश्यकता र अधिकारहरू पूरा गर्ने सुनिश्चित गर्ने उद्देश्यले यस वर्ष पनि राष्ट्रिय परिवार योजना दिवस मनाइँदैछ। यस वर्षको नारा व्यवस्थित परिवार हाम्रो अधिकारः हामी सबै जिम्मेवार छ। किशोरकिशोरी, आप्रवासी, लैंगिक अल्पसंख्यक र अन्य जोखिममा परेका समूहहरू जस्ता समुदायमा विशेष ध्यान केन्द्रित गरी सबै व्यक्तिमा आधारित स्वेच्छिक, गुणस्तरीय परिवार नियोजन सेवाहरूमा समतामूलक र अधिकारमा आधारित पहुँचका लागि नेपाल सरकारले बिभिन्न कार्यक्रम सञ्चालन गर्दै आएका छन्। नेपाल सरकारले नयाँ संघीय परिप्रेक्ष्यमा परिवार योजनासम्बन्धी नीति र रणनीतिहरूलाई सुदृढ गर्न तथा स्रोत परिचालन गर्न विभिन्न सहयोगी साझेदारसँग पनि सहयोग लिएको छ। परिवारसम्बन्धी सचेतना र सेवा सुधार गर्न सार्वजनिकनिजी स्वास्थ्य तथा गैरस्वास्थ्य क्षेत्रहरूलाई समावेश गर्दै आएको छ। सरकारले परिवार नियोजन सेवालाई सधैं आवश्यक र महत्वपूर्ण मानेको देखिन्छ। परिवार नियोजन सेवालाई संविधानमा मौलिक हकको रूपमा नै समावेश गरेको छ। यसलाई जनस्वास्थ्य ऐन २०१८ अन्तर्गत आधारभूत स्वास्थ्य सेवा प्याकेजमा समावेश गरिएको छ। सुरक्षित मातृत्व र प्रजनन स्वास्थ्य ऐन २०१८, सुरक्षित मातृत्व र प्रजनन स्वास्थ्य नियमन २०२०, १५औं राष्ट्रिय योजना साथै सुरक्षित मातृत्व रोडम्याप (२०२०२०३०) ले पनि परिवार योजना अधिकारको उपलब्धता र पहुँचलाई जोड दिएको छ। नेपालमा आधुनिक परिवार नियोजनका सेवाहरूमा महिला बन्ध्याकरण (मिनिल्याप), पुरुष बन्ध्याकरण (भ्यासेक्टोमी), इन्प्लान्ट (ज्याडेल), कप्पर टि, ३ महिने सुई (डिपो, संगिनी), खाने चक्की र कन्डम (पुरुष कन्डम), उपलब्ध छन्। यी साधन सरकारले निःशुल्क उपलब्ध गराउँदै आएको छ। परिवार नियोजन सेवाको पहुँच समुदाय स्तरमा पुर्याउन आमा समूह तथा महिला स्वयंसेविकाहरू समेतलाई परिचालन गरेको छ। जसले समुदायमा महिला र दम्पतीहरूलाई जानकारी र शिक्षा प्रदान गर्छन्। उनीहरूले पुरुष कन्डम र खाने चक्कीहरू वितरण गर्छन्। दुर्गम क्षेत्रमा परिवार नियोजन सेवाहरू स्याटेलाइट क्लिनिकहरू, विस्तारित भ्रमण सेवा प्रदायकहरू र मोबाइल शिविरमार्फत प्रदान गरिँदै आएको छ। बन्ध्याकरण सेवाहरू निश्चित सेवा केन्द्रहरूबाट तथा निर्धारित शिविरमार्फत प्रदान गरिने गरेको छ। नेपालमा परिवार नियोजनका सेवाहरू निजी र व्यावसायिक एनजीओ सञ्चालित क्लिनिककेन्द्र, निजी क्लिनिक, फार्मेसी, अस्पताल र शैक्षिक अस्पतालहरू लगायतका माध्यमबाट पनि प्रदान गरिँदै आएको छ। स्वास्थ्य मन्त्रालयको २०७७७८ को वार्षिक प्रतिवेदनअनुसार परिवार योजना हालका प्रयोगकर्ता महिला बन्ध्याकरण ३८ प्रतिसत छ। अहिलेको अवस्थामा महिला बन्ध्याकरण नै सबैभन्दा रुचाएको देखिएको छ। त्यसपछि इम्प्लान्ट १८, डेपो १४, पुरुष बन्ध्याकरण ११, खानेचक्की ७, कन्डम ६ र कप्पर टी ६ प्रतिशतले प्रयोग गर्ने गरेकोे प्रतिवेदनले देखाएको छ। यसअघि नेपाल जनसांख्यिक स्वास्थ्य सर्वेक्षण (एनडीएचएस) र नेपाल बहुसूचक क्लस्टर सर्वेक्षणजस्ता राष्ट्रिय स्तरको सर्वेक्षणले महिला बन्ध्याकरणपछि डेपोलाई दोस्रो सबैभन्दा मनपर्ने विधिको रूपमा देखाएको छ। तर, वार्षिक प्रतिवेदनले इम्प्लान्टलाई दोस्रो सबैभन्दा प्रयोग गरिएको विधिको रूपमा देखाएको छ। तथ्यांकहरूले परिवार नियोजनका विधिहरूमा इन्प्लान्टको प्रयोग बढ्दो प्रवृत्तिमा रहेको देखाउँछ भने कन्डम र भ्यासेक्टोमीको प्रवृत्ति घट्दै गएको छ। सबै प्रदेशमा विगत वर्षका तुलनामा २०७७७८ मा सबै आधुनिक विधिको वर्तमान प्रयोगकर्ता बढेका छन्। प्रदेश १, कर्णाली प्रदेश, सुदूरपश्चिम प्रदेशमा विगतका वर्षको तुलनामा बढ्दो प्रवृत्ति देखिएको छ। प्रतिवेदनअनुसार गर्भपतन सेवा प्राप्त गरेका तीनचौथाइभन्दा बढी महिला (७७ प्रतिशत) ले परिवार नियोजनका साधन प्रयोग गरेका छन्। गर्भपतनपछिको परिवार नियोजनका साधनको प्रयोग सन् २०७६७७ मा रहेको ७३ प्रतिशतबाट ७७ पुगेको हो। २०७६७७ को तुलनामा २०७७७८ मा प्रयोग हुने साधनको प्रयोग बढेको छ। लामो समयका लागि प्रयोग गरिने साधनको प्रयोग स्थिर छ। परिवार नियोजनका प्रयोगकर्ताको संख्यामा वृद्धि भएको छ। राष्ट्रिय स्तरमा आधुनिक परिवार नियोजन प्रचलन दर ३७ बाट गत आवमा ३९ प्रतिसत पुगेको छ। २०७७७८ को वार्षिक प्रतिवेदनले आधुनिक परिवार नियोजन प्रचलन दर मधेस प्रदेशमा सबैभन्दा बढी ४३ प्रतिशत र गण्डकीमा सबैभन्दा कम ३३ प्रतिशत रहेको देखाएको छ। नेपालको जनसंख्या वृद्धिदर तथा प्रजनन दरमा कमी आएको जनगणना २०७८ को प्रारम्भिक नतिजाले देखाएको छ। परिवार नियोजनका साधनको प्रयोग ५० प्रतिशत नपुगे पनि प्रजनन् दर १९ मा झरेको छ। प्रजनन दर र जनसंख्या वृद्धिमा भएको गिरावटलाई सकारात्मक माने पनि परिवार नियोजन सेवाको प्रयोगलाई सकारात्मक मान्न सकिँदैन। जनस्वास्थ्यको मौलिक सेवाअन्तर्गत राखिए पनि खपत कम हुनुले सेवाको गुणस्तर, रिपोर्टिङका कमजोरी र समयानुसार परिमार्जित गर्न नसकिएको हो भन्ने धेरैलाई लागेको हुनसक्छ। स्वास्थ्य सचेतना बढाउनुपर्ने र सेवाहरू सीमान्तकृत समुदायहरूमा पुर्याउनुपर्ने आवश्यकता देखिन्छ। थोरै र जन्मान्तरले आमा र बच्चा स्वास्थ्य राम्रो हुन्छ। बच्चालाई राम्रो स्याहार गर्न सकिने, पोषणयुक्त खाना अनि स्वास्थ्य वातावरणले बिमारी कम हुने तथा स्वास्थ्यमा हुने खर्चमा कमी आउने हुन्छ। अन्ततः परिवार योजनाले आर्थिक, सामाजिक, स्वास्थ्य, शिक्षा हरेक क्षेत्रको प्रगति र सन्तुलनमा प्रत्यक्षअप्रत्यक्ष रूपमा मद्दत गरेको हुन्छ। राज्यले पनि उच्च महत्व दिनुपर्छ।"
