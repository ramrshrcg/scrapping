शीर्षक,विवरण
फोहोर सभ्य समाजको लाज,"स्थानीय निर्वाचन २०७९ का परिणाम आइसकेको छ। जनप्रतिनिधिले काम सुरु गरिसकेका छन्। पाँच वर्षमा राम्रो काम गर्नेहरू दोहोरिए भने चित्तबुझ्दो लोकरिझ्याइ काम नगरेकाले पुनः निर्वाचित हुन सकेनन्। काठमाडौंलगायतका पालिकामा प्रमुख तथा अध्यक्ष र सयौं जनप्रतिनिधि स्वतन्त्रकै रूपमा निर्वाचित भए। काठमाडौंका मेयर बालेन साह सिसडोल, बञ्चरेडाँडालगायत फोहोर व्यवस्थापन र डम्पिङ साइटको अवलोकण भ्रमण गरिसकेका छन्। देशको पुनर्संरचनापछि ६ महानगरपालिका, ११ उपमहानगरपालिका र २ सय ७६ नगरपालिका गरी २ सय ९३ सहर घोषणा भएका र करिब ६५ प्रतिशत जनता सहरमा बसोबास गर्न थालेका छन्। देशमा एक होइन, बिनापूर्वाधार र योजना आठवटा राजधानी बनेका छन्। फोहोरमैला पारिवारिक तथा आर्थिक क्रियाकलापको उपज हो। आधुनिक युगको सहरीकरण, औद्योगीकरण तथा नव जीवनशैलीको पाश्र्वप्रभावकै रूपमा फोहोर व्यवस्थापन ज्वलन्त चुनौती बन्दैछ। नेपालमा जनसंख्या वृद्धिसँगै भवन निर्माण, सवारीसाधन र उपभोग्य वस्तुको तीव्र विस्तारले वातावरणीय तथा पर्यावरणीय सन्तुलन खल्बलिएको छ। खानेपानीको अभाव छ, ढल निकासको व्यवस्था छैन। अव्यवस्थित सहरीकरणले राजधानी मात्र होइन ठूला मध्यम मात्र होइन साना सहरहरू पनि अत्यन्तै कुरूप तथा फोहोर बनाएको छ। बढ्दो सहरीकरण र जनसंख्यासँगै फोहोर व्यवस्थापनको काम चुनौतीपूर्ण बन्दै गइरहेका बेला फोहोर व्यवस्थापनका लागि तथाकथित अत्याधुनिक फोहोर प्रशोधन केन्द्र अझै सार्थक भएका छैनन्, सपनामै छन्। एडीबीले करिब एक दशकपहिले गरेको नेपालको अध्ययनमा प्रतिव्यक्ति दैनिक औसत फोहोर उत्पादन ३ सय १७ ग्राम छ। जसअनुसार स्वास्थ्यजन्य तथा औद्योगिक फोहोरबाहेक वार्षिक नगरजन्य फोहोर २ करोड १८ लाख बढी मेट्रिक टन उत्पादन हुन्छ। उत्पादित फोहोरमा २० देखि २५ प्रतिशत पुनर्प्रयोग भएको देखिन्छ भने अन्य अव्यवस्थित रूपमा विसर्जन हुने गरेको छ। ५० प्रतिशतभन्दा बढी फोहोर कुहिने खालका हुन्। मात्रा र प्रकारमा धेरै फरक आइसकेको छ। तुरुन्तै व्यवस्थापन नगरे एकातिर दुर्गन्ध आउने, रोगव्याधिको खतरा हुन्छ। अर्काेतिर जैविक मल, कम्पोस्ट मल, बायोग्यास बनाउन सकिँदैन। नकुहिने फोहोरमध्ये ३० देखि ४० प्रतिशतलाई पुनर्चक्रण र पुनप्र्रयोग गर्न सकिन्छ। यी गर्न नसकिने १० देखि २० प्रतिशत नकहिने फोहोरलाई ल्यान्डफिलमा लान र वातावरणीय सरक्षाका साथ विसर्जन गर्न सकिन्छ। स्वास्थ्य संस्थाबाट निस्कने फोहोरमा १० देखि १५ प्रतिशत संक्रामक र ७० देखि ९० प्रतिशत हानिकारक हुन्छन्। नियमले हानिकारक फोहोरलाई संक्रमणमुक्त बनाएर व्यवस्थापन गर्नुपर्नेमा सामान्य फोहोरमा सिधै मिसाई सफा नदी किनारमा थुपारिन्छ। यसरी थुपार्दा वातावरण, समाज र नदी पनि संक्रमित र दुर्गन्धित भएका छन्। अस्पतालको फोहोर कुल फोहोरको एक प्रतिशत जति भएता पनि निकै संक्रामक र खतरनाक हुन्छ। चिकित्साजन्य फोहोरमैलामध्ये ७५ देखि ८५ प्रतिशत अन्य घरेलुजन्य फोहोरमैला जस्तै हुने भए पनि बाकी अत्यन्तै हानिकारक हुन्छन्। अत्यन्तै हानिकारक फोहोरमैला सुरक्षित तवरले व्यवस्थापन नगर्ने हो भने वा घरेलु फोहोरसँगै मिसिन गएमा सहरी वातावरण एवं जनस्वास्थ्य, जीवजन्तुमा हानि पुग्छ र ठूलो प्रकोप फैलिन सक्छ। विश्व स्वास्थ्य संगठनले सन् २००२ मा मेडिकल वेष्ट भनेर प्रयोग भएका सामग्रीहरू, रोगको निदान, उपचार, खोप, अनुसन्धान, जैविक कीटाणु उत्पादन गर्ने प्रयोगशाला तथा प्रयोगशालाबाट फ्याँकिने बिरामीको दिसा, खकार, पिसाब, रगत, बिर्य, तन्तु, सुईं तथा ब्लेडलाई लिएको छ। मेडिकल वेस्ट अत्यन्तै संक्रामक र शिघ्र फैलिने हुन्छ, वातावरणीय स्वास्थ्यका लागि ठूलो चुनौती उत्पन्न गर्न सक्छ। तसर्थ हरेक क्लिनिक र अस्पताललाई फोहोर संक्रमणमुक्त बनाएर मात्र बाहिर निकाल्न बाध्यकारी बनाएको छ। निजी क्लिनिक तथा अस्पताल सञ्चालन तथा स्तरवृद्धि मापदण्डले तर व्यवहारमा अन्य नियम कानुनझै कागजमै सीमित छ। सबै महानगर, उपमहानगर तथा नगरउन्मुख सहरहरूमा न त व्यवस्थित बसोबास छ न त योजनाबद्ध पूर्वाधार निर्माण नै। नेपालका हरेक नगर क्षेत्रमा मानवीय संकट बढ्दो छ। सार्वजनिक स्थान र सडकपेटीमै भान्साको फोहोर, शौचालयको फोहोर, वीर्ययुक्त कण्डम, महिनावारीमा प्रयोग भएका प्याड, पोलिथिन, प्लास्टिकजन्य कागज छन्। यस्तै, सामान, म्याद गुज्रेका औषधि, खाद्यपदार्थ, कीटनाशकहरू, होटलका बासी खाना, चुरोटका ठुटा, मदिराका बोतल, सवारीसाधनजन्य फोहोर, कवाडी, पशुपतिका मल तथा मृत जनावर नै देखिन्छन्। गर्मी तथा वर्षायाममा त झन् फोहोरमा झिंगा र थुप्रोबाट पानी, रस बगिरहेका हुन्छन्। फोहोरको डंगुरबाट झिंगा, लामखुट्टे, मुसा, चरा तथा गाडीका पाङ्ग्रा, जुत्ता चप्पलबाट वरिपरि तथा घरभित्र संक्रमण पुग्छ। रसाएको फोहोर पानी तथा अन्य जीवजन्तुबाट पानीका स्रोतहरू पनि संक्रमित हुन्छन्। जसबाट कीटजन्य, पानीजन्यलगायतका संक्रमणहरूले महामारीको रूप लिन सक्छन्। दूषित पानीका कारण जन्डिस, हैजा, झाडापखाला, आऊ, हेपाटाइटिस, टायफाइड र छालाजन्य तथा एलर्जिक समस्याहरू र मौसमी रोगहरू जस्तै शीतलहर र विभिन्न फ्लुको प्रकोप भइरहेको छ। यथेष्ट शारीरिक व्यायामको अभावमा मोटोपनाको समस्या, मुटुरोग, मधुमेह, उच्च रक्तचाप, हृदयाघातजस्ता दीर्घरोगहरू बढ्दो छन्। एचआईभी, औलो, क्षयरोगको संक्रमणको जोखिम बढ्दो छ। वायु प्रदूषण, मानसिक तनाव, धूमपान, मद्यपान, लागूऔषध सेवन, हिंसा, लुटपाट, अस्वस्थकर खाना, ताजा हरियो सागपात र फलफूलको कमीले गर्दा सहरियाहरूको जीवन प्रत्येक पल जोखिमपूर्ण बन्दै गइरहेको पाइन्छ। सहरी क्षेत्रमा फोहोर व्यवस्थापन चुनौती बनिरहेका बेला काठमाडौंको गोर्कणेश्वर नगरपालिकाले घरघरबाट निस्कने फोहोरलाई धुवाँरहितरूपमा जलाउने जापानी प्रविधिको इन्सिनरेटर जडान गरी आधुनिक प्रविधिबाट फोहोर व्यवस्थापन गर्न सुरु केही महिनादेखि गर्दैछ। मेसिनले निस्केको धुवाँलाई मेसिनभित्रै फिल्टर गरेर धुवाँ शुद्धीकरण गरी मानिसले प्रयोग गर्न सक्ने बाफको रूपमा बाहिर फाल्छ। दैनिक २५ टन कुहिने र नकुहिने दुवै फोहोर सुकाएर जलाएर खरानी बनाउन सक्छ। एक सय किलो फोहोर जलाउँदा एक किलो मात्र खरानी निस्कन्छ। फोहोरलाई पुन: प्रयोग, पुनर्निर्माण र कम गर्ने गरी तीन भागमा विभाजन गर्दैं शून्य फोहोर र थ्रीआररिडक्सन, रियुज र रिप्रोडक्ट सिद्धान्तमा आधारित भएर प्लान्ट बनाइनु जरुरी छ। अन्तमा, सडक, चौक र गल्लीको फोहोर सभ्य समाजका लागि लाज हो। प्रत्येक घर, अस्पताल, कारखाना, संघसंस्थाहरूले आफ्नो फोहोर आफैं जम्मा गरेर व्यवस्थापन गर्ने जिम्मेवारी लिनुपर्छ। फोहोर व्यवस्थापन प्रत्येक नागरिकको कर्तव्य हो।"
"बजेटमा प्राथमिकता, व्यवहारमा बेवास्ता","आर्थिक वर्ष २०७९८० को बजेट नेपालको कृषि क्षेत्रको रूपान्तरण गरी उत्पादन वृद्धि र रोजगारी सिर्जना गर्ने, निर्यात प्रवद्र्धन र आयात प्रतिस्थापन गर्नेगरी ल्याइएको छ। यस्तै, अर्थतन्त्रलाई आत्मनिर्भर बनाउने र निरपेक्ष गरिबी निवारण गर्ने नीतिगत सोचका साथ कृषिलाई पहिलो प्राथमिकतामा राखेर तर्जुमा गरिएको दाबी सरकारको छ। जसअनुसार कृषि क्षेत्रको रूपान्तरण र रोजगारी वृद्धिः निरपेक्ष गरिबीको अन्त्य र आर्थिक समृद्धि भन्ने नारा नै तय गरिएको छ। साथै यो आर्थिक वर्षलाई आत्मनिर्भरताका लागि कृषि उत्पादनको राष्ट्रिय अभियान वर्ष को रूपमा घोषणा पनि गरिएको छ। कृषि क्षेत्रको रूपान्तरण गर्ने लक्ष्यसहित कृषिलाई पहिलो प्राथमिकतामा राखेर प्रस्तुत गरिएको बजेटमा कृषिका लागि ५५ अर्ब ९७ करोड बजेट विनियोजन गरिएको छ। जुन कुल बजेटको ३१२ प्रतिशत हो। यद्यपि कृषि र पशुपन्छी दुवैका लागि ५९ अर्ब ८९ करोड ८७ लाख विनियोजन गरिएको छ, जुन कुल बजेटको ३३४ प्रतिशत हो। नेपालको अर्थतन्त्रमा कृषिको महत्त्वलाई ध्यानमा राखेर कृषि क्षेत्रलाई व्यावसायीकरण, बजारीकरण र यान्त्रिकीकरण गर्न आर्थिक वर्ष २०७९८० को बजेटमा कृषिलाई ५० प्रतिशत बजेट छुट्ट्याउन प्रतिनिधिसभा अन्तर्गतको अर्थ समितिले सुझाएको थियो। अघिल्लो आर्थिक वर्ष कृषिका लागि कुल राष्ट्रिय बजेटको २७४ प्रतिशत विनियोजन गरिएको थियो। यसो त हरेक वर्ष सरकारले नीति तथा कार्यक्रम प्रस्तुत गर्दा होस्, बजेट प्रस्तुत गर्दा होस् अथवा आवधिक योजना तर्जुमा गर्दा होस्, ती सबैमा कृषिलाई प्राथमिकतामा राख्दै नै आएको छ। तर कार्यान्वयन भने सोअनुरूप हुन सकेको छैन। कृषिलाई दिइएको प्राथमिकता सरकारी कागजमै सीमित छ। फलस्वरूप कृषि उत्पादन वृद्धि हुन नसकेर बर्सेनि तीन खर्बभन्दा बढीको कृषिवस्तु आयात भइरहेको छ। भन्सार विभागको तथ्यांकअनुसार आर्थिक वर्ष २०७७७८ मा ३ खर्ब २४ अर्बको कृषिवस्तु आयात भएको छ। चालू आर्थिक वर्षको १० महिनामा ३ खर्ब २६ अर्बको कृषिवस्तु आयात भएको छ। यो तथ्यांकमा नेपालको दयनीय कृषिको प्रतिविम्ब झल्किन्छ। कृषिको अवस्था दयनीय बन्दै जानुका पछाडि धेरै कारण छन्। मल र बिउका लागि किसानले आन्दोलन नै गर्नुपर्ने स्थिति यथावत् छ। सिँचाइका लागि उसैगरी किसानले सरकारलाई गुहार्दै आएका छन्। देशका धेरैजसो साना किसानले आर्थिक अभावका कारणले खेतीमा आधुनिक प्रविधिको प्रयोग र यान्त्रिकीकरणलाई सहजै स्वीकार्न सकेका छैनन्। विशेषगरी साना किसानको बाहुल्यले गर्दा ऋणै लिएर खेती गर्ने साहस पनि ती किसानले गर्न सकेका छैनन्। कृषि ऋणको सहज उपलब्धताभन्दा यसको सही उपयोग हुन नसक्दा कृषि उत्पादनमा अपेक्षित वृद्धि हुन सकेको छैन। त्यसमाथि कृषि र किसानलाई हेर्ने समाज र राष्ट्रको दृष्टिकोण नै संकुचित छ। कृषि सम्मानित पेसा हुन सकेको छैन। कृषि उपेक्षित छ भने किसान निराश छन्। बजेटमा प्राथमिकता दिइए पनि व्यवहारमा बेवास्ता गरिएको छ कृषिलाई। नेपाल कृषिप्रधान देश थियो भनेर पढ्नुपर्ने दिन नआओस् भन्ने चाहने हो भने राज्यले कृषिलाई प्राथमिकतामा राखेर नीति, रणनीति र कार्ययोजना बनाउनुपर्छ । विदेशबाट फर्किएका हजारौं युवाले कृषिमा आधुनिकीकरण, व्यवसायीकरण र यान्त्रिकीकरण गर्न ऋण खोजिरहेका छन्। तर बैंक तथा वित्तीय संस्थाहरूको कागज मिलाउने प्रक्रिया नै तिनको लागि प्रतिकूल बनिदिँदा ती युवा ऋण पाउनबाट बञ्चित भइरहेका छन्। परिणामतः केही हुन सकेको छैन। निर्वाहमुखी कृषि प्रणालीलाई व्यावसायिक र प्रतिस्पर्धात्मक कृषि प्रणालीमा रूपान्तरण गर्न नसकेसम्म कृषिबाट किसानको जीवनमा परिवर्तनको अपेक्षा गर्न सकिन्न र कृषिमा युवाको आकर्षण पनि बढ्न सक्दैन। उत्तम खेती, मध्यम व्यापार र कनिष्ठ नोकरी भनेर हाम्रा पुर्खाले कृषिलाई एउटा आदर्श उद्यमको रूपमा बुझेका थिए। अहिलेको पुस्ता खेतीको कुरा होइन कुराको खेती गर्छन्। विशेषगरी हाम्रो राजनीतिक वृत्तमा कुराको खेती राम्रैसँग मौलाएको छ। राजनीति नै खेती भएको छ। अहिले समय उल्टिएको छ। अहिले त उत्तम राजनीति, मध्यम व्यापार र कनिष्ठ खेती भएको छ। अरू देशमा हेर्ने हो भने कृषिमा धेरै परिवर्तन भएको पाइन्छ। कृषिमा आधुनिकीकरण, व्यावसायीकरण र यान्त्रिकीकरण गरेर धेरै देशले आर्थिक समृद्धि हाँसिल गरिसकेका छन्। जम्माजम्मी ११ प्रतिशत जनता कृषिमा संलग्न रहेको देश इजरायलले सम्पूर्ण जनसंख्याका लागि पर्याप्त हुने खाद्यान्न उत्पादन गर्छ र निर्यातसमेत गर्छ। तर अझै पनि दुई तिहाइ जनसंख्या कृषिमा संलग्न रहेको नेपाल भने कृषिवस्तुकै लागि आयातमा निर्भर छ। योभन्दा ठूलो विडम्बना अरू के हुन सक्छ ? अरू देशले कृषिबाट थोरै समयमा आर्थिक समृद्धिको धेरै ठूलो फड्को मारिसक्दा पनि दुई तिहाइ जनता कृषिमा संलग्न नेपालमा चाहिँ कृषि सधैं जीवननिर्वाहको पेशामा सीमित भइराख्नु र अर्थतन्त्र सधैं परनिर्भर भइरहनुको मुख्य कारण कृषिप्रति नेता, नीतिनिर्माता र कार्यान्वयनकर्ताहरूको गम्भीर प्रतिबद्धता र गम्भीर उत्तरदायित्वको अभाव नै हो। राज्यले नहेर्दा किसान स्वयंले उत्पादक, वितरक र बिक्रेताको भूमिका निर्वाह गर्नुपर्ने बाध्यता छ। यो भूमिका निर्वाह गर्ने क्रममा राज्यको कुनै सहयोग र सहुलियत पनि उपलब्ध छैन। बरु बिचौलियालाई राज्यको संरक्षण छ, तर कृषि र किसानलाई छैन। त्यसैले किसान निराश छन्। यही निराशाको परिणाम हो कृषिको गिर्दो अवस्था। किसानले दुःखले उत्पादन गरेको वस्तुलाई सहजै बजारसम्म पुर्याउने र बिक्री गर्ने व्यवस्था गरिदिएर किसानले आफ्नो उत्पादनको उचित मूल्य पाउने वातावरण निर्माण गरिदिने हो भने कृषि र किसानले हौसला पाउँथ्यो। उत्पादन वृद्धिमा टेवा पुग्थ्यो। कृषिमा आत्मनिर्भर बन्न मद्दत पुग्थ्यो। तर त्यसो हुन सकेको छैन। राज्यले कृषिलाई बचाउने र किसानलाई कृषिमा टिकाउने नीति अँगाल्नुपथ्र्यो। अहिले युवाको रेमिट्यान्सले अर्थतन्त्र धानेको साँचो हो। त्यसो भनेर कृषिलाई अवमूल्यन गर्नु मुर्खता हुनेछ। अझै पनि राष्ट्रिय अर्थतन्त्रमा कृषिकै हिस्सा सर्वाधिक छ। कृषि नेपाली राष्ट्रिय अर्थतन्त्रको मेरुदण्ड हो भने रेमिट्यान्स टेको मात्रै हो। मेरुदण्डलाई कमजोर बनाएर टेकोको भरमा अर्थतन्त्र चलाउन खोज्नु बुद्धिमानी हुनै सक्दैन। त्यसैले देशको नेतृत्व तहले कुराको खेती होइन खेतीको कुरामा जोड दिनुपर्छ। राज्यले कृषिका नाउँमा धेरै खर्च गरिसक्यो, तर अपेक्षित उपलब्धि हासिल नहुनुमा कार्यान्वयन पक्षको कमजोरी मुख्य कारण बनेको छ। कृषिका नाउँमा धेरै वटा अल्पकालीन र दीर्घकालीन योजना बनिसके। बीसवर्षे कृषि विकासको नीतिगत रूपरेखा २०४८, दीर्घकालीन कृषि योजना २०५१२०७१ देखि कृषि विकास रणनीति २०७२२०९२ पनि बने। राष्ट्रिय कृषि नीति २०६१ पनि बन्यो। तर यी कुनैको पनि सकारात्मक प्रभाव परेको देखिएन। कार्यान्वयन नै प्रभावकारी ढंगमा हुन सकेन। कागजमा सीमित बने। विदेशी विज्ञहरूले बनाएका ती योजना र रणनीतिहरूले नेपालको कृषि र नेपाली किसानको समस्या र आवश्यकतालाई सम्बोधन नै गर्न सकेनन्। कृषिको दिगो विकासका लागि राष्ट्रिय नीति, योजना र रणनीतिहरूको कार्यान्वयनमा राष्ट्रिय प्रतिबद्धताको पनि खाँचो छ। कुल गार्हस्थ्य उत्पादनमा सर्वाधिक योगदान रहेको र दुई तिहाइ जनसंख्या आबद्ध भएको कृषि क्षेत्र आर्थिक समृद्धि हासिल गर्ने मूल आधार हो। उच्च र समावेशी आर्थिक वृद्धिमा योगदान पुर्याउने क्षेत्र भएकोले यसको वैज्ञानिक ढंगले सुधार तथा रूपान्तरण गर्ने विगतका प्रयासलाई सघन बनाई उत्पादन र उत्पादकत्वमा वृद्धि गर्नुपर्ने आवश्यकतालाई १५औं योजनाले पनि औंल्याएको छ। प्रतिस्पर्धी, जलवायु अनुकूल, आत्मनिर्भर एवम् निर्यातमुखी उद्योगको रूपमा कृषि क्षेत्रलाई रूपान्तरण गर्दै समावेशी र दिगो आर्थिक वृद्धि हासिल गर्ने १५औं योजनाको लक्ष्य पूरा गर्नका लागि कृषिलाई उपेक्षा होइन सबैभन्दा उच्च प्राथमिकतामा राख्नु र त्यसलाई व्यवहारमा उतार्नु आवश्यक छ। नेपाल कृषिप्रधान देश थियो भनेर पढ्नुपर्ने दिन नआओस् भन्ने चाहने हो भने राज्यले कृषिलाई प्राथमिकतामा राखेर नीति, रणनीति र कार्ययोजना बनाउने र त्यसलाई प्रभावकारी कार्यान्वयन गर्नमा विलम्ब गर्नु हुँदैन।"
परियोजनामा जग्गाकै पिरलो,"सडक, विद्युत्, गृह, सिँचाइजस्ता भौतिक पूर्वाधार विकास होस् वा विश्वविद्यालय, कारखाना स्थापनामा होस्, जग्गा प्राप्ति नगरी निर्माणको आधार नै हुँदैन। आर्थिक विकासका आधार निर्माण अनि उत्पादन र उपभोग केन्द्रबीच सम्बन्ध कायम गर्न एवं उत्पादित वस्तु संरक्षण गर्न सानोठूलो परिणाममा जग्गा चाहिन्छ। त्यो जग्गाको स्रोत भनेको कि सार्वजनिक वा निजी स्वामित्वको जग्गा हो। निजी क्षेत्रले उद्योग कलकारखाना, सडक, विद्युत्गृह बनाउँदा पनि जग्गा प्राप्ति गर्नुपर्छ। जग्गाको सीमितता र जग्गा कारोबारमा संलग्न बिचौलियाका कारण जग्गा जग्गा प्राप्तिको विषय निकै पेचिलो बन्दै आएको छ। विकास समस्या समाधान समितिको बैठक, लगानी बोर्ड, लगानी आयोजना वार्ता, आयोजना समीक्षाजस्ता बैठकहरूमा सधैंभरि उठिरहेका साझा समस्या र कहिल्यै पनि समाधान नभएको विषय जग्गा प्राप्ति हो। मुआब्जा निर्धारण, क्षतिपूर्ति, पुन: स्थापना र पुनर्वासजस्ता समस्याले आयोजना, लाभग्राही र सरकार प्रभावित भइरहेका छन्। जग्गा प्राप्तिको जटिलताका कारण ठूला आयोजनामा निजी लगानी हच्किएको छ। पहुँचवाला आयोजना व्यवस्थापकले आवश्यकभन्दा बढी जग्गा लिएर कार्यक्रम होइन, जग्गा व्यवसायलाई नै बढावा दिइरहेका पनि छन्। जग्गा प्राप्तिको समस्याले लगानी सुशासनलाई नै बिथोलेको छ। राष्ट्रिय गौरवका आयोजनाको दर्जा पाएको द्रूतमार्ग जग्गा प्राप्तिका कारण समस्यामा पर्यो। साथै आयोजनाबाट जग्गा मुआब्जा लिन नक्कली तल्सिङ, नक्कली मोही खडा भई लाखौं रुपैयाँ नक्कली भुक्तानी भएको विषय चर्चामा आएको छ। तथ्य सत्य हो भने जग्गा प्राप्तिको भूमिकामा रहने पदाधिकारी र बिचौलियाको माखेसाङ्लो कति शक्तिशाली रहेछ भन्ने पनि प्रष्ट हुन्छ। विकास निर्माण र जग्गा व्यवस्थापनबीच सहसम्बन्ध छ। सहसम्बन्ध भने जटिल बन्दै गएको छ। आयोजना व्यवस्थापनको दुई सुरक्षा कवच, वातावरण संरक्षण (इन्भाइरोन्मेन्ट सेफगार्ड) र सामाजिक सुरक्षा (सोसल सेफगार्ड) मध्ये पहिलो पक्ष सामान्य उपयोगमा छ तर दोस्रो पक्ष विकृत र तदर्थ छ। परिणामतः सार्वजनिक निर्माण र विकास संरचनामा जग्गा प्राप्तिको व्यवस्थाबाट तीन समस्या देखिएका छन्। पहिलो, सर्वसाधारण लाभान्वित नभएको महसुस। दोस्रो, सरकारी नगद व्यवस्थापनमा समस्या। तेस्रो, विकास आयोजनाहरू नराम्ररी प्रभावित। विकासनिर्माण बढेसँगै जग्गा प्राप्तिमा जटिलता थपिएको छ। विकासलाई गति दिन पूर्वाधार संरचनामा लगानी बढाउनुपर्छ। नेपालमा जग्गा प्राप्तिको विषय मौलिक हकसँग गासिएको छ। संविधानतः वैयक्तिक सम्पत्ति उसको इच्छाबाहेक कसैले उपयोग गर्न वा लिन पाउँदैन। कसैको जग्गा परियाजनाले प्राप्ति गर्नुपर्यो भने वा सार्वजनिक प्रयोजनका लागि उपयोग गर्नु पर्दा प्रक्रिया पुर्याएर जग्गा प्राप्ति गर्न सक्ने व्यवस्था जग्गा प्राप्तिको व्यवस्था कानुनले गरेको छ। जग्गा प्राप्त गर्दा जग्गाधनीलाई कमभन्दा कम असर परोस् भन्ने मान्यता राखिन्छ। विस्थापन न्यूनीकरण, जीविकोपार्जन, पुनर्वास योजना कार्यान्वयन, कम्तीमा पनि पहिलाको अवस्थामा पुर्याउने गरी उचित क्षतिपूर्तिको व्यवस्था, विशेष अवस्थामा थप सहायता र समावेशितालाई सम्बोधन जग्गा प्राप्तिका मान्यता हुन्। विकास संरचनाका लागि जग्गा प्राप्ति, पुन: स्थापना तथा पुनर्वास नीतिले यी मान्यतालाई आवलम्बन गरेको छ। तर यसको भावनालाई कार्यान्वयन गर्ने कानुन बनिसकेको छैन। चार दशकअघि बनेको जग्गा प्राप्ति ऐन अहिलेको आवश्यकतालाई सम्बोधन गर्न सक्दैन। सरकारले जग्गा अधिग्रहण गर्ने सिद्धान्तमा बनेको ऐन उदारीकरण र संघीयताको परिवेशमा मेल नखानु स्वाभाविक हो। फेरि जग्गा प्राप्तिका मान्य सिद्धान्त र मान्यता अवलम्बन गर्दा आयोजना लागत बढ्छ भन्ने मनोविज्ञान पनि छ। जसरी हुन्छ बढी मूल्य लिनेदिलाउने एक पक्ष र जसरी हुन्छ कम मूल्य दिने अर्को पक्षको प्रवृत्तिले विकास प्रक्रियालाई भने बाधा पुर्याउँदै आएको छ। जग्गा प्राप्ति प्रक्रियामा जटिलता थपिनुका पछि केही कारण छन्। पहिलो जनसांख्यिक संरचना र सहरीकरणका कारण सीमित जग्गा जमिनमाथि चाप बढ्दै गएको छ। दोस्रो, विकास गतिविधि बढ्दै गएका छन्। सर्वसाधारणमा पूर्वाधार संरचनाका माग सामथ्र्य बढेको छ। तेस्रो, वातावरणीय जोखिमहरू पनि विस्तारै बढ्दैछन्। विकास गतिविधिका कारण मानव जोखिम पनि बढ्दै गयो। चौथो, जग्गाको मूल्य दिन प्रतिदिन बढ्दै गएको छ। पाँचांै, सामाजिक र राजनीतिक रूपमा संवेदनशीलता पनि बढ्दै गएका छन्। छैटौं, आयोजना व्यवस्थापनमा जटिलता थपिएको छ। वैदेशिक सहायता संलग्न आयोजनामा वातावरणीय र सामाजिक रक्षकवच पूरा नगरी आयोजना कार्यान्वयन नै अघि बढाउन पाइँदैन। सातौं, उदारीकरणको अभ्यासपछि निजी क्षेत्रको लगानी पनि विकास निर्माणमा उपयोग गर्न खोजिएको छ। तर जग्गा प्रप्तिको जटिलताले लगानीमा जोखिम बढ्दै छ। आठौं, प्रभावितको पुनर्वास तथा पुन: स्थापनामा सामाजिक तथा राजनीतिक समस्या आएका छन्। एकीकृत नीति तथा अभ्यासको अभाव छ। आयोजनाअनुसार फरकफरक पुन: स्थापना पद्धतिको अभ्यास छ। साथै जग्गाको मूल्य निर्धारणमा एकरूपता छैन, प्रभाव र स्वार्थका आधारमा मूल्य निर्धारण हुँदै आएको छ। बिचौलिया र मध्यस्थ व्यवसायीको बिगबिगीले पनि जग्गा प्राप्तिको प्रक्रियालाई बाधा पारेको छ। जग्गा प्राप्तिपछि तत्काल कित्ताकाट गरी स्वामित्व हस्तान्तरण गर्ने र सोको अभिलेख राख्ने काममा प्राथमिकता दिइँदैन। धेरै अघि सरकारले प्राप्ति गरेका जग्गाहरू विभिन्न आदेश र प्रशासनिक आग्रहका आधारमा व्यक्तिले दाबी गर्ने, पुनः क्षतिपूर्ति माग गर्नेजस्ता काम पनि हुने गरेका छन्। आयोजना बैंकको अभिन्न आधारका रूपमा जग्गा प्राप्तिलाई लिनुपर्छ। भूउपयोग ऐन र जग्गा आयोजना व्यवस्थापनबीच सन्तुलन पनि आवश्यक छ। सार्वजनिक वा निजी लगानीकर्ताबाट आयोजना सञ्चालनका लागि जग्गा प्राप्ति गर्दा सामान्यतः चारमध्ये एक वा एकभन्दा बढी तरिका अपनाउने गरिन्छ। सबैभन्दा सजिलो तरिका स्वेच्छिक जग्गा दान हो। विगतमा यस तरिकाबाट पनि जग्गा प्राप्ति गर्न सकिन्थ्यो। अहिले स्वेच्छिक रूपमा जग्गा प्राप्ति हुने कुरा धार्मिकसामाजिक उद्देश्यमा बाहेक अन्यत्र देखिँदैन। दोस्रो तरिका, प्रत्यक्ष वार्ता पनि सीमित रूपमा मात्र प्रयोग हुन्छ। तेस्रो तरिकाको रूपमा रहेको जग्गा विकास सहरी क्षेत्रको कार्यक्रममा लागि थोरै उपयोग गर्न सकिए पनि ठूला र विस्तृत कार्यक्षेत्र भएका आयोजनाका लागि सम्भव र पर्याप्त होइन। सबैभन्दा महत्त्वपूर्ण र अभ्यासमा रहेको तरिका अधिग्रहण हो। जसअन्तर्गत निश्चित प्रक्रिया पूरा गरी आयोजनालाई चाहिने जग्गा प्राप्त गरिन्छ। जग्गा प्राप्ति प्रक्रिया सुधारका लागि नेपाल सरकारले सन् २००४ तिर गरेको बाह्य प्रतिबद्धता कार्यान्वयन गर्न लामो प्रयासपछि जग्गा प्राप्ति, पुनर्वास तथा पुन: स्थापना नीति, २०७२ जारी भएको छ। साविक भूमि सुधार तथा व्यवस्था मन्त्रालयले जगा प्राप्ति मानकसम्बन्धी प्रतिवेदन, २०६९ ले मूल्यांकनका आधार स्थापित गरेको थियो। जलवायु परिवर्तनको संवेदनशीलता बढ्दै गएपछि बाह्रांै योजना तर्जुमाका समयमा जलवायु परिवर्तनको दृष्टिकोणबाट पनि प्रस्तावित आयोजनालाई विश्लेषण गर्नुपर्छ भन्ने अवधारण स्वरूप जलवायु परिवर्तन आयोजना खाका तयार गरियो। एसियाली विकास बैंकले अस्वैच्छिक रूपमा जग्गा प्राप्ति गर्नुपर्दा अवलम्बन गर्नुपर्ने विषयमा सम्बद्ध निकायहरूको क्षमता विकास कार्यक्रम पनि सञ्चालन गरेको थियो। तर यी प्रयासहरूले पनि समस्याको समाधान गर्न सकेन। किनकि नीतिगत प्रावधानलाई बाध्यकारी कार्यान्वयन गर्ने कानुनको अभाव पूरा भएको छैन। विकास निर्माणका काम बढ्ने क्रमसँगै जग्गा प्राप्तिमा जटिलता पनि बढेको छ। विकासलाई गतिदिन पनि पूर्वाधार संरचनामा लगानी बढाउनुपर्ने हुन्छ। समृद्ध नेपाल सुखी नेपालीको राष्ट्रिय अभीष्ट पूरा गर्न होस् वा उदीयमान छिमेकी अर्थतन्त्रबाट आन्तरिक अर्थतन्त्रले लाभ लिन होस्, पूर्वाधार संरचनामा व्यापक लगानी गरी निर्धारित समयमा सम्पन्न गर्नुको विकल्प छैन। यसर्थ, जग्गा प्राप्ति, पुनर्वास तथा पुन: स्थापना नीति, २०७२ को भावना सम्बोधन गर्नेगरी एकीकृत जग्गा प्राप्ति ऐन जारी गर्नु जरुरी छ। ताकि आयोजनाको आवश्यकता र स्थापित मान्यता अनुरूप समयमै जग्गा प्राप्ति गर्न सकियोस्। जग्गा प्राप्तिपछि जग्गाको स्वामित्व छुट्टिने गरी समग्र अभिलेख तयार गरी डिजिटल ब्याकअपसमेत राख्ने पद्धति विकास गर्नु पनि त्यत्तिकै आवश्यक छ। आयोजना बैंकको अभिन्न आधारका रूपमा जग्गा प्राप्तिलाई लिनुपर्छ। भूउपयोग ऐन र जग्गा आयोजना व्यवस्थापनबीच सन्तुलन पनि आवश्यक छ। साह्रै महत्त्वपूर्ण पक्ष जग्गाको वस्तुगत आधारमा मूल्यांकन गर्ने विधि स्थापना नगरी हुन्न। अहिले आयोजनासँग कारोबार गर्दा एउटा, बैंकमा धितो राख्दा अर्को र अन्य सरकारी कारोबारमा छट्टाछुट्टै मूल्य निर्धारण हुने गर्छ। साथै, आयोजनाबाट प्रभावित हुने व्यक्तिलाई प्रभावको स्तरअनुसार क्षतिपूर्ति र थप सुविधा वितरणका वस्तुगत आधार निर्धारण आवश्यक छ।  मैनाली, नेपाल सरकारका पूर्वसचिव हुन्।"
कस्तो छ संगत ?,"बरु एक्लै हिँड, तर गलत साथीको संगत कहिल्यै नगर। यो भनाइ पुरानो मानिन्छ। त्यस्तै संगत गुनाको फल भन्ने भनाइले पनि संगतको महत्त्वलाई उजागर गर्छ। घतलाग्दा यी भनाइ नेपाली समाजमा सदाबहार मानिन्छ। अहिलेको समयमा माथिका भनाइ झनै सान्दर्भिक हुँदै गएको छ। आधुनिक जीवनशैली, व्यस्त समय, स्थान र परिवेशले संगतलाई झन् ध्यान दिनुपर्ने बनाएको छ। गलत साथीहरूको संगतले कुमार्गतर्फ लैजान्छ। त्यसैले एक्लै हिँड्ने तर गलत व्यक्तिको संगत गर्न नहुने भनाइलाई अनुसरण गर्नुपर्छ। सक्कली र नक्कली अनुहार नै हामीहरू पत्ता लगाउन नसक्ने दुनियाँमा हामी बाँचिरहेका छौं। संगतले निकै ठूलो प्रभाव पार्छ। राम्रो संगतले सुबाटोमा लाग्न प्रेरित गर्छ। खराब संगतले कुबाटोमा डोर्याउँछ। संगतले आपसी सम्बन्धलाई पनि प्रभावित पारिरहेको हुन्छ। त्यसैले संगत गुनाको फल भन्ने त भन्ने उखान नै छ। हामी वयस्कहरू त संगतबाट यति धेरै प्रभावित हुन्छन् भने बालबालिका एवं किशोरावस्थाका व्यक्तिहरू झन् बढी प्रभावित भइरहेका हुन्छन्। साना बालबालिकाहरूलाई त सम्झाउँदा बुझाउँदा मान्न सक्छन्। किनकि बालबालिकाहरू साथीहरूको संगतमा परिसकेका हुँदैनन्। तर किशोर अवस्थाका नानीबाबुहरूका धेरै साथीहरू बनिसकेका हुन्छन्। उमेरका कारण संगत खराबै साथीसँग भए पनि सहजै मान्न तयारै हँुदैनन्। किशोर अवस्थामा प्रायः सबैलाई आफू सही भएको र अभिभावक बेकारमा कराएको लाग्न सक्छ। किनकि यो यो उमेर यस्तो सोच पैदा गर्ने हुन्छ। आफ्ना सबै कुरा सही र ठूलाका सबै कुरा गलत लाग्न सक्छ। यो उमेरमा जिद्दीपन देखिन्छ। अभिभावकहरूले सन्तानको जिद्दीपनका बारेमा सजग हुनुपर्छ। किनकि त्यो अवस्था भोगेको, सुनेका र देखेका कारण पनि अभिभावकले विशेष ख्याल गर्नुपर्छ। किशोर अवस्थामा प्रवेश गरिरहेका सन्तानको गतिविधिमा ध्यान दिनुपर्छ। यसको पहिलो दायित्व अभिभावक र शिक्षकमै रहन्छ। गौतम बुद्धको भनाइमा खराब साथीको संगत जंगली जनावरभन्दा घातक हुन्छ। जनावरले त बाहिरी शरीर मात्र घायल पार्छ तर खराब साथीको संगतले मन, मस्तिष्कलाई नै घायल बनाइदिन्छ। त्यसैले खराब साथीसँग हिँड्नुभन्दा एक्लै हिँड्नु लाभदायक हुन्छ। हामीसँग संगत हुने साथीहरूका प्रकारहरू धेरै छन्। ठट्यौला, काँतर, बाौद्धिक, स्नेही, स्वार्थी, बोलक्कड, लोभीलगायत विविध खालका साथीहरू हुन्छन्। सबै साथीहरूका संगतबाट नानीबाबुहरूले केही न केही सिकिरहेकै हुन्छन्। तर उनीहरूसँग बालबालिकाले कस्तो प्रकारको संगत गर्ने ? कुन प्रकारको साथीलाई कति र कस्तो समय दिने ? साथी संगतीबाट सिकेका कति कुराहरू आफूले आत्मसात् गर्ने ? कस्ता किसिमका साथीसँग टाढा रहने ? यी सबैबाट बालबालिकाहरू अनविज्ञ हुन्छन्। हाम्रा किशोरावस्थामा प्रवेश गर्दै गरेका सन्तानलाई यी सबै कुराहरू अभिभावकले अवगत गराउनु पर्छ। उनीहरूलाई बाटो देखाउने जिम्मा हामी अभिभावक र शिक्षकहरूकै हो। किशोरकिशोरीहरूलाई अभिभावकले हरेक महिना साथी संगतिबाट हुने सकारात्मक र नकारात्मक पक्षको बारेमा प्रशिक्षण दिन जरुरी छ। किशोर अवस्था भावनामा बहकिने उमेर पनि हो। मान्छे कसरी भावनामा बहकिएर खराब संगत गर्न पुग्छ भन्ने मैले नजिकबाट देखेकी छु। खराब संगतका कारण आफू पनि बिग्रन सक्छ भन्ने एउटा भर्खरैको उदाहरण उल्लेख गर्न चाहन्छु। मेरा श्रीमान्का साथीकी छोरी पढ्नमा एकदमै अब्बल थिइन्। किशोर अवस्थामा प्रवेश गर्दै गरेकी थिइन्। घरायशी कामकाजमा पनि अगाडि थिइन्। मैले बालबालिकालाई हौसला मिलोस् भनेर उनीहरूका अगाडि नै प्रशंसा गरेकी हुन्छु। त्यसै पनि उनी प्रशंसा गर्न लायक थिइन्। मैले प्रशंसा गर्नै पर्यो। मैले केही महिना अगाडि भेट्दा उनको निकै प्रशंसा गरेकी थिएँ। लामो समयपछि उनकी आमासँग भेट भयो। छोरीको पढाइको बारे सोध्दा निकै चिन्तित देखिइन्। चिन्ता बढ्नुको कारण उनकी छोरीको गलत साथीसँगको संगत रहेछ। छोरीकी साथी कमजोर रहिछन्। आफूसँगै पढ्न र सिकाइदिन आग्रह गरे पछि स्वीकार गरिन्। कहिले साथीको घर त कहिले आफ्नै घरमा पढ्न थालेछन्। ती साथीसँग सामीप्यता पछि उनको पनि पढाइ बिग्रिन थालेछ। सधंै क्लासमा पहिलो हुने छोरी हालै सकिएको कक्षाको आन्तरिक परीक्षामा चौथौ भइछन्। दुई जना मिलेर राम्रोसँग पढ्लान् भन्ने सोचेको नतिजा उल्टो आयो। उनीहरू त फिल्म हेर्ने , टिकटक बनाउने र गफ गरेरै समय बिताउने पो रहेछन्। संगतका कारण छोरीको शैक्षिक अवस्था बिग्रेपछि उनी अहिले संगतमुक्त गर्ने प्रयासमा छिन्। अन्तिम परीक्षासम्म पुरानै अवस्थामा फर्काउन अभिभावक प्रयासरत छन्। यो अवस्थाले मलाई अभिभावकको भूमिकाबारे सोच्न बाध्य बनायो। अभिभावकले निगरानी गरेको भए दुवै जनाको पढाइ राम्रो हुन्थ्यो कि ? ल तिमीहरू पढ्न बस है भन्यो अनि आफू अर्काेतिर फर्केर मोबाइल चलाउन थाल्ने अथवा काममा व्यस्त हुँदा निगरानी पुग्दैन। यस खालको अभिभावकको क्रियाकलाप मैले प्रायःको घरमा देखेकी छु। यो उदाहरण सत्य हो। सन्तानलाई कस्तो बनाउने भन्नेमा परिवारको ठूलो हात रहेको मैले महसुस गरे। यो उदाहरणबाट अभिभावकले ठूलो पाठ सिक्न सकिन्छ। यो बहकिने उमेरमा हामीले हरहमेशा सन्तानको निगरानी गर्नु पर्छ। फुर्सदमा बालबालिकाको हेक्का गर्नुपर्छ। ताकि पछि अभिभावकहरू नै पछुताउन नपरोस्।"
बहुआयामिक वीर,"काठमाडौं : वीरबहादुर तामाङ नेपाली खेलकुदका लागि नयाँ र नौलो नाम होइन। खेलाडी, प्रशिक्षक, निर्णायक हुँदै नेपाल उसु महासंघको नेतृत्व सम्हालिरहेका उनी कलाकारिता क्षेत्रमा पनि आफ्नो छुट्टै परिचय बनाउन लागिपरेका छन्। वीरबहादुरले अभिनय यात्रा थालेको पनि लामो समय भइसकेको छ। सुरुमा म्युजिक भिडियोमार्फत अभिनय यात्रा सुरु गरेका उनले सन् २०१८ मा चलचित्र नै निर्माण गरेका थिए। तामाङ भाषाको तिल्दा चलचित्रको निर्माणसँगै उनले अभिनय पनि गरेका छन्। चलचित्र निर्माण भइरहँदा विश्वभर कोरोना महामारी फैलियो। कोरोना कहरकैबीच विभिन्न आरोह अवरोह झेल्दै तिल्दा तयार भयो। कोरोना महामारीकै समयमा विभिन्न हलहरूमा प्रदर्शन पनि भयो। चलचित्रले राम्रो दर्शकबाट राम्रो रेस्पोन्स पनि पायो। तर, कोरोना कहरका कारण हलहरू बन्द भएपछि चलचित्र युट्युबमा रिलिज गरियो। युट्युबमा चलचित्रलाई अहिलेसम्म साढे सात लाखले हेरिसकेका छन्। तिल्दामा वीरबहादुर तामाङसँगै बाबु जिम्बा, पूर्णिमा तामाङ, पूर्णी तामाङ, रोशन तामाङलगायतका कलाकारले अभिनय गरेका छ। चलचित्रको निर्देशन भने बाबु जिम्बाले गरेका हुन्। आफ्नो कला, संस्कृति र परम्परा जोगाउन र जनतालाई सुसुचित गराउन चलचित्र निर्माण गरेको वीरबहादुर बताउँछन्। तामाङ समुदायको कला संस्कृति, भाषा, भेषभुषा संरक्षणसँगै जनतालाई सुसुचित गराउन चलचित्र निर्माण गरेका हौं, वीरबहादुर भन्छन्, चलचित्रमा निर्माताको भूमिका निभाउनुका साथै अभिनय पनि गरेको छु। वीरबहादुरले चलचित्रमा अभिनय गर्नुअघि म्युजिक भिडियोहरूमा काम गरेका थिए। उनले हरे शिवराम, रिमठिम ह्याङलाको तामाङ सेलोलगायत सात वटा म्युजिक भिडियोमा काम गरिसकेका छन्। अभिनय यात्रालाई निरन्तर रुपमा अगाडि बढाइरहेका वीरबहादुर कुसल गायक एवं गीतकार पनि हुन्। उनले आफ्नै शब्द र संगीतमा केही लिएर आको गीत गाएका छन्। उनी अरु तीनवटा गीत पनि रेकर्डिङको तयारी जुटेका छन्। दुई वटा एकल गीत हो भने एउटा चाहिँ पछिल्लो पुस्ताकी चर्चित गायिका प्रिति आलेसँग रेकर्ड गर्न लागेका छन्। काठमाडौंको गोकर्णेश्वर१ सुन्दरीजलका वीरबहादुर खेलकुदमा पनि उक्तिकै सक्रिय छन्। उनले २०४६ सालदेखि उसु खेल्न थालेका हुन्। विभिन्न राष्ट्रिय प्रतियोगितामा सहभागिता जनाएका उनी राष्ट्रिय रेफ्री, प्रशिक्षक हुँदै अहिले नेपाल उसु महासंघको अध्यक्ष छन्। उनको नेतृत्वमा नेपालले सन् २०१९ मा नेपालमै आयोजना भएको १३औं दक्षिण एसियाली खेलकुद (साग)मा उसुबाट नेपालले पाँच स्वर्ण जितेको थियो। उनी दक्षिण एसियाली उसु महासंघका उपाध्यक्ष पनि हुन्। यसैगरी उनले नेटबलको पनि नेतृत्व सम्हालिसकेका छन्। महिलाहरूले मात्रै खेल्ने नेटबलको नेपालमा संस्थागत विकासका लागि उनले महत्वपूर्ण भूमिका निर्वाह गरेका छन्। उनकै पहलमा नेपालले श्रीलंकामा एसियन च्याम्पियनसिप र ब्रुनाईमा जुनियर एसियन च्याम्पियनसिपमा पनि सहभागिता जनाएको थियो। पछिल्लो समय भने उनी उसु महासंघको नेतृत्वमा मात्रै छन्। वीरबहादुर सामाजिक सेवामा पनि उक्तिकै सक्रिय व्यक्ति हुन्। रोटरी क्लबमा आवद्ध भएर विगत १२ वर्षदेखि सामाजिक कामहरूमा सक्रिय रुपमा सहभागी हुँदै आएका छन्। यसैगरी लायन्स क्लबमा जोडिएर पनि वीरबहादुरले सामाजिक कामलाई निरन्तर रुपमा अगाडि बढाइरहेका छन्। २०७२ सालको विनासकारी भूकम्प र कोरोना महामारीको समयमा उनी निरन्तर रुपमा समाज सेवामा सक्रिय भइरहे। दुःखमा परेकाहरूलाई सहयोग गर्न निरन्तर रुपमा खटिरहे। उनी खेलकुद, कलाकारिता र समाज सेवामध्ये समाज सेवामै छुट्टै आनन्द आउने बताउँछन्। मलाई सबैभन्दा राम्रो र आनन्द लाग्ने सामाजिक सेवा नै हो। विभिन्न स्थानमा पुगेर मानिसहरूलाई सहयोग गर्न पाउँदा र उनीहरूको मुहारमा खुसी देख्दा आनन्द लाग्छ, वीरबहादुर भन्छन्।"
