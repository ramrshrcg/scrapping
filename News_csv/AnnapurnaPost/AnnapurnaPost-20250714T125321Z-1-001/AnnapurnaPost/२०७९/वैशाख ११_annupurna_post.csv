शीर्षक,विवरण
लोकतन्त्रमा जनअपेक्षा,"लोकतन्त्रको फराकिलो मार्गमा हुर्किंदै गरेको नेपाली लोकतन्त्र भर्खरै साँघुरो घेराबाट बामे सर्दै छ। २०६२६३ को जनआन्दोलनको जगले स्थापित लोकतन्त्रको डेढ दशक अवधि पार गरिसकेको छ। समीक्षात्मक रूपमा जनताका आँखाबाट हेर्दा सैद्धान्तिक महत्त्वाकांक्षा र व्यावहारिक रूपमा न्यून अनुभूति गरेको पाइन्छ। भुइँमान्छेमा धरातलीय उपेक्षाका रूपमा औसत मूल्यांकनमा चित्रण देखिन्छ। लोकतन्त्रको पुनस्र्थापनापछि लोकतान्त्रिक गणतन्त्रात्मक शासन व्यवस्था, नयाँ संविधान जारी, राज्यको संघीय संरचनामा संघ, प्रदेश र स्थानीय सरकारको निर्वाचन पनि भयो। हाल पुनः दोस्रो कार्यकालको निर्वाचन प्रक्रियामा मुलुकी माहोल तातेको पछिल्लो सन्दर्भ छ। तर, लोकतान्त्रिक मूल्यमान्यता अनुरूपको शासन व्यवस्थामा भने जनअपेक्षाविपरीत प्रश्नैप्रश्न तेर्सिएका छन्। संसारकै सुन्दर शासन व्यवस्थामध्येको व्यवस्था लोकतान्त्रिक शासन व्यवस्थालाई मानिन्छ। आवधिक निर्वाचन लोकतन्त्र प्राप्तिको अहं प्रक्रिया हो। निर्वाचन लोकतन्त्रको संरक्षण र प्राप्तिको आधार पनि हो। अहिले लोकतन्त्र नागरिकको जीवनको एक पद्धति पनि बनेको छ। राजनीतिक, सामाजिक, आर्थिक, नैतिक र व्यक्तिगत गरी मानव जीवनका हरेक पक्षलाई एक जीवनदर्शन प्रदान गर्छ। त्यसैले पनि लोकतन्त्रलाई जीवनकै एक विशिष्ट पद्धति मान्नुपर्नेमा आधुनिक दर्शन र राजनीतिशास्त्रका अध्येताहरू जोड दिन्छन्। वास्तवमा निर्वाचनमार्फत जनअपेक्षाहरूको सम्बोधन गरी जीवन्तता दिने अस्त्र नै लोकतन्त्र हो। लोकतन्त्र प्राप्तिको सबैभन्दा उत्तम माध्यम र विधि नै निर्वाचन हो। निर्वाचनले नागरिकको मत मात्र होइन, नागरिकका अपेक्षा र लोकतन्त्रको मर्मलाई पनि ग्रहण गरेको हुन्छ। निर्वाचनका महत्त्वपूर्ण साध्य मतदान जनअपेक्षाको सम्बोधनको पूर्वसर्त पनि हो। लोकतान्त्रिक मुलुकले निर्वाचनको स्वच्छ, स्वस्थ्य र स्वतन्त्र प्रतिस्पर्धालाई आत्मसात गरेका हुन्छन्। निर्वाचनमार्फत नै उदारवादी र समावेशी लोकतन्त्र बलियो हँुदै गएको सन्दर्भ पनि प्रसस्तै छन्। निर्वाचनमार्फत नै शासकीय दम्भले सामन्तवादी व्यवस्थालाई निम्त्याएका पछिल्ला उदाहरण पनि छन्। यसर्थ नागरिकको विवेकपूर्ण मतमा लोकतन्त्रको आधार उभिएको हुन्छ। लोकतन्त्र नै नागरिकको जीवनसँग अन्तरसम्बन्धित हुन्छ। हार्वर्ड विश्वविद्यालयका प्रोफेसर तथा हाउ डेमोक्रेसी डाई पुस्तकका लेखकद्वय स्टेभिन लेभिस्टकी र डेनियल जिब्लाटले निर्वाचित जनप्रतिनिधिकै कारण लोकतन्त्र जोखिममा रहेको तथ्य पुस्तकमा उल्लेख गरेका छन्। विश्वभर नै सौदाबाजीपूर्ण राजनीतिको चरम धु्रवीकरणले लोकतन्त्रलाई खतरामा पारेको तथ्य पुस्तकले आंैल्याएको छ। निर्वाचित जनप्रतिनिधिले नै पटकपटक लोकतन्त्रको हरण गरेको उनीहरूले खुलासा गरेका छन्। नेपालको लोकतन्त्र पनि यस्तो जोखिमबाट मुक्त हुन सकेको छैन। यसको पछिल्लो कडी समयावधि अगावैको संसद् विघटन हो। मुलुकमा गणतान्त्रिक संविधान जारी भएपश्चात् पनि नेपाली लोकतन्त्रको वर्तमान र भविष्यका बारेमा चिन्तन निरन्तर छ। लोकतान्त्रिक प्रणालीको रक्षामा राज्य र नागरिक दुवैको दायित्व महत्त्वपूर्ण र उस्तै छ। राजनीतिक अस्थिरता र अनपेक्षित परिदृश्यहरूले लोकतान्त्रिक व्यवस्था माथि निरन्तर धावा बोलिरहेका छन्। जसको उपजले लोकतन्त्र नै संकटपूर्ण घडीमा छ। लोकतन्त्र हासिल गरेको १५ वर्षलाई नियालेर हेर्दा चर्चा धेरै भए पनि जनअपेक्षामूलक उपलब्धि भने देखिएन। नागरिक मानव अधिकारबाट सम्पन्न त भए तर अझै पनि ती अधिकारहरूको सुनिश्चिततामा भने शंकामा छन्। समृद्धि र सुशासनका संकल्पहरू अधुरै छन्। जनताका अपेक्षाहरू चुलिँदै गएका छन् भने राज्य व्यवस्था जनचाहना अनुरूपको कार्यसम्पादनमा चुकिरहेको छ। स्थानीय तहको निर्वाचन केन्द्रित राजनीतिक दल प्रतिबद्धता सहितका घोषणापत्रहरू जारी गर्ने क्रममा छन्। नजिकिँदै गरेको स्थानीय तहको चुनावदेखि प्रदेश र संघीय निर्वाचनमा राजनीतिक दलले जारी गरेका घोषणापत्रहरू कति सार्थक रूपमा उपलब्धिमूलक रहे ? कति भाषणमा मात्र सीमित भए ? नागरिकले मूल्यांकन गर्ने बेला पनि भइसकेको छ। जनतासमक्ष बाँडेका घोषणापत्रका आश्वासनहरू कति पूरा भए ? कति बाँकी रहे ? कुन दलले कुन भूमिकामा पूरा गरे ? वा गरेनन् ? मताधिकारको मूल्यांकन पनि जरुरी भयो। निर्वाचन लोकतन्त्र प्राप्तिको मुख्य अंग भए पनि पछिल्लो समय निर्वाचन प्रणाली ज्यादै खर्चिलो हुँदै गएकाले यसले गम्भीर चिन्ता सिर्जना गरेको छ। लोकतन्त्रका नाममा महँगो निर्वाचन प्रणाली, टिकट खरिद र बिक्री, निर्वाचनमा अनावश्यक खर्च, गत वर्षको निर्वाचनको वडा, पालिका, प्रदेश क्षेत्र, प्रतिनिधिसभा क्षेत्र, मन्त्री हुन खर्च, यी सबै कुराले पारदर्शिताको मानक कसरी सिर्जना गर्छ ? शासन प्रणालीमा जवाफदेहिता र पारदर्शिता हँुदैन भने लोकतन्त्रको अभिलाषाले मात्र जनसन्तुष्टि हासिल हुन सक्दैन। अर्कातर्फ, निर्वाचन खर्चिलो हुँदा राज्यको अर्थतन्त्रमा असर पारिरहेको छ। भ्रष्टाचार मौलाउँदो र सुशासन खस्किँदो अवस्थामा पुगेको छ। संविधान जारी भएपश्चात् पहिलो कार्यकाल सकिएर दोस्रो निर्वाचनको सन्निकटमा रहँदा अझै पनि लोकतान्त्रिक संविधानको पूर्णताका लागि आवश्यक कानुन निर्माण हुन सकेका छैनन्। संसद्मा विचाराधीन विधेयक अझै पनि छलफल भएर सहज रूपमा पारित हुन सकेका छैनन्। सत्ता पक्षको अनिच्छा र प्रतिपक्षको अवरोध उस्तै छ। यसरी संसद् विघटन र निरन्तरको अवरोधले व्यवस्थापकीय कार्यसम्पादन र कानुन निर्माणमा समेत गम्भीर आशंका सिर्जना गरेको छ। कानुनी शासनबिनाको लोकतन्त्र पूर्ण मानिँदैन। समयानुकूल कानुन निर्माण र कार्यान्वयन हुँदैनन्। यसरी कसरी पूर्ण लोकतन्त्रको अनुभूति हुन सक्छ र ? संवैधानिक अड्चन, निर्वाचनका प्रक्रियामा असमझदारी, राजनीतिक सौदाबाजी र स्वार्थपना, दलीय समीकरण र गठबन्धनको महत्त्वकांक्षा सिर्जना गरेको छ। यस्तै, आरोपप्रत्यारोप, रोष र प्रतिरोधको भावनाले पनि लोकतान्त्रिक व्यवस्थामा संकट सिर्जना गरेको छ। सत्ता प्राप्तिका लागि अप्राकृतिक गठबन्धन, सौदाबाजी राजनीति, स्वार्थकेन्द्रित सहमतिजस्ता अलोकतान्त्रिक पद्धतिले पछिल्लो समय ज्यादै प्रश्रय पाएको छ। पछिल्लो समय लोकतन्त्र राजनीतिक दललाई रटान, भाषण गर्ने, भ्रम फैलाउने, को र कुन दल बढी लोकतन्त्रवादी बन्ने भन्ने प्रतिस्पर्धा छ। राजनीतिक वैधता लोकतान्त्रिक राज्य परिपाटीको एउटा पूर्वसर्त हो। तर, यथार्थमा लोकतन्त्र दयनीय अवस्थामा चल्दैछ। राजनीति लोकतन्त्रको साधक भए पनि राजनीतिक दलहरूले लोकतन्त्रको हुर्मत लिइरहेका छन्। मुलुकको संवैधानिक व्यवस्था र कानुनी परिधिभित्र रही जनसाधारणको चाहना, माग एवं आकांक्षाहरूलाई शिरोपर गर्नुपर्ने हो। आवधिक निर्वाचनमार्फत अधिकतम जनमत प्राप्त गरी शासन सत्ताको अख्तियारी ग्रहण गर्ने कार्य लोकतन्त्रको सर्वाधिक महत्त्वपूर्ण पक्ष हो। यो सार्वभौम नागरिकको तर्फबाट कुनै अमुक राजनीतिक दललाई निश्चित अवधिसम्मका लागि राज्य सञ्चालन गर्न अख्तियारी दिने विषय हो। यसले राज्य सञ्चालनका लागि सरकारको गठन गर्ने र शासन व्यवस्थापन गर्ने सार्वभौम आधार प्रदान गर्छ। जनअभिमतको अभावमा शासन सत्ता कम्तीमा पनि लोकतान्त्रिक हुन सक्दैन। तर, जनअपेक्षाविपरीत जनअभिमतको अख्तियारीलाई शासकहरूले बारम्बार दुरुपयोग गरिरहेका हुन्छन्। संकल्पमा समृद्वि, सुशासन र सुसंस्कृत राजनीतिको घोषणा गर्ने चलन छ। तर, सामान्य कुरामा पनि गम्भीर नहुनु राजनीतिक दलको प्रतिवद्धता र नैतिकतामाथिका प्रश्न हुन्। समावेशी लोकतन्त्रको मर्म र आवश्यकताअनुसार राज्य व्यवस्था अझै पनि परिष्कृत हुन सकिरहेका छैनन्। लोककल्याणकारी राज्यको अवधारणालाई आत्मसाथ गर्न नागरिकका चाहना, मौलिक हक र मानव अधिकार, न्याय, समानता र पहुँचजस्ता विषयमा अझै पनि नागरिकमाझ पुग्न सकिरहेका छैनन्। वास्तविक लोकतन्त्रको अनुभूति गर्न नपाउँदा जनता सन्तुष्ट हुन सकिरहेका छैनन्। निर्वाचनका समयमा घोषणापत्रमार्फत सपना बाँड्ने तर सेवा प्रवाहमा भने सधैं साँघुरो मानसिकताको सिर्जना गर्ने प्रवृत्ति बारम्बार दोहोरिरहेको छ। यो जनअपेक्षाको अपमान र लोकतन्त्रप्रतिको अन्तर्घात पनि हो। लोकतन्त्र आएपछिका शासकीय प्रवृत्ति उस्तै छन्। गरिबी र बेरोजगारी उस्तै छ। लोकतान्त्रिक शासन व्यवस्था परिवर्तन भए पनि भुइँमान्छेका अवस्थाहरूमा तात्विक रूपमा रूपान्तरण हुन सकिरहेको छैन। जनआन्दोलनपश्चात् नागरिकमा पलाएका आशाहरू निराशामा परिणत हुँदै गएका छन्। सहिद र घाइतेका परिवारहरूका पीडा उस्तै छन्। न्याय र समृद्धिको पहुँच सबैमा पुग्नु जरुरी छ। तर, त्यसो गर्न लोकतान्त्रिक विधिबाट निर्वाचित सरकारहरू नै असमर्थ देखिएका छन्। जनअपेक्षाको सम्बोधनका लागि दिगो विकास र असल शासन व्यवस्थाका लागि राजनीतिक जनमत आवश्यक हुन्छ। यसका अलावा कार्य सम्पादन सर्भिस डेलिभरी पनि उत्तिकै महत्त्वपूर्ण हुन्छ। राजनीतिक नेतृत्वले आमनागरिक सामु गरेका प्रतिबद्धता कति यथार्थ छन् ? तिनीहरूको कार्यान्वयनप्रतिको कुशलता कस्तो छ ? त्यस्ता जनकेन्द्रित नीतिगत व्यवस्थाप्रति जनविश्वासको स्तर कस्तो छ ? राज्यका विभिन्न अंगबीचको समन्वय कस्तो छ ? राज्य जनतामाझ कति लोकप्रिय छ ? राज्यले जनसन्तुष्टि हासिल गर्न सकेको छ ? भन्ने जस्ता कुराले सरकारको सर्भिस डेलीभरीको जनअपेक्षाको स्तरलाई संकेत गर्छ। यथार्थमा लोकतन्त्र दयनीय अवस्थामा चल्दैछ। राजनीति लोकतन्त्रको साधक भए पनि राजनीतिक दलहरूले लोकतन्त्रको हुर्मत लिइरहेका छन्। लोकतन्त्रमा जननिर्वाचित सरकारको सत्तारोहणमा जनमतको भूमिका हुन्छ। त्योभन्दा बढी त सरकारको लोकप्रियता उसले लिएका कानुनी र नीतिगत पक्षको दिगोपना, नागरिकको सरकारप्रतिको विश्वास, लगाव, स्वामित्व र सहयोग आदिले प्रतिबिम्बित गर्छ। स्वच्छ, स्वस्थ्य र स्वतन्त्र प्रतिस्पर्धात्मक निर्वाचनका माध्यमबाट सापेक्ष वा अधिकतम जनमत प्राप्त गरी राज्य सञ्चालकको भूमिका ग्रहण गर्नु मात्रै लोकतान्त्रिक प्रणालीको परिकल्पना होइन। यथार्थमा जनआकांक्षाको पहिचान गर्ने, त्यस्ता जनआकांक्षालाई मिहिन तरिकाले नीतिगत स्वरूपमा रूपान्तरण गर्ने कामले अब्बल हुनसक्छ। कुशल कार्यान्वयनका लागि संस्थागत क्षमता र कार्यकौशलताको विकास गर्न सके पनि राजनीतिक वैधताको जगमा उभिएको लोकतान्त्रिक शासन सत्ता कार्य सम्पादनका हिसाबले गुणस्तरीय बन्न सक्छ। लोकतन्त्रको संस्थागत राजनीतिक जनमत र कार्यसम्पादन स्तरबिच उचित सन्तुलन मिलाउन सक्ने सरकार मुलुकको सामाजिकआर्थिक रूपान्तरणको अनुकरणीय साधन बन्न सक्छ। विश्व राजनीतिमा लोकतान्त्रिक विधिबाट निर्वाचित ऐतिहासिक नेतृत्वकर्ताको परिचय स्थापित गरेका उदाहरणीय पात्रहरू शासकीय वैधता र उच्च कार्यसम्पादनको तादात्म्यताबाटै राजनेताका रूपमा उदाएका हुन्। उदार लोकतन्त्र शासन व्यवस्था अवलम्बन गरेका सरकारले आफ्ना कमजोरी पत्ता लगाउन जनताको तहबाट आफ्ना कामको मूल्यांकन गर्न सक्नुपर्छ। आफ्ना कार्य र व्यवहारको क्रस चेकिङ गर्ने संयन्त्र बनाउन सक्नु पर्छ। नागरिकसँग विभिन्न माध्यमले सघन संवाद गर्न सक्नुपर्छ। उनीहरूका सवाल एवं गुनासालाई समयमै सम्बोधन गर्ने सामथ्र्य पनि राख्नु पर्छ। लोकतान्त्रिक राज्य प्रणालीमा सरकारको प्रभावकारिता कार्यकुशलता, जिम्मेवारिपन, संवेदनशीलता जस्ता कुराबाट देखिनुपर्छ। यसले कानुनको शासन, भ्रष्टाचारको न्यूनीकरण र सुशासनको माध्यमबाट जनसन्तुष्टि प्राप्त गर्न सक्नुपर्छ। जनसाधारणले सरकारलाई उसको नारा र भाषणमा मात्र होइन, दैनिक जीविकाका सवालमा अनुभूत गर्न पाउनुपर्छ। नागरिक र सरकारबीच विश्वासको सम्बन्ध बलियो भएमात्र लोकतन्त्र बलियो हुन सक्छ। यसर्थ, सार्थक रूपमा अनुकरणीय लोकतन्त्रको रक्षा र मानव अधिकारको सुनिश्चितताका लागि स्वच्छ, स्वस्थ्य र स्वतन्त्र निर्वाचन अपरिहार्य छ। जनमतबाट निर्वाचित सरकारले जनताका अपेक्षाको सम्बोधन गर्ने कौशलतापूर्ण कार्यसम्पादनमार्फत जनसन्तुष्टि हासिल गर्नु जरुरी छ।"
सिकाइमा कथाको सिसमहल,"छोटो समयमा पढिने विधा हो कथा। घटित घटना वा सम्भावित घटनासँग त्यस परिवेशमा सम्बन्धित पात्र र पात्रको भोगाइका आरोह र अवरोहसँगै कथामा उत्कर्ष थपिँदै जाने र सुखद वा दुखद ढंगले समापन हुन्छ। कथालाई सत्य घटना वा घटित विषयको उद्घाटन आदि विभिन्न ढंगले परिभाषित गरिएका छन्। कथा समाजमा घटेका वा दैनन्दिनका घटनासँग सम्बद्घ हुन्छन्। त्यसो त कतिपय स्वैरकल्पनामा आधारित कथाहरू (जस्तै दन्त्य कथा, लोककथा) पनि हुन्छन्। तर कल्पनामा आधारित ती कथाभित्र अनुबन्धन भएर आएका पात्र र तिनका दिनचर्यामा धेरै व्यावहारिक तथा घटित घटनाहरूको संश्लेषण रहन्छ। त्यसकारण कथा सामाजिक व्यावहारिक जीवनकै प्रतिविम्ब हो। लोकजीवनबाट लोककथाका रूपमा विकसित कथाले विभिन्न स्वरूप ग्रहण गर्दै आएको छ। लोकले गाइरहेका गीतमा आन्तरिक र बाह्य लयको संयोजन भएर आधुनिक गीत विकास भएजस्तै लोककथाबाट आधुनिक कथाको विकास भएको पाइन्छ। श्रुति परम्परामा रहँदा लोककथाहरू लोक भाषा, लवज र स्थानीयताको रंगमा थिए। लेख्य परम्परामा आएपछि परिमार्जित तथा परिष्कृत शब्दहरूको प्रयोग हुन थाल्यो। परिवर्तनको शैलीमोहले आख्यान लेखनको ढाँचामा सामान्य फेरबदल ल्यायो। यद्यपि कथाले उद्घाटन गर्ने घटना र पात्रले बोक्ने चरित्र, परिवेश, द्वन्द्व र त्यसको उत्तारचढाव तथा समापन जस्ता आधारभूत तत्त्वहरू सबै उही हुन्। समाजमा बाउबा र आमा भन्ने शब्द परिवर्तन भएर बाबा, ड्याडी, ममी भए। यस्तै कथाका प्रस्तुति ढाँचा र पात्रका नाममा परिवर्तन आएका छन्। विज्ञान र प्रविधिको विकासले जनजीवनका अथवा भोगाइमा वा व्यवहारमा आएका परिवर्तन कथामा विन्यास हुँदै जाँदा घटना र चित्रणमा अन्तर देखिनु स्वाभाविकै मान्न सकिन्छ। यस लेखमा कथाकै विषयमा गहन चर्चा गर्नुभन्दा पनि बालकथा कसरी बालबालिकाको सिकाइको सशक्त माध्यम बन्न सक्छ भन्नेतर्फ लक्षित छ। पञ्चतन्त्रको लेखन सिकाइमा कथाको प्रयोग महिला रोप्य नगरका राजा अमरशक्तिका तीन छोरा शिक्षाबाट भागे। धेरै माया र सुविधाका कारण उनीहरू शिक्षा आर्जन गर्ने मार्गबाट टाढिए। आधारभूत शिक्षाको अवधि कटेपछि राजा स्वयं चिन्तित भए। अज्ञानी छोरा अब भविष्यमा कसरी कुशल राजा भएर जनतालाई सुशासन दिन सक्छन् ? भन्ने चिन्ताले राजालाई सतायो। उनी पण्डित विष्णु शर्माकहाँ पुगे र चिन्ता जाहेर गरे। राजकुमारहरूले बाल्यकालदेखि सिक्नुपर्ने कुरा धेरै थिए। त्यो समय गुज्रेको छ यद्यपि म ती आवश्यक कुरा सिकाउने उपाय सोच्छु। केही महिनापछि म भेट्न आउँला। पण्डितले जवाफ दिए। केही महिनापछि पण्डित योजनासहित पुगे। मित्र भेद, मित्र सम्प्राप्ति, काकोलूकीय, लब्धप्रणांश र अपरिक्षितकारक गरी उनले लेखेका कथाहरू पाँच खण्डमा विभाजित थिए। नाम पनि पञ्चतन्त्र भयो। ती कथाका पात्र मानवेत्तर, मानव र मिश्रित गरी तीन किसिमका पात्र छन्। कथा निकै आकर्षक छ। तर, ती कथाले अर्थशास्त्र, समाजशास्त्र, राजनीतिशास्त्र, कूटनीति, युद्धनीति, समाजसेवा, धर्म, संस्कृति, शान्ति, सौहार्दता आदि सिकाउँछ। जीवनको बाल्यकाल त्यसै बिताएका राजकुमारहरूलाई पण्डितले एकीकृत पाठ्यक्रम पाठ्यपुस्तकजस्तो बनाएर कथा सुनाए। गुमेको समयमा आर्जन गर्ने सिकाइसमेतलाई पूरण गर्दै विद्धान् बनाए भन्ने प्रसंग छ। नेपालमा सन् १९९० पछि सबैका लागि शिक्षाको अभियान सञ्चालन भयो। त्यस अभियानअन्तर्गत विष्णु शर्माले शिक्षा दिएका राजकुमारजस्ता धेरै विद्यालय उमेर नाघेका बालबालिकालाई तीन वर्षको अनौपचारिक स्वरूपको लचक विद्यालय कार्यक्रम सञ्चालन गरे। जसमा पाँच वर्ष अर्थात् पाँच कक्षा पूरा गरेबराबर बनाउने मोडेल ल्याइएको थियो। वास्तवमा त्यो त्यही विष्णु शर्माको पञ्चतन्त्रीय मोडेल थियो। त्यसले कतिको काम गर्यो फरक खोजी र समीक्षाको विषय होला। तर, त्यो मोडेललाई आकर्षक बनाउन पण्डित शर्माले बनाएको कथाको स्वरूप वा अन्य कुनै विधागत आवरण भने ल्याइएन। परिणामतः उही घोक्ने र लेख्ने कामले प्राथमिकता पायो। बालकथाले सिकाइलाई प्रभावकारी बनाउने मात्र होइन, सिकाइको गतिलाई पनि बढाउँछ। विशेषगरी पूर्वप्राथमिक तह, प्रारम्भिक बालविकासदेखि कक्षा पाँचसम्मका बालबालिकाका लागि गीत, कविता, खेलजस्तै कथा सिकाइको एक भरपर्दो र प्रभावकारी माध्यम बन्न सक्छ। पूर्वप्राथमिक तथा प्राथमिक तहमा कथाको प्रयोगले बालबालिकाको सुनाइ सीप विकास हुने र मष्तिष्क विकास हुने हुन्छ। जसका कारण कल्पना गर्ने क्षमता विकास हुने, सञ्चार गर्ने क्षमताको विकास हुने साथै सामाजिक सीप सिक्ने काम हुन्छ। यस्तै, जिज्ञासु बन्ने, तर्क गर्ने क्षमता विकास हुने, स्मृति तीखो हुने, सिकाइ स्थानान्तरणमा सहयोग पुग्ने हुन्छ। यसका अतिरिक्त नयाँ शब्द तथा विषयको ज्ञान सीप हासिल हुन्छ। बालबालिकाले कथा भन्ने सीप अनुकरण गर्छन्। परिणामतः विषयवस्तुको संगठन गर्ने, शब्दको मर्मअनुसार प्रस्तुतीकरण गर्नेजस्ता सीप धारण हुन जान्छ। कथानकभित्र प्रयुक्त रस तथा घटना, त्यसको श्रुतिमाधुर्यका कारण गणित र विज्ञानजस्ता विषयका ज्ञानसमेत सहज तरिकाले ग्रहण गर्न सक्छन्। बालकथालाई कसरी सिकाइको माध्यम बनाउने ? बालकथा लेखनसम्बन्धी तर्क : कथालाई सिकाइको माध्यम बनाउने कुरा गर्दा दुई प्रकारका तर्क उठ्ने गर्छन्। पहिलो, बालबालिका पाठ्यविषय र पुस्तक घोकेर हैरान भएका हुन्छन्। त्यसैसँग सम्बन्धित कथा लाद्नु भनेको झन् हैरानी थोपर्नु हो। त्यसकारण उनीहरूका लागि आनन्ददायी मनोरञ्जन दिने कथा लेखिनुपर्छ। दोस्रो, बालबालिकाका लागि विषयवस्तु प्रधान कथा लेखिनुपर्छ। त्यसो भए मात्र उनीहरूका लागि उपयोगी हुन्छ। यी दुवै अतिवादी तर्क हुन्। यी तर्कभित्र बालकथा र यसको उपयोगिताको मर्म छैन। बालबालिकाले अध्ययन गर्ने विषयवस्तु जीवन र जगत्बाहिरका छैनन्। यदि त्यस्तो पाठ्यक्रम बनेको रहेछ भने त्यो पूर्ण गलत हुन्छ। त्यसकारण पाठ्यक्रममा उल्लेखित विषयवस्तुलाई लिएर आनन्ददायी सुरुचिपूर्ण कथा लेख्न सकिन्छ। हास्यास्पद पूर्वाग्रह ः केही शिक्षक र अभिभावकमा अझैं पनि बालसाहित्यका विषयमा केही हास्यास्पद पूर्वाग्रह देखिन्छन्। हाम्रा विद्यार्थी पाठ्यपुस्तकको अध्ययनमा यति व्यस्त छन् कि उनीहरूलाई कथा कविता पढ्ने समय नै हुँदैन। मेरो बच्चा यति व्यस्त छ कि उसलाई गृहकार्य गर्दा र विद्यालयको पुस्तक पढ्दापढ्दा कथा, कविता हेर्ने पढ्ने समय नै हुँदैन (अभिभावकको प्रतिक्रिया) पढाइ र सिकाइको अन्तरबोध नगरेसम्म यो हास्यास्पद धारणाबाट बाहिर जान सकिँदैन। आवश्यक ज्ञान, सीप र अर्थपूर्ण धारणाबिनाको अक्षर घोकाइ र लेखाइले बालबालिकाको सिर्जनशीलता मार्छ। सिर्जनशीलता मार्नु भनेको आन्तरिक क्षमता सकिनु हो भन्ने कुरा बुझ्न ढिलो भइसकेको छ। कथाको स्रोत ः हाम्रो बजारमा पूर्णतया पाठ्यक्रममा आधारित कथा छैनन्। त्यस किसिमको कथा लेख्न सहज पनि छैन। यद्यपि सम्बन्धित निकायले चाहने हो भने असहज पनि छैन। हालको अवस्थामा कथालाई सिकाइ सहजीकरणको माध्यम बनाउन दुई काम एकसाथ गर्नुपर्छ। पहिलो, हाल उपलब्ध कथाहरूलाई छनोट गरी बालबालिकाको सिकाइ र सहक्रियाकलापमा उपयोग गर्ने। दोस्रो, पाठ्यक्रममा आधारित कथाको लेखन गराउँदै जाने। यसका लागि उपयुक्त कथा छनोट गर्ने सीप विद्यालय र अभिभावकमा हुनुपर्छ। विद्यालयले छनोट गर्ने कथाले सिकाइमा सहक्रियाकलाप गराउन सहयोग पुर्याउँछ। अभिभावकले छनोट गरेका कथाले बालबालिकालाई असल संस्कार, ज्ञान, सीप दिने हुन्छ। प्रौढहरूले बालबालिकालाई अनुशासनमा राख्न लेखिने उपदेशलाई राम्रो बालकथा ठान्नु हुँदैन। जुन कथामा बालरस छैन, आनन्द छैन, जिज्ञासाले खेल्ने मैदान छैन, अनुमान र तर्क गर्ने स्थान छैन। त्यसले अपेक्षाकृत सिकाइ गराउँदैन। सहक्रियाकलापका लागि सुनाइने कथाका लागि अभिभावक, बजार, पुस्तकालय, शिक्षक तथा सहजकर्ता स्वयं कथाका स्रोत हुन सक्छन्। यी बाहेक आजको डिजिटल युगमा युट्युब र गुगलमा पनि मिल्दा कथा भेटिन सक्छन्। खाँचो केवल बुझाइ र इच्छाशक्तिको हो। समापन ः आख्यान यस्तो विधा हो जसले बालबालिकालाई अप्रत्यक्ष तरिकाले जीवन र जगत्सँग साक्षात्कार गराउँछ। महाकवि देवकोटाले भनेझैं यो यस्तो आँखीझ्याल हो जसबाट सारा संसार चियाउन सकिन्छ। संसार चियाउनु भनेको ज्ञानको क्षितिज फराकिलो पार्नु हो। सिकाइमा यसको प्रयोगले सिकाइलाई मनोरञ्जनपूर्ण बनाउँदै अपेक्षित उपलब्धि पूरा गर्न सहयोग गर्न सक्छ। बालबालिकाको स्तरअनुसारको चित्रकथा, कथा छनोट गरी विद्यालयमा पढ्ने र प्रयोग गर्ने, घरमा अभिभावकले बालबालिकालाई उपलब्ध गराइदिने कार्यले यसको प्रयोग र उपादेयता बढाउने छ। प्रकाशकहरूले बालबालिकाहरूको अवस्था र उमेरअनुसार हुने गरी मुद्रण अक्षरको आकार, चित्रको व्यापकता, रङ एवं कलाको संयोजन गरी प्रकाशन गर्नुपर्छ। त्यसो हुन सके आख्यान सिकाइ सहजीकरणका लागि उपयोगी र सार्थक विधा बन्ने छ। सरकारका उपसचिव खनाल बालसाहित्यकार हुन्।"
मैथिल जीवनदर्शनको खोज,"षडदर्शनमध्ये चार सांख्य, वैशेषिक, न्याय र मिमांसा (उत्तरमिमांसा)को प्रतिपादन मिथिलाञ्चलको पावन भूमिमा गरिएको थियो। वर्तमान मानव प्रजाति होमो सेपयिन्स आजभन्दा ७५ हजार वर्ष पहिले अफ्रिकाबाट आएको बुझिन्छ। १० हजार वर्ष पहिलेसम्म हामी जंगलमा बसोबास गथ्र्यौं। कन्दमूल खाएर बाँचेका थियौं भन्ने किटान वैज्ञानिकहरूले गरेका छन्। अर्थात्, मध्यपाषाणकाल जसको आयु ईसापूर्व १० हजारदेखि ४ हजार वर्ष आँकिन्छ। त्यहाँसम्म आइपुग्दा भारतीय उपमहाद्वीपमा सबैभन्दा पहिले पत्ता लागेको सिन्धु घाँटीको सभ्यता नगिच आइपुग्छौं। सन् १८६३ मा राबर्ट बुस फुटले सिन्धु घाँटीमा हडप्पा सभ्यता पत्ता लगाए। जो अहिले पाकिस्तानको सिन्धु प्रान्तमा अवस्थित छ। पुरातत्त्व वैज्ञानिकहरूको थप खोजबाट हडप्पा सभ्यताको विस्तार मोहनजोदाडो (हाल भारत गुजरात) सम्म रहेको देखियो। यो नै भारतीय उपमहाद्वीपमा खोजिएको पहिलो सभ्यता हो जहाँ आर्यहरू प्रवेश गरेपछि आर्यसभ्यता वा वैदिक सभ्यता प्रारम्भ भएको बुझिन्छ। जसको दस्ताबेजका रूपमा ऋग्वेद, यजुर्वेद, सामवेद तथा अर्थवेद छन्। यी वेदहरू कहिले र कसले लेखेका हुन् भन्ने किटानसाथ कसैले भन्न सक्दैन। ऐतिहासिक रूपमा विभिन्न कालखण्डमा लेखेर संकलन गरिएको वेद नै हिन्दू धर्माम्वलम्बीको मूलग्रन्थ हो। जसको बलमा बैदिक सत्ताको गठन गरिएको थियो। यसरी ऐतिहासिक रूपमा ईसापूर्वको छैटौं शताब्दीसम्म वेद सत्ताको प्रभुत्व थियो। अर्थात् भगवान् बुद्धले निर्वाण प्राप्त गरेको शताब्दी हो यो। वैदिक दर्शनका समानान्तर आर्येत्तर अन्य समुदायको आफ्नै खालको जीवनशैली, परम्परा तथा जीवन दर्शनहरू थिए। आर्येत्तरका यी भिन्न जीवन र दर्शनहरूको वैदिक सत्ता र दर्शनसँग संघर्ष र सहवरणको द्वन्द्वात्मक अवस्था सिर्जना हुनु पनि स्वाभाविक नै थियो। यीमध्ये वैदिक सत्तामाथि तथागतले गरेको प्रहार सबैभन्दा मर्मान्तक र दूरगामी प्रभावको थियो। पूर्वीय दर्शनमा विभिन्न दार्शनिक प्रणालीहरूको विकास भएको पाइन्छ। जसमा बृहस्पति र चार्वाकादिको लोकायत, कपिलको सांख्य, गौतमको न्याय, कणादको वैशेषिक, पतञ्जलीको योग, जेमिनीको उत्तरमिमांसा, वादनारायणको वेदान्त वा पूर्व मिमांसा, महावीर वद्र्धमानको जैन तथा स्वयं तथागतको बुद्ध दर्शनले आकार प्रकार ग्रहण गरेको हो। यीमध्ये लोकायत, जैन र बौद्ध मत गैरवैदिक हुन्। बाँकी ६ वटा दर्शन वैदिक वाङ्मयका षडदर्शनभित्रका मानिन्छन्। उल्लेखनीय पक्ष के छ भने षडदर्शनमध्ये ४ सांख्य, वैशेषिक, न्याय र मिमांसा (उत्तरमिमांसा)को प्रतिपादन मिथिलाञ्चलको पावन भूमिमा गरिएको थियो। उत्तरमिमांसाको प्रवर्तक जेमिनी भनिए पनि यसको मूलाधार याज्ञवल्क्यले रचना गरेको भनिएको शुक्ल यजुर्वेदमा आधारित छ। याज्ञवल्क्य मिथिलाका राजा जनकका दरबारमा प्रमुख ऋषि थिए। त्यसैले मिमांसाको रचना मिथिलामा भएको भनिन्छ। यसले दार्शनिक रूपमा मिथिला कति वैभवपूर्ण थियो भन्ने कुरा स्वतः स्पष्ट हुन्छ। जहाँ याज्ञवल्क्यले शुक्ल यजुर्वेद, शतपथ ब्राह्मण, बृहदारण्यकोपनिषद् र याज्ञवल्क्य स्मृति ग्रन्थको रचना गरेका थिए। यतिमात्र होइन, राजा जनकको दरबारमा मैत्रेय तथा गार्गीजस्ती विदुषी महिला उपस्थित रहन्थिन्। जो कसैलाई पनि शास्त्रार्थमा निरुत्तर पार्न सक्थिन्। त्यहाँ आठवटै अंग टेढोमेढो भएको अष्टाबक्रजस्ता विद्वान् ऋषि थिए। जसले स्वयं राजा जनकलाई विद्वताबाट चकित पारेका थिए। प्राडा राजेन्द्र विमलले आफ्नो पुस्तकमा भगवान् गौतम बुद्ध बारम्बार मिथिलाको भ्रमण गरेको उल्लेख गरेका छन्। मिथिलाको उत्पत्ति प्रागैतिहासिक स्रोतहरूका अनुसार प्राचीनकालमा गंगा नदीको उत्तरी किनारामा किकट भन्ने एउटा प्रदेश थियो। जहाँ वैदिक धर्मले आकार ग्रहण गरेको थिएन। वैशालीमा समेत वैदिक धर्म थिएन। वेदहरूमा सबैभन्दा प्राचीन मानिने ऋग्वेदको रचना आर्यहरूले सरस्वती नदीको किनारामा बस्न थालेपछि गरेको मानिन्छ। ऋग्वेदको रचनाकालभन्दा धेरैपछि संगठित प्रारम्भिक राज्य वा जनपद र राजाहरू देखिन थालेको हो। यसै ऐतिहासिक प्रवाहमा गंगाको उत्तरी मैदानी भागमा विदेह र कुरु नामक दुइटा प्राचीन राजवंशहरू देखा पर्छन्। मैथिलीभाषीलाई मैथिल भनिएको हो। वास्तवमा मिथिलाको भौगोलिक क्षेत्रभित्र बसोबास गर्ने सबै मैथिल हुन्। तर, यो सोचलाई स्थापित गर्न सकिएको छैन। पौराणिक स्रोतहरूका अनुसार सरस्वती नदी सुक्न थालेपछि त्यसको किनारमा बसेका ऋग्वैदिक आर्यहरू त्यहाँबाट पलायन भएको बुझिन्छ। यसै मध्येको एउटा आर्य समूह माथव विदेधको नेतृत्वमा सदानिरा (गण्डकी नदी) पार गर्यो। पछि मिथिला र विदेहको नामबाट प्रसिद्धि पाउने क्षेत्रमा प्रवेश गर्यो। विदेधमाथवको नेतृत्वमा ऋग्वैदिक आर्यको यस यात्राबारे याज्ञवल्क्य रचित शतपथ ब्रह्मणमा विस्तारपूर्वक उल्लेख छ। यसरी विदेधमाथवबाट बस्ती आवाद गरिएकाले यसलाई विदेह राज्य भनिएको एउटा पौराणिक मत छ। विदेहको राजधानीलाई मिथिला भनियो। विदेधको अपभ्रंश विदेह हो भने माथवको मिथिला। एउटा अर्को पौराणिक मतअनुसार निमिका छोरा मिथि थिए। जसबाट मिथिला शब्दको उत्पत्ति भएको हो। अर्थात्, यिनै मिथि जनकका प्रथम वंश हुन्। जसका सन्ततिहरूले सन्ताउन्नौं पुस्तासम्म विदेहमाथि राज्य गरे। पौराणिक र मिथक ग्रन्थहरूको विश्लेषण र विवेचना गरेर एउटा अनुमानित निष्कर्षमा पुगेका भारतीय इतिहासकार हेमचन्दराय चौधरीका अनुसार जनकवंशको २२औं पुस्तामा सीताका पिता शिरध्वज जनक थिए। महाभारतमा पनि मिथिलाका राजा जनकको उल्लेख छ। पाण्डव र कौरबबीच भएको प्रसिद्ध महाभारत युद्धमा मिथिलाका राजा तत्कालीन जनक कौरबको पक्षबाट लडेका थिए। त्यतिबेलाका मिथिलाका राजा जनकवंशको ३४औं वा ३५औं पुस्ताका रहेको मत विद्वान्हरूले व्यक्त गरेका छन्। जनकवंशका आन्तिम राजा कराल थिए। जो बुद्ध जन्मिनुभन्दा सम्भवतः ४ सय वर्ष पहिले राज्य विप्लवमा जनताद्वारा मारिए। यो कुरा पौराणिक परम्परा तथा बौद्ध जातक कथामा पनि उल्लेख छ। ईसापूर्वको पाँचौं शताब्दीको पूर्वाद्र्धमा उत्तरी भारतको मगधमा अजातशत्रु नामका प्रसिद्ध राजा भए। आजातशत्रुको मूल उद्देश्य नै राज्यविस्तार थियो। अजातशत्रुको भयका कारण गंगाको उत्तरी मैदानमा रहेका आठवटा कमजोर जनपदले सुरक्षाका निम्ति बज्जी महासंघ गठन गरेका थिए। केही विद्वान्को मतमा यो संसारकै पहिलो गणतन्त्रात्मक प्रयोग थियो। जहाँ महासंघमा सामेल आठवटा राष्ट्रकुलले पालैपालो अध्यक्षता गर्थे। जनताको उपस्थितिमा सर्वसम्मत निर्णय गर्थे। यस महासंघभित्रको एउटा प्रतिष्ठित राष्ट्रकुल मिथिला पनि थियो। तर, यो बज्जी महासंघ अजातशत्रुको सामू धेरै टिक्न सकेन। केही वर्षपछि अजातशत्रुको आक्रमणमा बज्जी महासंघको पतन भयो। यसपछि मिथिला वा विदेह ईसाको पाँचौं शताब्दीतिर गुप्तकालमा तीरभुक्ति वा त्रिभुक्तिको नामबाट र त्यसपछि ११औं शताब्दीमा तिरहुत (नेपाली इतिहासमा तेह्रौँतं) को रूपमा कर्णाटवंशी शासन अधीन देखियो। कर्णाटहरूले सिमरौनगढलाई केन्द्र बनाएर शासन चलाएका थिए र उनीहरूलाई मिथिला नरेशको उपाधि पनि दिइएको थियो। मैथिल जीवन दर्शन मिथिलामा बसोबास गर्नेहरू मैथिल कहलिए। जसको भाषा कालान्तरमा मैथिली हुन गयो। प्रारम्भिक कालमा मिथिलाको भाषा मैथिली थिएन। संस्कृत र प्राकृत थियो। प्रारम्भिक जे जति साहित्यको रचना भएका छन् यिनै भाषामा भएको बुझिन्छ। बौद्ध साहित्य पनि यही भाषामा लेखिएका छन्। जसबाट के बुझिन्छ भने वेद सत्तामाथि बौद्ध दर्शनले प्रहार गर्न थालेपछि हिन्दूधर्म संकटग्रस्त अवस्थामा पुग्यो। मौर्यवंशको शासनकालसम्म त बुद्धधर्म उत्कर्षमा थियो। त्यसैले होला, मौर्यवंशपश्चात ईसापूर्व १८५ मा सत्ता हातमा लिनेबित्तिकै शुंगवंशका शासक ब्रह्मण राजा पुष्यमित्रले हिन्दू धर्मलाई पुनस्र्थापित गर्न विभिन्न प्रकारका ग्रन्थ लेख्न लगाएको देखिन्छ। जसमा बाल्मिकीय रामायण र मनुस्मृति प्रमुख हुन्। यसरी अध्यात्मिक भए पनि केही हदसम्म भौतिकवादी अवधारणालाई अँगालेका बुद्ध धर्मविरुद्ध मात्र होइन, अनिश्वरवादी सांख्य, मिमांसा, जैन, चार्वाक सबैमाथि प्रहार भयो। प्रहारबाट मिथिलाको जीवन दर्शन धारा नै अध्यात्मिक हुन गयो। जो आचार्य रजनिशको शब्दमा विज्ञानभन्दा धेरै टाढा थियो। भारतले सैयौं वर्षसम्म गुलामी भोगेको मूलकारण नै उनको पूर्वीय दर्शनमा रहेको यो अध्यात्मिक मत हो भन्ने विचार रजनिशको छ। कतिसम्म भने आठौंं शताब्दीमा शंकराचार्यले वेदलाई नमान्नेविरुद्ध हतियार नै उठाए र वेद मान्नलाई बाध्य पारे। उनी ३६ वर्षसम्म मात्र बाँचे तर वेदलाई पुनस्र्थापित गर्न जे भूमिका खेले त्यसैको फलस्वरूप शंकराचार्य नाम मात्र होइन हिन्दू धर्ममा पदवी बन्न पुग्यो। शंकराचार्यले वैदिक धर्मका चारवटा पीठ स्थापित गरे। यी पीठहरूका प्रमुखहरूलाई जगतगुरु शंकराचार्य भनिन्छ भने प्रथम शंकराचार्यलाई आदिगुरु भनिन्छ। जुन वेदको विरुद्धमा बुद्ध मत र सत्ताले मिथिलामा वर्चस्व स्थापित गरेको थियो, त्यसलाई शंकराचार्यले पुनस्र्थापित गर्न भरमग्दुर प्रयास गरेको देखिन्छ। यद्यपि छैटौं शताब्दीदेखि नवौं शताब्दीसम्म मिथिला पालवंशको अधिनमा रहेको बेला बौद्ध धर्म राज्यधर्म नै थियो। नवौंदेखि एघारौं शताब्दीसम्म सेनवंशको शासनकालमा बौद्ध धर्मलाई विस्थापित गरी हिन्दू धर्म पुनः स्थापित गरेको देखिन्छ। एघारौंदेखि चौधौं शताब्दीसम्म मिथिलामा कर्णाट वंशको शासन थियो। जसको राजधानी हाल बारा जिल्लाको सिम्रोनगढ थियो। तेह्रौं शताब्दीको पूर्वाद्र्धमा दिल्लीका सुल्तान गयासुद्दीन तुगलकले समृद्ध सिम्रौनगढ ध्वस्त पारेपछि मिथिला टुहुरो हुन गयो। यद्यपि रेन्टपेयिङ किंगको रूपमा ओइनबार वंशले दुई सय वर्ष शासन नगरेका भने होइनन्। भारतमा मुगल शासक जलालुद्दीन अकबरको शासनकालमा भारतीय क्षेत्रको रूपमा तिरहुत सुबाको नापी गराएपछि मिथिलाको औपचारिक विभाजन भएको थियो। नेपालीय मिथिलाञ्चल मेचीदेखि सदानिरा (गण्डकी) सम्म सीमित हुन पुग्यो। पौराणिक र बौद्ध परम्परमा समेत मिथिलाको सीमा पूर्वमा कोसी, पश्चिममा सदानीरा, उत्तरमा हिमालय (चुरे) र दक्षिणमा गंगा भनिएको छ। यहाँ मेची किन भनियो भने स्रोतहरूका अनुसार पुरातनकालमा कोसी र मेची नजिक बग्ने गथ्र्यो। प्राकृतिक परिवर्तनका कारण यो हालको ठाउँमा बग्न थालेको हो। मैथिल जीवनधारा मैथिलीभाषीलाई मैथिल भनिएको हो। वास्तवमा मिथिलाको भौगोलिक क्षेत्रभित्र बसोबास गर्ने सबै मैथिल हुन्। तर, यो सोचलाई स्थापित गर्न सकिएको छैन। प्रदेश नं १ मा रहेका झापा, मोरङ र सुनसरीलाई मिथिलाञ्चलमा राख्ने कि नराख्ने भन्ने प्रश्न पनि त्यतिकै घतलाग्दो छ। किनभने अहिले पनि यस प्रदेशका तीन जिल्लामा रैथानेले धेरै बोल्ने भाषामध्येको एक मैथिली हो। तर, उक्त प्रदेशको जीवन दर्शनलाई मैथिलयोग्य बनाउन सकिएको छैन। कतिसम्म भने भाषा आयोगले दुई वर्ष पहिले राज्यभाषाको रूपमा मैथिलीलाई मान्यता दिन सिफारिस गरिसकेपछि पनि प्रदेश सरकारले गरेको छैन। यस प्रदेशका मोरङ, सुनसरी र झापा जिल्लामा मैथिली भाषाभाषीको बसोवास छ। केही उदयपुरमा पनि छन्। मैथिली जीवन धारालाई सबैभन्दा बढी प्रभावित पार्ने भाषा नै लागू नभएपछि सांस्कृतिक रहनसहन र संस्कारले प्रतिकूलता व्यहोरिरहेको छ। किनभने कुनै पनि समुदायको अस्तित्व रक्षामा उसको भाषा, संस्कृति, संस्कारले प्रमुख भूमिका खेलेको हुन्छ। त्यसलाई क्रमबद्ध रूपमा पठनपाठन र लिपिबद्ध गरिएन भने लोप हुने सम्भावना बढी हुन्छ। प्रदेश नं १ मा मैथिल जीवनधारा संकटग्रस्त अवस्थामा पुग्नुको मूलकारण यही हो।"
गणेशमान सिंह स्मृति राष्ट्रिय बक्सिङ : त्रिभुवन आर्मी क्लब च्याम्पियन,"काठमाडौं : त्रिभुवन आर्मी क्लब गणेशमान सिंह स्मृति राष्ट्रिय बक्सिङ प्रतियोगिताको उपाधि जितेको छ। आर्मी महिलापुरुष दुवैमा च्याम्पियन बनेको हो। पुरुषमा आर्मी पाँच स्वर्ण र दुई रजत जित्यो। महिलामा तीन स्वर्ण र दुई रजत हात पार्यो। वीर गणेशमान सिंह स्पोर्ट्स कमिटीद्वारा आयोजित प्रतियोगिताको पुरुषमा आर्मीका इन्द्र सुनार र महिलामा नेपाल एपीएफ क्लबकी सरस्वती राणा उत्कृष्ट खेलाडी घोषित भए। इन्द्रले ५७ केजी फाइनलमा एपीएफका पुरन राईलाई पराजित गरे। नेपाल पुलिस क्लबका शम्भु राजवंशी र गण्डकी प्रदेशका सौगात कुमाल तेस्रो भए। सरस्वतीले ७५ केजी फाइनलमा आर्मीकी निरु गुरुङलाई हराइन्। इन्द्रले टीभीएस मोटरसाइकल र सरस्वतीले टीभीएसकै स्कुटर पाए। प्रदेश १ की त्रिशा जबेगु लिम्बू र मधेस प्रदेशकी पूजा गुप्ताले कांस्य जिते। बसन्तपुर डबलीमा भएको प्रतियोगिताको पुरुष ५२ केजीमा आर्मीका प्रेम चौधरीले फाइनलमा एपीएफका प्रदीप महर्जनलाई पाखा लगाउँदै पहिलो स्थान हात पारे। पुलिसका चन्द्रबहादुर थापा र मधेस प्रदेशका मदनकृष्ण डंगोल तेस्रो बने। पुरुष ६३ केजीमा पुलिसका भूपेन्द्र थापामगरले बाजी मारे। उनले फाइनलमा आर्मीका पुरन सुनुवारलाई पराजित गरे। एपीएफका सोनाम सार्की र लुम्बिनी प्रदेशका अनिल पुन मगरले तेस्रो स्थानमा चित्त बुझाए। पुरुष ६९ केजीमा पुलिसका सनिल शाहीले फाइनलमा आर्मीका दानबहादुर दर्लामीमाथि जित दर्ता गरे। बागमती प्रदेशका शिरीष खनाल र सुदूरपश्चिम प्रदेशका भरत चन्द तेस्रो भए। पुरुष ७५ केजीमा आर्मीका दीपेश लामा पहिलो भए। उनले फाइनलमा प्रदेश १ का सनम गुरुङलाई निराश पारे। मधेस प्रदेशका कोशिस श्रेष्ठ र कर्णाली प्रदेशका दिलराज भण्डारी तेस्रो भए। पुरुष ८१ केजीमा आर्मीका दीपक श्रेष्ठले फाइनलमा सुदूरपश्चिमका श्यामबहादुर महताको चुनौती समाप्त पार्दै च्याम्पियन बने। प्रदेश १ का प्रसाङ लिम्बू इजाम र बागमतीका रोशन स्याङ्तानले कांस्यमा चित्त बुझाए। पुरुष ९१ केजीमा आर्मीका गणेश प्रधानले स्वर्ण जिते। उनले फाइनल भिडन्तमा एपीएफका रविन नेपाललाई पन्छाए। महिला ५१ केजीमा आर्मीकी मीनु गुरुङले उपाधि जितिन्। १३औं सागकी स्वर्णधारी मीनुले फाइनलमा पुलिसकी दिवाना शेर्मालाई पराजित गरिन्। एपीएफकी सञ्जुमाया थिङ र लुम्बिनीकी माया खत्री केसी तेस्रो भए। महिला ५७ केजीमा आर्मीकी चन्द्रकला थापाले फाइनलमा पुलिसकी निशा तामाङलाई हराइन्। एपीएफकी नाङ्जा बुढा मगर र प्रदेश १ की सुस्मिता राईले कांस्य पाए। महिला ६० केजीमा आर्मीकी संगीता सुनारले एपीएफकी संगीता डंगोललाई पाखा लगाउँदै स्वर्ण हात पारिन्। प्रदेश १ की नारिका राई तथा बागमतीकी शशिकला राई तेस्रो बने। आर्मीकी पुनम रावलले एपीएफकी विनिता थापा मगरलाई पन्छाउँदै महिला ६९ केजीको उपाधि भिडन्त आफ्नो पक्षमा पारिन्। पुरुषमहिला दुवैको हरेक स्पर्धामा शीर्ष तीन स्थान हात पार्नेले क्रमशः २५ हजार, १५ हजार र सात हजार पाँच सय नगद पुरस्कार प्राप्त गरे। विजेतालाई महिला नेतृ सिर्जना सिंह, राष्ट्रिय खेलकुद परिषद्का कार्यकारी समितिका सदस्य एकेन्द्र कुँवर र नन्दा बस्याल, पूर्व कोषाध्यक्ष शैलेश कर्माचार्य, आयोजक कमिटीका संयोजक सञ्जीव तुलाधर, प्रतियोगिता संयोजक राजीव श्रेष्ठलगायतले पुरस्कृत गरे।"
