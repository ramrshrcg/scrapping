शीर्षक,विवरण
प्रदेशलाई सम्झने कामै भएन,"२०६४ सालमा पहिलो संविधानसभा निर्वाचन भयो। जनताको उल्लेख्य सहभागिता रहेको यस निर्वाचनबाट आमजनताले धेरै अपेक्षा राखेका थिए। आमजनताका अपेक्षाहरूमा आशातित सफलता भने हासिल भएन। राजनीतिको बाटो मोडियो। मूलतः पहिलो पटक भएको संविधानसभाले संविधान लेख्न सकेन र असफलतालाई स्थापित गर्यो। संविधानमा बाह्य शक्तिको चाहनालाई मूर्तरूप दिन बिभिन्न कोणबाट संविधानसभामाथि दबाब रह्यो। जसले गर्दा संविधान निर्माणको कामले पूर्णता पाउन सकेन र २०७० मा पुनः दोस्रोपटक संविधानसभाको निर्वाचन भयो यस निर्वाचनमा संविधानसभाको सर्त राख्दै राष्ट्रिय राजनीतिमा आएको तत्कालीन एनेकपा माओवादी खुम्चियो। संख्याको हिसाबले कम उपस्थिति भए पनि दम्भचाहिँ एनेकपा माओवादीको उस्तै थियो। जात, धर्म, भाषा, संस्कृति, समुदाय, हिमाल, पहाड र तराईमा एकदमै तिखो अनि रुखो प्रहार भएको समय पनि यही थियो। केही विदेशी शक्तिले राम्रैसँग चलखेल गरे। समाजलाई बिभिन्न कित्तामा बाँड्ने काम पनि भए। जसले समाजभित्र धेरै मनमुटावका घटना मात्र भएनन् गौरहत्याकाण्डदेखि टीकापुर हत्याकाण्डसम्म मच्चाइए। यो नेपाली राजनीतिका लागि दुखद् पाटो हो। यी तमाम समस्या र छिमेकी मुलुकको तीव्र असन्तुष्टिका बीच २०७२ साल असोज ३ गते देशमा संविधान जारी भयो। देश प्रदेशसहितको गणतन्त्रमा विधिवत तरिकाले प्रवेश गर्यो। प्रादेशिक संरचना संघीय लोकतान्त्रिक गणतन्त्रको स्थापनासँगै २०७४ सालमा प्रादेशिक संरचनासहितको आमनिर्वाचन भयो। देशका सातवटै प्रदेशले प्रदेश प्रमुखसहित आफ्नोरूआफ्नो प्रदेशमा राज्य सरकार निर्माण गरे। स्थानीय तहमा स्थानीय सरकार निर्माण भयो। स्थानीय सरकारलाई कार्यकारी अधिकार दिइयो भने प्रदेशका केही महत्वपूर्ण अधिकारलाई केन्द्र अर्थात् संघमा राखेर प्रदेश सरकारलाई आफ्ना काम कारबाहीका लागि अघि सारियो। स्थानीय सरकारलाई खासै समस्या थिएन पुरानो अभ्यासमाथि नौलो पुनरावृत्त मात्रै थियो। यता प्रदेश सरकार अलमलमा पर्यो। प्रदेशका लागि सबै कुरा नौला थिए। कानुनी अस्पष्टताले झनै अन्योलता थपेको थियो। त्योसँगै कर्मचारी व्यवस्थापन चुनौती पूर्ण थियो यी तमाम समस्याका बीच सानो झुन्डको कर्मचारीतन्त्र अनि साँघुरो दायराको अर्थतन्त्रको झोला बोकेर आयको प्रदेश सरकारको सबैभन्दा चुनौती पूर्णकाम भनेको आफ्नो औचित्य पुष्टि गर्नु थियो। सुदूरपश्चिम प्रदेश देशले सातवटै प्रदेशमा मुख्यमन्त्री अनि मन्त्री पायो। राजगद्दीमा आसिन भए झै प्रदेश सरकारका घोडसवारहरू कुर्सीमा विराजमान भए। करिब २५ लाख जनसंख्या अनि १३२७ प्रतिशत क्षेत्रफल ओगेटेको समुद्री सतहबाट १०९ मिटर उचाइदेखि ७,१३२ मिटर उचाइसम्मको भूगोलमा अवस्थित २४ प्रतिशत तराई ३५ प्रतिशत हिमाल र ४१ प्रतिशत पहाडी भूभाग भएको भारत र चीनसँग अन्तराष्ट्रिय सिमाना जोडिएको सुदूरपश्चिम प्रदेशले पनि मुख्यमन्त्री मन्त्रीहरू चयन गर्यो। अस्थायी राजधानी भनिएको सहरमा साइरन जडित बहानहरू हुकिन थाले। आम जनताकले अब केही नयाँ हुन्छ गरिबले रोजगारी पाउँछन्। जनताका आम गुनासाको यथिचित सुनुवाइ हुनेछ भन्ने सामान्य अपेक्षा राखेका थिए। तर, ती सपनाहरूले लामो दूरी तय गर्न पाएन्। राजनीतिक पार्टीको अस्थायी चौतारो बन्न पुग्यो प्रदेश सरकार अनि संरचना। यसलाई दुर्भाग्य मान्नुपर्छ। चौतारामा बस्न पाएका र अडेस लाउन पाएकाले लामै व्याख्या र बखान गर्न सक्छन होला। किनभने उहाँहरूले शीतलताको अनिभूति गरेका छन्। तर, ४० डिग्री तापक्रममा आफ्नो जीवनको जोहो गर्नेले यसको एक सुइँको बताससमेत महसुस गर्नसमेत पाएन्। पाँच वर्षको अवधीमा सरकारको १ खर्ब २५ अर्ब र अन्य दातृनिकायको १० अर्ब सहयोग रकम खर्च गरेको प्रदेश सरकारले देखिने र सम्झिन लायक एउटा पनि काम गरेन।कुनै एउटा गौरबको आयोजना खडा गर्न सकेन। कागजी केही कामहरू अवश्य होलान केही विधेयकहरू पास भए कानुन निर्माणका कार्यहरू भए। यी तमाम कुराका बीच आफ्नै रातो किताबमा उल्लेख भएका कामहरू प्रतिगम्भीर रूपमा प्रस्तुत भएको देखिएन। बरु उक्त बजेटको छहारीमा केही गाडी घोडा तेल भोजन अवश्य भए। स्थानीय सरकारका अघि निरही प्रदेशले आफ्नो औचित्य पुष्टिका लागि पनि स्थानीय सरकारँंग हातेमालो गरी सुसासनसँगै केही राष्ट्रिय महत्वका योजना अघि सार्न सक्थ्यो। जसले राष्ट्रिय पुँजी निर्माणमा पनि भूमिका निर्वाह गर्न सक्थ्यो होला। आफ्नो प्रदेशमा राजस्व सुधारको योजना ल्याउन सक्थ्यो होला तर यति बिघ्न राम्रो काम कसरी गर्न सक्थ्यो ? आफ्नो कुनै स्पस्ट धारणा वा योजना नभएको सरकारले कसरी आम सर्वसाधारणका हितमा काम गर्न सक्थ्यो यो गएको पाँच बर्षको सोचनीय कुरा रह्यो। प्रदेशको औचित्य सुदूरपश्चिम प्रदेशको राष्ट्रिय पुँजी निर्माणमा कस्तो भूमिका हुने कसरी प्रदेशलाई आत्मनिर्भर बनाउन सकियला हाम्रा सम्भावनाका स्रोतहरू के हुन् हाम्रो प्रदेशको क्षिक्षामा कस्तो खालको नीति अपनाउँदा गुणस्तर कायम गर्न सकियला, कृषिमा कसरी आधुनिकीकरण ल्याउन सकियला पूर्वाधार विकासतर्फ प्रदेश कसरी गार्जेनको भूमिका निर्वाह गरी दिगो बनाउँदै अघि बढ्ने, अनि स्वास्थ्य समस्याको उपयुक्त समाधान के हुन् सक्छ भनेर सम्बन्धित विषयका विज्ञहरूसँग परामर्श तथा छलफल भएन। अध्ययन अनुसुन्धानको विषय त परिकल्पनामा समेत परेन। यी यावत विषयमा बितेका पाँच वर्षमा एक पटक पनि सोधीखोजी भएन। भारतमुखी अर्थतन्त्रको आयस्रोत भएका हामी सुदूरपश्चिमवासीहरू अन्य प्रदेशको तुलनामा निकै कमजोर छौं। हाम्रो सामाजिक रूपान्तरणको बाटो पनि निकै दयनीय अवस्थामा छ। शिक्षा स्वास्थ्यको अवस्था झनै कहाली लाग्दो छ। कृषि पर्यटन मृत तुल्य छन। सधै हिड्ने बाटोमा पर्ने विश्व रामसार सूचीमा सूचीकृत घोडाघोडी ताल पर्खेरनै बसिरहेको थियो। सुदूरपश्चिम प्रदेशमा दुईचारवटा धानमिल, एकदुई मैदा मिलबाहेक अन्य उपभोग्य वस्तुको उत्पादन गर्ने उद्योग छैनन्। पूर्वाधार विकासको नाममा स्थानीय सरकारहरूले रुखा डाडामा स्काइभेटर चलाइरहेका छन्। ती बनिरहेका बाटाघाटाको मात्रै अनुगमन मूल्यांकन गरी प्रदेश सरकारले एउटा बेस लाइन निर्धारण गरीदिए मात्रै पनि विकासको मेरुदण्ड सडकले एउटा स्वरूप लिन्थ्यो। जहाँ प्रदेश सरकारको औचित्य पुष्टि हुन् मदत हुन्थ्यो। यी सबै कुरा हाम्रा लागी अवसर थिए तर दुर्भाग्य साबित भएर गए। दुईतीन क्षेत्रमा मात्रै लगानी गरेको भए वा लगानी गर्ने वातारवरण बनाएको भए आज प्रदेश सरकारको सबै तिर प्रसंसा हुन्थ्यो हामीसँग काम गर्न सकिने थुप्रै आधारहरू थिए। जो न्यून आय भएका आम सर्वसाधारणको जीविको पार्जनदेखि लिएर उधोग ब्यबसायमा संलग्न व्यवसायीसम्मका सामन्य कुराहरू थिए। जसले लगानीसँग सँगै रोजागरी सिर्जना गरी रास्ट्रीय पुँजी निर्माणमा सहयोगी भूमिका निर्वाह गर्न सक्थे। जसलाई प्रदेश सरकारले लगानी मैत्री वातावरण सुरक्षाको प्रत्याभूति दिए पुग्थ्यो। हाम्रो यस सुदूरपश्चिम प्रदेशमा दुईचार धानमिल एकदुई मैदा मिलबाहेक उत्पादन हुने कुनै खाद्यवस्तु वा अन्य उपभोग्य वस्तुको उत्पादन छैन। राष्ट्रिय राजमार्गको एउटा हिस्सा अग्लो र अर्को हिस्सा होचो छ। जसले हाम्रो आयात र निर्यातको चित्रलाई प्रष्ट पार्छ। यस्तो विषम परिस्थितमा हामीले उलेख्य मुनाफा लिनुपर्ने ठाउमा पाँच वर्ष निराश तरिकाले बिताएका छौं। जसले पाँच वर्षमात्र घाटा भएन १० वर्ष घाटा भयो। स्थानीय तहसँग मिलेर सुशासनको कार्यमा एउटा सहयोगीको भूमिका निर्वाह मात्रै गरेको भए पनि बढ्दो क्रममा रहेको भ्रष्टाचारको रेखालाई साँघुरो बनाउन सक्न्थ्यिो। जसले बिकासका गतिविधि भित्र हुने व्यथितिलाई न्यूनीकरण गर्न सहज हुन्थ्यो। यी तमाम कुरामा प्रदेश सरकार चुकेको छ। जसले आम सर्वसाधारणहरू को प्रदेश प्रतिको बुझाइ, बितृष्णालाई ऊर्जा थपेको छ। अन्यत्र अलिकति भए पनि केही गतिशील कार्यहरू भए होलान तर हामी निकै अलपत्र अवस्था मा रहयौ। अब आउने सरकारले यी विषयमा गहन चासो दिँदै जिम्मेवारी लिनु आजको अपरिहार्यता हो। होइन भने हामी हाम्रै देश भित्र निकै पछाडि पर्ने लगभग पक्का पक्कि छ। नयाँ बन्ने सरकार र तिनका अन्य मन्त्रीगणहरूले यी विषयमा ध्यान दिनुभयो भने हामीले प्रादेशिक मोडेलमा काम गर्नुको औचित्य पुस्टि हुनेछ। सँगै प्रदेश एउटा दिशामा अघि बढ्ने छ जहाँ विकास र समृद्धिको मार्ग पहिल्याउन सकियोस।  पाठक सुशासन र विभिन्न शैक्षिक अनुसन्धानमा सक्रिय छन्।"
विकासमा तीव्र गति,"विश्व प्रसिद्ध पुस्तक द ७ हेविटेस हाइलि इफेक्टिभ पिपुल का लेखक स्टिफेन कोवेले भनेका थिएजुन लक्ष्य तिमीले आजसम्म प्राप्त गरेका छैनौं। त्यो प्राप्त गर्नको निम्ति त्यस्ता कार्यहरू गर्नुपर्नेछ, जुन कार्य आजसम्म तिमीले गरेका छैनौं। अर्थात् नेपाली समाज रूपान्तरणका निम्ति स्टिेफन कोवेले भने जस्तै आजसम्म नभएका काम गर्नुपर्नेछ। जसले समाजको विकास, समृृद्धि र जनताका आकांक्षा र अपेक्षालाई पूरा गर्न सकोस्। जहाँसम्म हामीले आफूलाई प्रश्न गर्ने हैसियत राख्दैनौं र हाम्रो समाज यति धेरै किन पछाडि पर्यो भनी खोजी गर्दैनौ, तबसम्म हाम्रो समाजले चामत्कारिक फड्को मार्न सक्दैन। यही गतिले औसत प्रगति मात्र सम्भव होला। विश्व समुदायसँग दाजिन नेपाली समाज उत्थानको गति पनि त्यही अनुरूप हुन जरुरी छ। लोकतन्त्रको इतिहासको कुरा गर्दा २०१५ सालको प्रथम आम निर्वाचनदेखि २०७९ सालसम्म ९ वटा निर्वाचन भए। यो बीचमा धेरै राजनीतिक उथलपुथल र परिर्वतन पनि भए। विगतमा भएका प्रत्येक दशकका राजनीतिक आन्दोलनले नेपाली समाजको राजनीति चेतना स्तर वृद्धिमा बल पुर्यायो पनि। तर, समग्र समाजको आमूल परिवर्तनको पक्षमा हुनपर्ने परिवर्तन भने भएन। हामी सँगसँगै सन् १९४९ मा राजनीतिक क्रान्तिमार्फत नयाँ जनवादी व्यवस्था प्राप्त गरेको चीन र १९४६ मा इस्ट इन्डिया कम्पनीबाट स्वतन्त्र भएको भारतले विकासमा चमत्कार गरेका छन्। चीन र भारतले गरेको प्रगति विश्व शक्ति सम्पन्न अन्य राष्ट्रका निम्ति डाहको विषय पनि बनेको अवस्था छ। रकेटको गतिमा प्रगति, उन्नति गरिराखेका दुई ठूला छिमेकी राष्ट्रको बीचमा हामी हुँदासमेत हाम्रो उन्नति, प्रगति किन हुन सकेन ? किन हाम्रो राजनीतिक नेतृत्वले समयानुकूल समाजका आवश्यक्तालाई बुझ्न्न सकेनन् ? किन नेपाली जनता गरीव हुनु पर्यो ? किन हामी जहाँको त्यँही छौ ? यी र यस्तै प्रश्नको हल हामीले किन गर्न खोजेनौ वा सकेनौं ? आजको नेपाली पुस्ताले यी प्रश्नको न्यायोचित समाधान र हल खोजिरहेको छ। देशमा धेरै निर्वाचन भए, धेरै सरकार बने र धेरै प्रधानमन्त्री पनि भए। तर, सबै जात जाति, क्षेत्र समुदाय र भूगोलमा बसोवास गर्ने आमनागरिकको यथोचित ढंगबाट विकास भएको अवस्था छैन। के यथास्थितिकै अवस्थामा नेपाली समाज नियतिलाई दोषारोपण गर्दै कहिलेसम्म बस्न सक्छ ? अब उप्रान्त बस्दैन र बस्न पनि हुन्न। विगतको पाठ र अनुशरण मानव जातिले आफ्नो र सामूहिक स्वार्थपूर्तिका निम्ति धैरै त्याग, वलिदान र संघर्ष गरेको इतिहास छ। यही संघर्षका कारण मानव जाति यो पृथ्वीमा अस्तित्वमा रहन सम्भव भएको छ। जसमा नेपाली समाजपनि अछुतो छैन। विगतभन्दा आज र आजभन्दा भोलि केही न केही परिवर्तन भएका थिए र हुनेपनि छन्। तर, विगतदेखि वर्तमानसम्मको परिवर्तनको बगाइ नदिको जस्तो निरन्तर नभई मानब र्नििमत खोलाका जस्तो भएको छ। जुन परिवर्तनको बहावले समग्र नेपाली समाजको विकास र समृद्धिको नेतृत्व गर्न सकेन। फलस्वरूप नेपाली जनताका आम समस्या जहाँका त्यही जस्ताका त्यस्तै र ज्युँका त्युँकै अवस्था मौजुदा छन्। सीमित हुने खाने र असीमित हुँदा खाने वर्गबीचको असमानताको खाडल झन्झन् फराकिलो हुँदै गइरहेको छ। हुँदा खाने वर्ग मागी खाने वर्गमा परिणत हुँदैछ भने हुने खानेवर्ग दिनप्रतिदिन झन्झन् धनी हुँदै आइरहेको छ। दैनिक छाक जोह गर्नका निम्ति एकदशकअघि भारतलाई गन्तव्य स्थल बनाएको युवा शक्ति पछिल्ला दिनमा कलेज पढ्दापढ्दै खाडीलगायत युरोपका देशमा सस्तो मूल्यमा श्रम बेच्न बाध्य छ। समाजमा विगतदेखि जरागाडी बसेका समस्याका चाङ छन्। यी समस्या कम हुनेभन्दा झन्झन् थपिँदै गएका छन्। हिजो गाँस बासको मात्र समस्या थिए भने अहिले त्यसमाथि आधुनिकताले विकास गरेका र मानव समाजले प्रयोग नगरी नहुने यातायातका साधनलगायत प्रविधिका साधन पूर्तिका समस्या झन विकराल छन्। आम नागरिकले दैनन्दिन भोग्दै आएका समस्या नै वर्तमानका चुनौती हुन भने भविष्य निमार्णका बाधक हुन्। विगतको राज्य ब्यवस्था र तत्कालिन नेतृत्वले यि समस्याको समाधान यथोचित गर्न नसक्दा वर्तमान समाजको आम मनोविज्ञान नै उद्धेलित र विछिप्त छ। जहाँसम्म हामीले आफूलाई प्रश्न गर्ने हैसियत राख्दैनौं र हाम्रो समाज यति धेरै किन पछाडि पर्यो भनी खोजी गर्दैनौ, तबसम्म हाम्रो समाजले चामत्कारिक फड्को मार्न सक्दैन। यही गतिले त औसत प्रगति मात्र सम्भव छ। पूर्वप्रधानमन्त्री केपी ओलिले भने झै पाकेके फल समयमै नटिपेपछि कि त्यो झर्छ कि त त्यो रुखमै सड्छ्। हो त्यस्तै विगतका सरकारको नेतृत्व गर्ने अपवाद पात्र वाहेक धेरैले पटक पटक सरकारको नेतृत्व गर्ने अवसर पाए तर पाएको अवसरलाई आम जनताको पक्षमा सदुपयोग गरेनन्। नेताहरू नेतृत्वमा हुँदा सत्ता टिकाउने खेलमा तल्लिन हुने र बाहिर हुँदा आफ्नै पार्टीको किन नहोस् सरकार ढाल्ने बनाउने नेपालको राजनीति संस्कार जस्तो भएको छ। इच्छा शक्ति भएको नेतृत्वलाई राजनीतिक चक्रव्युहमा पार्ने जस्ता गैरराजनीतिक गतिविधि व्याप्त भएको तितो इतिहास हाम्रो सामु छ। राजनीति मूल नीति भए पनि नेपालको राजनीति इतिहास हेर्दा नेपालको राजनीति कूटनीति मात्र भएको छ। परिणाम स्वरूप राजनीति जनतासँग जोडिएन र सत्ता लालसाका कारण राजनीतिलाई जनताका समस्यासंग जोड्न दिइएन्। विगतका यि तिता र विरक्त लाग्दा गतिविधि नदोहोर्याउने प्रण वर्तमानको नेतृत्वले गर्न जरुरी छ। राजनीतिमा होइन नेतृत्वमा रूपान्तरण दाउपेच, षड्यन्त्र र बितण्डाको भाष्य बनेको नेपालको राजनीति विकास, समृद्धिको संवाहकमा रूपान्तरण गर्नुपर्ने वर्तमानको चुनौती हो। मुलुकको विकास किन भएन ? किनकी गरीबमा हिम्मत छैन, मध्यम वर्गलाई फुर्सद छैन, धनिलाई आवश्यकता छैन। अनि राजनीतिक नेतृत्वमा गाम्भीर्यता छैन। यसैकारण देशले अमुल्य समय बर्वाद गर्दै आएको छ। देशको विकास भएन भन्यौं, राजनीतिक क्रान्ति गर्यौ, व्यवस्था परिवर्तन गर्यौं र देशमा संघीय लोकतान्त्रिक गणतन्त्रमा रूपान्तरण भयो। संविधान फेर्यौं, निवार्चन प्रणाली र शासकिय स्वरुपमा ब्यापक फेरवदल पनि भयो। नेपालको नयाँ संविधानको घोषणापश्चात् देशमा दुई आमनिर्वाचन सम्पन्न भए तर देशमा नत जनताले राजनीति स्थायित्वको प्रत्याभूत गर्न पाए। नत जनताको अवस्थामा बदलाब आउन सकेको छ। फगत राजनीति व्यवस्थालाई मात्र दोषापण गरेर नत मुलुकको आमुल परिवर्तन हुनेवाला छ। नत समृद्ध नेपाल, सुखी नेपालीको राष्ट्रिय आकांक्षाले सार्थकता पाउने छ। स्टिेफन कोवेले भने झै नेपालको आमूल परिवर्तनका निम्ति आजसम्म नभएका काम गर्नूपर्नेछ। वर्तमान सरकार र सरकारको प्रभावकारी सञ्चालनका निम्ति बनेको उच्च स्तरीय राजनीतिक संयन्त्रले ती कार्य गर्नुपर्ने छ जुन कार्यले विगत दुई वर्षयता नेपाली जनताले गुमाएको आत्मविश्वास फर्काउनुपर्नेछ । डुब्दै गरेको आर्थिक क्षेत्र र तहस नहस हुँदै गरेको राज्यको सेवा प्रवाहलाई दायरामा ल्याउनुपर्ने छ। न्यूनतम साझा कार्यक्रम र समस्या सम्बोधन पुस १० गते नेकपा माओवादी केन्द्रका अध्यक्ष प्रचण्डको नेतृत्वमा नयाँ सरकार गठन भयो। नयाँ सरकार गठनसँगै मुलुकको राजनीति शक्ति सन्तुलनमा धेरै फेरवदल आए। चुनावअघि एक प्रकारको राजनीतिक परिस्थिति थियो भने यो सरकार गठन सँगै देशमा अर्को परिस्थिति निर्माण भएको छ। चुनावअघिको गठबन्धन सम्पूर्ण ढंगबाट बिघठन भएको छ र नयाँ गठबन्धन निर्माण भएको छ। तथापि जनताका समस्या उही छन् र ती समस्याको हल नगरी नहुने यो सरकारको पहिलो दायित्व छ। जनताका समस्या समाधानर्थ नयाँ गठबन्धनको नेतृत्वमा नयाँ सरकार निर्माण भएको छ र नयाँ सरकारको प्रभावकारी सञ्चालनका निम्ति गठबन्धन भित्रको ठ्लो दल एमालेका अध्यक्ष केपी ओलिको नेतृत्वमा उच्च स्तरीय राजनीतिक संयन्त्र समेत गठन भएको छ। जनतामा देखिएका ब्याप्त निराशालाई आशामा परिणत गर्न सरकारले न्यूनतम साझा कार्यक्रम ल्याउँदै छ। समृद्ध नेपाल र सुखी नेपालीको अभियान सार्थक बनाउन नेपालले धेरै मेहनत गर्नुपर्ने छ। तर, यतिबेला आमनागरिक दैनिकी नै कष्टकर छ, सबैभन्दा धेरै काम गरी खाने वर्ग समस्यामा छ । देशमा देखिएको आर्थिक मन्दिका कारण ब्यापार ब्यवसाय चौपट बनेको स्थिति छ। उत्पादनमा हस छ। आम्दानी कम र वस्तु उपभोग धेरै हुँदा खर्च पनि बढेको बढ्यै छ। यो अवस्थालाई तत्काल सन्तुलन ल्याउन सकिएन भने राज्यको समग्र प्रणाली बिलखबन्धको स्थितिमा परिणत हुने देखिन्छ। न्यूनतम साझा कार्यक्रमले आम नागरीकले प्राप्त गर्ने सेवा प्रवाह सहज स्चारुका निम्ति विशेष ध्यान दिनुपर्ने देखिन्छ। जसको वर्तमान सहज छैन उसको भविष्य कसरी उज्जवल हुन सक्छ ? । त्यसकारण आम नागरिकलाई वर्तमानको पिडाबाट मुक्त गर्न राज्यले तत्काल प्रभावकारी कदम चाल्नुपर्ने हुन्छ। विगतका अनुभवलाई काम र योजनामा परिणत गर्दै जनताले अनुभूति हुने गरी साझा कार्यक्रमले जनताको दैनिकी सम्बोधन गर्नुपर्ने छ। वर्तमान सरकारले अहिले देखिएको अन्यौलता र अस्थिरताको भ्रम च्यात्दै आम नागरीकमा सुशासन प्रत्याभूति गर्न सक्नु नै यो सरकारको पहिलो दायित्व, कर्तव्य र जिम्मेवारी हो। जसले यो सरकार र चुनाब पछि निर्माण भएको नँया गठबन्धनको भविष्य कस्तो हुन्छ भन्ने विषयसमेत निर्धारण गर्नेछ। शाही, एमाले केन्द्रिय सदस्य हुन्।"
किन कराउँछ कान ?,"त्यस्ता ध्वनिहरू सुन्नु, जुन शब्द वस्तुत उत्पन्न नै भइरहेको छैन। यही हो कान कराउनु वा बज्नु भनेको। यसलाई अंग्रेजीमा टाइनिटस भनिन्छ। एउटा उदाहरण लिउँ तपाईंं कुनै बस स्टपमा उभिरहनु भएको छ। तपाईंंलाई यस्तो लाग्छ कि अलिक पर उभिरहेको कुनै अपरिचित व्यक्तिले तपाईंलाई गाली गर्यो। रिसले चुर भएर तपाईंं उसको छेउमा पुग्नु हुन्छ। आक्रमणको मुद्रामा सोध्नु हुन्छ, ए ! मलाई किन गाली गरेको ? अमुक व्यक्ति आश्चर्यचकित हुन्छ। उसले जवाफ दिइरहेको हुन्छ कि मैले गाली गरेको छैन भनेर। तर, तपाईं उसको कुरा पत्याउनु हुन्न। आफ्नै कुरामा अडिग रहनुहुन्छ, उसले मलाई गाली गरेको थियो भनेर। आखिरमा उसको पनि धैर्यको बाँध टुट्छ। ऊ स्पष्टीकरण दिन छोडेर व्यंग्य गर्न थाल्छ। भन्छ तपाईं कान राम्ररी सुन्नु हुन्न भने म के गर्न सक्छु ? केही यस्ता घटना पनि हुन्छन् कान कराउने टाइनिटसको समस्याबाट पीडित व्यक्तिहरूसँग। त्यस व्यक्तिले तपाईंलाई गाली गरेको थिएन। तर, तपाईंलाई यस्तो भान भयो कि उसले मलाई गाली गरेको थियो। जुन शब्द वस्तुतः बोलेकै छैन। त्यस शब्दलाई तपाईंले सुन्नुभयो। टाइनिटस अर्थात् कान कराउने समस्या भएमा तपाईं यस्तायस्ता शब्दध्वनिहरू सुन्नुहुन्छ। जुन शब्द आवाजहरू वस्तुत उत्पन्न भएकै छैन। जस्तै घन्टी बज्नु, खोलामा छाल उर्लेको, स्याँस्याँको, सिटी बजेको, गीत गुनगुनाएको वा अरू नै प्रकारका आवाजहरू कानमा निरन्तर वा बन्द हुँदै आउँदै गर्छन्। यस किसिमको आवाज एक वा दुवै कानमा हुनसक्छ। जब आसपास सुनसान वातावरण हुन्छ भने त्यसबेला कानमा हुने आवाज असैह्य रूपले बढ्छ। यहाँसम्म कि तपाईं कुनै शान्त कोठामा गहिरो निन्द्रामा सुतिरहनु भएको हुन्छ। त्यसबेला पनि तपाईं यस आवाजलाई महसुस गर्नुहुन्छ। श्रवण शक्ति : कान एउटा इन्द्रीय हो। यस कारण यदि कसैको कान बज्छ भने स्वाभाविक रूपले यो मानिन्छ कि उसको सुन्ने शक्ति कमजोर हुँदैछ या भइसकेको छ। तर वास्तविकता यसको ठिक विपरीत छ। कान कराउने र श्रवणशक्ति यी दुवैको परस्पर कुनै सम्बन्ध हुँदैन। कान कराउने रोगबाट पीडित व्यक्तिहरूलाई सुन्नमा कुनै अप्ठ्यारो हुँदैन। जुन व्यक्ति यस्तो आवाज पनि सुन्न सक्छ जो वस्तुतः उत्पन्न भइरहेको हुँदैन। उसलाई कसैले भनेको कुरा सुन्नमा किन अप्ठ्यारो हुन्छ। बरु केही कुरामा त कान बज्ने समस्याबाट ग्रस्त व्यक्तिहरू अन्य आवाज अरूको तुलनामा एकदमै चाँडै सुन्छन्। आवाज कम सुन्नाले कान बज्ने समस्या सुरु भयो, यस्तो पनि होइन। तर, कान कराउनु श्रवण शक्ति कम हुनेको पूर्वसंकेत अवश्य हुन सक्छ। कान किन कराउँछ : टाइनिटस अर्थात् कान कराउनुको कारण हो कानमा (इन्फेक्सन) संक्रमण हुनु। कानभित्र रुकावट (ब्लकेज) हुनु। कान बज्ने यही नै कारण हो भनेर ठोकुवा गर्न मिल्दैन। किनभने यसका अनेकौं कारणहरू हुनसक्छन्। जस्तै (१) टाउकोमा चोटपटक लाग्नु (२) कानमा इन्फेक्सन (संक्रमण) हुनु (३) कानमा जाम (ब्लकेज) हुनु (४) कानैनिर ठूलो आवाज धमाका या बिस्फोट हुनु (५) सर्दीजुकाम, पिनासदेखि मधुमेहसम्मको कुनै पनि रोग लाग्नु। (६) रक्तअल्पता (एनिमिया) हुनु (७) मुटुको रोग (८) ऊच्च रक्तचाप ( ९) रगतमा थाइराइड (हार्मोन्स) को स्तर कम हुनु (१०) कानमा कानेगुजी भरी हुनु आदि। कामको अत्यधिक चापका साथै मानसिक तनावले पनि कान बज्ने समस्या सुरु हुनसक्छ। यसबाहेक एन्टिबायोटिक औषधिहरूको प्रयोग, स्प्रिन ट्याबलेट, कुनैनको गोली, मूत्रबर्धक (पिसाब लगाउने) औषधि, एन्टी डिप्रेसनको औषधि तथा अत्यधिक रक्सीको सेवनले पनि व्यक्तिमा कान कराउने (टाइटिनस) समस्या सुरु हुन्छ। यो सूची यहीँ समाप्त हुँदैन। वृद्धावस्थामा कानको अनेक भागमा क्षय हुनुका साथै विकृति आउनाले पनि कान कराउने हुनसक्छ। भित्री कानको रोगका कारण तथा मध्यकानको हड्डीमा क्षयजनित रोग पनि कान कराउने कारण बन्नसक्छ। अन्तमा एउटा कुरा के भने यदि तपाईं कान कराउने समस्याबाट हैरान हुनुहुन्छ भने टेन्सन नलिनुस्। मनमस्तिष्कलाई दबाबबाट मुक्त राख्ने प्रयास गर्नुस्। अन्यथा स्थिति अरू जटिल हुनसक्छ। जोखिम : कलकारखानामा काम गर्ने श्रमिकहरू, संगीतकार तथा होहल्ला हुने वातावरणमा काम गर्ने मानिसहरू विषेशगरी जोखिममा हुन्छन्। धुम्रपान गर्ने व्यक्तिहरूमा पनि कान कराउने समस्या विकसित हुने खतरा बढिरहन्छ। रोगको निदान : ईएनटी (नाक, कान र घाँटी) रोगविशेषज्ञद्वारा यस रोगको परीक्षण हेतु एक किसिमको जाँच गराइन्छ। जसलाई अडियोमेटरी भनिन्छ। यो बहिरोपन नाप्ने तरिका हो। यसको रिपोर्ट हेरर चिकित्सकले के गर्ने भनी सल्लाह दिन्छ। भाविफल (प्रोग्नोसिस) : यसको कुनै औषधि छैन। यसको उपचार भनेको कानमा (हेयरिङएड) लगाउने नै हो। जसबाट प्रष्ट आवाज सुनिन्छ। उपचार : एलोप्याथिक चिकित्सामा यस रोगलाई निको पार्न गाह्रो छ। हेयरिङ एड (कान सुन्ने यन्त्र) कानमा लगाउन सल्लाह दिइन्छ। यस यन्त्रले आवाजलाई ठूलो पारेर कानभित्र पठाइदिन्छ र व्यक्ति राम्ररी सुन्न सक्छ। होमियोप्याथिक उपचार यस उपचारबाट सबै समस्यालाई हटाउन सकिन्छ। होमियोप्याथिक औषधिको साइडइफेक्ट हुंदैन । होमियोप्याथिक औषधिले सोझै हाम्रो शरीरको मुख्य नियन्त्रक अर्थात् मस्तिष्क स्नायुहरूमा प्रभाव पारेर मस्तिष्कद्वारा पीडित अंग या ग्रन्थीलाई दुरुस्त हुने प्रेरणा पठाउँछ। जुन एक स्वउपचारको सही तरिका पनि हो। औषधिहरूलाई नियमानुसार प्रयोग गर्ने हो भने कान बज्ने रोगबाट सजिलैसित छुट्कारा पाउन सकिन्छ ।"
असल शिक्षक,"केही दिनअगाडि सामाजिक सञ्जालमा एउटा भिडियो भाइरल भयो। जसमा तराईको कुनै ठाउँका जनप्रतिनिधिले एकजना शिक्षकलाई भोजपुरी भाषामा निक्कै गाली गरिरहेका थिए। उनले भन्न खोजेको कुरा मैले राम्ररी नबुझे पनि उनको हाउभाउ र चर्काे बोलीले उनी निक्कै रिसाएका थिए भनेर बुझ्न नसक्ने अवस्था थिएन। एकजना गाली गरिरहेका थिए अर्का गाली खाइरहेका थिए। त्यहीँ अगाडि टुलुटुलु हेरिरहेका थिए अबोध बालबालिकाहरू। मैले त्यो भोजपुरी भाषा नबुझे पनि ती बालबालिकाको त्यो मातृभाषा थियो उनीहरू सहजै बुझ्न सक्थे त्यो भाषा। होला ती शिक्षकको केही गल्ती थियो होला र नै ती जनप्रतिनिधि त्यसरी चिच्याएका थिए। तर, बालबालिकाको अगाडि नै त्यसरी कराउनु, गाली गर्नु कतिको जायज थियो ? आफ्नो गुरुलाई कसैले आफ्नै अगाडि त्यसरी अपराधी बनाइदिँदा ती कलिला मस्तिष्कहरूले के बुझे होलान् ? भोलि तिनै शिक्षकबाट पाठ घोकिरहँदा वा नयाँ कुरा सिक्दा उनीहरूको सोचाइ कस्तो रहँला र उनीप्रति बालबालिकाको विश्वास कस्तो रहँला ? अहिले हामी सबैलाई हिरो हुनु परेको छ। सबैको आँखा अगाडि पर्नु परेको छ यसो भन्दैमा हाम्रो अगाडि भएका अरू कोही अझ भनांै बालबालिकाहरू छन् भने उनीहरूलाई कस्तो असर पर्ला ? के उनीहरूले आफ्नो अगाडि गाली खाएका जो कसैलाई सहजै स्विकार र विश्वास गर्लान् ? बच्चाहरूले आफ्नो शिक्षकलाई जहिलै हिरो ठानेका हुन्छन्। उनीहरूलाई आफ्ना गुरुले भनेका कुरा नै सत्य लाग्छन्। मेरो छोरो एक कक्षामा पढ्दा कुनैे शब्दलाई गलत तरिकाले उच्चारण गरिरहेको थियो। दुई, चार, पाँच पटकसम्म गलत उच्चारण गरेको सुनेपछि मैले भने बाबु त्यो त्यस्तो होइन यस्तो हो तिमी गलत उच्चारण गर्दैछांै। तर उसले मैले भनेको कुरै मानेन ऊ भन्दै थियो फलानो शिक्षकले यही भन्नु भएको छ यही सही हो। मैले दुईचार पटक सम्झाउँदा पनि ऊ मान्दै मानेन। उसको रटान थियो शिक्षकले भनेको कुरा कसरी गलत हुन्छ ? अनि मैले उस्लाई स्कुलमा गएर शिक्षकलाई मामुले त यस्तो पो भन्नु भयो मामुलाई केही कुरा थाहै छैन भनेर सुनाउनु है ? भनेर पठाएँ। बेलुका उस्ले त्यो वाक्यलाई सही उच्चारण गर्यो। मैले पछि केही सोधिन स्कुलमा उस्ले भन्यो कि अर्थात् ती शिक्षकले नै सच्याए। यो उदाहरणबाट प्रस्ट हुन्छ आफ्नो गुरुलाई बालबालिकाले कति भरोसा गर्छन्। शिक्षकको एउटा बोलीले उनीहरूमा जादुको काम गरिदिन्छ र गहिरो छाप छोडिदिन्छ। बालबालिकाहरूको सिकाइ घेरै प्रतिशतसम्म उस्ले शिक्षकलाई हेर्ने दृष्टिकोणमा पनि भर पर्छ। बालबालिकहरू जुन शिक्षकसँग खुसी छन्। जसलाई मन पराउँछन् उनै शिक्षकसँग छिटो सिक्छन् र गहिराइमा डुबेर सिक्छन्। तर, आफ्नै अगाडि आफ्नो, आफूले सुपर हिरो मानिरहेको शिक्षकले गाली खाइरहँदा कतिको प्रभावित हुन्छन् होला ती बालबालिका ? यो एउटा पाटो रह्यो। अर्काे पाटो छ कतिपय शिक्षकहरू गुरुको नाममा कलंक नै छन्। विद्यार्थीलाई यातना दिनेदेखि लिएर यौन दुव्र्यवहार गरिरहेका घटनाहरू हामीले बारम्बार सुनि नै रहेका छौं। आँखा फोडिदिनेदेखि लिएर छात्राहरूलाई होटलको कोठासम्म पुर्याउने शिक्षकका कहालीलाग्दा समाचारहरू प्रायः पढी नै राखिएको हुन्छ। भर्खरै मात्र राजधानीकै एउटा स्कुलका एक शिक्षकको यस्तै कर्तुत बाहिर आइरहेको छ। तर, जसरी समाचार आउँछ। त्यसरी नै घटना सामसुम पारिन्छ। कति पीडकहरू राजनैतिक संरक्षणमा रहेका हुन्छन्। कति पीडितलाई डर धम्की दिइन्छ र प्रलोभनमा पारिन्छ। गुरुलाई समाजले बुवाआमा भन्दा माथिल्लो दर्जा दिएको छ। तर, जब स्कुलमै गुरुको रूपमा यस्ता राक्षस भएपछि जो असल गुरु छन् उनीहरूसमेत बदनाम भएका छन्। गुरु शब्दप्रतिको विश्वास घटेको छ। कम्तीमा एउटा गुरुले म गुरु हुँ भन्ने मात्र सोचिदिए मात्र पनि यस्ता घटनाहरू घट्ने थिएनन् कि ? कोही यस्ता शिक्षक पनि छन् जसले नाम र दामको ख्यालै नगरी आफ्नो सम्पूर्ण समय बालबालिकालाई पढाउन र स्कुललाई सुधार्नमा लगाएका छन्। मैले मेरै स्कुले जीवनमा पनि कति मेरा आदर्श शिक्षकलाई नियाल्न पाएँ। जसले नयाँ तरिकाले पढाउनेदेखि स्कुलको सरसफाइमा उत्तिकै ध्यान दिएका थिए। अहिलेसम्म उहाँहरूलाई भेट्दा फोन गर्दा उत्तिकै ऊर्जा मिल्छ जुन ऊर्जा स्कुले जीवनमा मिल्थ्यो। उसो त हेर्दै दिक्क लाग्ने र क्लासै बहिष्कार गर्न मन लाग्ने शिक्षकहरू नभएको होइनन्। उनीहरू भने अहिले कोही पनि मेरो सम्पर्कमा छैनन्। सम्झिने भनेको असल कामलाई नै हो रहेछ। अमेरिकी शिक्षाविद् एवं कलाकार जुलिया वेबर गर्डनले अमेरिकाको सुदूरवर्ती पहाडी ग्रामीण बस्तीको एकल शिक्षकीय स्कुल स्टोनी ग्रोभमा चार वर्ष बिताउँदा लेखेको डायरी पुस्तकका रूपमा आएपछि मेरो हात परेको थियो। गर्डनको त्यो पुस्तक यति प्रेरणदायी छ। सो पुस्तक पढ्दा उनीजस्ता असल शिक्षकहरूप्रति श्रद्धाले यसै शिर झुक्छ। गर्डन असल शिक्षक मात्र नभएर उत्प्रेरणाकी खानी पनि रहिछन्। असल शिक्षक र असल शिक्षाले बालबालिकाको जीवनमा महत्त्वपूर्ण सुधार ल्याउन सक्छ भन्नेमा उनको अप्रतिम विश्वास रहेछ। उनको स्कुल डायरी पढ्दा रचनात्मक शिक्षणको रोमाचक अनुभव हुन्छ। यसमा आम विद्यार्थी, अभिभावक र शिक्षकको मनोविज्ञानमात्रै नभएर सामाजिक कौशल र व्यावहारिक जीवनका पाटाहरू पनि खोतलिएको छ। नेपालका सार्वजनिक विद्यालयहरूका लागि गर्डन रोलमोडल नै हुन सक्छिन् यदि सरकारी स्कुलका शिक्षकले उनको यो कार्यलाई अनुशरण गर्ने हो भने। उनी त्यो स्कुलमा पुग्दा स्कुल विरक्तलाग्दो थियो। एउटै पुस्तक बालबालिकाहरूले पटकपटक पढिसकेका थिए। शिक्षकप्रति विद्यार्थीहरू विरक्तिएका झैंदेखिन्थे। तर गर्डनले बालबालिकाहरू माँझ घुलमिल भएर। साथी जस्तै बनेर जादुमय तरिकाले त्यो स्कुल र बालबालिकाको मुहार फेरिदिइन्। फेरि अरू धेरै बालबालिकाको रोजाइमा यो स्कुल पर्यो। यो सबै गर्डनको कामप्रतिको लगावको नतिजा थियो। एक असल शिक्षकले बालमनलाई जितेको थियो। नेपालको सन्दर्भमा हेर्ने हो भने धेरैजसो शिक्षकलाई बालबालिकासँग कस्तो व्यवहार गर्ने भन्ने नै थाहा छैन। उनीहरूलाई कसरी आफ्नो नजिक राखेर अध्यापन गराउने नै थाहा छैन। मेरो बुझाइमा भन्नुपर्दा शिक्षकहरूलाई तालिमको नै अभाव देखिन्छ। केही अगाडिसम्म बच्चाहरूलाई थर्काएर र कुटेर पढाउने चलन थियो। अहिले आएर यो क्रम भने घटेको छ। बालबालिकाका विषयमा आवाजहरू उठ्ने गरेका छन्। यसलाई सकारात्मक सुरुवातको रूपमा हेर्न सकिन्छ। अर्काे महत्त्वपूर्ण कुराचाहिँ अहिले जोसुकै बच्चालाई सोधे पनि उ भन्छ म डाक्टर, इन्जिनियर, हाकिम बन्छु भन्छ। तर म शिक्षक बन्छु भनेको मैले कहिले कतै सुनेको छैन। यो के कारणले होला ? हामीले कहिले सुन्न पाउने होला बालबालिकाले गर्वका साथ भनेको म असल शिक्षक बन्छु !"
लुम्बिनी नेपाल टी २० लिगको फाइनलमा,"काठमाडौं: जनकपुर रोयल्सलाई पहिलो क्वालिफायरमा ६ रनले पराजित गर्दै लुम्बिनी अल स्टार्स नेपाल टी २० लिगको फाइनलमा पुगेको छ। त्रिवि क्रिकेट मैदानमा टस हारेर ब्याटिङ थालेको लुम्बिनीले आठ विकेटको क्षतिमा एक सय ४३ रनको योगफल तयार गरेको थियो। जवाफी ब्याटिङमा उत्रिएको जनकपरले सात विकेट गुमाएर एक सय ३७ रन मात्रै बनाउन सक्यो। जनकपुरका लागि शमिउल्लाह शिनवारीले सर्वाधिक ४५ रनको योगदान गरे। यस्तै, पवन सर्राफ ३० रनमा अविजित रहँदा ओपनर शारफुद्दिन असरफ २४ रन जोडेर आउट भएका थिए। लुम्बिनीका लागि दीपेन्द्रसिंह ऐरी, विपलु शर्मा र सागर ढकालले जनही दुई विकेट लिए। शाड्ली भान स्कलक्यकले पनि एक विकेट लिएका थिए। पहिलो इनिङमा इशान पाण्डेले लुम्बिनीका लागि सर्वाधिक ३८ रन जोडेका थिए। अनिल साहले २४ तथा विपुल शर्माले २० रनको योगदान गरेका थिए। जकपुरका लागि अशान प्रियन्जन, सोमपाल कामी र जितेन्द्र मुखियाले जनही दुई विकेट लिएका थिए। त्यसबाहेक ट्रेभोन ग्रिफिथ र पवन सर्राफले एकएक ब्याटरलाई पेभेलियन फर्काएका थिए। समूह चरणबाट शीर्ष स्थानमा रहँदै लुम्बिनी प्ले अफमा आइपुगेको हो। जनकपुरले पनि दोस्रो स्थानमा रहेर पहिलो क्वालिफायरमा स्थान बनाएको थियो। जनकपुरले भोलि हुने काठमाडौं नाइट्स र विराटनगर सुपर किङ्ग्सबीचको इलिमिनेटर विजेतासँग फाइनल प्रवेशका लागि दोस्रो क्वालिफायर खेल्ने छ।"
होला त नेपाल आयल निगमलाई कारबाही ?,"काठमाडौं : नेपाल आयल निगमका सञ्चालकविरुद्ध कालोबजारी कसुर गरेको आरोपमा जाहेरी परेको छ। उपभोक्ता हित संरक्षण मन्च नेपालको तर्फबाट मञ्चका सचिव एवं अधिवक्ता जयप्रसाद पौडेलले सञ्चालक समितिका सञ्चालकविरुद्ध महानगरीय प्रहरी परिसर टेकुमा जाहेरी दिएका हुन्। कालोबजार तथा केही अन्य सामाजिक अपराध तथा सजाय ऐनको कसुरमा अपराध गरेको भन्दै निगमविरुद्ध जाहेरी दिइएको हो। मञ्चका अध्यक्ष ज्योति बानियाँले केन्द्रीय अनुसन्धान ब्युरोमा थप अनुसन्धानका लागि तोक लागि उपभोक्ता ठगी हेर्ने पिलर ३ मा पठाएको जानकारी गराए। कारबाही हुनेमा विश्वस्त रहेको बानियाँ बताउँछन्। केही समय मञ्च पर्खेर त्यसपछि कानुनी बाटो लिने बानियाँ बताउँछन्। निगमले कालोबजार तथा केही अन्य सामाजिक अपराध तथा सजाय ऐन २०३२ को दफा २(क), घ र ढ को कसुर अपराध गरी पुस १ देखि १५ दिनभित्र मात्रै पेट्रोलियम पदार्थमा उपभोक्तासँग कालोबजारी मार्फत १ अर्ब ३३ करोड रुपैयाँ नाफा उठाएको मञ्चले जनाएको छ। भारतीय आयल निगमसँग किनेर ल्याएको काठमाडांैको मूल्यको सम्पूर्णलागत हेर्दा पेट्रोलमा १६३ रुपैयाँ ३४ पैसामा खरिद गरी ९९ रुपैयाँ २२ पैसा नाफा लिएको जाहेरीमा उल्लेख छ। डिजेल १ सय ६७ रुपैयाँ ८२ पैसामाा खरिद गरी ४३ रुपैयाँ ३० पैसा नाफा लिएको छ। हवाई इन्धन आन्तरिकमा १ सय १७ रुपैयाँ ७१ पैसामा ११ रुपैयाँ २७ पैसा र अन्तर्राष्ट्रियमा ४९ रुपैयाँ ५ पैसा नाफा लिई ऐनको दफा २(क),घ र ढ को कसुर अपराध गरेकाले जाहेरी दिएको मञ्चका अध्यक्ष ज्योति बानियाँले बताए। अन्तर्राष्ट्रिय बजारमा निरन्तर मूल्य घट्दा पनि उपभोक्तालाई चर्को मूल्यमै पेट्रोलियम पदार्थ बेचेको १ पुसदेखि १५ पुससम्म मात्रै १ अर्ब ३२ करोड ८९ लाख नाफाखोरी तथा कालोबजारी गरी नाफा कमाएको मञ्चको दाबी छ। एकवर्षसम्म कैद वा २ लाख ५० हजार रुपैयाँसम्म जरिवाना वा दुवै हुन सक्ने व्यवस्था छ १५ दिनभित्रमात्रै पेट्रोलियम पदार्थमा उपभोक्तासँग कालोबजारी मार्फत १ अर्ब ३३ करोड रुपैयाँ नाफा पुस १६ देखि ३० पुससम्म थप ९९ करोड १२ लाख उपभोक्ताबाट कालोबजारी हुने मञ्चले जनाएको छ। निगमले पेट्रोल प्रतिलिटर १४६६ र मट्टीतेल प्रतिलिटर ४३७९ रुपैयाँ महँगो बेच्दै छ। निगम आफैंले पारित गरेको मूल्य स्वचालित मूल्य प्रणाली निर्देशिकाविपरीत निरन्तर कालोबजारी हँुदै आएको मञ्चको दाबी छ। निगमका पदाधिकारीले भारतबाट ८५३५ रुपैयाँ प्रतिलिटरमा खरिद गरिएको पेट्रोल करसहित सम्पूर्ण प्रशासनिक खर्च जोड्दा १ सय ६३ रुपैयाँ ३४ पैसा पर्छ। तर, निगमले १ सय ७८ रुपैयाँमा बिक्री गर्छ। त्यस्तै, प्रतिलिटर १ सय ६७ रुपैयाँ ८२ रुपैयाँ लागत पर्ने डिजेल एक सय ७५ रुपैयाँमा बिक्री गरिएको छ। निगमले भारतबाट डिजल प्रतिलिटर १ सय १० रुपैयाँमा खरिद गर्छ। भारतबाट १ सय ३ रुपैयाँ ९४ पैसा प्रतिलिटरमा खरिद गरिएको मट्टीतेलमा सम्पूर्ण लागत १ सय ३१ रुपैयाँ २१ पैसा पर्छ तर, उपभोक्ताले १ सय ७५ रुपैयाँ लिटरमा किन्नुपर्ने वाध्यता छ। पेट्रोलको कालोबजारीले वस्तु र सेवामा पनि कालोबजारी बढीरहेको मञ्चको दाबी छ। आन्तरिक हवाई इन्धनमा निगमले प्रतिलिटर ४८ रुपैयाँ ८१ रुपैयाँ नाफा राखेर १ सय ९० रुपैयाँमा र बाह्य हवाई इन्धनमा ९९ रुपैयाँ ३५ पैसा नाफा राखेर बिक्री गरिरहेको छ। यहीँ कालो बजारको कारणले हबाइ सेवामा फिउल सर चार्ज रकम बढी हवाई भाडा अत्यधिक महगो भएको छ। कालोबजार तथा अन्य केही सामाजिक अपराध तथा सजाय ऐन २०३२ को दफा २ (क) सरकारले मोल निर्धारित गरिदिएकोमा सो मोलमा र सरकारले मोल निर्धारित नगरेकोमा सरकारले नेपाल राजपत्रमा सूचना प्रकाशित गरी तोकिदिएको माल वस्तुको उत्पादक, आयातक वा मुख्य वितरकले निर्धारित गरेको मोलभन्दा बढी मोल लिई कसैले कुनै माल वस्तु बिक्री गरेमा सो माल वस्तुको लिएको मोल फिर्ता गराई सो माल वस्तु जफत गरी निजलाई एक वर्षसम्म कैद हुने व्यवस्था छ। १० लाख रुपैयाँसम्म जरिवाना हुनसक्छ। दफा २ अन्तर्गत मोल निर्धारित भएकोमा बाहेक सरकारले तोकेको कुनै माल वस्तुको व्यापार गर्ने व्यक्तिले माल वस्तु र व्यापारको प्रचलन अनुसार सामान्यतया सयकडा २० भन्दा बढी मुनाफा लिएको अवस्थामा वा अभावको लाभ उठाइ सो माल वस्तुको अनुचित नाफा लिई बिक्री गरेमा एकवर्षसम्म कैद वा २ लाख ५० हजार रुपैयाँसम्म जरिवाना वा दुवै हुन सक्ने व्यवस्था छ। त्यस्तो कसुरका लागि सम्बन्धित संगठित संस्था वा कम्पनीको काम कारबाही उपर नियन्त्रण राख्ने सञ्चालक, महाप्रबन्धक, अन्य कुनै अधिकारी वा व्यक्तिलाई सजाय हुनेछ। कुनै संगठित संस्था वा कम्पनीले गरेको कसुर त्यस्तो संगठित संस्था वा कम्पनीको सञ्चालक, महाप्रबन्धक वा अरू कुनै अधिकारीको जानाजान वा लापरवाहीको कारण भएको हो भन्ने प्रमाणित भएमा त्यस्तो निर्देशक, महाप्रबन्धक वा अधिकारी पनि यस ऐनबमोजिम सजायको भागी हुनेछ। निगमका प्रबन्ध निर्देशक तथा सञ्चालक समितिका सदस्य सचिव उमेशप्रसाद थामी, सञ्चालक सदस्यहरू नरबहादुर ऐर, मधुमास पुन, राधिका अर्याल, दिनानाथ मिश्र, आनन्द काफ्ले, महेश भट्टराईविरुद्ध जाहेरी परेको हो।"
सर्वसाधारणका लागि आइपिओ निष्कासन गर्दै कालिञ्चोक दर्शन,काठमाडौं : कालिञ्चोक दर्शन लिमिटेडले सर्वसाधारणका लागि साधारण शेयरको बिक्री खुला गर्ने भएको छ। कम्पनीले आगामी माघ ३ गतेदेखि प्रतिकित्ता एक सय अङ्कित दरमा आठ लाख ९६ हजार चार सय कित्ता शेयर प्राथमिक सार्वजनिक निष्कासन(आइपिओ)को बिक्री खुला गर्ने भएको हो। कम्पनीले आफ्नो जारी पुँजी ६० करोड को १८ प्रतिशतले हुने १० करोड ८० लाख बराबरका १० लाख ८० हजार कित्ता शेयर सर्वसाधारणका लागि छुट्याएको थियो। यसमध्ये १० प्रतिशत अर्थात् एक लाख आठ हजार कित्ता शेयर वैदेशिक रोजगारीमा रहेका नेपालीका लागि निष्कासन गरिसकेको छ भने पाँच प्रतिशत अर्थात् ५४ हजार कित्ता सामूहिक लगानी कोषमा बाँडफाँट गरिसकेको छ। त्यसैगरी दुई प्रतिशतले हुने २१ हजार छ सय कित्ता कर्मचारीका लागि छुट्याइएको छ। सर्वसाधारणले बाँकी आठ लाख ९६ हजार चार सय कित्ताका लागि आवेदन दिनसक्ने कम्पनीले जनाएको छ। निष्कासन गरिने शेयरमा सर्वसाधारणले छिटोमा आगामी माग ६ गतेसम्म र सो अवधिमा मागबमोजिम आवेदन नपरे माग १७ गतेसम्म न्यूनतम १० कित्तादेखि अधिकतम चार हजार नौसय ९० कित्ता खरिदका लागि आवेदन दिन सक्ने कम्पनीले सार्वजनिक गरेको आह्वान पत्रमा उल्लेख छ। लगानीकर्ताले नेपाल धितोपत्र बोर्डबाट स्वीकृति प्राप्त आस्वा सदस्य बैंक तथा वित्तीय संस्था र तिनका तोकिएका शाखा कार्यालयबाट सि आस्वा प्रणालीमार्फत तथा अनलाइनमार्फत मेरो शेयर प्रयोग गरी खदिरको आवेदन दिन सकिने छ। कम्पनीको शेयर निष्कासन तथा बिक्री प्रबन्धकमा नवील इन्भेष्टमेन्ट बैंकिङ लिमिटेड रहेको छ। कम्पनीले दोलखाको चरीकोटबाट कालिञ्चोक भगवती मन्दिरसम्मको केवलकार सञ्चालन गरिरहेको छ। कम्पनीलाई केयर नेपालले केयरएन्पी बिबी प्लस आइआर प्रमाणपत्र प्रदान गरेको छ। रासस
पूर्वाधार विकासमा उपलब्धि,"विराटनगर : प्रदेश १ सरकारले आफ्नो पहिलो कार्यकाल पुरा गरेको छ। संघीयतालाई संस्थागत गर्ने प्रमुख आधारहरू तय गर्दै तीन पटकसम्म गठन भएको प्रदेश १ सरकारको पहिलो कार्यकाल सकिएको हो। नामकरण, राजनीतिक नियुक्ति, मन्त्रालय विभाजन र जम्बो मन्त्रिमण्डल गठनलगायतका विषयहरूमा पछिल्लो ५ वर्षमा सरकारले निकै अपजस व्यहोरेको छ। यद्यपि, प्रदेशलाई संस्थागत गर्ने आधारहरूमध्ये पूर्वाधार विकास निर्माणको पक्षमा भने सरकारको कार्यप्रगति सन्तोषजनक देखिएको छ। पूर्वी नेपालका १४ वटा जिल्ला समेटेर बनेको प्रदेश १ मा पछिल्लो ५ वर्षमा सरकारले कुल १ खर्ब ६१ अर्ब ३९ करोड ९७ लाख ६४ हजार रुपैयाँ बराबरको बजेट ल्याएको छ। जसमध्ये १ खर्ब ९ अर्ब ५६ करोड ९३ लाख ७८ हजार खर्च गरेको छ। यसमा बजेट खर्चको ठूलो हिस्सा पूर्वाधार विकास निर्माणको कार्यमा खर्च भएको छ। पुँजीगत खर्च मात्रै ६२ अर्ब २० करोड २३ लाख ९३ हजार भएको छ। चालु आर्थिक वर्षको लागि प्रदेश सरकारले २९ अर्ब ७३ करोड ८३ लाख रुपैयाँको बजेट ल्याएर कार्यान्वयनमा लगेको छ। जसमा विकासतर्फको पुँजीगत बजेट २१ अर्ब ५० करोड ८३ लाख ८९ हजार छ। सरकारले अघि बढाएका योजना कि त सम्पन्न भइसकेका छन्। कि त सम्पन्न हुने चरणमा छन्। अलपत्र भने छैनन्। प्रदेश १ सरकारको पहिलो कार्यकालमा सडक पूर्वाधारका क्षेत्रमा धेरै कामहरू भएको देखिएको छ। सरकारले अघि बढाएका बहुवर्षे सडक, मुख्यमन्त्री ग्रामिण सडक तथा अन्य रणनीतिक सडकका योजनाहरूमध्ये साना ठूला गरी २०० भन्दा धेरै सडकहरू निर्माणाधीन अवस्थामा छन्। केहीको भने काम सकिएर सञ्चालनमा समेत आइसकेका छन्। प्रदेश सरकार स्थापना भएको पहिलो पाँच वर्षमा प्रदेश १ का १४ वटा जिल्लामा ३० अर्ब ५० करोड लागतमा निर्माणाधीन ६६ वटा बहुवर्षे सडकहरूले ग्रामीण क्षेत्रको विकासको आयामलाई नै बदलिदिएको छ। गत असोज मसान्तसम्मको तथ्यांक अनुसार कूल ८८२ किलोमिटर सडकमध्ये करिब ५० किलोमिटरमा कालोपत्रे भइसकेको छ भने ७० प्रतिशत प्रगति हासिल भएका र बाँकी सडकहरू अन्तिम चरणमा पुगेका छन्। प्रदेश गौरवको योजनाको रुपमा सञ्चालित घिनाघाटविराटचोक २२ दशमलव ५ किलोमिटरको चार लेन सडक निर्माण सम्पन्न हुने चरणमा छ। कूल १ अर्ब ३० करोड रुपैयाँको लागतमा निर्माण सम्झौता भएको उक्त सडक तीन वर्षको अवधिभित्रै सम्पन्न हुने चरणमा छ। जसले विराटनगर र प्रदेशको पूर्वी क्षेत्रको दुरी घटाउनुका साथै त्यस क्षेत्रको शिक्षा, स्वास्थ्य र रोजगार अभिवृद्धिमा पनि ठूलो योगदान पुर्याएको प्रदेश सरकारका निवर्तमान आन्तरिक मामिला तथा कानुन मन्त्री हिक्मत कार्की बताउँछन्। यस अवधिमा प्रदेश सरकारले अगाडि बढाएका सडक द्रुतगतिका साथ निर्माण भइरहेका छन्। झापाको दुर्गापुरसुखानी, मोरङको टाँडीधोबिनी, बेलबारीलेटाङ र भोजपुर डाँडागाउँएयरपोर्ट जोड्ने सडकको कालोपत्रे सम्पन्न भइसकेको छ। सडक पूर्वाधारतर्फ प्रदेश सरकारद्वारा निर्माणाधीन १२८ वटा पुलहरूमध्ये ७० वटाको निर्माण सम्पन्न भइसकेको छ। ११५ वटा झोलुंगे पुलको निर्माण कार्य अघि बढाइएकोमा ५० वटाको निर्माण सम्पन्न भइसकेकोे छ। यसलाई प्रदेश सरकारले आफ्नो मुख्य उपलब्धिको रुपमा लिएको छ। सरकारका धेरै योजनाहरू अलपत्र छाडिएको जनगुनासो बढिरहँदा निर्माण सम्पन्न यी योजनाहरूले सरकारमाथि लगाइएका झुठा आक्षेपलाई चिर्ने प्रयास गरेको निवर्तमान मन्त्री कार्कीको भनाइ छ। उनी भन्छन्, सरकारले अघि बढाएका योजना कि त सम्पन्न भइसकेका छन्। कि त सम्पन्न हुने चरणमा छन्। अलपत्र भने छैनन्। प्रदेश सरकारले योजनाबद्ध कार्यक्रममार्फत् पानीको मुहान संरक्षण गर्ने, लिफ्टिङ र बोरिङ प्रविधिबाट पहाडको टाकुरामा पानी पुर्याएर बस्तीमा वितरण गर्ने काम पनि गरिरहेको जनाएको छ। अहिले १ हजार २ सय ३२ खानेपानी आयोजना निर्माण भइ सञ्चालनको क्रममा रहेका छन् भने ८० वटा आयोजना सञ्चालन भइसकेका छन्। जसले त्यस्ता क्षेत्रबाट हुने बसाइँसराइ दरलाई रोक्न समेत महत्वपूर्ण योगदान गरेको छ। आर्थिक वर्ष २०७८७९ सम्म प्रदेश १ का ९० प्रतिशत जनताले आधारभूत खानेपानी प्राप्त गर्न सफल भएका छन्। यस अवधिमा प्रदेशका १८ प्रतिशत नागरिकले सुरक्षित खानेपानी प्राप्त गरेको प्रदेश सरकारका निर्वतमान सामाजिक विकास मन्त्री जीवन घिमिरे बताउँछन्। उनी भन्छन्, हाम्रै पालामा प्रदेश सरकारले पाँचथरको कुम्मायक गाउँपालिका, खोटाङ हलेसीको अर्खौले, ओखलढुंगाको मानेभञ्ज्याङसहित दर्जनौं स्थानमा लिफ्टिङ प्रणालीबाट खानेपानी सेवा उपलब्ध गराएको थियो।"
"नेप्से परिसूचक २१६४ विन्दुमा, करिब साढे पाँच अर्बको सेयर किनबेच","काठमाडौं :साताको पहिलो कारोबार दिन आइतबार नेप्से परिसूचक दोहोरो अंकले वृद्धि भएको छ। नेप्से परिसूचक २०६९ अंकले वृद्धि भएर २१६४६१ विन्दुमा पुगेको छ। नेप्से बढेसँगै कारोबार रकममा समेत वृद्धि भएको छ। आज ५ अर्ब ४५ करोड मूल्य बराबरको सेयर कारोबार भएको छ। अघिल्लो साताको अन्तिम कारोबार दिन बिहीबार ५ अर्ब ४ करोड मूल्य बराबरको सेयर खरिदबिक्री भएको थियो। यसदिन सेन्सेटिभ इण्डेक्स ००० अंकले घटेको छ। कारोबारमा आएका १३ उपसमूहमध्ये १० को मूल्य बढ्यो भने ३ को घट्यो। लाइफ इन्स्योरेन्सको सूचक सर्वाधिक ४४३ प्रतिशतले बढ्दा होटल्स एन्ड टुरिजम समूहको ३९८ प्रतिशतले मूल्य बढेको हो। १० समूहको सूचक बढ्दा बैंकिङ,मनु एन्ड प्रो र माइक्रो फाइनान्स समूहको सूचक घटेको हो। आज तीन कम्पनीको सेयर मूल्यमा सकारात्मक सर्किट ब्रेक लागेको छ। खप्तड लघुवित्त वित्तीय,बराही हाइड्रो पावर र नगदी ग्रुपको सेयर मूल्यमा सकारात्मक सर्किट लागेको हो। कारोबार रकमका आधारमा यसदिन हिमालयन डिस्टिलरी शीर्षस्थानमा रह्यो। सो कम्पनीको २१ करोड बढि मूल्यको सेयर कारोबार भयो। यस्तै शिवम् सिमेन्ट र रिद्धी हाइड्रोपावर क्रमश:१९ करोड र १५ करोडको सेयर कारोबार गरी दोस्रो र तेस्रो स्थानमा रहे। आज २५९ कम्पनीको १ करोड ४१ लाख ९८८ कित्ता सेयर ५ अर्ब ४५ करोड ९९ लाख २५ हजार १ रुपैयाँको सेयर खरिदबिक्री भयो।"
"बूढीगण्डकी बनाउन उठ्यो १५ खर्ब, न बन्यो आयोजना, न हिसाबकिताब","काठमाडौं : बूढीगण्डकी बहुउद्देश्यीय जलविद्युत् परियोजना बनाउने भनेर सरकारले पेट्रोलमा कर उठाउन थालेको ७९ महिना भयो। साढे ६ वर्षमा सरकारले १ खर्ब ५ अर्ब रुपैयाँ कर उठाइसकेको छ। तर, ४ खर्ब रुपैयाँभन्दा कम लागतमा ८ वर्षमा पूरा हुने भनिएको परियोजना सम्पन्न हुनु त परको कुरा निर्माणको जिम्मासमेत दिइएको छैन। यतिका समय कर उठाउँदासमेत परियोजना निर्माण गर्न ऊर्जा, जलस्रोत तथा सिँचाइ मन्त्रालयले स्थापना गरेको बूढीगण्डकी जलविद्युत् लिमिटेडसँग एक रुपैयाँ पनि छैन। जुन प्रयोजनका लागि कर उठाइएको हो, त्यो ठाउँमा पुगेकै छैन। नेपाल आयल निगमका अनुसार पेट्रोल र डिजल खरिद गर्ने ग्राहकले अहिले पनि प्रतिलिटर १० रुपैयाँ पूर्वाधार कर तिर्छन्। सरकारले सो कर भन्सार बिन्दुमै उठाउँछ। निगमले त्यसलाई लागत मान्दै १० रुपैयाँ थपेर खुद्रा मूल्य तय गर्छ। निगमका अनुसार हालसम्म सरकारले १ खर्ब ४ अर्ब ८९ करोड ३२ लाख रुपैयाँ पूर्वाधार कर उठाएको छ। एमाले अध्यक्ष केपी ओली प्रधानमन्त्री रहँदा आव २०७३७४ को बजेट वक्तव्यमार्फत तत्कालीन अर्थमन्त्री विष्णुप्रसाद पौडेलले डिजल र पेट्रोल आयात गर्दा भन्सार बिन्दुमा नै प्रतिलिटर ५ रुपैयाँका दरले थप कर लगाउने घोषणा गरेका थिए। स्वच्छ ऊर्जा विकासका लागि भनेर संकलन भएको सो कर बूढीगण्डकी जलविद्युत् परियोजना निर्माण कार्यमा खर्च गर्ने घोषणा गरिएको थियो। परियोजनाका लागि लगानी जुटाउन सो कर घोषणा भएकोमा आयोजना निर्माण अन्योलमा परेपछि पूर्वाधार करमात्र भनियो। ४५ महिनासम्म इन्धनमा ५ रुपैयाँ अतिरिक्त कर उठाएर करिब ४२ अर्ब रुपैयाँ संकलन भइसकको थियो। ओली दोेस्रोपल्ट प्रधानमन्त्री बनेका बेला तत्कालीन अर्थमन्त्री युवराज खतिवडाले पूर्वाधार विकास कर दोब्बर बनाउने प्रस्ताव मन्त्रिपरिषद्मा पुर्याए। र, २०७६ साल फागुन १२ गतको मन्त्रिपरिषद्को निर्णयअनुसार पेट्रोल तथा डिजेलमा प्रतिलिटर १० रुपैयाँ दरले पूर्वाधार विकास कर भन्सार बिन्दुमा संकलन गर्ने निर्णय गरियो। त्यसयता थप ५३ अर्ब रुपैयाँ कर संकलन भएको छ। पेट्रोल र डिजेलमा निगमलाई अत्यधिक नाफा भएपछि तत्कालीन अर्थमन्त्री डा युवराज खतिवडाले यी दुई वस्तुमार्फत राजस्व बढाउन सक्ने उपाय निकालेका थिए। त्यतिबेला पेट्रोलको मूल्य १ सय १० रुपैयाँ प्रतिलिटरभन्दा कम थियो। गत आर्थिक वर्षमा निवर्तमान अर्थमन्त्री जनार्दन शर्माले पूर्वाधार करमाथि राजनीति गरे। अर्थमन्त्री शर्माले राजस्व दोब्बर बनाउने नीति अंगिकार गरेका थिए। तर, गत जेठ १५ मा चालू आवको बजेट ल्याउने क्रममा मौखिक रूपमा उपभोक्तालाई राहत दिन पेट्रोलियम पदार्थको मूल्य कर घटाउँदै समयानुसार समायोजन गरिने उल्लेख गरे। भोलिपल्ट अर्थ मन्त्रालयमा सञ्चारकर्मीसँगको भेटमा पूर्वाधार कर बराबरको मूल्य १० रुपैयाँ समायोजन गर्न लागिएको जानकारी गराए। उनका अनुसार मन्त्रिपरिषद्को बैठकले पेट्रोलियम पदार्थको मूल्य पूर्वाधार कर बराबरले घटाउने निर्णय भएको थियो। सोहीअनुसार मन्त्रालयले निगमलाई अहिले मूल्य घटाउन र घटाएको मूल्यबराबर शोधभर्ना लिन पत्र काटेको थियो। त्यतिबेला निगमले निर्देशन व्यावहारिक नभएको भन्दै कार्यान्वयन गरेन। के हो बूढीगण्डकी जलविद्युत् परियोजना ? १२ सय मेगावाट क्षमताको यो एक बहुउद्देश्यीय परियोजना हो। परियोजना निर्माणको चर्चा चलेको चार दशक बितिसकेको छ। सन् १९८४ मा परियोजनाको पूर्वसम्भाव्यता अध्ययन सकिएको थियो। २०६८ सालमा तत्कालीन प्रधानमन्त्री बाबुराम भट्टराई सरकारले राष्ट्रिय गौरवको दर्जा दिएको यसको विस्तृत परियोजना प्रतिवेदन २०७२ सालमा तयार भएको थियो। प्रतिवेदनअनुसार आयोजनाको लागत २६ अर्ब अमेरिकी डलर छ। त्यसमध्ये झन्डै ६२ अर्ब रुपैयाँ क्षतिपूर्ति तथा वातावरणीय लागत, १२७ अर्ब रुपैयाँ सिभिल तथा निर्माण कार्य, ५७ अर्ब रुपैयाँ हाइड्रो मेकानिकल कार्य, साढे ३ अर्ब प्रसारणलाइन निर्माण, सडक तथा पूर्वाधारमा साढे ५ अर्ब, इन्जिनियरिङ लागतमा झन्डै ६ अर्ब रुपैयाँ खर्च हुन्छ। आयोजना बहुउद्देश्यीय भएकाले रनअफदरिभर आयोजनाभन्दा महँगो छ। बाँध बनाएपछि आयोजनाले बिजुलीमात्र उत्पादन गर्ने होइन, पर्यटन, सिँचाइ, मत्स्यपालन, बाढी नियन्त्रणलगायतमा फाइदा पुग्ने भएकाले यसलाई बहुउद्देश्यीय भनिएको हो। अध्ययनले आयोजनाको आर्थिक प्रतिफलको दर (ईआईआरआर) साढे १५ प्रतिशत तथा वित्तीय प्रतिफलको दर (एफआईआरआर) ८ देखि १० प्रतिशतको हाराहारीमा हुने देखाएको छ। जलपूर्वाधार क्षेत्रमा यो नेपालको सबैभन्दा ठूलो परियोजना हो। ट्रयाक्टेवेल इन्जिनियरिङले २०७२ मा तयार पारेको यस आयोजनाको सम्भाव्यता अध्ययन र विस्तृत डिजाइन प्रतिवेदनअनुसार कुल लागतअनुसार २ अर्ब ५९ करोड अमेरिकी डलर छ। त्यसयता बूढीगण्डकी आयोजना स्वदेशी पुँजीमा नै बनाउन सकिने भन्दै राष्ट्रिय योजना आयोगका तत्कालीन उपाध्यक्ष स्वर्णिम वाग्ले नेतृत्वको सुझाव समितिले एक प्रतिवेदन तयार पारेको थियो। टेबलटेनिस बल जस्तो बनेको परियोजना सरकार फेरिँदैपिच्छे बूढीगण्डकी चिनियाँ कम्पनीलाई दिँदै खोस्दै गर्ने काम भएको छ। २०७४ जेठमा तत्कालीन पुष्पकमल दाहाल प्रचण्ड नेतृत्वको सरकारले आयोजना निर्माणको जिम्मा गेजुवालाई दिने निर्णय गरेको थियो। संसदीय समितिको निर्देशनअनुसार सोही वर्षको कात्तिक २७ गते तत्कालीन शेरबहादुर देउवा नेतृत्वको सरकारले स्वदेशी लगानीमै बनाउने भन्दै सम्झौता खारेज गरेको थियो। तर, एक वर्षपछि २०७५ असोजमा तत्कालीन केपी ओली नेतृत्वको सरकारले लगानीसमेत आफैं जुटाउने गरी पुनः गेजुवालाई दिन छलफल अघि बढाउने निर्णय गरेको थियो। त्यसयता बूढीगण्डकी निर्माण गर्ने ठेकेदार सम्पर्कविहीन भएको थियो। यता यसबीचमा ईपीसीएफ (इन्जिनियरिङ, प्रोक्युरमेन्ट, कन्स्ट्रक्सन एन्ड फाइनान्स) सम्बन्धी कानुन बन्न सकेन। यसरी सरकार फेरिँदा टेबलटेनिसको बल जस्तो बनेको बूढीगण्डकीबारे २०७८ चैत २४ मा देउवा सरकारले ठोस निर्णय गर्यो। सरकारले गेजुवालाई आयोजना नदिने र स्वदेशी लगानीमै निर्माण गर्ने निर्णय गरेको थियो। त्यसपछि कम्पनी रजिस्टार कार्यालयमा बूढीगण्डकी जलविद्युत् कम्पनी दर्ता भएको छ र भौतिक रूपमा सञ्चालनमा आउन सकेको छैन। कस्तो बन्छ बूढीगण्डकी जलविद्युत् कम्पनी ? ऊर्जा मन्त्रालयका अनुसार कम्पनीको अधिकृत पुँजी ६० अर्ब रुपैयाँ हुनेछ। कम्पनीको तत्काल जारी पुँजी २० अर्ब रुपैयाँ बराबर हुनेछ। कम्पनीमा संस्थापक सेयरधनीमध्ये सबैभन्दा धेरै सेयर ४० प्रतिशत अर्थात् २४ करोड कित्ता सेयर ऊर्जा, जलस्रोत तथा सिँचाइ मन्त्रालयको हुनेछ भने २५ प्रतिशत अर्थात् १५ करोड कित्ता अर्थ मन्त्रालयलाई छुट्याइनेछ। नेपाल विद्युत् प्राधिकरणको नाममा १४ प्रतिशत अर्थात् ८ करोड ४० लाख कित्ता हुने र विद्युत् उत्पादन कम्पनीलाई १ प्रतिशत अर्थात् ६० लाख कित्ता सेयर दिइने गरी कम्पनीको मोडालिटी तय गरिएको छ। आयोजना प्रभावित स्थानीय र सर्वसाधारणका लागि १०१० प्रतिशत अर्थात् ६६ करोड कित्ता सेयर जारी गरिनेछ। कम्पनीको सञ्चालक समिति ७ जनाको रहने व्यवस्था गरिएको छ। त्यसमा सरकारको तर्फबाट तीन जना, ऊर्जा मन्त्रालयका सचिव, ऊर्जा र अर्थ मन्त्रालयका एकएक जना राजपत्रांकित प्रथम श्रेणीको अधिकृत, नेपाल विद्युत् प्राधिकरणका कार्यकारी निर्देशक र स्वतन्त्र सञ्चालक रहने व्यवस्था गरिएको छ। स्वतन्त्र सञ्चालकमा एक जना महिला अनिवार्य गरिएको छ। संस्थापक सञ्चालकबाहेक अन्य सञ्चालकको कार्यकाल पाँच वर्षको हुनेछ। १ करोड रुपैयाँ नहुँदा कम्पनी चलेन बूढीगण्डकी जलविद्युत् परियोजना निर्माण गर्न भनेर सरकारले १ खर्ब रुपैयाँभन्दा बढी कर उठाए पनि बूढीगण्डकी जलविद्युत् कम्पनी सञ्चालन गर्न १ करोड रुपैयाँ जोहो गरिदिन अर्थ मन्त्रालयले आनाकानी गरिरहेको छ। चार महिनाअघि नै स्थापना भएको बूढीगण्डकी जलविद्युत् कम्पनीको हालसम्म एउटामात्र सञ्चालक समितिको बैठक बसेको छ। पैसाको अभावले कम्पनी भौतिक रूपमा चल्न सकेको छैन। कम्पनीको कारोबारका लागि आवश्यक पर्ने न्यूनतम १ करोड रुपैयाँ बजेट सरकारले व्यवस्था गर्न नसकेको हो। ६० अर्ब रुपैयाँ अधिकृत पुँजी र ३ खर्बभन्दा बढी लगानी हुने परियोजना निर्माण गर्न बनेको कम्पनी अहिले बजेटविहीन छ। चिनियाँ कम्पनीलाई दिने र फिर्ता गर्ने क्रमले ६ वर्ष खेर गएकामा अब भने सरकारी कम्पनीका कारण अड्किने सम्भावना देखिएको छ। सरकारले बूढीगण्डकी जलविद्युत् कम्पनी नामको पब्लिक लिमिटेड कम्पनी दर्ता गरेको हो। ऊर्जा, जलस्रोत तथा सिँचाइ मन्त्रालयका प्रवक्ता मधुप्रसाद भेटवालले कम्पनीको पुँजी संरचनाका अनुसार कम्तीमा १ करोड बैंक खातामा भएपछि मात्रै कम्पनी कारोबारमा जाने बताए। हालसम्म बूढीगण्डकी विकास समितिमार्फत डुबानमा पर्ने ६० हजारमध्ये ५० हजार रोपनी जमिनको मुआब्जा र क्षतिपूर्ति बाँड्ने काम भएको छ, सहसचिव भेटुवालले अन्नपूर्ण पोस्ट्सँग भने, बूढीगण्डकी जलविद्युत् कम्पनी स्थापना भएको छ तर परियोजना निर्माण सुरु नभएकाले सञ्चालन खर्च छैन। जग्गा प्राप्तिको मुआब्जा बाँड्ने, घर र बिरुवाको क्षतिपूर्ति दिने काममात्र भइरहेको छ। भेटुवालका अनुसार मुआब्जामा हालसम्म ३९ अर्ब रुपैयाँ खर्च भएको छ। उनले भने, न्यूनतम खर्चका लागि १ करोड रुपैयाँ दिन अनुरोध गरिरहेका छौं। त्यो रकम पाएपछि कम्पनी सञ्चालनमा जान्छ, भेटुवालले भने। परियोजनासँग हाल भएको सम्पत्ति कम्पनीमा ट्रान्स्फर गर्न केही रकम चाहिने भेटुवालको भनाइ छ। कम्पनी बनिसकेको छ। आयोजना निर्माणको मोडालिटी, वित्तीय व्यवस्थापनको निर्णय कम्पनीको सञ्चालक समितिले गर्नेछ, भेटुवालले थपे। कता भयो खर्च ? मुआब्जा र विस्तृत अध्ययन प्रतिवेदनसमेत हालसम्म बूढीगण्डकीको नाममा सरकाले ४० अर्ब रुपैयाँभन्दा बढी खर्च गरेको छ। तर, तत्कालीन अर्थमन्त्री पौडेलले भनेअनुसार पेट्रोल र डिजेलमा लगाइएको करको लेखाजोखा सरकारसँग छैन। ऊर्जा मन्त्रालयका प्रवक्ता मधुप्रसाद भेटुवालले पेट्रोल र डिजेलमा लगाइने पूर्वाधार कर बूढीगण्डकी निर्माणमा मात्रै नभएर देशभरका विकास पूर्वाधारमा खर्च हुने बताए। उनका अनुसार हालसम्म बूढीगण्डकीमा ४० अर्ब रुपैयाँ खर्च भएको छ। बजेट वक्तव्यमा आएअनुसार सुरुमा प्रतिलिटर ५ रुपैयाँ कर उठाइन्थ्यो, उनले भने, अहिले पूर्वाधार कर भनेर प्रतिलिटर १० रुपैयाँ बनाइएको छ। सो रकम बूढीगण्डकीमा मात्र नभएर देशभरिकै विकास परियोजनामा खर्च हुने बनाइएको हो। पूर्वाधार कर भनेर उठाइएको रकम सडक, विद्युत् आदिमा खर्च भएको हुनुपर्छ। पूर्वसचिव तथा पूर्वाधारविद् किशोर थापा जनताबाट कर उठाएपछि केमा खर्च हुन्छ भन्ने सरकारले सुसूचित गर्नुपर्ने बताउँछन्। पूर्वाधारका नाममा उठाइएको कर कहाँ र कति खर्च भयो ? भन्ने विवरण सरकारसँग पनि हुँदैन, थापाले भने, बूढीगण्डकी जलविद्युत् परियोजनामा खर्च गर्ने भनेर लिइएको कर कुन शीर्षकमा कति खर्च भयो स्पष्ट जानकारी गराइनुपर्छ। कुन ठाउँमा र कहिले खर्च हुन्छ ? भन्ने जानकारी नदिइकन यसरी अनावश्यक भार थप्नु पनि हुँदैन। थापाका अनुसार अत्यधिक ठूलो परियोजना बूढीगण्डकीमा सरकार एक्लैले लगानी जुटाउन मुस्किल पर्ने र नेपाल नागरिकले पनि अपनत्व महसुस गरून् भन्ने हेतुले पूर्वाधार कर उठाइएको थियो। पूर्वाधारविद् डा सूर्यराज आचार्य जुन आयोजना वा शीर्षकका लागि भनेर उठाइएको छ, त्यो जस्ताको तस्तै त्यही आयोजना वा शीर्षकमा खर्च गर्नुपर्ने बताउँछन्। आचार्यका अनुसार नेपालबाहेक अन्य देशमा पनि इन्धनबाट यस्तै अतिरिक्त शुल्क उठाइन्छ। तर, ती देशमा यसरी उठाएको कर अर्थ मन्त्रालयले चलाउन पाउँदैन थियो। उनीहरूको सडक विभाग वा भौतिक पूर्वाधार मन्त्रालयले जहाँ भन्यो त्यही खर्च गर्दथ्यो। जुन रकम एयरमार्किङ गरिएको छ, कानुनतः अन्यत्र खर्च गर्न पाइँदैन, डा आचार्यको दाबी छ, प्रदूषण कर कहाँ सदुपयोग भएको छ ? थाहा छैन। बूढीगण्डकी कर पनि मुआब्जा बाँड्न खर्च भएको भनिन्छ तर अहिले परियोजना निर्माण गर्न भनेर स्थापना गरेको कम्पनी १ करोड रुपैयाँ नभएर फ्याटफ्याटी भइरहेको जिकिर उनले गरे। परियोजनाका नाममा उठाइएको १ सय अर्ब रुपैयाँ पूर्वाधार करमा कानुन अभावले एयरमार्किङ गरिएको छ भन्ने आफूलाई नलाग्ने आचार्य दाबी गर्छन्। आचार्यले भने, यस्तो अवस्थामा सरकारले भौतिक पूर्वाधार मन्त्रालयले वार्षिक बजेटमा हिसाब मिलाउने गरेको छ। सो करलाई सरकारले अरू प्रकारका कर झैं आम्दानी मानेर सोलोडोलो खर्च हुने अभ्यास भएको छ। निगमले सरकारका लागि केके शीर्षकमा उठाउँछ कर ? तपाईं हामीले गाडीमा हाल्ने तेलमा बूढीगण्डकी बनाउने भनेर उठाउने करमात्र समावेश छैन। पेट्रोलियम पदार्थमा भन्सार शुल्क, सडक सम्भार शुल्क, वातावरण कर, मूल्य अभिवृद्धि कर पनि लाग्छ। यो कर निगमले आफ्नो खल्तीबाट झिकेर तिर्दैन, उपभोक्ताले पनि निगमलाई तिरेका होइनन्। निगम एउटा पुल हो जसले उपभोक्ताबाट पैसा उठाउँछ, अनि सुटुक्क सरकारको ढुकुटीमा जम्मा गरिदिन्छ। गत आर्थिक वर्षमा मात्र सरकारले पेट्रोलियम पदार्थबाट करिब १ खर्ब रुपैयाँ कर उठाएको छ। त्यसबाहेक निगमले आफ्नो नाफाबाट सरकारलाई आयकर पनि तिर्छ। देशमा गणतन्त्र आएपछि सरकारले पेट्रोलियम पदार्थबाट मात्रै ६ खर्बभन्दा बढी कर उठाएको छ। आव २०७७७८ अन्यसम्म ४ खर्ब ९८ अर्ब रुपैयाँ कर उठाएको सरकारले गत आवमा थप १ खर्बभन्दा बढी कर संकलन गरेको छ। जुन आयोजना वा शीर्षकका लागि भनेर उठाइएको छ, त्यो जस्ताको त्यस्तै त्यही आयोजना वा शीर्षकमा खर्च गर्नुपर्छ। अन्तर्राष्ट्रिय अभ्यासअनुसार परियोजना तोकेर लिइने करलाई एयरमार्क गरिन्छ। जुन रकम एयरमार्किङ गरिएको छ, कानुनतः अन्यत्र खर्च गर्न पाइँदैन। डा सूर्यराज आचार्य, पूर्वाधारविज्ञ बूढीगण्डकीको पुँजी संरचनाका अनुसार कम्तीमा १ करोड बैंक खातामा भएपछि मात्रै कम्पनी कारोबारमा जानेछ। कम्पनी बनिसकेको छ। निर्माणको मोडालिटी, वित्तीय व्यवस्थापनको निर्णय कम्पनीको सञ्चालक समितिले गर्नेछ। मधुप्रसाद भेटुवाल  प्रवक्ता, ऊर्जा, जलस्रोत तथा सिँचाइ मन्त्रालय वास्तवमा जनताबाट कर उठाएपछि केमा खर्च हुन्छ भन्ने सुसूचित गर्नुपर्ने हुन्छ। तर, महालेखा परीक्षकको प्रतिवेदनले बेरुजु औंल्यायो भनेमात्र विसंगति थाहा हुन्छ। बूढीगण्डकी जलविद्युत् परियोजनामा खर्च गर्ने भनेर लिइएको कर कुन शीर्षकमा कति खर्च भयो स्पष्ट जानकारी गराइनुपर्छ। किशोर थापा, पूर्वसचिव तथा पूर्वाधारविद् बूढीगण्डकी जलविद्युत् परियोजना प्राथमिकतामा राख्नु हुँदैन। यो परियोजना भारतलाई सीधा फाइदा हुने गरी बनाउन लागिएको छ। वर्षामा रोक्ने र हिउँद उत्तर भारतलाई सिँचाइ गर्न मिल्ने गरी पानी छाड्ने सोचसहित ल्याइएको यो परियोजना नेपालको पक्षमा छैन। रत्नसंसार श्रेष्ठ, जलविद्युत् विज्ञ पूर्वाधार कर हटाउँदा इन्धन १० रुपैयाँ सस्तो विनितमणि उपाध्याय  प्रवक्ता, नेपाल आयल निगम निगममार्फत नेपाल सरकारले १ खर्ब रुपैयाँ पूर्वाधार कर उठाएको रहेछ। त्यो कहाँ खर्च भयो भन्ने जानकारी छ ? नेपाल सरकारले इन्धन आयात हुँदै बखत भन्सार बिन्दुमा कर उठाउँछ। त्यो रकम कहाँ खर्च हुन्छ भन्ने हामीलाई जानकारी हुँदैन। निगमले कति कर उठाउँछ ? सुरुमा पूर्वाधार कर भने पेट्रोल र डिजेलमा प्रतिलिटर ५ रुपैयाँ कर लगाइयो। पछि त्यसलाई १० बनाइयो। इन्धनमा त्यसबाहेक भन्सार महसुल, सडर सुधार शुल्क, प्रदूषण नियन्त्रण शुल्क, मूल्य स्थिरीकरण कोषमा जम्मा हुने शुल्क, मूल्य अभिवृद्धि कर सरकारका लागि उठाइदिने गरेका छौं। सो कर लागतका रूपमा जोडेर इन्धनको मूल्य तय हुन्छ। यसबाहेक निगमले गरेको वार्षिक नाफाबाट आयकर पनि तिर्ने गर्दछौं। पूर्वाधार कर कति उठेछ ? २०७६ फागुनमा पूर्वाधार कर दोब्बर बनाइएपछि संकलन हुने कर पनि दोब्बर भएको छ। हालसम्म १ खर्ब रुपैयाँभन्दा बढी पूर्वाधार कर संकलन गरिसकेका छौं। पूर्वाधार कर कुन कोषमा जम्मा गरिन्छ ? हामीले एकमुष्ट रूपमा सरकारलाई बुझाउने गरेका छौं। सरकारले कुन कोषमा राख्छ, त्यो थाहा हुँदैन। पूर्वाधार कर के प्रयोजनका लागि उठाइएको हो ? सरकारले सुरुमा बूढीगण्डकी जलविद्युत् परियोजना निर्माण गर्न स्रोत जुटाउने हेतुले यो कर उठाएको थियो। बूढीगण्डकी अघि बढ्न नसकेपछि पूर्वाधार करमात्र भनिएको हो। यसरी कर उठाउँदा उपभोक्तालाई के लाभ भयो ? सरकारले कर तोकपछि हामीले उपभोक्ताबाट थप १० रुपैयाँ उठाउन थाल्यौं। यो कर नभएको भए अहिले मूल्य १० रुपैयाँ सस्तो हुने थियो। दलीय दाउपेचले गिजोलिएको बूढीगण्डकी आयोजना बूढीगण्डकीमा लगानी जुटाउनै २ वर्ष"
अर्थतन्त्र लयमा फर्किएको छैन,"प्रस्तुतिः रोविन पौडेल नयाँ अर्थमन्त्री नियुक्त भएसँगै अर्थ मन्त्रालय र नेपाल राष्ट्र बैंकबीच ट्युनिङ मिलेको देखिन्छ। यो तालमेललाई कसरी हेर्नुहुन्छ ? विकास र अर्थतन्त्र भनेको राजनीतिमा निर्भर रहन्छ। अर्थ मन्त्रालयले ल्याउने बजेट पनि राजनीतिक दस्तावेज हो। राजनीतिक तह वा सरकारबाट गरिने निर्णयले सिंगो अर्थतन्त्र र समाजका विभिन्न एक्टरलाई असर गर्दछ। राजनीति जनतासँग प्रत्यक्ष जोडिएको हुन्छ। विकास, जीवनयापन, उद्योग व्यवसायको प्रवद्र्धन, सम्वद्र्धनमा अर्थतन्त्रका वित्त र मौद्रिक नीति गरी दुई फरक नीति अंगीकार गर्ने दुई निकायबीच नङ र मासुको सम्बन्ध आवश्यक छ। नयाँ सरकार बनेसँगै जिम्मेवार राजनीतिक नेतृत्व र मौद्रिक व्यवस्थाको सर्वोच्च निकाय बीच तालमेल मिलेको देखिएको छ। आमनागरिक, व्यवसाय र समग्र आर्थिक पर्यावरण लयमा राख्न राजनीतिक निर्णय गर्नुपर्ने हुन्छ। सो निर्णय आइसोलेसन मा रहेर गर्न मिल्दैन। आफू मातहतका निकायलाई समन्वय गर्दै संगतीपूर्ण नीति अंगीकार गर्न यस्तो तालमेलले टेवा पुग्छ। विगतमा राष्ट्र बैंक र अर्थ मन्त्रालयबीच समन्वयको अभाव थियो। मौद्रिक नीति एकपक्षीय रूपमा अगाडि सारियो। त्यसैले वित्त नीतिमा गम्भीर समस्या देखिए। कठोर मौद्रिक नीतिबाट उत्पन्न निजी क्षेत्र र जनताको जीवनस्तरमा पार्ने प्रतिकूल प्रभाव न्यूनीकरण गर्न र त्यसको क्षतिपूर्ति गर्दै जान वित्त नीति संवेदनहीन देखियो। यो पृष्ठभूमिमा अहिले देखिएको तालमेल आमनागरिक र निजी क्षेत्रको गुनासो सम्बोधन गर्न अत्यावश्यक ठहर्छ। लामो समयसम्म विवादको विषय बनेको चालूपुँजी कर्जा मार्गदर्शन यही तालमेलकै कारण संशोधन भएको मानिन्छ। सरकारले सरकार निजी क्षेत्रमैत्री बन्दैछ भन्ने सन्देश दिन खोजेको हो ? निजी क्षेत्रको लगानी बढ्नु भनेको उत्पादन वृद्धि हुनु हो, रोजगारी सिर्जना हुनु हो। आपूर्ति प्रणाली सुदृढ भयो भने आमजनता प्रत्यक्ष रूपमा लाभान्वित हुन्छन्। प्रधानमन्त्री रोहवरमा अर्थ मन्त्रालय र नेपाल राष्ट्रबीचको समन्वयमा चालूपुँजी कर्जा मार्गदर्शन संशोधन भएको छ। यो निर्णय ढिलै भए पनि उपयुक्त प्रकारको छ। यसरी नै समन्वय गरेर अगाडि बढ्नुपर्छ। केही अगाडिसम्म अर्थतन्त्र नाजुक बनेको छ भन्ने गरेको राष्ट्र बैंकले नयाँ सरकार आएसँगै बोली फेरेको छ। अर्थतन्त्र लयमा फर्कंदै छ भन्ने राष्ट्र बैंकको सन्देश कत्तिको उपयुक्त हो ? यसबीचमा प्रतिबन्धका कारण आयात घटेको हो भने रेमिट्यान्समा सुधार भएको हो। जसकारण शोधनान्तर स्थितिसँगै विदेशी विनिमय सञ्चितिमा अनुकूलमा आयो। त्यसैलाई आधार मानेर लयमा फर्किएको सन्देश दिन खोजिएको होला। तर, मलाई चाहीं त्यस्तो लाग्दैन। अहिले पनि अर्थतन्त्र संकटोन्मुख छ। ब्याजदर उच्च छ। उत्पादन लागत बढी छ। लगानी नै नहुँदा उत्पादन बढ्दैन। राजस्वले चालू खर्च धान्न नसक्ने अवस्था आएको छ। पुँजीगत खर्च ११ प्रतिशत मात्र छ। पुँजीगत खर्च भयो कि भएन भन्ने छलफल गर्नुपर्ने बाध्यता हामीकहाँ छ। पुँजीगत खर्चको चरित्र, स्वरूप, प्रवृत्तिबारे बहस गर्ने अवसर नै मिलेको छैन। वर्षको अन्तिममा मात्र पुँजीगत खर्च हुने र सो खर्च पनि ३०३५ प्रतिशतसम्म रकमान्तर गरेर हुने विचित्र अवस्थामाझ हामीले सरकारको पर्फमेन्सको मूल्यांकन गर्नुपर्ने अवस्था छ। क्षेत्रगत र परियोजनागत ढंगले विन्यास भएको बजेट आर्थिक वर्षको अन्त्यमा अर्कैतिर सारिन्छ भने सो बजेटको उपादेयता छैन। महंगी नियन्त्रणबाहिर रहेको, राजस्वले चालू खर्च नधानेको, पुँजीगत खर्च न्यून भएको, अनुत्पादक खर्च अत्यधिक रहेको, निजी क्षेत्र आन्दोलनमा उत्रिएको, लगानीमा प्रतिफल नरहेको, निर्यातमा ह्रास आएको, रोजगारीको अवसर नभएको, कृषि र उद्योगको विजोग भएको, पढ्का लागि अर्बौं रुपैयाँ बाहिरिएको, संघीयता उपयुक्त ढंगले कार्यान्वयन नभएको स्थितिमा अर्थतन्त्र संकटोन्मुख छ। लयमा आएको स्वीकार गर्न सक्दिनँ। यद्यपि, विद्युत् उत्पादन वृद्धि र पर्यटकको आगमनमा सुधार हुँदा आशाका किरण पलाएका छन्। नेपाल राष्ट्र बैंकले ल्याउने मौद्रिक नीति अर्थ मन्त्रालयले अंगीकार गर्ने वित्त नीतिमा हाबी हुँदाको तत्कालीन प्रभाव राजस्व संकलनमा देखिएको छ। तलब खुवाउन पनि ऋण गर्नुपर्ने स्थिति आएको भनिन्छ। नयाँ सरकारले यो संकटलाई कसरी ट्याकल गर्नुपर्ला ? मैले पछिल्लो समयको मौद्रिक नीतिलाई एकलकाँटे भन्दै आएको छु। तरलताको अभाव, विदेशी मुद्रासञ्चितिमाथिको दबाब, उच्च महंगी रहेको हिजोको विशिष्ट स्थितिमा त्यस्ता उपाय आवश्यक थिए होला। केही कठोर नीति अंगीकार हुनुपर्ने थियो। तर, मौद्रिक नीतिले माग पक्ष नभएर आपूर्ति तथा लगानी पक्षमा प्रतिकूल प्रभाव पार्यो। आपूर्तिसँगै अर्थतन्त्र संकुचन हुने अनुमानसहित सेलेक्टिभ हुनुपर्नेमा कमजोरी भएको हो। म यसमा मौद्रिकभन्दा वित्त नीतिको कमजोरी मान्छु। मौद्रिक नीतिलाई कठोर रूपमा प्रस्तुत गर्दा वित्त नीति रेक्यु गर्ने किसिमको आउनुपर्छ। प्रतिकूल असरलाई क्षतिपूर्ति गर्ने नीति आउनुपर्ने थियो। अर्थात्, आयात प्रतिबन्धले राजस्व प्रभाव पार्छ भन्ने बुझेर सरकारले राजस्व बढाउने नीति अंगीकर गर्नुपथ्र्यो। दुई निकायबीच समन्वयको सुरुआत भएको छ। अनुत्पादक लगानी नियन्त्रण गर्नुपर्छ। सीमित घरानालाई अन्धाधुन्ध लगानी गर्न छुट दिने, पछि कठोर नीति लिएर सिंगो अर्थतन्त्रलाई भारी बोकाउने काम भएको छ। यसर्थमा, उत्पादनमूलक क्षेत्रमा जाने लगानीलाई विशेष सहुलियत दिएर तात्कालीन एक्सन प्लान बनाएर समन्वयकारी भूमिका खेल्नुपर्छ। अहिलेको अवस्थामा पूरक बजेटको आवश्यकता कति छ ? संकटोन्मुख अर्थतन्त्रलाई अनुकूलतातर्फ लैजाँदै, निजी क्षेत्रलाई राहत दिँदै पूरक बजेट ल्याउन आवश्यक छ। दायित्व थप्ने, अनुत्पादक खर्च बढाउने, जथाभावी रकम विन्यास गर्ने गरी पूरक बजेट ल्याइयो भने अर्को बोझ बन्नेछ, प्रत्युत्पादक हुन्छ। अहिलेकै बजेटमा पुनर्संरचना गरेर सत्तारुढदलको चुनावी घोषणापत्र र सरकारको न्यूनतम साझा कार्यक्रमअनुसार पूरक बजेट ल्याउन आवश्यक छ। सो बजेटले मध्यम र दीर्घकालीन समस्यालाई पहिचान गर्न सक्नुपर्छ। तर, यहाँ बजेटजस्तो थप स्विपिङ स्टेटमेन्टको आवश्यकता छैन। चालू आवका लागि सरकारले ल्याएको बजेटमा सबथोक छ। त्यस्तै, सबैको कर्णप्रिय र वक्तव्यबाजी निर्देशनमात्र जारी गर्ने थप नीति चाहिँदैन। लोकप्रिय बन्ने योजनामात्र अघि सारेर ठोस अर्थ छैन। खास कार्यान्वयन हुने र परिणाम सुनिश्चित हुने, सिंगो परिपाटीको अभिन्न अंग बन्ने दस्तावेजको आज खाँचो छ। धेरै टाढा जानु पर्दैन। आर्थिक कार्यविधि तथा वित्तीय उत्तरदायित्व ऐनले १० प्रतिशतभन्दा बढी रकमान्तर गर्न पाइँदैन भनेको छ। समयमा खर्च गर्नुपर्ने, असारमा खर्च कटौती गर्नुपर्ने भनेको छ। त्यस्तै, जवाफदेही परिपाटीलाई ठोस र सुनिश्चित बनाएर लैजानुपर्ने भनेको छ। तर, त्यो कानुन एकापट्टि छ। असारमा रकमान्तर गर्दा पनि पुँजीगत खर्च ६० प्रतिशत नाघेको छैन। गुणस्तरको कुरै छाडौं। गुणस्तर कायम नगरेको भन्दै कसैलाई कारबाही भएको मलाई हेक्का छैन। मैले सिंगो परिपाटीलाई रेन्ट सिकिङ भन्ने गरेको छु। माथिदेखि तलसम्म भाडा असुल्ने काम हुन्छ। पैसा नपाएसम्म कामै नगर्ने। परियोजना वा सेवा प्रवाहमा पनि रेन्ट सिकिङ परिपाटी हाबी छ। यो बेथितिको चक्र जवाफदेही र पारदर्शी नहुनाले कायम भएको हो। पूरक बजेट यी परिदृश्य सम्बोधन गर्ने गरी ल्याए प्रभावकारी हुनेछ। तपाईं सार्वजनिक खर्च पुनरावलोकन आयोगको अध्यक्ष रहेर ४ वर्षअघि एउटा प्रतिवेदन तयार पार्नुभयो त्यसमा केके छन् ? नामै स्पष्ट छ। परियोजना तथा कार्यक्रममा प्राथमिकता, बजेट र रकम विन्यासलाई सो प्रतिवेदनले सूक्ष्म तवरले केलाएको छ। आयोगले दिएका सुझावको उपादेयता र महत्व अहिलेको अवस्थाले बढाएको छ। यही ढंगले राजस्व नउठ्ने, चालू र अनुत्पादक खर्च बढाउने हो भने स्थायित्व निकै टाढा छ। हामी समृद्धिको कुरा गरिहेका छौं। सन् २०३० मा दिगो विकास लक्ष्य पूरा हुनुपर्ने, २०२६ मा रिभ्यु गर्नुपर्नेछ। अहिले ठोस ट्रान्जिसन रणनीति बनाएर अघि बढ्नुपर्ने हुन्छ। रणनीति बनाउँदा ४५ मा पिलरमा विशेष ध्यान दिनुपर्नेछ। मैले भन्न खोजेको के हो भने अहिलेको खर्चप्रणाली सुधार गर्नुपर्ने मान्यतालाई समानान्तर रूपमा कार्यान्वयन गर्नुपर्छ। तर, अनुत्पादक खर्चलाई व्यापक रूपमा कटौती गरी पुँजीगत खर्च बढाउँदै लैजानुपर्छ। प्रतिवेदनमा संस्थानमा पैसा पठाउने तारिख पुनरावलोकन गर्नुपर्ने, ७५ अर्ब रुपैयाँ खर्च हुने सामाजिक सुरक्षा भत्तालाई सेलेक्टिभ बनाउनुपर्नेलगायतका विषय पनि उठाइएको छ। वित्तीय क्षेत्रमा पनि विकृति छ। बैंकिङ क्षेत्रमा हुने लगानी कुल ग्राहस्थ उत्पादनभन्दा बढी छ। कर्जा लगानी र कुल ग्राहस्थ उत्पादनको अनुपात दक्षिण एशियामै उच्च छ। ग्राहस्थ उत्पादनको तुलनामा खर्च पनि सर्वाधिक छ। तर, परिमाण सोचप्रतिकूल हुन्छ। यसो भनिरहँदा देश संघीयतामा गएको हामीले भुल्नु हुँदैन। संविधानले दिएको व्यवस्थाअनुसार प्रदेश र स्थानीय तहलाई बलियो बनाइएको छैन। केन्द्र, प्रदेश र स्थानीय तहले एकै प्रवृत्तिको योजना र निकायम बनाउने गर्दा कामको डुप्लिकेसन भइरहेको छ। प्रदेशहरूले राजस्वको सम्भावना केलाउँदै आफू अनुकूल नीति बनाउन सकेनन्। उनीहरू केन्द्रमै निर्भर बने। समन्वयात्मक ढंगले तल्ला निकायलाई अधिकारको समुचित उपयोग गर्न दिने र केन्द्रमाथिको निर्भरता कम गर्दै व्यापक रूपमा स्ट्रिमलाइज गर्दै जानुपर्ने खाँचो छ। आयोगले दिएको सुझावअनुसार मन्त्रालय, विभाग, महाशाखा, समिति र कर्मचारी कटौती गरेर खर्बौं रुपैयाँ अनावश्यक खर्च रोक्न सकिन्छ। त्यो कसरी ? एउटा मन्त्रालयमा विभाग, महाशाखा, कर्मचारी, गाडी चाहिन्छ। संख्या घटाए सञ्चालन खर्च, तलब भत्ता आदि रकम जोगिन्छ। हिसाब क्लियर छ। त्यसो भए आजको आवश्यकता के त ? समृद्धिमा बाटोमा हिँडेको नेपालले मध्यम र दीर्घकालीन हिसाबले ४५ क्षेत्रमा प्राथमकिता दिनुपर्छ। गुणस्तरीय शिक्षा, स्वास्थ्यमा राज्यको भूमिका चाहिन्छ भन्ने कोरोना महामारीले संकेत गरेको छ। जानसंख्यिक लाभ प्राप्त उद्यमशीलताको विकासले राज्यले आवश्यक भूमिका खेल्नुपर्छ। आन्तरिक र बाह्य बजारलाई विकास प्रक्रियामा समाहित गरेर लैजानुपर्छ। अर्थतन्त्रको संरचनामा परिवर्तन भएको छ। विकासित देशमा झै सेवा क्षेत्रको योगदान ६० प्रतिशत छ। तर, रुपान्तरण भएको छैन। उत्पादन र उत्पादकत्व उच्च हुने क्षेत्रमा लगानी गर्ने, तुलनात्मक लाभका क्षेत्रलाई नयाँ ढंगले रुपान्तरण गर्दै अर्थतन्त्रलाई पुनर्संरचना गर्नु आजको टड्कारी हो। सबैभन्दा जोखिममा बाँच्ने जनसंख्याको वर्गलाई टार्गेट गर्नुपर्छ। समाज र अर्थतन्त्रका यी खम्बालाई सामञ्जस्यपूर्ण तबर गाइड गर्दै नयाँ दिशा प्रदान गर्नुपर्छ। अर्थतन्त्रका तात्कालीन आवश्यकतालाई पूर्ति गर्ने क्षेत्रगत करेक्सन मेजरहरू अबलम्बन गर्नुपर्छ। ती उपायलाई टेकेर पुरक बजेट ल्याउनुपर्छ। यस्ता गहन विषय केलाएको तपाईं नेतृत्वको आयोगको प्रतिवेदन किन गुपचुप राखियो त ? सार्वजनिक खर्च पुनरावलोकन आयोगको प्रतिवेदन क्रमशः कार्यान्वयनको चरणमा गएका छन्। प्रतिवेदन बुझाएपछिको पहिलो २ वटा बजेटमा प्रतिवेदनमा समेटेका कुराहरू क्रमैसँग कार्यान्वयन हुने संकेत मिलेको थियो। सरकारले २०७६ सालमै आर्थिक कार्यविधि तथा वित्तीय उत्तरदायित्व ऐन पनि ल्याएको छ। चालू आर्थिक वर्षको बजेटले प्रतिवेदनको पूर्ण कार्यान्वयन हुने उद्घोष गरेको छ। तत्काल केकस्ता विषय कार्यान्वयन गरिनुपर्छ ? पहिलो त सरकार विस्तार हुँदै गर्दा प्रतिवेदनको महत्व झनै बढेको छ। मन्त्रालयको संख्या घटाएर कम जनशक्तिमा सञ्चालन हुने पुनर्संरचना गरिनुपर्छ। यहाँ बजेटको पूर्ण रूपमा पुनर्संरचना गरिनुपर्छ। मध्यकालीन खर्च संरचनालाई पुनर्संरचना गरिनुपर्छ। सुशासनको परिपाटीलाई ठोस र दुरुस्त बनाएर लैजानुपर्छ। सरकारी निकाय, अर्थतन्त्रका एक्टर र सरोकारवालाबीच समन्वयको आवश्यकता छ। सरकारी पक्षबाट यस किसिमको साहसिक निर्णयको आवश्यकता छ। हामी अपेक्षा गरौं कि नयाँ सरकार र सरकारमा संलग्न राजनीतिक दलबाट समृद्धिको प्रतिबद्धता गरिएको छ। प्रतिवेदनका विषय ठोस रूपमा कार्यान्वयनमा आउनेछन्। प्रतिवेदन सार्वजनिक गरेको भए कार्यान्वयनका लागि सरकारलाई मिडिया तथा सर्वसाधारणले थप खबरदारी गर्ने थिए कि ? समयमै सार्वजनिक भएको केही वर्षअघिदेखि नै सिंगो परिपाटीलाई जवाफदेहि बन्न सघाउँथ्यो। बेथितिलाई करेक्सन गर्दै, धान्ने नसक्ने खर्चलाई नियन्त्रण गर्दै हामी नयाँ शिरामा जान सक्थ्यौं। त्यो ढंगले सोच्नु पथ्र्यो। मन्त्रालय, विभागको संख्या घट्ने वित्तीकै सार्वजनिक खर्च नियन्त्रण हुन्छ त ? अरू विकल्प केके अगाडि सार्नु भएको छ ? खर्च एउटा पाटो हो। अहिलेको ढंगले खर्च धान्न नसक्ने देखिएपछि तत्कालीन महत्व खर्चबारे नै छ। चालू, अनुत्पादक खर्च कटौती गर्नुपर्छ। सरकारले पालेर राखेका सेतो हात्ती झै मन्त्रालय र निकाय कटौती गरिँदा सुशासनलाई कार्यान्वयनमा लैजान मद्दत गर्दछ। अहिलेको आवश्यकता खर्च कटौती नै हो। खर्च धान्नै नसक्ने राजस्व उठ्ने विषम परिस्थिति कसरी सिर्जना भयो ? आयात नियन्त्रण गर्दा केही राजस्व घटेको हो। तर, नेपालको नीति मागलाई संकुचनमा ल्याउने, आर्थिक क्रियाकलाप घटाउने भयो। यसो गर्दा निजी क्षेत्रको लगानी अवरुद्ध भयो। उनीहरूले उत्पादन र बिजनेस कटौती गर्ने भनिरहेका छन्। जनताको क्रयशक्ति घटेकाले निजी क्षेत्रको उत्पादनको माग नै छैन। यसले आर्थिक क्रियाकलापमा कमी आयो। यस्तै समानान्तर अर्थतन्त्र जगेर्ना भयो। र, उच्च राजस्व चुहावट भयो। नेपालको उत्पादन अनुसार भ्याट उठेको छैन। प्रत्यक्ष करमा ठूलो सम्भावना छ। विस्तारकारी गतिविधिलाई करको दायराभित्र ल्याउन सकिएको छैन। अवैधानिक कारोबार मौलाएको प्रमाण नेपाल सम्पत्ति शुद्धीकरणसम्बन्धी कालोसूचीमा पर्ने सम्भावना बढ्दै गएकाले पुष्टि गर्दछ। यसरी हामी समग्र रूपमा अर्थतन्त्र संकुचनतर्फ उन्मुख छ। मन्दीतिर अग्रसर भयो। यी घटनाक्रमलाई वित्त नीतिले मलजल गर्यो। राजस्व चुहावट र समानान्तर अर्थतन्त्र जस्ता विकृत रूपलाई केले प्रश्रय दिएको छ त ? आहोदामा बस्नेबाटै व्यक्तिगत लाभका निम्ती क्रोनी क्यापिटलिम्ज (नोकरशाही पुँजीवाद) प्रवद्र्धन भइरहेको छ। यो काम एकअर्कासँगको मिलेमतोमा, अख्तियारीको दुरुपयोग गरेर तथा गराएर भइरहेको छ। फलस्वरूप, मार्जिनको व्यापार, राजस्व चुहावट, समानान्तर अर्थतन्त्र, अवैधानिक रकम ट्रान्स्फर मौलाइरहेको छ। माथिदेखि एउटा प्रतिबद्धता, समर्पणको अभाव छ। नीति, नियममा यस्तै छ। शून्य सहनशीलता र भ्रष्टाचाररहित समाजको कुरा गरिन्छ। तर, मन्त्रिपरिषद्ले गरेका केही निर्णयमा अख्तियार दुरुपयोग अनुसन्धान आयोगले अनुसन्धान गर्न पाउँदैन। अख्तियार दुरुपयोग गरेर लिकेजको स्पेस लिएर भ्रष्टाचार भएको छ। हिजो चुनावको बेलामा जनताका बीचमा प्रतिवद्धता गर्दा राजनीतिक दलहरूले सम्पत्तिको छानबिन गरेर भ्रष्टाचार गर्नेलाई कारबाही गर्ने बताएका छन्। अहिले प्रतिबद्धता पूरा गर्ने बेला भएको छ। श्रीलंकाको परिस्थितिमा पुग्न लाग्यो भन्नु ठीक थियो ? मैले पहिलेदेखि नै नेपाल श्रीलंकाको परिस्थितिमा पुग्दैन भनेको थिए। किनकी अर्थतन्त्रको प्रवृत्तिले हामी श्रीलंका उन्मुख छौं, प्रकृतिका हिसाबले श्रीलंका फरक छ। अर्थतन्त्रका केही परिसूचकले संकटको संकेत गर्दैगर्दा केही पनि भएको छैन झै सफेद झुट बोलियो। केही भएको छैन भनिदिएपछि सुधारको काम गर्नै परेन। खराब प्रवृत्ति त त्यही बेला देखिएको थियो। प्रकृतिका हिसाबले श्रीलंका फरक छ। उनीहरूको वैदेशिक ऋण उच्च ब्याजदरको छ। त्यसमाथि श्रीलंकाको सरकारले रासायनिक मल आयात रोक्नेजस्ता लापरबाही नीति अंगीकार गरेको थियो। त्यसपछि उत्पादन र निर्यात स्वाहा भयो। अर्कातर्फ श्रीलंकाले छोटो समयमा साँवा ब्याज बुझाउने ऋण लिएर दीर्घकालीन प्रकृतिका परियोजनामा लगानी गर्यो। ऋणको सावाँ र ब्याज तिर्ने बेला भयो, लगानी गरेका परियोजनाले प्रतिफल दिएका छैनन्। त्यो कहाँबाट पूरा गर्ने ? श्रीलंकाको त्यो प्रकृति र नेपालको फरक छ। आयात प्रतिबन्ध लगाउनु कतिको आवश्यक थियो ? सेलेक्टिभली ठीक थियो। निरन्तर शोधनान्तर घाटा सहनुपरेपछि अत्यावश्यकभन्दा अन्य वस्तु आयात रोक्ने निर्णय ठीकै थियो। शोधनान्तर घाटा यति धेरै हुन दिनै हुन्न थियो। गल्ती उतिबेलै भएको हो। संकट आएपछि अपनाइएको उपायले अन्य क्षेत्रमा प्रभाव नपरोस् भन्ने हेतुले सुधारात्मक नीति अर्थ मन्त्रालयले अंगीकार गर्नुपर्ने थियो। विदेशी मुद्रा सञ्चिति जोगाउन खोज्दा राजस्व घट्यो तर राजस्व बढाउने नीति अर्थले अंगीकार गर्न सकेन। ब्याजदर र महंगी आम नेपाली र व्यवसायीको टाउको दुखाइको विषय हो। हामी महंगी आयात गर्छौं। ब्याजदर बढाउँदा महंगी नियन्त्रण हुने सिद्धान्त नेपालमा सुहाउँदो देखिन्न। यसको समाधान के ? माग घटाएर महंगी नियन्त्रण घटाउन ब्याजदर बढाउने गरिन्छ। नेपालमा यो काम होलसेल एप्रोचमा गरिन्छ। वास्तवमा घरजग्गालगायत अनुत्पादक वा अत्यावश्यबाहेकका वस्तुको माग घटाउन सेलेक्बिटभ एप्रोचमा ब्याज बढाइनुपर्ने हो। नेपाल सरकारले माग घटाउने नाममा सरकारले मन्दी उन्मुख गर्यो। यसो गर्नाले स्टागफेसन निम्तियो। महंगी, बेरोजगारी र ब्याजदर बढ्यो तर आर्थिक वृद्धि भएन। सरकारले निजी क्षेत्रलाई पूर्ण क्षमता उपयोग गरेर सञ्चालनमा आउन खुला गरिनुपथ्र्यो। सँगसँगै वित्त नीतिले यो परिवेश सम्बोधन गरिनुपथ्र्यो। यो समस्या नेपालको मात्र होइन। मागका कारणमात्र मूल्यवृद्धि भएको भए माग घटाउन ब्याजदर बढाउने विकल्प उचित हुन्थ्यो। तर, आपूर्ति प्रणाली बिथोलिएर मूल्य बढेको हो। नेपालमा चाहिँ माग घटाएर यो समस्या समाधान गर्ने उपाय अबलम्बन गरियो। ढिलो भइसकेको छ। अब तत्कालका लागि ब्याजदर पुनरावलोकन गरिनुपर्छ। वित्त, मौद्रिक नीतिबीच तालमेल मिलाउने र पुरक बजेटले गुनासो सम्बोधन गर्नुपर्छ। बैंकको निक्षेप, कुल ग्राहस्थ उत्पादन र डलर सञ्चितिको मुख्य योगदानकर्ता रेमिट्यान्स बनेको छ। यो परिपाटीको मुख्य कारक के हो ? हाम्रो विकासको बाटो र समष्टिगत नीति फरक छ। यहाँ वित्तीय पुँजी र व्यापारिक पुँजीमा निर्भर छ। रेमिट्यान्स आउँछ, बैंकमा जम्मा हुन्छ। बैंकले धेरै नाफा हुने अनुत्पादक क्षेत्रमा कर्जा लगानी गर्छ। बढी पैसा व्यापारमा जान्छ। व्यापारले थप सम्पत्ति सिर्जना गर्दैन, मार्जिनमात्र खाने हो। विदेशमा उत्पादन हुने सामग्री आयात गरेर बेचेर ट्रेड मार्जिन कमाउने हो। बैंकले पनि ब्याज आम्दानी र खर्चबीचको अन्तर नाफा गर्ने हो। उनीहरूले मूल्य अभिवृद्धि गर्दैनन्। विदेशमा दुःख गरेर कमाएको पैसा साइफोनिङ भएर स्रोत, पुँजी र पहुँच भएका व्यत्तिका हातमा पुग्छ। र, सो व्यक्तिले त्यो रकमलाई सदुपयोग गरेर मार्जिन खान्छ। यसरी क्रोनी क्यापिटलिज्म (दलाल पुँजीवाद) ले प्रश्रय पाइरहेको छ। उत्पादनशील क्षेत्रमा अर्थतन्त्र विस्तार गर्ने, शिक्षा स्वास्थ्यमार्फत आमनारिकको क्षमता विस्तार गर्ने र स्रोत र सम्भावनालाई नयाँ ढंगलाई सदुपयोग गर्ने डिस्कोर्समा देश गएन। व्यापार भएन भने सरकारले राजस्व उठाउन सक्दैन। ६० प्रतिशतराजस्व आयातमा निर्भर छ। सरकारले निजी क्षेत्रप्रति उदारता देखाउँदै गएको सन्देश दिन खोजिएको छ। तर, यहाँको स्रोतलाई पूरक हुने विदेशी लगानी भिœयाउन आवश्यकता रहेका बेला विदेशीले नेपाललाई कतिको पत्याउलान् ? गठबन्धन सरकार भए पनि अन्तद्र्वन्द्व नभएको खण्डमा र प्रधानमन्त्रीले अब देशका लागि जे पनि गर्न सक्छु भनेर अघि बढे विदेशी लगानीलाई कार्पेट विछ्याएर स्वागत गर्नेछौं। विदेशी लगानीमा हुने अवरोध र निरुत्साहन गर्ने परिपाटीलाई सुधार गर्छौं भनेर स्थिर, विकासमा समर्पित सरकार भन्ने सन्देह प्रवाह भयो भने मलाई लाग्छ, प्रत्यक्ष विदेशी लगानी भित्रिने धेरै सम्भावनाका क्षेत्र छन्। स्रोतको अभावको समस्या निराकरण गर्ने एकमात्र कडी एफडीआई र रेमिट्यान्स हो। सो रकम उत्पादनमूलक क्षेत्रमा लगानी गरेर कमाउने उद्यमशीलताको विकास हुनुपर्छ। अर्थविद् सुझाव दिइरहने, सरकार गर्छु भनिरहने। नेपालको भविष्य कस्तो देख्नुहुन्छ ? म त परिमाणत्मक विश्लेषण गर्ने मान्छे। विविध सूचकांक विश्लेषण गर्दा सम्भावनाका हिसाबले नेपालको स्तरमा रहेका मुलुकमध्ये सबैभन्दा सम्भावना बोकेको मुलुक हो, हाम्रो देश। कृषि, पर्यटन, जलविद्युत्मा कति धेरै सम्भावना छ। विदेशबाट फर्किएको युवाले मासिक लाखौं कमाइरहेको हाम्रो आँखाले देख्दै आएका छौं। व्यवसायमा आईटीमा लागत कम छ। आर्थिक कुटनीतिमा सुधार गरेर छिमेकी मुलुकलाई आश्वस्त बनाउन सके हामी विश्वका धेरै मुलुकलाई पछि पार्न काबिल छौं।"
"पेट्रोल, डिजेल र मट्टितेलको भाउ ३ रुपैयाँले घट्यो","काठमाडौं : नेपालमा पेट्रोल, डिजेल र मट्टितेलको भाउ ३ रुपैयाँले घटेको छ। नेपाल आयल निगमका अनुसार नयाँ मूल्य सूचीअनुसार पेट्रोलको भाउ १७५ र डिजेल तथा मट्टितेलको भाउ १७२ कायम भएको छ। यसैगरी हवाई इन्धनमा आन्तरिकतर्फ २० रुपैयाँ घटाइएको छ। एलपी ग्यासको भाउ भने यथावत छ। निगमले आज राति १२ बजेबाट लागू हुने गरी भाउ निर्धारण गरेको हो। यसअघि पेट्रोलको भाउ १७८ र डिजेल तथा मट्टितेलको भाउ १७५ रुपैयाँ थियो।"
सहकारीका समस्या समाधान गरौं : पूर्व गृहमन्त्री खाड,"काठमाडौं : पूर्व गृहमन्त्री बालकृष्ण खाँडले सहकारीमा देखिएको चुनौती राष्ट्रिय समस्या भएकाले सरकारले सम्बोधन गनेुपर्ने बताएका छन्। राष्ट्रिय सहकारी महासंघको सल्लाहकार समितिको बैठकमा महासंघका सल्लाहकार एवम् पूर्व गृहमन्त्री खाडले सबै मिलेर आर्थिक समस्यालाई समाधान गर्न लाग्नुपर्ने बताए। सरकारले हाम्रो सरोकारको विषय होइन भनेर भन्न सक्दैन उनले भने। प्रधानमन्त्री पुष्पकमल दाहालप्रचण्ड देखि मन्त्रीहरू सहकारीको समस्या समाधान गर्न गम्भीर हुने उनले विश्वास गरे। उद्योग व्यवसायीहरू, बैंक वित्तियदेखि सबै क्षेत्र संकटमा छ। त्यसैले यो सहकारीको समस्यामा सरकार निरपेक्ष भएर बस्न सक्दैन। उनले भने, यो समस्यामा सरकारविरुद्ध अभियान होइन। अन्तर्राष्ट्रिय जगतमा भएको आर्थिक संकोचका कारण सबैमा चुनौती छ। नयाँ सरकार बने पनि नेतृत्वको अनुभव भएको व्यक्ति सरकारमा रहेकाले सहकारीको विषयलाई गम्भीरतापूर्वक लिनेहुन्छ भन्ने मेरो विश्वास छ। पूर्वमन्त्री तथा महासंघका सल्लाहकार गणेश साहले तत्काल समाधान गर्नुपर्ने समस्या र दिर्घकालीन रूपमा समाधान गर्नुपर्ने चुनौती रहेको बताए। पूर्व मन्त्री तथा महासंघका निर्वतमान अध्यक्ष केशव बडालले सहकारीका विषयमा नीति निर्माता, दलका नेतालाई बुझाउनका सबैजना एकताबद्ध भएर जुट्नुपर्ने बताए। पूर्व गृहराज्य मन्त्री तथा महासंघका सल्लाहकार दीपक बास्कोटाले संकटको समयमा राज्यले सहकारीलाई सहयोग गर्नुपर्ने बताए। उनले राज्यले राष्ट्रिय सहकारी बैंकमार्फत सफ्ट लोन दिने व्यवस्था गर्नुपर्नेमा उनको जोड थियो। केही समयका लागि बचत तथा ऋणको कारोबार गर्ने वित्तीय सहकारी संस्था दर्ता रोकेर व्यवस्थापन गर्न समेत आग्रह गरे। उनले भने,सहकारी अनुगमनको जिम्मेवार सहकारी विकास बोर्डलाई दिने र उसले महासंघसँगको सहकार्यमा अनुगमन गर्ने कार्य गर्नुपर्छ। सल्लाहकार डा उषा झा र सल्लाहकार रविन्द्र केसीले सन्दर्भ ब्याजदरलाई स्वचालित बनाउनुपर्ने र जोखिम व्यवस्थापनमा राज्यले सहयोग गर्नुपर्नेमा जोड दिए। महासंघका अध्यक्ष मिनराज कँडेलले सहकारीको ब्याजदरमा सन्दर्भ ब्याजदरका रूपमा रहेको क्यापिङ सिस्टम हटाउनुपर्ने, सहुलियतपुर्ण कर्जाको व्यवस्था गर्नुपर्ने, ऋण असुलीका लागि प्रभावकारी भूमिकाका लागि तत्काल राज्यबाट सहयोग चाहिने बताए।"
"सुनको मूल्य एकैदिन १ हजार बढ्यो, तोलाको १ लाख ३ हजार ३००",काठमाडौं : सुनचाँदी बजारमा आइतबार छापावाल सुनको मूल्य प्रतितोला एक लाख तीन हजार तीन सय तोकिएको छ। अघिल्लो दिन प्रतितोला एक लाख दुई हजार तीन सयमा कारोबार भएको सुनको मूल्य आज प्रतितोला एक हजारले बढेको हो। नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख दुई हजार आठ सय छ। यसको मूल्य अघिल्लो दिन एक लाख एक हजार आठ सय थियो। त्यस्तै आज चाँदीको मूल्य अघिल्लो कारोबार मूल्यका तुलनामा १५ ले बढेर प्रतितोला एक हजार तीन सय ८० पुगेको महासङ्घले जनाएको छ।
