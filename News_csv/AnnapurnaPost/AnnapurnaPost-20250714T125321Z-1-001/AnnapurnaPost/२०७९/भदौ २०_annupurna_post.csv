शीर्षक,विवरण
नेताले नीति कथा पढ्ने कि ?,"देशभन्दा एकादेश स्वर्गजस्तो लाग्ने परिस्थिति छ। देश रावणको सुनको लंका होइन, राजपक्षहरूको लंकाजस्तै होला कि भन्ने भय व्याप्त छ। नेताहरूले नेपाललाई सिंगापुर बनाउने त भन्छन् तर कुन कालको सिंगापुर बनाउने नि ? अहम् प्रश्न हो, यहाँहरूले बनाउन खोज्नु भएको दोस्रो विश्वयुद्धकालको सिंगापुर कि ली क्वान यूको शासनकाल र त्यसपछिको सिंगापुर ? जहिर साहपछिको अफगानिस्तान बनाउन पो खोज्नु भएको हो कि ? ढंग नपुगेर पो यो भूस्वर्गको हालत दयनीय भएको। नेपाललाई नेपाल नै रहन दिए के बिग्रन्छ ? उत्तर आउन समय लाग्ला। देशलाई दोस्रो विश्वयुद्धकालीन सिंगापुर, राजपक्षकालीन श्रीलंका र जहिर शाहपछिको अफगानिस्तानको बीच बाटोमा खडा गरिएको भयावह यथार्थ बिर्सन एकैछिन भए पनि एकादेशको लाहुरतिर लागौं। ऊ बेलाको दक्षिणतिरको कुनै राज्यमा महिलारोप्य नामक नगर थियो रे। अब एकादेशका कुरा सबै रे का कुरा हुने भइगए। पाठकले पनि उपयुक्त स्थानहरूमा रे राखेरै यो कथा पढिदिनुहोला। ऊबेला राजा अमरशक्तिको सुशासन चलिरहेको थियो। शासक पनि कस्ता ! कल्पवृक्ष जस्ता ! तँ चिता म पुर्याउँछु भन्ने खालका। सबै कलामा निपुण। दानशील उस्तै। याचकहरूलाई खाली हात नफर्काउने। त्यस्ता शासकअन्तर्गत शासित उबेलाका जनता कति खुसी थिए होला ? भो कल्पना नगरम्, बित्थामा पीडा हुन्छ। हुन त ऊबेलाका ग्रन्थकारहरू प्रशस्ती गाउन पनि पोख्त हुन्छन्, यति कुरा मनमा राखेर पढ्दा यथार्थको धेरै नजिक पुगिएला। नेपालमा पनि त्यति खराब स्थिति त छैन नि, होइन ? यहाँ निर्धक्क हाँस्न, रुन पाइएको छ। यसका लागि दैवलाई र सिंहदरबारबाट शासन गर्ने शेर सरकार, त्यसअघिको सुखी नेपाली समृद्ध नेपाल मार्का सरकार र अन्य सरकारहरूलाई एकमुष्ट धन्यवाद छ। ऊ बेलाका सर्वगुण सम्पन्न शासकलाई त चैन थियो होला नि, होइन ? कहाँ हुनु नि बरिलै। अमरशक्ति वास्तवमा दुःखी थिए, क्षीणशक्ति भइसकेका थिए उनी दुःख, चिन्ताले गलेर। शास्त्र यही भन्छ। अमरशक्तिको दुःखको कारण के रहेछ त ? दुःखको कारण उनका तीन छोरा रहेछन्। शुभनामः बहुशक्ति, उग्रशक्ति, अनन्तशक्ति। राजकुमारहरू किन र कसरी राजाको दुःखको कारण भएछन् त ? अशिक्षित एवं अविवेकी भएकाले। मेरा ठूला दुःखले आज्र्याको विशाल साम्राज्य मेरा मूर्ख छोराहरूले कसरी सम्हाल्लान् ? यस्तै सोचेर राजा दिनरात पिरोलिन्थे। यसरी सधैं पिरोलिएर त भएन। राजाले मन्त्री र विद्वान्हरूलाई परामर्शका लागि बोलाए। त्यसो त राजाहरू त्यति खुल्दैनन् भनिन्छ तर त्यस बैठकमा राजाले खुलेरै बह पोखे। राजाको सम्बोधनको सार यस्तो छः तपाईंहरूलाई थाहै छ, मेरा छोराहरू अशिक्षित छन्, अविवेकी छन्। यसै कारण यस विशाल साम्राज्यमा पनि मलाई सुःख, चैन छैन। वास्तवमा भन्नुपर्दा मूर्ख छोरो जन्मिनुभन्दा नजन्मिएकै बेस। सुन्दर, धनवान्, भाग्यमानी हुँदाहुँदै पनि अविद्वान् छोरो जन्मिनु कदापि राम्रो होइन। मूर्ख छोराका कारण बाबुले विद्वान्हरूको सभामा लज्जित हुनुपर्छ, आमाको पनि कहाँ मान रहन्छ र ? यस सभामा मैले व्यवस्था गरेको तलब, सुविधा उपभोग गर्ने विद्वान्मध्ये पाँचजना उपस्थित हुनुहुन्छ। यहाँहरूले जसरी भए पनि मेरा छोराहरूको बुद्धिको विकास हुने उपाय गर्नुहोस्, उनीहरूलाई निष्ठात राजनीतिज्ञ बनाउनुहोस्। एक मन्त्रीले यसो भने ः हे राजन ! व्याकरणको ज्ञान हासिल गर्न १२ वर्ष लाग्छ। व्याकरण अध्ययनपछि धर्म, अर्थ, कामसम्बन्धी शास्त्रहरू पढ्नु, पढाउनुपर्छ। अध्ययन गरिएका, अध्यापन गराइएका विषयहरूको चिन्तन मनन गरी बुझ्नु पनि पर्यो। यति गरिसकेपछि बल्ल राजकुमारहरूको बुद्धिको विकास हुन सक्छ। सुमति नाम भएका मन्त्रीले यसो भने : व्याकरण ज्यादै गहन तथा विशाल हुन्छ, जीवन छोटो हुन्छ। क्षणभंगुर जीवनमा अनेक बिघ्नबाधाहरू आइलाग्छन्। त्यसैले लामालामा व्याख्यानहरू छाडेर सारको ज्ञान प्राप्त हुने चाँजो मिलाइनुपर्छ, राजहंसले जसरी दूधको दूध पानीको पानी छुट्ट्याउँछ ठीक त्यसैगरी। राजकुमारहरूलाई राजनीतिमा निपुण बनाउन सरल तथा संक्षिप्त शास्त्र आवश्यक छ। विष्णु शर्मा नामधारी विद्वान् यसै सभामा उपस्थित हुनुहुन्छ। उहाँ सबै शास्त्रका ज्ञाता हुनुहुन्छ, छात्र समुदायमा सुविख्यात हुनुहुन्छ। मलाई पूरा विश्वास छ, उहाँले राजकुमारहरूलाई ज्यादै छोटो समयमा सुशिक्षित गराउन सक्नुहुनेछ। राजाले विष्णु शर्मालाई बोलाएर विनम्रतापूर्वक भनेः हे देव, ममाथि कृपा गर्नुहोस्। जति सक्दो छिटो छोराहरूलाई नीतिशास्त्रका अद्वितीय ज्ञाता बनाइदिनुहोस्। छोराहरू नीतिज्ञ हुनासाथ सय गाउँको शासन म यहाँलाई सुम्पिनेछु। हे राजन, मेरो सत्य वचन ध्यान दिएर सुन्नुहोस्, विष्णु शर्माले भने। एक सय गाउँको लोभमा म विद्या बिक्री गर्दिनँ। मलाई धनको लोभ छैन, आवश्यकता पनि छैन। ८० कटिसकें, इन्द्रियसुखको लालसा छैन। तर यहाँको अभीष्ट पूरा गर्न विद्यादान गर्न चाहन्छु, यसै कर्ममार्फत आनन्द प्राप्त गर्न चाहन्छु। यहाँले आजको मिति टिपेर राख्नुहोस्। यदि ६ महिनाभित्र राजकुमारहरूलाई नीतिशास्त्रका अद्वितीय ज्ञाता बनाउन सकिनँ भने मृत्युदण्ड दिनुभए हुन्छ। राजा र मन्त्रीहरू ती विद्वान् ब्राह्मणको प्रतिज्ञा सुनेर आश्चर्यचकित भए। राजकुमारहरूलाई विष्णु शर्माको जिम्मा लगाएर राजा निश्चिन्त भए। विष्णु शर्माले राजकुमारहरूलाई नीतिज्ञ बनाउन मित्रभेद, मित्रसम्प्राप्ति, काकोलुकीय, लब्धप्रणाश र अपरीक्षितकारक शीर्षकका पाँच अध्यायको रचना गरे। ती अध्यायहरूको अध्यापन गराए। विष्णु शर्माले भनेजस्तै ६ महिनाभित्रै ती मूर्खशिरोमणि राजकुमारहरू विद्वान् भए रे। विष्णु शर्माविरचित त्यही शास्त्र हो, पञ्चतन्त्रम्। त्यसकालदेखि नै बालबालिकालाई बुद्धिमान् एवं व्यवहार कुशल बनाउन पञ्चतन्त्रलगायत नीतिशास्त्र पढाइन्छ। सरल र रोचक शैलीमा गुरु गम्भीर ज्ञान पस्किन्छन् नीतिकथाहरूले। वास्तवमा अमरशक्तिका छोराहरूका लागि मात्र होइन, गणतन्त्रका केन्द्र, प्रदेश तथा स्थानीय तहका सयौं छोटेबडे राजकुमार, राजकुमारीहरूका लागि पनि नीतिकथाहरू उपयोगी हुन सक्छन्। हुन त यहाँमध्ये कतिपयले देशविदेशका प्रतिष्ठित शैक्षिक, प्राज्ञिक संस्थाहरूमा अध्ययन गर्नुभएको, अध्यापन गराउनुभएकै होला। विषयगत ज्ञान, पेसागत सीप पनि प्रशस्त आर्जन गर्नुभएकै होला, अब्बल नै हुनुहुन्छ होला आआफ्ना क्षेत्रमा। यति हुँदाहुँदै पनि देश त गरिब र अविकसित छ, जनता सुखी छैनन्, खुसी छैनन्। विधिको शासन छैन, भ्रष्टाचार संस्थागत भएको छ, लुटतन्त्र छ, अर्थ राजनीतिक संकट गहिरिँदो छ। किन होला ? कतै नीति कथाहरूले पो बाटो देखाउँछन् कि ? यसो छुट्टी पाए मिलाएका बेला नीतिकथाहरू पनि पढ्ने गर्नु भए हुन्थ्यो कि ? गणतन्त्रका अधिपति, परमाधिपतिलाई सल्लाह दिने धृष्टता चाहिँ नगरिहालु। ती शास्त्रहरू तुरिसकेर यसो चिन्तनमनन् अनि विद्वान्हरूसँग विचारविमर्श गरे देश र जनताको प्रगति र समृद्धिको बाटो भेटिन्थ्यो कि त ? आगे यहाँहरूको जो मर्जी।"
गर्भवतीमा सवारी जोखिम,"सामान्यतया गर्भवती महिलाले यात्रा गर्नु हुँदैन भन्ने मान्यता छ। विशेषगरी पहिलो तीन महिनामा लामो यात्रा तथा गाह्रो कामहरूले गर्भ खेर जान सक्ने हुन्छ। अन्तिमको तीन महिनामा पनि यात्रा तथा गाह्रो वा थकित हुने गतिविधिले समय नपुगी व्यथा लाग्न सक्छ। त्यसैले लामो यात्रा नगर्ने सल्लाह चिकित्सकको हुन्छ। गृहिणी महिलाले गर्भका लागि समय सहजै छुट्ट्याउन सके पनि कामकाजी महिलालाई यो सहज हुँदो रहेनछ। गर्भको ९ महिना अनि सुत्केरी तथा स्तनपानका लागि ६ महिना गरी १५ महिना घरमा बस्न (बिदा) काम गर्ने संस्थाहरूले स्वीकृत नदिन सक्छ। यस्तो अवस्थामा कार्यालय जान र आउन सजिलो साधनका रूपमा प्रयोगमा छन्, दुईपांग्रे सवारी। दैनिक प्रयोगमा स्कुटर सबैभन्दा सजिलो साधन बनेको छ। महिलाले सारी, मिनीस्कर्ट, पाइन्ट, कुर्ता सुरुवाललगायत जुनसुकै पहिरनमा स्कुटर सजिलै चलाउन सक्छन्। स्कुटर बाइकभन्दा चलाउन पनि सजिलो छ। हलुका हुनाले महिलाले स्कुटर सजिलै चलाउन सक्छन्। यातायातमा समस्या भोगिरहेका युवा पुस्ताका लागि स्कुटर उपयुक्त साधन बनेको छ। नेपालमा करिब ३० प्रतिशत बजार ओगटेका दुईपांग्रे साधनहरूमा पनि पछिल्लो चरणमा स्कुटरको संख्यामा उल्लेखनीय वृद्धि भएको देखिन्छ। स्कुटर चलाउने महिलाहरू गर्भवती भएपछि धेरैले यसप्रति सजग भएको र कुदाउन मिल्छ कि मिल्दैन ? जिज्ञाशा राख्ने गरेको पनि पाइन्छ। सामान्यतयाः गर्भवती भएपछि स्कुटर नकुदाउनु राम्रो हो। तर, सधैं व्यावहारिक नहुन सक्छ। जागिरका लागि होस् या अध्ययनका लागि, सवारीसाधन रोज्नै पर्ने हुन्छ। सबै स्थानका लागि सार्वजानिक साधनहरूको रुट नमिल्न सक्छ। ट्याक्सी महँगो हुन्छ। त्यसैले विद्यार्थी तथा कामकाजी गर्भवतीलाई स्कुटर राम्रो विकल्प हुन सक्छ। हुन त गर्भवती सबैले स्कुटर कुदाउनै हँुदैन भन्ने छैन तर स्कुटरले गर्भलाई जोखिम थपिन सक्छ। विशेषगरी पहिलो तीन महिना र उच्च जोखिममा रहेको गर्भवतीहरूका लागि स्कुटर चलाउनु धेरै जोखिमपूर्ण हुन सक्छ। विशेषगरी पटकपटक गर्भपतन भएका, सालनाल तल रहेको (लो लाइन प्लासेन्टा), उच्च रक्तचाप तथा जोखिमपूर्ण गर्भ रहेकोे अवस्थामा गर्भवती महिलाले स्कुटर कुदाउनु हुँदैन। अझ जोखिमपूर्ण वा लामो यात्रा नगरेको राम्रो हुन्छ। पहिलो तीन महिना खानामा रुचि नहुनु र बान्ता हुने समस्या हुने हुँदा होसियारी अपनाउनु पर्छ। यस्तो अवस्थामा गर्भको इन्पलान्टेसन भएको धेरै समय नभइसकेका कारण गर्भ बढी जोखिममा हुन्छ। त्यसैले पहिलो तीन महिना धेरै स्कुटर चलाउनु वा लामो यात्रा गर्नुले गर्भ तुहिने खतरा रहन्छ। त्यस्तै अन्तिम तीन महिनामा चाँडै थाक्ने, पेट ठूलो हुने समस्या हुन्छ। यस अवस्थामा पनि धेरै स्कुटर कुदाउनु वा लामो यात्रा गर्नुले गर्भको अवधि नपुग्दै व्यथा सुरु हुन सक्छ। गर्भावस्थामा यात्रा गर्नु राम्रो होइन। गर्नै परे १४ देखि २८ हप्ताको समय केही सुरक्षित मान्न सकिन्छ। स्कुटर अर्थात् दुईपांग्रे सवारीसाधन अन्य साधनको तुलनामा अलिक बढी जोखिमपूर्ण हुन्छ। दुर्घटना आफ्नो कारण वा गल्तीले मात्र हुँदैनन्। आफूले राम्ररी र होसियार भएर स्कुटर चलाउँदा चलाउँदै पनि दुर्घटना हुन सक्छ। दुर्घटना हुँदा दुई पांग्रेमा अर्थात् स्कुटरमा भएकाहरू नै बढी जोखिममा हुने भएकोले गर्भवतीहरूले अनावश्यक रूपमा यात्रा गर्नु पक्कै राम्रो होइन। तर गर्भकै कारण घरमा नै बसिरहने, पूरै गर्भ अवधिभरि बिदा व्यावहारिक नहुन सक्छ। यस अवस्थामा स्कुटर चलाउनु पर्दा अझ बढी सजग हुनु र अनावश्यक रूपमा नकुदाउनु पक्कै राम्रो हुन्छ। यस अवस्थामा जहिले पनि हेल्मेट, ज्याकेट (विन्डचिटर), मास्क लगाएर मात्र स्कुटर चलाउनुपर्छ जसले गर्दा चिसो र धूलोबाट पनि सुरक्षित हुन सकिन्छ। गर्भवतीले तनावमा अनि व्यस्त सडकमा तीव्रगतिमा कहिले कुनै सवारीका साधन कुदाउनु हुँदैन। आनन्दित भएर, बिस्तारै अनि खुल्ला सडकमा हल्का तर होसियार भएर धैर्यका साथ गर्भवती महिलाले स्कुटर कुदाउन सके राम्रो हुन्छ। धेरै थकान भएको बेला, चर्को घाम वा गर्मीमा, धेरै चिसो अनि कुहिरो लागेको बेला, पानी परिरहेको अवस्थामा गर्भवती महिलाले स्कुटर चलाउनु वा स्कुटरमा यात्रा गर्नु राम्रो होइन। हाम्रो देशमा बाटोको समस्या उस्तै छ। धेरै खाल्डाखुल्डी भएका सडक नरोज्नु राम्रो हुन्छ। गर्भवती महिलाहरूले स्कुटर चलाउनु पर्दा आफूले प्रायः हिँडिरहने तथा राम्रो अवस्थामा रहेको सडकलाई रोज्नु पर्छ। खाल्टाखुल्टी जोगाउँदै विस्तारै कुदाउँदा अन्य साधनभन्दा कम जोखिमपूर्ण पनि हुन सक्छ। गर्भावस्था आफैंमा एउटा जोखिम अवस्था हो। यस अवस्थामा स्कुटरलाई आवश्यकताका रूपमा मात्र लिनुपर्छ। स्कुटरमा दुईपांग्रामात्रै भएकाले नअडिने, सजिलै चिप्लिने तथा लड्ने हुन्छ। त्यस्तै यसमा चारपांग्रेजस्तो सिटबेल्ट, सस्पेन्सन, एयरब्याग, एन्टिब्रेक सिस्टमजस्ता सुरक्षाका उपाय खासै नभएकाले यसको यात्रा बढी जोखिमपूर्ण हुन्छ। तर पनि नियमित परीक्षणका लागि तथा सानो दूरीको र नियमित कामकाजका लागि मात्र स्कुटरको प्रयोग उपयुक्त हुन सक्छ। यस अवस्थामा लामो दूरीको यात्रा गर्नु, तीव्रगतिमा वा जोखिमपूर्ण तरिकाले स्कुटर कुदाउनुले गर्भ र गर्भवती दुवैका लागि घातक हुन सक्छ भन्ने मुख्य कुरा बिर्सनु हुँदैन। साह प्रसूति तथा स्त्रीरोग विशेषज्ञ हुन्।"
संकुचनमा सुशासन,"लोकतन्त्रमा सुशासनको अपेक्षा गरिन्छ। सुशासनमा समझदारी गरेपश्चात् देश र राजनीतिक व्यवस्था तानाशाहीतन्त्रतर्फ अभिमुख हुन्छ। सुशासन कायम हँुदै गर्दा लोकतान्त्रिक संस्थाहरूको पनि विकास हुन्छ। लोकतान्त्रिक संस्थाहरूको विकासमा नै सुशासन निर्भर गर्छ। त्यसैले लोकतन्त्र र सुशासन एकअर्काका परिपूरक हुन्। सार्वजनिक सेवा प्रवाह सरल सहज र गुणस्तरीय बनाउँदै सरकार र जनताका बीच सौहाद्रता वृद्धि गर्ने अभ्यासका रूपमा यसलाई स्वीकार गरिएको छ। जसका धेरै चुनौती छन्। विशेषगरी विकसित देशहरूको तुलनामा विकासशील देशहरूले यस्ता चुनौतीको सामना गर्नु परिराखेको हुन्छ। यसले आदर्श राज्यको परिकल्पना गर्छ। आदर्श राज्यका प्रतिनिधिमूलक सिद्धान्तहरूको अवलम्बन गरिएको हुन्छ। जनतामा सुख, समृद्धि र शान्तिपूर्ण अवस्थाको सिर्जना गर्नु नै सुशासन कायम गर्नु हो। यसका लागि लोकतान्त्रिक सिद्धान्तका आधारमा प्रभावकारी र कुशल प्रशासनिक संयन्त्रको विकास गरिनु पर्छ। यसका लागि नैतिकताका आधारमा कार्यरत रहने जनशक्तिको व्यवस्थापन गर्नु जरुरी हुन्छ। कानुनको समान प्रयोग हुँदा सुशासनको परिकल्पना गर्न सकिन्छ। शासनमा आमूल परिवर्तन गरी सोही अनुकूलको राजनीतिक वातावरण तयार पारिनु पर्छ। यसलाई सार्वजनिक व्यवस्थापनको नयाँ आयामका रूपमा स्वीकार गरिएको छ। नवउदारवादी आयाम, बजार नियन्त्रणरूपी अर्थ व्यवस्थाको सिद्धान्त र निजी क्षेत्रको सहभागिताका माध्यमबाट मात्र नयाँ सार्वजनिक व्यवस्थापनका मूल्य र मान्यताहरूको दिगोपन कायम हुन सक्दैन। निश्चित संख्यामा रहेका समाजका बुज्रुकहरूको स्वार्थमा केन्द्रीय नीतिहरू तर्जुमा हुन हुँदैन। बरु समग्र नागरिक, अल्पसंख्यक, सीमान्तकृत एवं कमजोर वर्गका लागि समन्यायको सिद्धान्त अवलम्बन गरेर राज्य संयन्त्र परिचालित हुँदा मात्र सुशासन कायम हुन सक्छ। चुनौतीहरू यसमा सिकारी युगको विकासदेखि आधुनिक विकासमुखी समाजमा रूपान्तरण गरिने सम्पूर्ण प्रक्रिया र प्रयासहरू हुन्छन्। यसका लागि अनुकुल हुने गरी निर्धारण गरिएको सम्पूर्ण शासकीय ढाँचा समावेश गरी कडा चुनौतीहरूको सामना गर्नुपर्छ। यसका चुनौतीको फेहरिस्त लामो हुन्छ। यसका आधारहरू र एजेन्डाहरूलाई कार्यान्वयनमा लैजान सक्ने प्रभावकारी संयन्त्र, संस्कार र मनोविज्ञानमा आमूल परिवर्तन अवश्यम्भावी हुन्छ। संस्थागत कमजोरीलाई सुधार गरेर मात्र सुशासनको मार्ग अवलम्बन गर्न सकिन्छ। संस्थाको क्षमता विकास गर्दा यसमा संलग्न जनशक्तिका लागि आवश्यक योग्यता, अनुभवका साथै सेवाभावका साथ प्रस्तुत हुने संस्कारको विकासका लागि अथक प्रयास राज्यका तर्फबाट हुनुपर्छ। संस्थागत क्षमताको विकासमा जनशक्तिलाई आफ्नो कर्तव्यप्रति सधैं क्रियाशील रहन अभिप्रेरित गर्न सक्नुपर्छ। संस्थाप्रतिको स्वामित्वभाव समग्र जनशक्तिमा हुनु जरुरी हुन्छ। संस्थाले जनशक्तिको सबै प्रकारको सुरक्षा प्रदान गर्न सक्दा र वृत्ति विकासका मार्गहरू पारदर्शी गराउन सके यो सम्भव छ। कानुनी व्यवस्थाको अवलम्बन गरेर कडाइका साथ सरकार प्रस्तुत हुँदैमा कर्मचारीहरू उत्पादक हुँदैनन्। तसर्थ संस्थागत क्षमताको विकास गर्नु अत्यावश्यक छ। स्वतस्फुर्त सहभागिता दिने वातावरण सिर्जना गर्दै समग्र संस्थालाई नै लोकतान्त्रिक सिद्धान्तअनुसार परिचालन गराउन सक्नुपर्छ। सामाजिक पुँजी निर्माण हुन नसक्नुसमेत यसका लागि ठूलो चुनौती बनेको छ। लोकतन्त्रको दुहाइ दिँदै गैरलोकतान्त्रिक शासन प्रक्रिया सञ्चालन हुँदा सुशासन प्रभावित बन्छ। विश्वमा धेरै देश छन् जहाँ एकतन्त्रीय तानाशाही शासन सञ्चालन गर्दै जनताको भलाइमा केन्द्रित रहेर शासन गरिरहेको दाबी गर्छन्। यस प्रकारका देशहरूमा सुशासनले आफ्नो गन्तव्य निर्धारण गर्न सक्दैन। सामाजिक विकृति, तानाशाही राजनीतिक नेतृत्व, आर्थिक अवस्था दयनीय हुनु, उपनिवेश रूपमा रहनु, गृहयुद्धको अवस्था रहनु, राजनीतिक अवस्था अस्तव्यस्त हुनु, सैनिक शासन सञ्चालन हुनु आदिलाई यस प्रकारका चुनौतीका रूपमा ग्रहण गर्नुपर्छ। यस प्रकारको शासनमा सार्वजनिक व्यवस्थापनको अस्तव्यस्तताको सामना गर्नु पर्छ। कुशासनबाट जनता प्रताडित बन्छन्। आर्थिक र वित्तीय अनुशासनको अभाव रहन्छ। नातावाद र कृपावाद व्याप्त हुन्छ। शक्ति र अधिकारको दुरुपयोग हुन्छ। असमान व्यवहार गर्दै कानुनी शासनलाई सिद्धान्तमा सीमित गरिन्छ। विशेषगरी यो अवस्था अफ्रिकन देशहरूमा सहजै प्राप्त गर्न सकिन्छ। राजनीतिक अस्तव्यस्तता, राजनीतिक असहिष्णुता, कठोर तानाशाहीतन्त्र, सैन्य शासन, अत्यधिक केन्द्रीकृत शासन प्रणाली अवलम्बन गरिन्छ। नागरिकलाई रैती र दासको व्यवहार हँुदै आएको छ। यस्ता शासन प्रणाली अवलम्बन गरिआएका अफ्रिकी देशहरूका उदाहरण दिनुपर्दा सुडान, जिम्बाबे, लिबिया, युगान्डा, इथियोपिया आदिको नाम लिनुपर्ने हुन्छ। यस प्रकारका विकृतिका कारण सामाजिक विग्रहको आमन्त्रण भइराखेको छ। आर्थिक दुरवस्था र तनावका कारणले गर्दा समग्र महादेश नै नकारात्मक रूपमा प्रभावित भइराखेको छ। व्याप्त भ्रष्टाचार सबैभन्दा ठूलो चुनौतीका रूपमा रहेको छ। भ्रष्टाचार र सुशासनबीच विपरीत सम्बन्ध रहन्छ। भ्रष्टाचार व्याप्त हँुदै जाँदा सुशासनको अवस्था जोखिममा पर्दै जान्छ। प्रायः धेरै देशमा यो समस्या ठूलो चुनौतीका रूपमा छ। विश्वभर सुशासनको अवरोधका रूपमा भ्रष्टाचार महामारीकै रूपमा देखिँदै सुशासनको अवस्थालाई ध्वस्त बनाएको छ। केही वर्षदेखि भ्रष्टाचारको अवस्थाबारेमा अध्ययन अनुसन्धान गर्दै आएको टीआई इन्टरनेसनलको प्रतिवेदनमा करिब ६६ प्रतिशत देश अत्यन्त भ्रष्ट छन्। विश्वभर कुनै पनि देश भ्रष्टाचारमुक्त हुन सकेको छैन। यसले गर्दा सबैतिर सुशासनको अवस्था कमजोर बनेको छ। १०० मा सरदर ४५ प्रतिशत मात्र प्राप्त गरेका छन्। विश्वमा सबैभन्दा बढी भ्रष्टाचार हुने देश साल्भाडोर सन् २०२० सम्म रहेकोमा २०२१ मा आएर दोस्रोमा झरेको छ। यस वर्ष प्रकाशित प्रतिवेदनमा साउथ सुडान सबैभन्दा भ्रष्ट रह्यो। जसले जम्मा ११ अंक प्राप्त गरेको छ। साल्भाडोरलगातार १० अंकबाट माथि उठ्न नसकी सबैभन्दा बढी भ्रष्ट देखिएको हो। यसवर्ष मात्र ३ अंकको प्रगति गरेको छ। यस देशमा वैदेशिक अनुदान प्राप्त गर्दा नगदमा लिने र सो उच्च पदस्थ राजनीतिक पदाधिकारीले लिई राष्ट्रिय ढुकुटीमा नदेखाउने जस्तो निकृष्ट अभ्याससमेत हँुदै आएको छ। अब यस देशमा सुशासनको अवस्थाको बारेमा सहजै कल्पना गर्न सकिन्छ। सबैभन्दा बढी यो विकृतिलाई नियन्त्रण गर्न सफल देखिएको डेनमार्क हो। प्रतिवेदनअनुसार हालसम्म बढीमा डेनमार्कले ९२ अंक प्राप्त गर्न सकेको छ। यसको सिधा अर्थ हुन्छ, त्यस देशमा समेत ८ प्रतिशत भ्रष्टाचार छ। डेनमार्क, न्युजिल्यान्ड र फिनल्यान्डका बीच भ्रष्टाचार कम गर्न स्वस्थ प्रतिस्पर्धा चलिराखेको छ। सन् २०२१ मा यी तीनै देशले ८८ अंक प्राप्त गरेका छन्। यी देशहरूमा सुशासनको अवस्था अनुकरणीय छ। तसर्थ कुशासनको सबैभन्दा जिम्मेवार पक्ष भनेको भ्रष्टाचार हो। नेपाल पनि सार्क क्षेत्रमा अफगानिस्तान र बंगलादेशपश्चात् सबैभन्दा भ्रष्ट देशको तेस्रो स्थानमा छ। ३३ अंक प्राप्त गरी १ सय १७ स्थानमा देखिएकोे छ। बंगलादेश र अफगानिस्तान २६ र १६ अंक प्राप्त गरी क्रमशः १४० र १७४ स्थानमा देखिएका छन्। यो तथ्यांकले नेपालको सुशासनको अवस्था प्रस्ट पारेको छ। स्मरण रहोस्, सन् २०२१ मा १ सय ८० देशको अध्ययन गरिएको थियो। लोकतन्त्र र सुशासनका बीचको अन्तरसम्बन्धसमेतलाई यसै प्रतिवेदनले पुष्टि गरेको छ। उत्तर कोरिया १६ अंक प्राप्त गरेर १ सय ७४ स्थानमा झरेको छ। यो साम्यवादमा सुशासनको कल्पना गर्न नसकिने उदाहरण हो। राजनीतिक अस्थिरता र आर्थिक रूपमा संकटग्रस्त देशमा सुशासन जोखिममा पर्छ। आर्थिक संकटका दृष्टिले श्रीलंका उपयुक्त उदाहरण हो। घाना, मलावी, जाम्बिया र जिम्बावेमा राजनीतिक नेतृत्वले निजी क्षेत्रसँग सहकार्य गर्न क्रियाशीलता देखाएको छैन। अन्य लोकतान्त्रिक सिद्धान्तको समेत अवलम्बन गरेको छैन। राजनीतिक अस्थिरता छ। सुशासनको अवस्था सन्तोषजनक छैन। सुशासन प्रदान गर्ने सन्दर्भमा सम्बन्धित पात्रहरू अनुपयुक्त र बहुप्रकारका हुनु, विवादित उद्देश्यहरूको तर्जुमा हुनु, संस्थाको दीर्घकालीन सोच, उद्देश्य, लक्ष्य, रणनीति, योजना र कार्यक्रमका बीच तालमेल नहुनुको कारण सुशासन प्रभावित हुन्छ। सरकारको निर्णय गर्ने क्षमता कमजोर हुनु, प्रशासनिक क्षमता र सरकारको क्रियाशीलतामा प्रश्न चिह्न खडा हुनु, ऊर्जाको र आधारशिलाहरूको निर्माणले दिगो प्रदान गर्न नसक्नुजस्ता अवस्थाले सुशासनलाई संकुचनको अवस्थामा पुयाउँछ। विश्वका कतिपय देशमा नागरिक भलाई र एकताका पक्षमा प्रभावकारी रूपमा कार्य नगर्नु, अभिव्यक्तिको स्वतन्त्रतामा अंकुश लगाइएको पाइन्छ। वित्तीय अनुशासन कायम गर्न नसक्नु, सूचनाको सम्प्रेषणमा त्रुिट देखिनु, लैंगिक असमानताको अवस्था विद्यमान हुनु, आर्थिक मन्दीबाट देश प्रभावित हुनु पनि समस्याकै रूपमा छन्। सार्वजनिक सेवा प्रवाह राम्ररी गर्न नसक्नु, राज्यका क्रियाकलापहरू नागरिकहरूको अर्थपूर्ण सहभागिताको सुनिश्चितता प्रदान गर्न नसक्नु पनि देखिएका छन्। यस्तै ठूलो संख्यामा शरणार्थीको उपस्थिति रहनु, लैंगिक हिंसालाई नियन्त्रण गर्न नसक्नु आदिजस्ता जोखिमपूर्ण अवस्थाबाट प्रताडित बन्दै देशहरू सुशासनको मार्गलाई अनुकरण गर्न नसकेका उदाहरण विश्व परिवेशमा पाइएका छन्। यसका अतिरिक्त क्षेत्रीय र स्थानीय प्रकारका देश विदेशका समस्याहरू हुन सक्छन्, जसले गर्दा सुशासन प्रभावित बन्छ। नेपालमा दक्षिणतर्फको छिमेकी देशले पटकपटक घोषित र अघोषित नाकाबन्दीले गर्दा नेपालको जनजीवन अस्तव्यस्त भएको छ। त्यसैले राष्ट्रहरूले सुशासन कायम गर्न धेरै प्रकारका चुनौती सामना गरिराखेका छन्। सारांश सुशासनको अवस्थाबाट धेरै प्रकारका नीतिगत प्रभावहरू पर्छन्। यसका लागि केही अवयवलाई राम्ररी आत्मसात् गर्नु पर्छ। सरकारी संयन्त्र वा राज्य संयन्त्र सदैव सबैको सहमति र सहकार्यका आधारमा राज्य सञ्चालनमा जुट्नुपर्ने हुन्छ। सामाजिक करारलाई स्वीकार गरी सोहीअनुरूप सञ्चालित हुने अभ्यस्त हुनु जरुरी छ। देशको संविधानले नै सरकारका अधिकार र कार्य क्षेत्रबारे स्पष्ट पारेको हुनुपर्छ। नागरिकलाई सार्वभौम अधिकार प्रष्ट रूपमा प्रदान गरिनु पर्छ। बजार अर्थ व्यवस्थाको अवलम्बन गरी त्यसमा सरकारको न्यूनतम हस्तक्षेप रहने कानुनी व्यवस्था अपरिहार्य हुन्छ। पारदर्शिताको निर्वाहलाई अत्यधिक प्राथमिकतामा राखिनु जरुरी हुन्छ। धर्म, वर्ग, सम्प्रदायका आधारमा नभई निर्धारित कानुनका आधारमा राज्य व्यवस्था सञ्चालित हुनुपर्छ। सार्वजनिक सेवा प्रवाहमा जनसहभागिताको सुनिश्चितता गर्दै सबै क्षेत्रको समानुपातिक विकास र समानताको नीतिलाई राज्यले व्यवहारमै लागू गरेको अवस्था हुनुपर्छ। यी सबै अवयवहरू राज्य गम्भीर भएर लागिपर्दा मात्र देशमा सुशासनका लागि स्पष्ट मार्ग चित्र तयार हुन्छ। लोकतान्त्रिक मूल्य र मान्यतालाई गम्भीरतापूर्वक अवलम्बन नगरी सुशासन कायम गर्न सकिन्न। यो नागरिकको सुखशान्तिको अवस्था हो। त्यसैले आफ्ना स्वतन्त्रतालाई कुण्ठित पारेर राज्यले प्रदान गरेको सेवा र सुविधामा सुशासन प्राप्त हुन सक्दैन। तसर्थ सुशासनका लागि लोकतन्त्र अत्यावश्यक हुन्छ।"
कृषिप्रधान देशले गिज्याएका किसान,"अस्तित्वको सुरुवातदेखि नै मानिसले बाँच्नका लागि अनेक संघर्ष गर्दै आएको छ। जंगली कन्दमूल र फलफूलदेखि वन्यजन्तुको सिकार संकलन हुँदै कृषिमा आधारित उत्पादन प्रणालीसम्म आइपुग्दा मानिसले आफूलाई उपयुक्त हावापानी र खाद्यान्नको पत्तो पाइसकेको थियो। करिब १० हजार वर्षअघिको यही समय थियो। जतिबेला कृषि माथिको मानिसको अन्योन्याश्रित निर्भरता मुखर भइसकेको थियो। जसरी एउटा कस्तुरीले आफ्नै नाभीमा रहेको बिनाको सुगन्ध चिन्न नसकी यत्रतत्र भौतारिन्छ। ठीक त्यसरी नै नेपालले पनि आफूसँगै रहेको कृषिको अपार सम्भावनालाई सधैं नजरअन्दाज गरिरह्यो। न त यसले आफूलाई कृषिप्रधान देश भन्न छाड्यो न त यहाँका कृषकले स्वयंमाथि गर्व गर्न सक्ने वातावरण नै निर्माण गर्न सक्यो। राज्यबाट होस् या समाजबाट कृषकहरू सधैं उपेक्षित नै रहे। समुद्री सतहबाट ५९ देखि ८८४८८६ मिटरसम्मको उचाइ सरदर १ सय ९३ किलोमिटरको दूरीभित्रै उपलब्ध हुनु नेपालको लागि प्रकृतिप्रदत्त अमूल्य वरदान हो। अनि कृषिको दृष्टिबाट आफैंमा अद्भुत सम्भावना हो। दक्षिणदेखि उत्तरसम्मको उपोष्ण, न्यानो समशीतोष्ण, शीतोष्ण, लेकाली तथा टुन्ड्रा हावापानी पाइने यो धरातलीय स्वरूपभित्र एकै समयमा फरकफरक मौसम र प्रकृतिमा हुने अन्न, तरकारी तथा फलफूल उत्पादन हुन सक्नु चानचुने अवसर होइन। यही अवसरलाई सदुपयोग गर्न सकेमा कुनै एक स्थानमा उत्पादन हुने मौसमी फसल अर्को स्थानका लागि बेमौसमी र नौलो हुन सक्छ। तर अवसर नै अवसरले भरिएको यो भूगोललाई हाम्रो देशले पूर्ण रूपमा पुँजीमा रूपान्तरण गर्न किन सकेन ? पछिल्लो तथ्यांकअनुसार नेपालमा करिब ६५ प्रतिशत जनतालाई कृषि क्षेत्रले रोजगारको अवसर प्रदान गरेको छ। यिनै जनताको मेहनत र परिश्रमले देशको कुल गार्हस्थ्य उत्पादनमा करिब २७ प्रतिशत योगदान यो क्षेत्रको रहेको छ। रोजगारको अपार सम्भावना अनि कुल गार्हस्थ्य उत्पादनमा योगदान पुर्याउने दोस्रो ठूलो क्षेत्र, कृषि, राज्यको प्राथमिक चासोमा पर्न नसक्नु अत्यन्त दुःखद् कुरा हो। मानवीय स्वभाव नै हो हरेक नयाँ पिँढीले आफ्नो बावुआमाको पेसालाई गर्वले हेर्ने गर्छन्। सार्वजनिक स्थानमा डाक्टर, इन्जिनियर, वकिल, लेखक, पत्रकार, कर्मचारी, व्यापारी आदिको सन्तान हुँ भनेर गौरव गरिरहेकाको भीडमा म किसानको सन्तान हुँ भन्ने आवाज निस्कन हिचकिचाउने यो देशमा किसानको के मूल्य होला र ? सबैभन्दा दुःखको कुरा त यहाँ नयाँ पुस्तालाई सिकाउने संस्कार नै यस्तो छ जसले किसानलाई राम्रो खान लाउन नसक्ने, निरीह र गरिब आदि कमजोर मानिसको रूपमा चित्रण गर्छ। एउटा किसानभित्रको प्रकृति प्रेम, मेहनत, धैर्य र लगनशीलताको परख यो समाजले किन गर्न सकेन ? हाम्रो गाउँघरतिर तिहारमा देउसे, भैलोलाई आशिष दिने एउटा पंक्ति छ, माटो छुँदा अन्न होओस्, पत्थर छुँदा सुन। एउटा किसानका लागि योभन्दा सुन्दर अर्काे परिभाषा के हुन सक्ला र ? हरेक साल, उही समय, जब मल अभावको समस्या दोहोरिरहन्छ तब लाग्छ कृषिप्रधान यो देशले किसानलाई तल्लोस्तरमा गिज्याइरहेको छ। वर्षाैंदेखि यही विषयमा अखबारका कैयौं पाना भरिए, सम्बन्धित निकायमा कति ज्ञापनपत्र बुझाइए ? कैयौं नेता गुहारिए तर वास्तविक किसानको दुःखमा साथ दिने आजसम्म कुनै नेतृत्व देखिएन। २०६३ सालदेखि आजसम्मका हरेक सरकारले नेपालमै गुणस्तरीय मल उत्पादन गरिनेछ र किसानका समस्या हटाइनेछ भनेर न त कराउन नै छाडे न गरेरै देखाए। कृषिप्रधान देशले किसानलाई फेरि पनि गिज्याएझैं लाग्छ। हाम्रा खेतबारीमा उत्पादन भएका तरकारी तथा फलपूल बजार नपाएर बारीमै कुहिन्छन् भने आयातित तरकारी तथा फलपूलले बजार भरिन्छन्। यति मात्र होइन, कुनै समय भारत र बंगलादेशलाई धान चामल निर्यात गर्ने हामी अहिले अर्बाैंको चामल मात्र आयात गर्दछौं। योभन्दा दुःखको कुरा त बीउबिजनसमेत विदेशबाटै आयात गर्छौ, त्यो पनि करोडौं मूल्यबरावरको। हरकोही मानिसको सपना हुन्छ आफूले भोगिरहेको जीवनलाई अझ उत्कृष्ट र परिष्कृृत ढंगबाट बाँच्ने र यसमा अझ सुविधा र अवसरहरू थप्ने। यही आशा र सपना अधिकांश हिमाली र पहाडी जनताको पनि थियो। तर देश विकासका योजनाहरू तत्कालीन समयमा हिमाल र पहाडको तुलनामा तराईमा बढी केन्द्रित हुँदै गयो। यसलाई अझ साथ दियो तराईमा लागू गरिएको सन् १९५८ को औलो उन्मूलन कार्यक्रमले। जुन पछि गएर औलो नियन्त्रण कार्यक्रममा परिणत भयो। यही पृष्ठभूमिमा औलोको कारण तराईतर्फ औंलासमेत देखाउन डराउने हिमाली र पहाडी जनताहरू शिक्षा, स्वास्थ्य, रोजगार, यातायात आदिमा आकर्षित भई तराईतर्फ बसाइँ सर्ने लर्को नै लाग्यो। यही कारण तराईको पाँगो माटोको मलिलो भूगोल आज ठूलाठूला संरचनामा परिणत हुँदै गयो। यसो हुनुमा तत्कालीन सरकारको एकदमै ठूलो कमजोरी देखिन्छ। देशको जनसंख्या वितरणको भविष्यलाई हेरेर उही समयमा नै सरकारले सम्पूर्ण जमिनलाई कृषि क्षेत्र र बसोबास क्षेत्र भनेर व्यावहारिक र वैज्ञानिक वर्गीकरण गर्नुपथ्र्यो। आर्थिक र प्राविधिक रूपमा महँगो भएता पनि तराईसँगै हिमाल र पहाडमा पनि विकास तीव्र बनाइनु पर्थ्यो। ता कि तराईतर्फ बसाइँ सर्ने मानिसको लर्को रोकियोस्। यसो गरेको भए तराईको कृषियोग्य भूमि आज यसरी टुक्रिँदै जाने थिएन। विडम्बना आजसम्म पनि राज्यले आन्तरिक बसाइँसराइका कारणलाई उचित सम्बोधन गर्न सकेको छैन। यसले किसानको भविष्य अझै स्पष्ट गर्न सक्दैन। देशमा राजनीति गर्ने अधिकांश दलसँग किसानको नाममा भ्रातृ संगठन छ। लामो समयदेखि यस्ता संगठनहरू किसानको हकहितका लागि लडिरहेका छौं भनेर दाबी गरे पनि व्यवहारमा यसले त्यस्तो महŒवपूर्ण कार्य केही पनि गर्न सकेको देखिँदैन। हिजोसम्म टन्टलापुर घाम होस् या ओठ कमाउने जाडो, साउने झरी होस्् या चैतको खडेरी, योे सबको पर्वाह नगरी खट्ने किसान यस्ता संगठनबाट किसानको नाममा राजनीति गरेर जसैजसै वडा, नगर, क्षेत्र, जिल्ला, प्रदेश हुँदै केन्द्रसम्म पुग्छन््, त्यसै त्यसै किसानको दुःख, पीडालाई बिर्संदै उनीहरूबाट टाढा हँुदै जान्छन्। तर, यता सोझा किसानहरू भने यिनै नेता र नेतृत्वले हाम्रो मुहारमा खुसी ल्याउँला भन्ने आशा गर्दै वर्षौं कटाउन बाध्य छन्। नेपालमा पछिल्ला केही वर्षदेखि कृषि क्रान्ति भन्ने शब्दको धेरै नै चर्चा भइरहँदा किसानको प्राविधिक समस्याहरूलाई भने बेवास्ता गर्न सकिन्न। किसानले धेरै वर्षदेखि गर्दै आएको कृषि विधिलाई छोडी आधुनिक विधि प्रयोग गर्दा ज्ञानको अभावको कारण उत्पादन झन् घटेको यथार्थ उनीहरू सामु छ। त्यसैले किसान नयाँ विधि र प्रविधि झट्ट प्रयोग गर्न चाहँदैनन्। यसले पनि किसानलाई परम्परागत विधिबाट स्थानान्तरण गर्न सकेको छैन। आजको दिनमा देशको समग्र कृषियोग्य जमिन विगतको तुलनामा धेरै नै कम भइसकेको छ। जसका कारण अब थोरै जमिनबाट पनि धेरै आम्दानी लिने खालको कृषि नीति अवलम्बन गर्ने बेला आएको छ। यसका लागि तराईमा अर्गानिक विधिबाट लोकल स्वादको बीउबिजन प्रयोग गरी धान, मकै, गहुँ आदिको खेती गरिनु पर्छ। यस्तै हिमाली क्षेत्रमा भएका जडीबुटीको अपार सम्भावनालाई उपभोग गरिनुपर्छ। यसरी नै देशको हरेक पालिकाको माटो र हावापानीको परीक्षण गरी त्यहाँको वातावरणमा उत्कृष्ट ठहरिएका स्थानीय बाली मात्र लगाइनु पर्छ। उदाहरणका लागि तराईमा पाइने फापरभन्दा हिमाली क्षेत्रमा पाइने फापर सयौं गुणा गुणवान् हुन्छ। वर्तमान विश्वमा कुनैै पनि देशले आफूलाई चाहिने सम्पूर्ण वस्तु आफैं उत्पादन गर्न सक्दैन। नेपालले पनि आफूले उपभोग गर्ने सम्पूर्ण खाद्यान्नमा आत्मनिर्भर बन्नै पर्छ भन्न छाडेर तुलनात्मक र प्रतिस्पर्धात्मक लाभको सिद्धान्तमा आधारित भएर वाणिज्य मन्त्रालयले ल्याएको एकीकृत व्यापार रणनीति २०१६ ले सुझाएको क्षेत्रमा केन्द्रित हुन अत्यन्त जरुरी छ। जसअनुसार हामीले अन्य क्षेत्रमा लगाउने स्रोतलाई अलैंची, अदुवा, चिया, जडीबुटी, पस्मिना आदिजस्ता कृषिजन्य क्षेत्रमा लगाउनु अनिवार्र्य छ। स्मरण रहोस्, नेपालको सबै भूगोल र हावापानीमा यिनै वस्तुहरू मात्र उत्पादन हुन सक्दैनन्। नेपालमा विगतको तुलनामा पछिल्ला सरकारहरूले कृषि र किसानको हितमा धेरै राम्रा कार्यक्रम ल्याएको पाइन्छ। सिंहदरबारको आँखाबाट हेर्दा किसानहरूको लागि धेरै नै बजेट खर्चिएको पनि देखिन्छ। तर यस्ता सुविधा र कार्यक्रमहरू वास्तविक किसानको हातमा नपरी किसानको नाममा केही सीमित पहुँचवालाको पोल्टामा मात्र पर्ने गरेको तीतो यथार्थ आम किसानसँग छ। यस्ता समस्याहरूलाई सम्बन्धित निकायले नियमन गरी सधैंका लागि अन्त्य गर्नुपर्छ। अन्त्यमा, किसानलाई बिचौलियाको समस्याबाट मुक्त गर्न प्रत्येक पालिकामा किसानले मात्र बिक्री गर्न पाउने गरी किसान बजार स्थापना गर्नुपर्छ।"
साफ महिला फुटबल : नेपाली टोलीको उपाधि जित्ने लक्ष्य,"काठमाडौं : नेपाली राष्ट्रिय महिला टिमले पहिलोपटक महिला साफ फुटबल च्याम्पियनसिपको उपाधि जित्ने लक्ष्य राखेको छ। काठमाडौंमा सोमबार आयोजित प्रिम्याच कन्फरेन्समा बोल्दै नेपाली टोलीका कप्तान एन्जिला तुम्बापो सुब्बाले पहिलो पटक महिला साफ फुटबल च्याम्पियनसिपको उपाधि जित्न प्रयास गर्ने बताइन्। नियमित कप्तान रेनुका नगरकोटी प्रतियोगिता तयारीको क्रममा घाइते भएपछि कुमार थापाले एन्जिलालाई कप्तानीको जिम्मेवारी दिएका हुन्। त्यस्तै अमृता जैशीलाई उपकप्तान चयन गरिएको छ। कप्तान एन्जिलाले आफूमा गरिएको विश्वासलाई गुम्न नदिने बताइन्। एन्जिलाले आफ्नो कप्तानीमा टिमलाई उपाधि दिलाउने इच्छा रहेको समेत बताइन्। त्यस्तै नेपाली टिमका मुख्य प्रशिक्षक थापाले विगतलाई बिर्सिएर प्रतियोगितामा राम्रो गर्ने योजना रहेको बताए। मुख्य प्रशिक्षक थापाले अहिले कुनै पनि टोलीलाई कमजोर प्रतिद्वन्दीको रुपमा लिन नहुने बताए। त्यस्तै अन्य देशका टोली प्रशिक्षक तथा कप्तानहरुले पनि उत्कृष्ट प्रदर्शन गर्दै उपाधि जित्ने दाबी गरेका छन्। प्रतियोगितामा आयोजक नेपालसहित भारत, श्रीलंका, भुटान, बंगलादेश, पाकिस्तान र माल्दिभ्सको सहभागिता रहेको छ। त्रिपुरेश्वरस्थित दशरथ रंगशालामा आयोजना हुने महिला साफ मंगलबारबाट सुरु हुँदैछ। नेपालले उद्घाटन खेलमा भुटानसँग खेल्दै प्रतियोगिताको सुरुआत गर्नेछ। साफले सहभागी ७ टोलीलाई दुई समूहमा विभाजन गरेको छ। समूह चरणको खेलपछि समूहको शीर्ष दुई टोलीले सेमिफाइनलमा स्थान बनाउनेछन्। फाइनल खेल असोज ३ गते हुनेछ।"
"यार्तुङ महोत्सव : फुटबलमा मुस्ताङ गेट, घोडा दौडमा विक प्रथम","जोमसोम : मुस्ताङको वारागुङ मुक्तिक्षेत्र गाउँपालिका३ छुसाङमा शुक्रबारदेखि सुरु भएको चौथो यार्तुङ महोत्सव आइतबार सकिएको छ। महोत्सवअन्तर्गत आइतबार सम्पन्न सेभेन ए साइड फुटबल प्रतियोगितामा मुस्ताङ गेट युथ क्लव (चैलै) उपाधि चुम्दै च्याम्पियन बनेको छ। फाइनल खेलमा ताङ्वे युथ क्लवलाई १० गोल अन्तरले हराउँदै मुस्ताङ गेट च्याम्पियन बनेको हो। प्रतियोगितामा वारागुङ मुक्तिक्षेत्रका १६ वटा युथ क्लवले भाग लिएका थिए। फुटबलको च्याम्पियन बनेको मुस्ताङले नगद ५० हजारसहित प्रमाणपत्र, शिल्ड, मेडल र ट्रफी जितेको छ। यस्तै, ताङ्वे युथ क्लव (ताङ्वे)ले उपविजेता बन्दै नगद ३० हजारसहित प्रमाणपत्र शिल्ड, मेडल र ट्रफी जितेको छ। मुस्ताङको धार्मिक, सांस्कृतिक र ऐतिहासिक महत्व बोकेको परम्परागत घोडा दौड प्रतियोगितामा वारागुङ मुक्तिक्षेत्र गाउँपालिका२ झोङका विरबहादुर नेपालीको टिका नामको घोडाले प्रथम स्थान हासिल गरेको छ। प्रतियोगितामा सहभागी एक दर्जन प्रतिस्पर्धीमध्ये टिका घोडाले करिब ३ किलोमिटर दूरी ७ मिनेटमा पूरा गरेको थियो। बहादुर गुरुङको घोडाले दोस्रो स्थान हासिल गरेको छ। गुरुङको घोडाले ७ मिनेटमा ३ किलोमिटर दूरी तय गरेको थियो। साहसिक खेलको रूपमा परिचित घोडा दौड एक जोखिमयुक्त खेलको रूपमा लिने गरिन्छ। प्रतियोगितमा प्रथम भएका विकले नगद २० हजारसहित प्रमाणपत्र, मेडल र ट्रफी जिते। दोस्रो स्थान हासिल गरेका गुरुङले नगद १० हजारसहित प्रमाणपत्र, मेडल र ट्रफी हात पारे। हिमाली क्षेत्रको महत्वपूर्ण चाडपर्व यार्तुङ, तिजी,धज्याङ लगायतका पर्वहरूमा घोडा दौडको कलाकौशलता देखाउने प्रचलन छ। परापूर्व कालमा तारो हानेर शिकार खेल्ने प्रचलन थियो। त्यही खेल अहिल सहरबजारमा आर्चरी खेलको रूपमा मान्यता पाएको छ। शिकार खेल्दा प्रयोग गरिने तारो हान्ने प्रचलन हिमाली क्षेत्रमा सांस्कृतिक खेलको रूपमा विकास भएको हो। छुक नरसिंह युथ क्लव छुसाङको आयोजना तथा वारागुङ मुक्तिक्षेत्रको आर्थिक सहयोगमा महोत्सव आयोजना गरिएको हो। तारो हान्ने खेल प्रतियोगितमा सेर्घङ ल्हङबुक युथ क्लव विजयी भएको छ। प्रतियोगितमा धाकारजोङ लुम्वुक युथ क्लव दोस्रो बन्यो। ९ डोरमा खेलाइएको खेलमा सेर्घङ ल्हङबुक युथ क्लव च्याम्पियन बन्दै नगद ५० हजारसहित, शिल्ड, मेडल र प्रमाणपत्र जितेको छ। उपविजेता धार्काजुङ लुम्वुक युथ क्लवले नगद ३० हजारसहित शिल्ड, प्रमाणपत्र, शिल्ड, मेडल र ट्रफी हात पारेको छ। पुरुष डोरी तान्ने खेलमा थ्रोरङपास युवा क्लव प्रथम र छुक नरसिंह युथक्लव दोस्रो भए। महिलातर्फको डोरी तान्ने खेलमा तिरी आमा समूह प्रथम र चैले आमा समूह दोस्रो भए। डोरी तान्ने खेलको प्रथम र दोस्रो हुने टिमले नगद २० हजार १० हजारसहित प्रमाणपत्र, मेडल र ट्रफी पाए। प्रतियोगिताका विजेतालाई वारागुङ मुक्तिक्षेत्र गापाकी उपाध्यक्ष ढिकी गुरुङ, वडाध्यक्ष र क्लव अध्यक्षहरूले नगद, शिल्ड, मेडल, ट्रफी र प्रमापत्रले पुरस्कृत गरे। महोत्सव समापन समापन समारोहमा बोल्दै उपाध्यक्ष ढिकी गुरुङले परम्परा र संस्कृति जोगाउन गाउँपालिका कटिवद्ध रहेको बताइन्। उनले संस्कृति र खेललाई एकैसाथ लिएर दिगो पर्यटन विकासमा वारागुङ मुक्तिक्षेत्र क्रियाशील रहने जनाइन्। वारागुङ मुक्तिक्षेत्र गाउँपालिकाका १९ वटा गाउँहरूमध्ये कुनै गाउँले महोत्सव आयोजना गर्न चाहेमा पालिकाले बर्सेनि आलोपालो बजेट विनियोजन गरी यार्तुङ पर्वको प्रर्वद्धन गर्दै आइरहेको छ। सदियौंदेखि मुक्तिनाथ क्षेत्रमा जनप्रिय युथ क्लवले आयोजना गर्ने गरेको यार्तुङ महोत्सव पछिल्लो चार वर्षयता पालिकाको सहयोगमा बर्सेनि यार्तुङ महोत्सव गर्ने गरिएको छ। मुक्तिनाथदेखि सुरु गरिएको महोत्सव कागबेनी, फल्याक हुँदै यसवर्ष छुसाङमा आयोजना गरिएको थियो।"
