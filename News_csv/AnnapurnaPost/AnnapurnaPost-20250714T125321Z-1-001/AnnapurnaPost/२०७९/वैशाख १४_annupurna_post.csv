शीर्षक,विवरण
रुसचीन सम्बन्धका आरोहअवरोह,"यतिखेर विश्व राजनीति अत्यन्त ध्रुवीकृत हुँदैछ। आस्था र सिद्धान्तलाई प्राथमिकता दिने प्रचलनबाट देश विशेषको तत्कालीन स्वार्थमा आधारित हुँदै सम्झौता हुन थालेका छन्। विश्वमा साम्यवादी र लोकतान्त्रिक गरी दुई कित्तामा देशहरू विभाजित भएका छन्। यी देशहरूले सिद्धान्तमा मात्र आधारित भएर सम्बन्ध विकास गर्ने रणनीतिलाई क्रमशः परित्याग गर्दै आएका छन्। यसको ज्वलन्त उदाहरण युक्रेनमा भएको रुसी आक्रमणका सन्दर्भमा शक्ति सम्पन्न राष्ट्रहरूको संलग्नतालाई लिन सकिन्छ। पश्चिमा लोकतान्त्रिक शक्तिसँग एकताबद्ध हुने आशा गरिएको भारतले संयुक्त राष्ट्रसंघमा रुसी आक्रमणको भत्र्सना गर्ने प्रस्तावमा तटस्थ भूमिका निर्वाह गरेको छ। यसका पछाडि भारतको व्यक्तिगत सम्बन्ध रुससँग प्रगाढ रहनु र हालका दिनमा रुसमा परेको संकटबाट व्यापारिक फाइदा लिनु हो। चीनको तटस्थतामा पनि व्यापारिक स्वार्थ रहेको विश्लेषण भइराखेको छ। सन् १९९१ मा सोभियत संघलाई अप्ठेरोमा पारी अमेरिकासँग गठबन्धन गर्दै साम्यवादी देशहरूमा सर्वशक्तिमान बन्दै आएको छ चीन। विश्वबाटै रसियन कदमको आलोचना र भत्र्सना भइरहेको समयमा चीनले तटस्थ भूमिका निर्वाह गर्ने थिएन। चीन र रुसबीचको बहुपक्षीय साझेदारी शीतयुद्धको अन्त्यसँगै विकसित भएको हो। गत दशकमा यसले परिपक्वता प्राप्त गरेको हो। अमेरिकासँगको पुरानो गाढा सम्बन्धको निरन्तरता अब नयाँ परिवेशमा पुनरावलोकन हुन थालेको छ। रुसचीन सम्बन्धमा नयाँ आयामहरूको विकास हुँदै गएको छ। त्यसैले सहजता र अड्चनहरू सतहमा आउन थालेका छन्। यी सम्बन्धहरूको उचाइ कुन हदसम्म विकास हुँदै जाने हो ? यसमा अमेरिकी नीति र रणनीतिको ठूलो प्रभाव पर्ने अवस्था छ। अमेरिकाले आफ्नो पुरानो परम्परावादी सोच र रणनीतिबाट नयाँ सोचका साथ अघि बढ्नु पर्छ। अमेरिकी व्यवहार र रणनीतिबाट यी दुई देशबीचको सम्बन्धमा गहिरो प्रभाव पर्छ। अमेरिकाको विश्व राजनीतिमा प्रभाव बढाउन यसको आर्थिक, कूटनीतिक र सैन्य क्षमताको विकास उल्लेख्य प्रकारले गर्नुपर्ने भएको छ। अन्यथा विश्व राजनीतिमा अमेरिकाको प्रभावमा क्रमशः संकुचन आउने निश्चित छ। युक्रेनमा सैन्य शक्तिको बलमा रुसले बलात तवरले प्रभाव जमाउँदै गर्दा तुलनात्मक रूपमा पश्चिमा लोकतान्त्रिक शक्तिहरूको प्रभाव न्यून देखिएको छ। साम्यवादी शक्तिहरू प्रत्यक्ष अप्रत्यक्ष रूपमा एकता प्रदर्शन गर्न सफल भएको मनोविज्ञान विश्व राजनीतिक परिवेशमा प्रदान गर्न सफल भएका छन्। चीनरुस सम्बन्धका निर्धारक तत्त्वहरू भूराजनीति र सुरक्षा प्रमुख निर्धारक तत्त्वका रूपमा छन्। दुई देशहरूको सामूहिक चासो संयुक्त राज्य अमेरिकाको विश्व राजनीतिमा देखिएको अग्रगामी प्रभावलाई कमजोर बनाउनु हो। आफ्ना क्षेत्रहरूमा यी दुवै देशको प्रभाव अत्यन्त ज्यादा देखिएको छ। दुवै आफ्ना क्षेत्रमा भइराखेको प्रभावको विस्तारका लागि अवलम्बन गरिआएका रणनीतिलाई निर्वाध रूपमा अघि बढ्न अमेरिकी रणनीतिहरू अवरोध बनेको महसुस गरिरहेका छन्। अमेरिकाले आधुनिक क्षेप्यास्त्रको विकास गरेको छ। अमेरिकी सैनिकहरू चीन र रुसको सिमानामा निर्वाध रूपमा विभिन्न गतिविधि सञ्चालन गर्दै आएका छन्। अमेरिकाले लामो दूरीमा मार हान्न सक्ने हतियारहरू उल्लेख्य रूपमा उत्पादन गरिआएको छ। अमेरिकाको यस प्रगतिबाट चीन र रुस दुवै त्रसित छन्। यी दुवै देशले अमेरिकी रणनीतिलाई नकारात्मक रूपमा ग्रहण गरेका छन्। चीन र रुसको प्रभाव कायम भएका क्षेत्रमा अमेरिकाले जोखिम बढाएको अर्थमा लिएका छन्। यी दुई देशमा कायम आपसी सद्भावलाई अवरोध सिर्जना गर्न अमेरिका लागिपरेको निष्कर्ष निकालेका छन्। अमेरिकाले यी देशविरुद्ध शीतयुद्धका रूपमा आफ्ना नीतिहरू कार्यान्वयन गरेको निचोड उनीहरूको छ। यस प्रकारको विश्व राजनीतिबाट चीन र रुसको आपसी सद्भावमा पर्ने असरका बारेमा दुवै देश सतर्क भएका छन्। आपसी सम्बन्ध मजबुद बनाउन गम्भीरताका साथ अघि बढेका छन्। दुवै देशप्रति रणनीतिका रूपमा सुरक्षासम्बन्धी प्याकेजहरू तय गरिराखेका छन्। यस्ता सुरक्षा सहयोगहरू हातहतियारहरूको बिक्री, रक्षासम्बन्धी वार्ताद्वारा साझा स्वार्थलाई सम्बोधन गर्ने र संयुक्त रूपमा सैन्यलगायतका अभ्यास गर्ने रहेका छन्। तेस्रो विश्वमा आफ्ना प्रभाव विस्तार गरी अमेरिकाको प्रभावलाई निस्तेज गरिराखेका छन्। अमेरिकी प्रभाव र विस्तारलाई अवरोध सिर्जना गर्ने नीति चीन र रुसको देखिँदैछ। राजनीतिक सिद्धान्त, मूल्य, मान्यता र आदर्शका कारण समेत यी दुई खेमामा रहेका देश पृथक् छन्। अमेरिका लोकतन्त्रमा विश्वास राख्दछ। त्यसैले मानवअधिकारको पूर्ण प्रत्याभूतिका पक्षमा पैरवी गर्दै आएको छ। यसबाट विश्वव्यापी प्रभाव अमेरिकाको पर्दै गर्दा बेइजिङ र मस्को दुवैप्रति रणनीति अख्तियार गर्न आपसी सहयोगका लागि तत्पर छन्। दुवै देश एकअर्काको आन्तरिक मामिलामा अहस्तक्षेपको नीति अवलम्बन गर्ने समझदारीमा पुगेका छन्। अमेरिकी विस्तार र प्रभावलाई नियन्त्रण गर्न सहमति प्रकट गरेका छन्। अमेरिकाको अफगानिस्तान, सिरिया र लिबियामा भइराखेको हर्कतहरूलाई आलोचना गर्दै त्यसलाई निषेध गराउन लागिपरेका छन्। मानव अधिकारको बहालीका नाममा विदेशी हस्तक्षेप हुनु हुँदैन। किनकि अर्को स्वतन्त्र देशको सार्वभौमसत्तामाथि हस्तक्षेप गरिनु हुन्न भन्ने मान्यता चीन र रुसले राख्दै आएका छन्। चीन र रुस उर्जाका कारण पनि नजिक बनेका छन्। मध्यपूर्वी देशहरूभन्दा बाहिरबाट चीनले ऊर्जा आपूर्ति गर्ने नीति लिएको छ। रुस पश्चिमा प्रतिबन्धका बाबजुद आफ्नो ठूलो मात्राको तेल उत्पादन गर्दै व्यापार फैलाउन चाहन्छ। यस परिस्थितिले दुवै देशको स्वार्थ समान भएको पाइन्छ। ऊर्जा विकासका लागि सहयोग आदानप्रदान गर्ने क्रममा सम्झौताहरू भएका छन्। सन् २०१४ मा रुसको गाज्प्रम र चाइना नेसनल पेट्रोलियम कर्पोरेसनबीच साइबेरिया पाइपलाइनको प्रयोग थालिएको छ। ३० वर्षका लागि चीनमा रसियन तेल पठाउने सम्झौता हुनु यसको ज्वलन्त उदाहरण हो। चीन र रुस सम्बन्धका अवरोध चीन र रुसको आपसी साझेदारी बराबरीका आधारमा भएका छैनन्। चीनको तुलनामा रुस अत्यन्त कम हिस्साको साझेदार हो। रुसको वरिपरि रहेका देशहरू मंगोलिया र मध्य एसियामा चीनको व्यापारिक प्रभाव अत्यन्त ज्यादा छ। यसबाट रुसको प्रभावमा संकुचन आउने स्थिति बनेको छ। विश्व शक्तिका रूपमा स्थापित हुन समेत कठिन बनेको छ। विश्वमा वैभव विस्तार गर्ने साधनहरू रुससँग पर्याप्त छैनन्। रुसले आणविक हतियारहरूको उत्पादन गरेको छ। सैन्य विस्तारमा ठूलो धनराशि खर्च गरेर आफ्नो पहिचान यस सम्बन्धमा राम्ररी बनाएको छ। संकटकालीन अवस्थाको सामना गर्न सक्ने सामथ्र्यको विकास गरेको छ। चीनको व्यापारिक सञ्जालले भने विश्वको हरक्षेत्रमा पकड जमाएको छ। चीनको अन्तर्राष्ट्रिय सुरक्षा, आर्थिक र कूटनीतिक पक्ष रुसको तुलनामा धेरै सबल छ। अब साम्यवादी देशहरूको नेतृत्व कसले लिने ? भन्ने अहम् सवाल दुई देशबीच जबरजस्त उठेको छ। यसले आपसी सहयोग र सद्भाव निश्चित उद्देश्य प्राप्तिमा छ। ट्रम्पको पालामा अमेरिकी नीति पुटिनसँग सुसम्बन्ध कायम गर्दै बेइजिङलाई कमजोर बनाउने रणनीति तैनाथ हुँदै गएको अर्थमा विश्लेषण हुने गथ्र्यो। अहिले त्यो अवस्था छैन। इतिहास केलाउँदा रुस चीनसँगको सम्बन्धमा विश्वस्त हुन सकेको छैन। तात्कालीन अमेरिकी राष्ट्रपति निक्सनका पालामा कुशल सल्लाहकारको भूमिका डा हेनरी किसिन्जरले निर्वाह गरेका थिए। निक्सन र किसिन्जर चीन र सोभियत संघबीचको सम्बन्धमा दरार पैदा गर्न सफल भए। परिणामस्वरूप वाशिंगटन र बेइजिङ नजिक हुन पुगे। सोभियत संघ विघटनसमेत भयो। त्यस बखतको जस्तो गरिमा र ओज रुसले कायम गर्न सकेन। यस परिस्थितिले रुसलाई सधैं झस्काउने र त्रसित बनाउने गर्छ। तसर्थ चीन र रुसबीचको सम्बन्धमा दुवै देश त्यसमा पनि रुस पूर्ण रूपमा विश्वस्त हुन सकेको छैन। यसले गर्दा सहयोगको सम्बन्धमा पनि प्रश्नचिह्न खडा भइराखेको छ। मनोवैज्ञानिक सन्त्रासमा रुस बाँचेको छ। क्षेत्रीय सम्बन्धका हिसाबले पनि यी देश विभिन्न कित्तामा छन्। अन्तर्राष्ट्रिय क्षेत्रका देशसँग अवलम्बन गर्ने नीतिमा विविधता पाइन्छ। जापानसँगको कुरिल टापुमा रहेको विवाद मिलाउन रुस वार्तारत छ, तर चीन र जापानका बीचको सम्बन्ध शत्रुतापूर्ण छ। आसियान क्षेत्रका राष्ट्रहरू, उत्तर कोरिया र भारतसँगको सम्बन्धमा समेत दुई देशबीच समानता पाइँदैन। विविध कारण दुई देश नीतिगत उद्देश्यमै तालमेल नहुने अवस्थामा छन्। विश्व अर्थ व्यवस्थामा चीनको पकड अत्यन्त ज्यादा छ। विश्व अर्थ सम्राट्को स्थान चीनले लिँदैछ। चिनियाँ उपरको व्यापारिक निर्भरता प्रायः विश्वभर छ। यसले विश्वभर स्थायित्व कायम गर्न र विकास निर्माणमा सहयोग गर्न सक्ने अवस्थामा रुसभन्दा चीन माथि छ। अमेरिकी बजारबाट चीन फाइदामा छ। अमेरिका विश्व शक्तिका रूपमा रहेको थियो र छ। यसको निरन्तरतालाई नियन्त्रण गरी चिनियाँ प्रभाव विस्तार गर्न बेइजिङ लागिपरेको छ। तर, व्यापारिक सम्बन्ध विस्तार भएकाले अमेरिकासँग प्रत्यक्ष द्वन्द्वमा फस्न चीनले चाहेको छैन। अमेरिकासँग विवाद आमन्त्रण गरेर मस्कोसँग संलग्नता दिने नीति अहिलेसम्म देखिएको छैन। पछिल्लो उदाहरणका रूपमा युक्रेन प्रकरणमा राष्ट्रसंघले रुसको भत्र्सना गर्न राखेको प्रस्तावमा प्रस्तावको पक्ष विपक्षमा मतदान नगरी तटस्थ रहनुलाई लिन सकिन्छ। युरोप अमेरिकासँग रहेको रसियन द्वन्द्वबाट पृथक् रहने नीति चीनको छ। यी सबै परिस्थिति र यथार्थतालाई दृष्टिगत गर्दा चीन र रुसको सहयोग सद्भाव सतहमा आधारित देखिँदैछ। यसको प्रत्यक्ष प्रभाव आपसी सम्बन्धमा पर्ने निश्चित छ परिराखेको छ। अमेरिकाको भूमिका चीन र रुस निकट बन्दै जाँदा अमेरिकी प्रभावमा नियन्त्रण हुने सम्भावनाको आकलन अमेरिकाले गरेको छ। हालसम्मको चीन र रुसकाबीचको सम्बन्धका बारेमा अमेरिकी नीति अपर्याप्त भएको महसुस वाशिंगटनले गरेको छ। अमेरिकाको विद्यमान नीतिका कारण चीन र रुसको हतियार बिक्री गर्न असहज भएको छ। ऊर्जासम्बन्धी लगानी र व्यापार पनि प्रभावित भएका छन्। संयुक्त राष्ट्रसंघमा पश्चिमा देशहरूले देखाएको चासोका बारेमा यी दुई राष्ट्रले नकारात्मक भूमिका निर्वाह गरिराखेका छन्। चीन र रुसको यस रणनीतिलाई निस्तेज गराउन अमेरिकाले अपेक्षित सफलता प्राप्त गर्न सकेको छैन। त्यसैले अमेरिका सोबारे नीतिहरू निर्धारण गर्न द्विविधाजनक अवस्थामा रहनु हुँदैन। यिनीहरूको प्रभाव बढिरहँदा राष्ट्र संघमा यही समूहको एजेन्डाले मान्यता पाउने अवस्था बन्छ। अमेरिकी प्रभाव स्वतः कम हुनेछ। ट्रम्पको पालामा अमेरिकी नीति पुटिनसँग सुसम्बन्ध कायम गर्दै बेइजिङलाई कमजोर बनाउने रणनीति तैनाथ हुँदै गएको अर्थमा विश्लेषण हुने गथ्र्यो। अहिले त्यो अवस्था छैन। वर्तमान समयमा बाइडेनको उदार नीतिका कारण युक्रेन प्रकरणमा अमेरिकालगायत पश्चिमा शक्तिहरू केही कमजोर बनेको देखिन्छ।"
सुविधाको चास्नीमा नेता,"हिन्दूशास्त्रमा एउटै ईश्वरका तीन रूप ब्रह्मा, विष्णु र महेश्वर भएको बताइएको छ। तिनीहरूमध्ये ब्रह्माले सृष्टि गर्ने, विष्णुले पालन गर्ने र महेश्वरले नष्ट गर्ने दैवी विधान रहेको पनि व्याख्या गरिएको छ। हाम्रो सिंगो समाज उन्नत र चेतनशील अवस्थामा नपुगेको हुँदा आदिकालदेखि नै सबैले मानिआएका निरञ्जन, निराकार सर्वशक्तिमान ईश्वरको यो लीला सबैले मानेकै छन्। खास आँट र बुता नभएपछि हामी पनि तिनै ढाँट विचार र पूरा नहुने अमूर्त आसको प्रभुतामा त चल्दा रहेछौं। मन लाग्दा जन्माउने र माया गर्ने पनि ईश्वर नै रे ! मन नपर्नासाथ दुःख दिने र निकै रिस उठ्यो भने समूल सिध्याइदिने पनि ईश्वरै रे ! कस्तो दोहोरोतेहेरो जिम्मेवारी थुपरिएको होला ! परापूर्वकालदेखि नै मानिसमाथि शासन गर्दै आएको कथित ईश्वरको रूप आजकल फेरिएझैं लाग्छ। विचार गरिल्याउँदा त्यो रूप संसारका नेता गणमा देखिएको आभास हुन्छ। अनि टाढाको कुरा नगरी हाम्रै देशका नेता सम्झ्यौं भने पनि उक्त तथ्य प्रष्ट हुन्छ। यो देशको परिवेशमा पनि कतै अबोला र अटेरी, थेत्तरा र नकच्चरा ईश्वर यदि छन् भने ती सरकारी ढुकुटी र सरकारी सुविधाको चास्नीमा चुर्लुम्म डुबेका सत्ताधारी नेता नै त हुन् भन्दा के फरक पर्ला र ! यसरी यहाँ भक्तको बुझाइमा, नेता नै ईश्वर देखिएको हुँदा तिनलाई नेतेश्वरको नामले पुकार्न पनि मन लाग्छ। देखिएकै हो हाम्रा नेतेश्वरले साम, दाम, दण्ड, भेद, षड्यन्त्र र जालझेलका नानाभाँती नीति अपनाएर र नयाँनयाँ ट्रिक लगाएर बढीभन्दा बढी कार्यकर्ता जन्माउने गरेका छन्। अर्थात् ब्रह्माको भूमिका निर्वाह गरेर सृष्टि गरेका छन्। यसलाई नेतेश्वरको पहिलो कर्तव्य पूरा भएको मानौं। ती कार्यकर्तामध्ये कतिपय जब आज्ञाकारी, साहसी र हदैसम्मको हनुमान भएको अनुमान प्रमाणित हुन्छ तब तिनलाई सुखसुविधाको चास्नीमा डुबाइदिएर, कमिसनमा पल्काइदिएर, कमाउने मेलोमेसो मिलाइदिएर विष्णुरूप भई, अन्यत्र कतै जालान् भनेर तिनको राम्ररी लालनपालन गर्छन्। त्यो अवस्थामा आफ्ना सन्तान कार्यकर्ताले जे गरे पनि ठीक ! जे बोले पनि राम्रो ! जबसम्म ती भइरहन्छन् नेताज्यूको हाम्रो ! बाख्रापालन, कुखुरापालन, भैंसीपालन इत्यादिबाट जति फाइदा हुन्छ, यो नेतापालन र उत्पादनबाट उति नै बेफाइदा हुने कुरो त सारा नेपालीलाई थाहा भइसक्यो। संविधान शास्त्रमै बहुनेतापालनको स्पष्ट र अपरिहार्य व्यवस्था छ। त्यसैले यहाँ यत्तिका धेरै नेता पाल्दिनँ, मैले तिरेको कर बेफ्वाँकमा फाल्दिनँ भन्नु त के सोच्नुसम्मलाई पनि गैरकानुनी र संविधान विरोधी भावना ठानिएको छ। यस्तो व्यवस्थालाई नेतेश्वरको दिमागको कमाल नमानेर के मान्ने ? हुन त ईश्वरलाई सर्वशक्तिमान मानिन्छ। उनले जे चाह्यो त्यही हुने ! तर ईश्वरको काम र योजना पनि गर्दाभन्दा सफल हुँदो रहेनछ कि क्या हो ! असफलताको त्यो बेलामा ध्वंसात्मक काम हुँदा रहेछ ! नत्र, शिवले रौद्ररूप लिएर महाकाली र वीरभद्र उत्पत्ति गराई दक्ष प्रजापतिको यज्ञ किन विध्वंस गर्थे ! यो कुरा हामीले स्वस्थानीको किताबमा पढेकै हो। त्यो त कथा भएछ रे ! यहाँ पनि नेतेश्वरको तेस्रो रूप महेश अर्थात् रुद्रको रौद्र रूपले बेलाबेलामा यस्तै व्यथा सिर्जना गरेको छ। आफ्नो महत्त्वाकांक्षा पूरा गर्न वा त्यसमा तुषारापात हुँदा पहिलाका कति शासक नेताले मने, मार्ने केकेसम्म गरे भन्ने कुरा इतिहासमा पनि पढिएकै हो। त्यसको विवरण निकै लामो छ। आफूले चाहेजस्तो नभएपछि पछिल्लो पटक पनि एकजना प्रधानमन्त्रीले एकै कार्यकालमा दुईदुई पटक संसद् संहारको दुष्प्रयास गरे। आफूहरूले चाहेजस्तो फैसला नहुने छाँट भएपछि अर्का प्रधानमन्त्रीका पालामा खाली कागजमा सही गराएर प्रधानन्यायाधीशलाई महाअभियोग लगाउने भनेर धम्क्याइयो। पछि आवश्यकताअनुसार महाअभियोग लगाइयो पनि। पहिले मन पर्दा, महाउज्ज्वल राष्ट्रदीपजस्तो गरिमामय विभूषण पाउनेमा छानिनु भएका न्यायमूर्तिजस्ता मूर्धन्य व्यक्तित्व पनि अहिले पदीय दुरुपयोगको आरोपमा त्यत्तिकै खुम्चिनु भएको छ। भनेपछि आधुनिक ईश्वरका स्वरूप नेतेश्वर दाहिना नहुँदाको अवस्थामा स्थिति कहाँसम्म उल्टोपाल्टो हुन पुग्दोरहेछ त ! मनपरी गरिएका यस्ता काम कुरा भनिसाध्य छैनन्। परापूर्वकालदेखि नै यो संसारमा नेतेश्वरलाई खुसी पार्ने काम भइआएको छ। यस्तो प्रवृत्तिलाई कसैकसैले शक्तिको पूजा र त्यसका अनुयायीलाई शक्तिको पुजारी पनि भन्ने गरेका छन्। आफू खुसी, सुखी र सुरक्षित रहन नेतेश्वरको भक्तिभावमा खुब मन लाउने गरिएको छ। वास्तवमा यस्तो गर्नु भनेको म चेतनशील प्राणी मानिस हुँ भन्ने कुरालाई भुसुक्कै बिर्सनु हो। ईश्वरको बास भनेको अशिक्षा, अज्ञान, अल्छ्याइँ, डर, अचेत र अल्पज्ञानमा छ। त्यसैले आफूमा शिक्षा, ज्ञान, आँट, चेतना र तत्त्वबोध भर्न सकेमा ईश्वरीय भ्रान्तिबाट मुक्ति पाउन सकिन्छ। साथसाथै, आफैं ईश्वर बनेर यो समाज र देशको कल्याण गर्न पनि सकिन्छ।"
गठबन्धनको खतरनाक पक्ष,"स्थानीय तहको चुनाव नजिकिँदै छ। सत्तारूढ पाँच राजनीतिक दल स्थानीय तहको चुनावका लागि गठबन्धनको आवरणमा छन्। तर, असल लक्षणभन्दा पनि खराब परिणाम देखा पर्न थालेका छन्। पाँचदलीय गठबन्धन समग्र लोकतन्त्रको हितमा छ कि छैन ? बहसको विषय होला। यसले लोकतन्त्रमा जनताले मतदान गरी दलविरुद्ध दल र उम्मेदवारविरूद्ध उम्मेदवार छनोट गर्न पाउने अधिकार कुण्ठित गरेको छ। गठबन्धनले निर्वाचनमार्फत विपक्षीलाई समाप्त पार्ने अठोट लिएको देखिन्छ। गलत अठोट भएकाले जनताको लामो समयको आन्दोलन र बलिदानबाट प्राप्त लोकतान्त्रिक अधिकारमा प्रहार भइरहेको स्पष्ट छ। यसले सत्तारूढ दलहरूमा जुन प्रकारको समस्या वा विवाद ल्याएको छ, विपक्षी दल नेकपा एमाले गठबन्धनभित्रको रस्साकस्सीबाट फाइदा लिन पाउने अवस्थामा देखिएको छ। वास्तवमा निष्पक्ष र धाँधलीरहित चुनाव लोकतन्त्रको प्राण हो। चुनावको मौका पारेर आफ्नो विचार, नीति र कार्यक्रम लिएर जनतामा जाने र जनताको मन जितेर शासन गर्ने वैधानिकता प्राप्त गर्ने प्रणाली नै लोकतन्त्र हो। तर, सत्तारूढ घटकहरू जसरी पनि जित्नुपर्छ भन्ने मानसिकतामा छन्। जुन ढंगले चुनावमा होमिँदैछन्, त्यो लोकतन्त्रको मूल्य मान्यताका लागि सुहाउने कुरा होइन। यो स्थानीय चुनाव हो। गठबन्धन भनेको विपक्षी एमालेसँग एक्लै चुनाव लड्न सकिँदैन भन्ने डर हो। चुनावमा जनताले पार्टीका घोषणा र प्रतिबद्धता हेरेर कुन उम्मेदवारलाई मतदान गर्ने भन्ने कुरा विवेकले निर्णय गर्न पाउनु पर्छ। जसरी पनि गठबन्धनका उम्मेदवारलाई भोट हाल्नै पर्छ भन्ने बाध्यता सिर्जना गर्न खोजिएको छ। यो तानाशाह प्रवृत्ति हो, लोकतान्त्रिक होइन। यसले चुनावमा पराजय भएको खण्डमा पार्टी नै समाप्त हुन्छ भन्ने रुग्ण मानसिकताले काम गरेको छ। मानौं, कसैले कांग्रेसलाई मतदान गर्न चाहन्छ, त्यहाँ कांग्रेसको उम्मेदवार नै छैन। अब उसले माओवादी वा जनता समाजवादीलाई भोट हाल्नु कि एकीकृत समाजवादीलाई ? त्यो पनि मतदाताले छानेर होइन, गठबन्धनले दिएको उम्मेदवारलाई मतदान गर्नुपर्ने ? जनताले छान्न मतदान गर्दा पाउने अधिकार यस पटक खोसिँदैछ। जबर्जस्ती गठबन्धन नगरी सबै दलले आआफ्ना किसिमले प्रतिस्पर्धा गर्नुपर्ने हो। त्यसो गरेको भए गठबन्धन भित्रबाट पनि मतदाताले आफूले मन पराएको व्यक्ति छान्न पाउँथे। जनताको छान्न पाउने अधिकार खोसेर दलहरूले जनताको मौलिक अधिकारमाथि प्रहार गरे। जसरी पनि गठबन्धनको उम्मेदवारलाई भोट हाल्नै पर्छ भन्ने बाध्यता सिर्जना गर्न खोजिएको छ। यो तानाशाह प्रवृत्तिा हो, लोकतान्त्रिक होइन। स्थानीय तहको चुनाव जनताको प्रत्यक्ष सरोकारको चुनाव हो। स्थानीय चुनावमा मानिस राजनीतिक दलभन्दा काम गर्ने असल मान्छेलाई हेर्छन्। त्यसैले चुनावमा उम्मेदवार विकासको आश्वासन लिएर घरघर जान्छन्। अब सत्तारूढ दलहरू गठबन्धनमा बाँधिएर चुनावमा गएपछि जनतालाई रिझाउने वा विश्वासमा लिनेभन्दा पनि टोलटोल बन्डा लगाएर मतदातालाई छेक्ने र नियन्त्रणमा राख्ने प्रयास हुनेछ। यसबाट मतदाता कतिका छेकिने हुन् थाहा छैन। चुनावअघि उम्मेदवारी नपाएको भन्दै स्वतन्त्र उम्मेदवार दिने समस्या गठबन्धनका दलहरूमा देखिएको छ। त्यसले चुनावको परिणाम सकारात्मक आएन भने एकअर्कालाई दोष लाउने सम्भावना बढी छ। यस पटकको चुनावमा विपक्षी एमालेले पनि विभिन्न ठाउँमा तालमेल गरिरहेको छ। त्यो उसको बाध्यता हो। सत्तामा भएका दलहरूले सत्ताको साधनस्रोत दुरुपयोग गर्दै एमालेविरुद्ध संगठित प्रहार गरे। त्यसपछि अस्तित्व रक्षाका लागि अवस्था हेरी तालमेल गर्न आवश्यक छ। सत्तारूढहरूको चुनावी गठबन्धनको उपज एमालेको चुनावी तालमेल हो। गठबन्धनले देशभरि सबै ठाउँमा गठबन्धनले गरेको भागबन्डालाई मतदाताले मान्नैपर्छ भन्ने जिद्दी गरेको पाइन्छ। एमालेले जहाँ जोसँग मिल्दा बलियो उम्मेदवारलाई पराजित गर्न सकिन्छ त्यहीअनुसार शक्तिसँग एकता वा तालमेल गरेको छ। यसका निम्ति उसले यहीसँग तालमेल गर्नुपर्छ, अर्कोसँग हुँदैन भनेर पूर्वाग्रह राखेको छैन। आवश्यकताअनुसार कांग्रेस, माओवादी, राप्रपा, लोकतान्त्रिक समाजवादी पार्टी र जनमत पार्टी सबैसँग तालमेल गरिरहेको छ। त्यो तालमेलको स्पष्ट लक्ष्य छ, स्थानीय स्तरमा जो बलियो छ त्यसका विरुद्ध। त्यसैले लोकतान्त्रिक अधिकार छिन्ने नियत देखिँदैन, यसलाई स्वाभाविक मानिन्छ। भनिन्छ, चुनावी गठबन्धन एक्लै चुनाव नजितिने अवस्थामा गरिन्छ। सत्तारूढ गठबन्धन जित्ने पक्का हुँदैहुँदै पनि गठबन्धन गरिरहेको छ। यो अचम्मको संस्कार देखिएको छ। सत्तारूढहरूको गठबन्धनमा उम्मेदवारी चयनदेखि नै रुवाबासी सुरु भएको छ। हाम्रो अपमान भयो भन्दै एकीकृत समाजवादीका नेताहरू सकेसम्म विद्रोही उम्मेदवार उठाउने कोसिसमा छन्। नेपाली कांग्रेस र जनता समाजवादीभित्र पनि विद्रोह भइरहेको छ। बरू केही हदसम्म कम विद्रोह माओवादी केन्द्रमा देखिएको छ। तैपनि विराटनगरलगायतका ठाउँमा गठबन्धनविरुद्ध एक्लो तथा फरक गरेर गठबन्धनको उम्मेदवारको विरुद्धमा अर्को गठबन्धन बनाइरहेका छन्। यसबाट स्थानीय चुनावपछि गठबन्धनभित्रको भाँडभैलो निक्कै अलोकतान्त्रिक हुने सम्भावना छ। स्थानीय सरकार संविधानत स्वायत्त सरकार हो। यससँग असाध्यै धेरै अधिकार छन्। सिंहदरबारको अधिकार जस्तै जस्तै। यसका सबै अधिकारको प्रयोग अझै पनि भइसकेको छैन। विस्तारै प्रयोग हुँदै जाला। यहाँ सत्तापक्ष र विपक्ष हुने प्रावधान छैन। जसले जित्छ, त्यसले पाँचवर्ष ढुक्कले शासन गर्ने अधिकार हुन्छ। कुनै दलले एउटा मात्र स्थानीय तह जिते पनि मजाले शासन गर्न र नीति कार्यक्रम लागू गर्न पाउँछ। दिल्लीमा केजरीवालले जस्तो कामबाट प्रभाव फैलाउँदै जान पाइन्छ। त्यसैले सत्तारूढ दल कसैले कहाँ त कसैले कहाँ जितेर सल्लाहले शासन गरे हुन्थ्यो। तर, विपक्षीलाई छिर्न नदिने भन्दै जनताको अधिकारलाई गठबन्धनको बाहुपासमा कस्ने काम भयो। तर, यो कालान्तरमा गठबन्धनका दलहरूकै लागि पनि समस्या बन्ने संकेत देखिन्छ। सत्तारूढ गठबन्धनको अर्को नराम्रो पक्ष अहिले देखिएको छ लैंगिक सहभागितामाथि प्रहार। स्थानीय चुनावमा विगतमा महिला सहभागिता एकदमै राम्रो देखिएको थियो। स्थानीय तहको प्रमुख र उपप्रमुखमध्ये एकजना महिला उठाउनै पर्ने कानुनी बाध्यताले विगतमा धेरै महिला मेयर वा उपमेयरमध्ये एक भएर सरकारको नीतिनिर्माणमा सहभागी भए। सत्तारूढ गठबन्धनले महिला सहभागिता त्यस प्रकारले गराउन सकेन। कुनै पनि राजनीतिक दलले पहिलो र दोस्रो पदमा उम्मेदवारी दिँदा एक महिला अनिवार्य हुनुपर्ने संवैधानिक व्यवस्था छ। त्यही विगतको अभ्यासको कारणले यसपटक धेरै उपमेयर वा उपाध्यक्षहरू पहिलो पदमा लड्दैछन्। त्यस किसिमको व्यक्तित्व विकास र सशक्तीकरण भयो। गठबन्धन गरेका दलले एउटा पदमा एउटा दलले र अर्को पदमा अर्को दलले उम्मेदवारी दिएका छन्। संविधानमा व्यवस्था भएको लैंगिक सहभागिताको अनिवार्यता लागू नहुने भएको छ। निर्वाचन आयोगले त्यस किसिमको व्याख्या दिइसकेको छ। यसपटक महिलाले पाउने पदमा पनि फरक पार्टीको जामा लगाएर पुरुष नै उठ्ने भएका छन्। जस्तो कि विराटनगरमा प्रमुखमा नेपाली कांग्रेस र उपप्रमुखमा जनता समाजवादी पार्टीले उम्मेदवारी दिँदैछन्। दुवै पुरुष छन्। उता एमालेले एक्लै उम्मेदवारी दिएको छ। महिला र पुरुषको समान सहभागिता देखिएको छ। यसको विरोध पनि भयो। नेपाली कांग्रेस निकट नेपाल महिला संघले नारा जुलुस गर्दै पार्टी कार्यालयमा धर्ना पनि दियो। जनता समाजवादी पार्टीका नेतृ बसुन्धरा झाले पदबाट राीजनामा समेत दिइन्। यस प्रकार सानो भए पनि विद्रोहको स्वर र गुनासो सुनियो। तर आँखा चिम्लिएर अगाडि बढेको गठबन्धनबाट सुनुवाइ भएन। उनीहरूको रोदन खोलाको गीत बन्यो। हेर्दा सानो जस्तो लागे पनि नेपालको महिला आन्दोलनको इतिहासका लागि गम्भीर धक्का हो। यसको पराकम्प पछिसम्म देखिरहनेछ। अहिलेको गठबन्धनका घटक दलहरूले जवाफ दिइरहनु पर्नेछ। सत्तारूढ गठबन्धन अप्राकृतिक गठबन्धन हो। लोकतन्त्रको हितको लागि वा कुनै सिद्धान्तको आधारमा बनेको होइन। विपक्षी दल एमालेलाई एक्लो पार्न, अझ समाप्त पार्न रचिएको चक्रब्यूह मात्र हो। तर, गठबन्धन यति कमजोर जगमा बनेको छ कि यसको बन्धन गतिलो नभएको कुरा चुनावको मुखमै देखिएको छ। उम्मेदवारी घोषणा हुनासाथ देखिएको विवाद, असन्तुष्टि र विद्रोहले पुष्टि गरिसकेको छ। यस पटकको चुनावमा होहल्ला जतिसुकै भए पनि गठबन्धनको बन्धन खुकुलो भएर एमालेका उम्मेदारका पक्षमा मत आउने सम्भावनाको भरपूर छ। सत्तास्वार्थ वा पदीय आकांक्षाबाट प्रेरित भएर गरिएको गठबन्धन टिक्दो रहेनछ भन्ने कुरा विगतमा नेकपाभित्रको गठबन्धनले पनि पुष्टि गरेको छ। सत्तास्वार्थका लागि प्रचण्ड, माधव, वामदेव र झलनाथ खनालहरूले जुन षड्यन्त्रको चक्र चलाए अहिले त्यसले उनीहरूलाई कमजोर बनाएको छ। षड्यन्त्रका हस्तीहरू दलीय शक्तिको आधारमा यति कमजोर बनेका छन् कि स्थानीय चुनाव पनि एक्लै लड्ने हैसियत गुमाएका छन्। नेपाली कांग्रेसको बुइँ चढेर स्थानीय चुनावको भंगालो तर्ने कोसिस गरिरहेका छन्। चुनावमा कांग्रेसले अपनाएको रणनीति देख्दा लाग्छ, स्थानीय चुनावपछि बुर्इं चढेर खोलो तर्नेहरूको शक्ति क्षीण हुनेछ। कांग्रेसले गाँस काटेर यिनीहरूको चाउरे भुँडी भरिदिनु सम्भव छैन। कांग्रेस आफैं देशमा कम्युनिस्ट शक्ति बढिरहेकोमा चिन्तित छ। अझ काँधमा बोकीबोकी माओवादी केन्द्र र एमाले चोइटिएपछि बनेको एकीकृत समाजवादीलाई ढाडे बन्ने अवसर दिने छैन। अहिले कम्युनिस्ट शक्तिहरू एक भएर अगाडि बढ्ने वातावरण नबनोस् भनेर मात्र यिनको रौं चाटिरहेको छ कांग्रेस। नत्र कम्युनिस्ट बाछोलाई चाटेर मुखभरि रौं पार्ने रहर कुन चाहिँ माउ कांग्रेसलाई हुँदो हो ? चुनावमा एक्लै उठ्दा संगठन चलायमान हुने र आफ्नो पंक्तिलाई समेट्न सकिने अवसर दलहरूलाई हुँदो रहेछ। यसपटक नेपालको पुरानो राजनीतिक दल कांग्रेसले त्यो अवसर गुमायो। यसले स्थानीय तहको चुनावमा जान तिघ्रा कमाउने राजनीतिक दलले पनि देश बनाउला भनेर अपेक्षा गर्न सकिन्न। जनतामा भिजेको व्यक्तिलाई उम्मेदवार बनाएर मज्जाले प्रतिस्पर्धा गर्नुनि भन्ने सवाल नागरिकले उठाइसकेका छन्। त्यसो गर्नाले लोकतान्त्रिक मूल्य मान्यतालाई त्यागेर सत्तामा बसेकै कारण अनेक विचारका भुन्टामुन्टीलाई डोर्याएर हिँड्न बाध्य छ कांग्रेस। जनता समाजवादी र माओवादी केन्द्र पनि ठाउँठाउँमा पकड भएको र विगतमा जितेको पार्टी हुन्। यिनीहरूले पनि गठबन्धनको छाता ओढ्ने नाममा कार्यकर्तालाई निराश बनाएका छन्। सबै समस्याभन्दा पर रहेर नेकपा एमालेले भने आफ्नो पंक्तिलाई मजाले परिचालन गर्ने अवसर पाएको छ। पाँचदलीय गठबन्धनलाई परास्त गर्ने उद्देश्यले विभिन्न शक्तिसँग स्थानीय स्तरमा तालमेल गरेको छ। त्यसले फाइदा नै गर्छ। आमरूपमा कार्यकर्तामा एकता र उत्साह छ। गठबन्धनमा अर्को पार्टीको उम्मेदवारलाई कसरी भोट हाल्ने भन्ने अलमल कार्यकर्तामा छ। त्योभन्दा फरक अवस्था एमालेमा छ। सानदार राष्ट्रवादी छवि भएको पार्र्टी एमाले सुन्दर विकल्पका रूपमा खडा छ। त्यसैले यस पटकको चुनावमा होहल्ला जतिसुकै भए पनि गठबन्धनको बन्धन खुकुलो भएर एमालेका उम्मेदारका पक्षमा मत आउने सम्भावनाको भरपूर छ। यसको फाइदा एमालेले लिन सक्ने सम्भावना छ। यो नै गठबन्धनका लागि खतरनाक पक्ष हो।"
जजिरा उडानमा हाम्रो भविष्य,"कुबेतको जजिरा एयरलाइन्सले भैरहवा गौतमबुद्ध अन्तर्राष्ट्रिय विमानस्थलबाट इतिहास रच्दै पहिलो अन्तर्राष्ट्रिय उडान गर्ने वायुसेवा बन्दैछ। अरूले यात्रु पाउने वा नपाउने भनेर द्विविधा भई हिम्मत नगरिरहँदा यसले ढुक्क भएर भैरहवाकुबेतभैरहवा सिधा उडान भर्दैछ। यसले जेठ २ गते बुद्ध जयन्तीका शुभ दिनलाई अवतरणको पहिलो दिन बताउँदैछ। वायुसेवालाई बुद्ध भूमिमा अवतरण गराउनु आफैंमा एउटा इतिहास हो। अब नेपालको तराई र पहाड जोडिएका क्षेत्रका जनतालाई कुबेत श्रमका लागि जान र घर फर्कने सहज र सरल अवस्था बनेको छ। यसले काठमाडौं केन्द्रित बाध्यता अन्त्य गर्ने भएको छ। सुगम र सरल पहुँच बनाउनु राम्रो पक्ष हो। अब विस्तारै अन्य अन्तर्राष्ट्रिय वायुसेवाले भैरहवा लक्षित गर्ने पक्का छ। किनकि हाल यात्रु पाउने सम्भावना बढेको छ। जे होस्, अब गौतमबुद्ध अन्तर्राष्ट्रिय विमानस्थलले नेपालको अन्तर्राष्ट्रिय वायु मार्गलाई जोड्छ। अझ पहाड र तराई दुवै जोडिनु सुखद पक्ष हो। सरकारले गौतमबुद्ध अन्तर्राष्ट्रिय विमानस्थललाई सहज र सरल पहुँच बनाउन कुनै कसर छोड्नु हुँदैन। गौतमबुद्ध विमानस्थलले कालान्तरसम्म पश्चिम नेपालका कृषि, पर्यटन, उद्योग सबै क्षेत्रमा सकारात्मक प्रभाव पार्ने देखिएको छ। गौतमबुद्ध विमानस्थलले कालान्तरसम्म पश्चिम नेपालका कृषि, पर्यटन, उद्योग सबै क्षेत्रमा सकारात्मक प्रभाव पार्ने देखिएको छ। त्यसैले पनि राज्यले यो विमानस्थललाई विशेष प्राथमिकताका साथ विकास गर्दै जान जरुरी छ। जजिराले हाल कुबेतबाट टर्कीको इस्तानबुल र इजिप्ट पनि उडान भर्दैछ। निकट भविष्यमा जजिराले युरोपीय मुलुक जोड्ने तयारी गरिएको जनाएको छ। यो बजेट एयरलाइन्स भए पनि यसले सेवा आक्रामक रूपमा अगाडि बढाउँदै लगेको छ। त्यसैले भविष्यमा लुम्बिनीसँग पश्चिमा मुलुक सजिलै जोडिनेछ। हाल वैदेशिक रोजगारमा जानेलाई सहज र सरल हुने भए पनि पछि लुम्बिनीसँग युरोपियन पर्यटक र बौद्धमार्गी पनि जोडिने अपेक्षा गर्न सकिन्छ। जुन लुम्बिनी पर्यटनका लागि नयाँ मार्ग बन्न सक्छ। भौगोलिक अवस्था विचार गर्दा अब नेपालका ८० प्रतिशत वैदेशिक रोजगारमा जानेलाई यो वायुसेवाले ढोका खुल्दै छ। नेपालका महेन्द्रनगरदेखि झापासम्मका तराई र जोडिएका पहाडका जनतालाई जजिरा एयर महत्त्वपूर्ण हुनेछ। जजिराले भविष्यमा आफ्नो वायुयान र सेवा थप्ने योजनामा अगाडि बढेको जनाएको छ। जुन नेपालका तराईवासीका लागि महत्त्वपूर्ण भूमिका खेल्न सक्ने अपेक्षा गर्न सकिन्छ। ७५ वर्षको एउटै अन्तर्राष्ट्रिय विमानस्थल प्रयोगलाई पार गर्दै गौतमबुद्ध अन्तर्राष्ट्रिय विमानस्थल देशमा दोस्रो अन्तर्राष्ट्रिय विमानस्थल बन्नु नेपालसँगै विश्वकै गौरवको विषय हो। अन्तर्राष्ट्रिय वायुमार्गका लागि नेपालको प्रतिष्ठा पनि बढ्नु हो। यसले नेपालको वायुसेवाको अन्तर्राष्ट्रिय छविलाई पनि महत्त्वपूर्ण बनाएको छ। अब भैरहवासँगै पोखरा पनि प्रारम्भ भए नेपालको पर्यटन क्षेत्रमा नयाँ कोशेढुंगा हुने अपेक्षा गर्न सकिन्छ।"
आईपीएल : गुजरात र हैदरावाद भिड्दै,काठमाडौं : इन्डियन प्रिमियर लिग(आईपीएल) अन्तर्गत आज गुजरात टाइट्नस र सनराइजर्स हैदरावादबीच खेल हुँदैछ। वानखडे स्टेडियमा साँझ ७:४५बजेदेखि खेल सुरु हुनेछ। गुजरात ७ खेलमा ६ खेलजित्दैं तालिकाको दोस्रो स्थानमा रहेको छ भने हैदरावाद समान ७ खेलमा ५ अंकका साथ तस्रो स्थानमा रहेको छ।
नवौं राष्ट्रिय खेलकुद : गण्डकीका सबै जिल्लामा खेल हुने,"काठमाडौं : सरकारले आगामी जेठ २२ देखि २८ गतेसम्म नवौं राष्ट्रिय खेलकुद प्रतियोगिता गर्ने निर्णय गरेको छ। अघिल्लो वर्ष हुनुपर्ने प्रतियोगिता कोरोनाका कारण स्थगन भएपछि जेठ अन्तिम साता गण्डकी प्रदेशमा गर्ने निर्णय गरेपछि प्रतियोगिताको तयारी थालिएको छ। गण्डकीमा हुने प्रतियोगितामा पुराना ३५ सहित रग्बी र ठेलो खेल थप गर्ने प्रस्ताव गरिएको छ। आयोजक प्रदेशले यहाँको मौलिक दोहोरी तथा लोक नृत्यलाई पनि प्रतियोगितामा थप गर्न प्रस्ताव गरेको छ। प्रतियोगिताका अधिकांश खेल पोखरामा सञ्चालन हुने भए पनि प्रदेशका ११ वटै जिल्लामा कम्तीमा एक खेल सञ्चालन गरिने पश्चिमाञ्चल क्षेत्रीय खेलकुद विकास समितिले जनाएको छ। सबै जिल्लामा कम्तीमा एउटा खेल सञ्चालन गर्ने गरी राष्ट्रिय खेलकुद परिषद् (राखेप)मा प्रस्ताव पठाएका छौँ, समितिका कार्यालय प्रमुख लक्ष्मण योगीले बताए। खेलकुदको कुम्भमेला राष्ट्रिय खेलकुदको रौनक र अपनत्व सबै प्रदेशवासीलाई होस् भनेर सबै जिल्लामा न्यूनतम एक खेल आयोजनाको प्रस्ताव गरिएको उनको भनाइ छ। योगीले भने, खेल पूर्वाधारको अवस्था तथा सम्बन्धित जिल्लामा खेलप्रतिको आकर्षणलगायत पक्षलाई हेरेर प्रस्ताव पठाएका छौँ। केन्द्रको प्राविधिक टोलीले प्रस्तावितस्थलको अनुगमन सुरु गरेको छ। केही दिनमै प्रस्तावितस्थलमा नै राखेपले खेल सञ्चालनको तालिका बनाउने छ। प्रदेशका सबै जिल्लालाई समावेश गरेर खेल आयोजना गर्दा जिल्लामा खेलप्रतिको आकर्षण बढ्ने र खेलाडीको चापलाई व्यवस्थित गर्न सकिने छ। प्रतियोगिताको तयारी र पूर्वाधारका बारेमा जानकारी लिन युवा तथा खेलकुदमन्त्री महेश्वरजङ्ग गहतराज, राष्ट्रिय खेलकुद परिषद्का सदस्यसचिव टङ्कलाल घिसिङलगायतको टोली आज पोखरा आउने समितिले जनाएको छ। राष्ट्रिय खेलकुदअन्तर्गत पुरुष फुटबलसहित एथलेटिक्स, बक्सिङ, भारोत्तोलन, भलिबल, ब्याडमिन्टन, उसु, ह्याण्डबल, हक्की, स्क्वास र सुटिङका महिला तथा पुरुषका खेल पोखरामा सञ्चालन हुनेछन्। यसैगरी जिम्न्याष्टिक, लनटेनिस, सफ्टटेनिस, क्रिकेट, साइक्लिङ, आर्चरी, पौडी, गल्फ, शारीरिक सुगठन, प्याराग्लाइडिङ र ट्रायथोलनका महिला तथा पुरुषका खेल पनि पोखरामा प्रस्ताव गरिएको छ। महिला फुटबल स्याङ्जाको वालिङ, तेक्वान्दो (महिलापुरुष) बागलुङ, कराते (महिलापुरुष) लमजुङ, टेवलटेनिस (महिलापुरुष) मुस्ताङ, कबड्डी, कुस्ती र खोखो (महिलापुरुष) नवलपुर तथा जुडो र सेपाकताक्रो (महिलापुरुष) गोरखामा खेलाउने योजना छ। बास्केटबल (महिलापुरुष) तनहुँ, बुद्धिचाल (महिलापुरुष) मनाङ, आइटिएफ तेक्वान्दो (महिलापुरुष) म्याग्दी, फुलकन्ट्याक्ट कराते (महिलापुरुष) स्याङ्जा र फेन्सिङ (महिलापुरुष) पर्वतमा गर्न राखेपसमक्ष प्रस्ताव गरी पठाइएको समितिले जनाएको छ। यस वर्षदेखि आयोजना गर्न प्रस्ताव गरिएको लोकदोहोरी तथा लोकनृत्य प्रतियोगिता पोखरामा गर्ने योजना छ। राष्ट्रिय खेलकुदका लागि आवश्यक खेल पूर्वाधार निर्माणका लागि चालु आवमा राखेपबाट रु १६ करोड बजेट विनियोजन गरिएको छ। रासस"
