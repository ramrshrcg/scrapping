शीर्षक,विवरण
आचारसंहिताको डन्डा,"निर्वाचन अवधिमा आचारसंहिताको विषयले प्राथमिकता पाउँछ। सञ्चार माध्यमदेखि सर्वोच्च अदालतसम्म आचारसंहिताबारे चर्चा हुन्छ। जनभावनाहरू विभाजित हुन्छन्। उत्तेजित हुन्छन्, दल, उम्मेदवार, कार्यकर्ता र आम मतदाता पनि। आचारसंहिताबारे साझा धारणा छ आचारसंहिता लागू भएपछि यसको कार्यान्वयन हुनैपर्छ। घर पछाडिको गल्लीमा भएको सानोदेखि सानो उल्लंघनमा पनि आकर्षित हुनुपर्छ। तर किन निर्वाचन आयोग कारबाही गर्दैन ? आयोग कतै पक्षपाती पो भयो कि ? निकम्मै रहेछ कि ? अथवा अमूक दल अथवा अमूक राजनीतिकर्मीसँग डराउँदो रहेछ ? भन्ने प्रश्न उठ्ने गर्छन्। कतिपयले त पक्कै पनि कुनै राजनीतिक दलतिर आयोग ढल्केको रहेछ भन्ने गर्छन्। कारबाही गरे पनि नगरे पनि आयोगको निष्पक्षतालाई जोडेर हेरिन्छ। त्यसैले उम्मेदवार एवं मतदाताहरूको अपेक्षा देख्दा लाग्छ, आयोगले छोटो समयमा निर्वाचन गराउने जिम्मेवारी सँगसँगै लट्ठी लिएर चोरपुलिसको खेल खेल्नुपर्ने, हरेक उल्लंघनमा सुनुवाइ गर्नुपर्ने, ठाउँको ठाउँ कारबाही गरेर हरेक उल्लंघनका घटनाको सम्बोधन गर्नुपर्ने। यस्तो अवस्थामा दुई वटा कुरा बुझ्नुपर्ने हुन्छ आचारसंहिता कस्तो दस्तावेज हो ? अनि आयोगको प्राथमिकता के हुनुपर्ने हो ? धेरै निकायले किसिम किसिमका आचारसंहिताहरू प्रयोग गर्ने गर्छन्। तर निर्वाचन आचारसंहिता सबैभन्दा फरक छ। यो निश्चित समयका लागि मात्र लागू हुन्छ। निर्वाचन आयोग ऐनको दफा २२ को अधिकार प्रयोग गरी आयोगले आचारसंहिता जारी गर्ने गर्दछ। आचारसंहितालाई एउटा नैतिक दस्तावेज हो भन्ने गरिन्छ। किनभने निर्वाचन आयोग ऐनको दफा २२ अनुसार बने पनि, यसअनुसार जरिबाना सजाय गरिने गरे पनि यो कानुनी दस्तावेज होइन। जस्तो कि ऐन, नियम, नियमावली र आयोगका आदेशहरू हुने गर्दछन्। तर यसको उद्देश्य के हो भने निर्वाचन प्रक्रियामा कुनै व्यवधान नपुर्याई स्वच्छ र निष्पक्ष निर्वाचन सम्पन्न गर्ने। अर्थात्, निर्वाचनसम्बन्धी मुद्दा एवं समस्याहरूको छिटो समाधान होस, यसले निर्वाचन आयोगलाई तुरुन्त कारबाही गर्न सक्ने बनाउँछ। यसको अभावमा आयोगले हस्तक्षेप गरेर निष्पक्षताको वातावरण सिर्जना गर्न सक्दैन। आचारसंहितामा राखिएका कुराहरू ऐनमा आधारित रहेर आयोगले जारी गर्ने नियम, नियमावली, निर्देशन र आदेशहरूबाट पनि कार्यान्वयन गराउन सकिन्थ्यो। दल र उम्मेदवारहरूले नटेरेको देख्दा नैतिक दस्तावेजभन्दा कानुनी दस्तावेज पो बलियो र प्रभावकारी हुन्थ्यो कि ? आचारसंहिताको प्रकृति यस्तो राखिनुको पछाडि कारण छ छिमेकी मुलुक भारतको एउटा रमाइलो उदाहरणले अझै स्पष्ट हुनेछ। सन् २०१२ को कुरा हो, त्यतिबेला भारतीय कांग्रेसका नेता एवं कानुनमन्त्री सलमान खुर्सिदले आफ्नी पत्नी लुइस खुर्सिदको निर्वाचन क्षेत्र फर्रुखाबादमा चुनावी भाषण गर्दा अल्पसंख्यक मुस्लिमहरूलाई ९ प्रतिशत सबकोटाको कुरा गरे। भारतीय जनता पार्टीले भारतीय जनतामा धार्मिक विभाजन ल्याउन खोजेको, धार्मिक आधारमा भोट मागेको र यस भाषणले निर्वाचन आचारसंहिता उल्लंघन गरेको भनेर कांग्रेसले निर्वाचन आयोगमा उजुरी गर्यो। खुर्सिदले उनको दलको घोषणापत्रमा ८ कोटा उल्लेख भएको, सच्चर कमिटी र रंगनाथ आयोगले ८५ कोटाको सिफारिस गरेको र आफूले मात्र एक प्रतिशत बढाएर कुरा गरेकोले आचारसंहिता उल्लंघन नभएको जिकिर गरे। तर त्यतिबेलाको भारतीय निर्वाचन आयोगले उनलाई र उनकी पत्नीलाई स्पष्टीकरण सोध्यो। भारतीय निर्वाचन आयोगको तर्क थियो खुर्सिदले कांग्रेसको नेता होइन कि कानुन र अल्पसंख्यक मामिलाका केन्द्रीय मन्त्रीका रूपमा यो कुरा आफ्नी पत्नीको निर्वाचन क्षेत्रमा गएर बोलेका हुन्। नेपालमा निर्वाचन आयोगको सम्पर्क मन्त्रालय गृह मन्त्रालय हो भने भारतमा कानुन मन्त्रालय। आयोगसँग यसको रिस फेर्न कानुनमन्त्री खुर्सिदले एउटा निर्दोष देखिने खालको अस्त्र प्रयोग गर्न खोजे। उनले दुई वटा बुँदा सिफारिस गरे। एक, निर्वाचन आचारसंहितालाई कानुनी रूप दिने र ऐन बनाइदिने। दुई, निर्वाचन आयुक्तहरूको विदेश भ्रमणका लागि कानुन मन्त्रालयको अनिवार्य सहमति लिनुपर्ने। खुर्सिदको विचार थियो, आचारसंहितालाई ऐनको रूप दिन पाए निर्वाचन आयोगको दाँत भाँचिन्छ र कसैलाई तुरुन्त कारबाही गर्ने अधिकार रहँदैन। त्यसबेलाका भारतीय प्रमुख निर्वाचन आयुक्तले त्यसबेलाका प्रधानमन्त्री मनमोहन सिंहलाई पत्र लेखे र निर्वाचन आयोगलाई निःशस्त्र पार्ने खुर्सिदको योजना सफल हुन सकेन। यो उदाहरण दिनुको प्रयोजन के हो भने निर्वाचन आचारसंहिताको प्रकृति बुझ्न सजिलो होस्। नेपालको प्रसंगमा पनि आचारसंहिताको भूमिका र प्रकृति यही हो। आचारसंहिता यस्तो नैतिक दस्तावेज हो जो सबै सरोकारवालाहरूसँगको संवाद र स्वीकृतिको प्रतिफल हो। सबै सरोकारवालाले मानेको खेलको नियम हो। आयोग सहजकर्ता मात्र हो। यति भन्दाभन्दै निर्वाचन आयोगको लागि निष्पक्ष निर्वाचन सम्पन्न गराउने यो एउटा अनिवार्य अस्त्र हो। आचारसंहिता नैतिक दस्तावेज मात्रै हो। यसअनुसार जरिबाना सजाय गरिने गरे पनि यो कानुनी दस्तावेज होइन। हरेक निर्वाचन अघि सबै दल, खास गरेर ठूला दलका वरिष्ठतम नेता अथवा प्रतिनिधि आएर आयोग समक्ष आचारसंहिता पालन गर्ने र गराउने प्रतिज्ञा गर्दछन। त्यसरी प्रमुख दलहरूले आयोग समक्ष आचारसंहिताप्रति प्रतिबद्धता व्यक्त गरी सकेपछि आचारसंहिताको पालना दल र उम्मेद्ववारहरूको नैतिक कर्तव्य हो। सर्वोपरि उद्देश्य के हो भने समान खेल मैदान सबै उम्मेदवारलाई प्राप्त होस्। कुनै एक उम्मेदवार वा दलले अनुचित फाइदा लिन नपाऊन्। खास गरेर सरकारी स्रोतसाधनको अनुचित प्रयोग नहोस्। लाञ्छनापूर्ण, भ्रामक र द्वेषपूर्ण अभिव्यक्ति दिनु आचारसंहिता विपरीत हो। आचारसंहिताको प्रावधानले कुनै पनि उम्मेदवारको निजी जीवनलाई लिएर लाञ्छना लगाउन वर्जित गरेको छ। कुनै पनि उम्मेदवारले डर, त्रास, धम्की दिन पाउँदैनन्। झुट बोल्न पाउँदैन। महिला उम्मेदवारको चरित्र हत्या गर्न पाइँदैन। सरकारले गर्ने नियमित कामबाहेक काज, सरुवा इत्यादि पनि आयोगको स्वीकृति बेगर गर्न पाइँदैन। सरकारी स्रोतसाधनको कुनै उम्मेदवार अथवा दललाई फाइदा पुग्ने गरी उपयोग गर्न पाइँदैन। सरकारी कर्मचारीले पनि संहिताको पालना गर्नुपर्ने हुन्छ, किनभने सरकारी कर्मचारीसँग कुनै पनि उम्मेदवारको नजिकको सम्बन्ध प्रदर्शित हुँदा मतदाता प्रभावमा पर्ने सम्भावना हुन्छ। रह्यो कुरा दलहरूका महत्त्वाकांक्षी घोषणापत्रहरूको। ती घोषणापत्रहरूमा द्वेष, भ्रम, लाञ्छना, झुटको प्रयोग हुनु हुँदैन। संविधानको मर्म र मुलुकको कानुनसँग बाझिनु हुँदैन, न्यायको सर्वमान्य सिद्धान्तसम्मत हुनुपर्छ। कुनै वर्ग, समूह, लिंग, जाति, धर्मबारे आक्षेप लगाउन, विभेद गर्न पाइँदैन। तर भविष्यको कल्पना गर्न पाइन्छ, यिनै नियमको अन्तर्गत रहेर मतदातासँग वाचा पनि गर्न पाइन्छ। यदि अव्यावहारिक छन् भने त्यसको निर्णय मतदाताले नै गर्ने हो। आचारसंहिता सबैको सहमतिको एउटा अलग्गै किसिमको नैतिक दस्तावेज हो जसमा खेलका नियम पनि छन् अनि निर्वाचनसम्बन्धी कानून र मुलुकको अन्य कानुन पालना गर्नुपर्ने नैतिक कर्तव्य पनि हुन्छन्। आयोगले गरेका कारबाही प्रतीकात्मक हुन्। अझै यदि ठूला दलका नाम चलेका उम्मेदवारहरूको लागि एक रुपैयाँको जरिवाना अथवा स्पष्टीकरण सोधिनु पनि सार्वजनिक लज्जाको विषय हो र हुनुपर्छ। निर्वाचन आयोगले पछिपछि डन्डा लिएर हिँड्ने र आयोगबाट डराउने अवस्थाभन्दा पनि मतदाताले हेर्दै छन् कि आफैंले बनाएका खेलका नियमको पालना नगर्ने, भर्खरै आयोगमा आचारसंहिता प्रति प्रतिबद्धता जनाउन गरेको प्रतिज्ञा तोड्ने दल र उम्मेदवारबारे मतदान गर्ने कि नगर्ने निर्णय गर्दै छन् भन्ने डर दल र उम्मेदवारमा हुनुपर्छ। आयोगको पहिलो प्राथमिकता सकेसम्म उच्च तहको गुणात्मक निर्वाचन सम्पन्न गराउनु हो। भोलिका दिनमा आचारसंहिताद्वारा कारबाही नै नगर्नु पर्ने गरी लोकतान्त्रिक संस्कार बसाउनका लागि आयोगले पुलको भूमिका मात्र खेलेको हो।  शर्मा पूर्व निर्वाचन आयुक्त हुन ।"
बेलबारी गोल्डकपमा आयोजक अन्तिम चारमा,"विराटनगर : डाँगीहाट युथ क्लब मोरङको लक्ष्मीमार्गमा जारी पाँचौं बेलबारी गोल्डकप फुटबल प्रतियोगिताको सेमिफाइनलमा प्रवेश गरेको छ। झापाको रोलिङ एफ सी धुलाबारीलाई बिहीबार टाइब्रेकरमार्फत ३१ गोल अन्तरले पाखा लगाउँदै आयोजक डाँगीहाट प्रतियोगिताको अन्तिम चारमा प्रवेश गरेको हो। निर्धारित समय गोलरहित बराबरीमा सकिएपछि खेलको छिनोफानो टाइब्रेकरबाट गर्नु परेको थियो। घरेलु मैदानमा जम्न नसके पनि टाइब्रेकरमा भने आयोजक डाँगीहाटको भाग्य चम्कियो। उत्कृष्ट प्रदर्शन गरेको झापा विपक्षी बार भत्काएर नतिजा आफ्नो पक्षमा पार्न नसक्दा निराश बनेर फर्कियो। टाइब्रेकरमा आयोजकका साइमन लिम्बू, काशिम राई र अभिषेक लिम्बूले गोल गरे। निरज कार्कीको प्रहारले पोस्टको दिशा लिन सकेन। झापाका तर्फबाट आशिष चापागाईंले मात्रै गोल गरे। एन्जल गुरुङ र प्रशान्त लक्समको प्रहार बाहिनु एवं लोकेन्द्र लिम्बूको प्रहारमा डाँगीहाटका गोलरक्षक किशोर गिरी बाधक बन्नु झापाका लागि दुर्भाग्यपूर्ण बन्यो। खेलमा दुवै टिमले पाएका पटकपटकका अवसर खेर गए। जसका कारण खेल निर्धारित समयमा सकिएन। आयोजक डाँगीहाटका सुशील राईको एकपछि अर्को प्रहारलाई झापाका गोलरक्षक मनोज प्रधानले रोकिदिए। खेलमा उत्कृष्ट प्रदर्शन गरेको झापाका रजिन सुब्बाको १४ औँ मिनेटको प्रहारलाई आयोजकका गोलरक्षक किशोर गिरीले विफल पारिदिए। सुब्बाको प्रहारले विपक्षी बार तोड्न नसक्दा झापा सुरुवाती अग्रता लिनबाटै चुकेको थियो। १८ औँ मिनेटमा अभिषेक गुरुङ वान भर्सेस वानको अवस्था चुके। झापाका आशिष चापागाईंले ४२ औँ मिनेटमा प्रहार गरेको 'फ्रि' बलमा गोलरक्षक गिरी बाधक बनिदिए। खेलको म्यान अफ दी म्याच गोलरक्षक गिरी घोषित भए। उनले ५ हजार नगद पुरस्कार पाए। शुक्रबार सहलेस युथ क्लब सिरहा र क्यामरुनको एभिनीयर फुटबल क्लबबीच प्रतिस्पर्धा हुने गोल्डकपका प्रवक्ता नरेन्द्र बस्नेतले जानकारी दिए।"
मंसिर ९ गते प्रधानसेनापति अन्तर्राष्ट्रिय ट्राइएड्भेन्चर प्रतियोगिता,"काठमाडौं : नेपाली सेनाको आयोजनामा हुने प्रधानसेनापति अन्तर्राष्ट्रिय ट्राइएड्भेन्चर प्रतियोगिताको पाँचौं संस्करण मंसिर ९ गते आयोजना हुने भएको छ। नेपाली सेनाको एड्भेन्चर स्पोर्टसले बिहीबार पत्रकार सम्मेलनको आयोजना गरी प्रतियोगिता मंसिर ९ गते आयोजना हुने जानकारी दिएको हो। प्रतियोगितामा १० विदेशी र १५ नेपाली गरी २५ टिमको सहभागिता रहने सेनाले जानकारी दिएको छ। भारत, पाकिस्तान, दक्षिण अफ्रिका, श्रीलंका, चीन, बेलायत, अमेरिकालगायत १० देशलाई निमन्त्रणा गरिएकोमा बेलायत र भारतबाट सहभागिता निश्चित रहेको सेनाले जानकारी दिएको छ। भारतबाट तीनवटा टिमले सहभागिता जनाउँदैछन्। मंसिर १ गतेसम्म टिम दर्ता अवधि तोकिएको छ। धादिङको बैरेनीदेखि चरौँदीसम्म सञ्चालन हुने प्रतियोगितामा ६७ किलोमिटर दौड, २६ किलोमिटर साइक्लिङ र ११ किलोमिटर र्याफ्टिङ गर्नुपर्नेछ। एउटा टिममा चार जना खेलाडी हुनेछन्। सुरुवातदेखि अन्तिमसम्म चारजनाले सँगै दूरी पूरा गर्नुपर्ने जनाइएको छ। प्रतियोगिताको विजेता टिमले २ लाख, उपविजेताले १ लाख ५० हजार र तेस्रो हुनेले १ लाख रुपैयाँ पुरस्कार पाउनेछन्। चौथो र पाँचौं हुने टिमले क्रमशः २० र १० हजार रुपैयाँ पुरस्कार पाउनेछन्। दौड, साइक्लिङ र र्याफ्टिङ गरी तीन विधाको साहसिक खेल समावेश गरी नेपाली सेनाले २०७१ सालदेखि ट्राइएडभेन्चर प्रतियोगिता आयोजना गर्दै आएको छ।"
कहिले कति विदेशी सहयोग ?,"आसन्न मंसिर ४ गतेको निर्वाचनका लागि छिमेकी मुलुक भारतले २ सय गाडी सहयोग गरेको छ। निर्वाचन आयोगका अनुसार त्यसबाहेक यो निर्वाचनका लागि अन्य वैदेशिक सहायता आएको छैन। छिमेकी मुलुक चीन कोभिड१९ का कारण अझै पनि रिकभर भइसकेको छैन। अमेरिकालगायत पश्चिममा मुलुकहरूले पनि निर्वाचनमा सहायता गर्न खासै चासो देखाएका छैनन्। वैशाखमा सम्पन्न स्थानीय तह निर्वाचन पनि सरकारको आफ्नै खर्चमा सम्पन्न भएको थियो। विकासोन्मुख मुलुकमा स्तरोन्नतिको तयारीमा रहेकाले नेपालमा आउने सहायताहरू धेरै नै कटौती हुँदै गइरहेको अर्थविद् प्राडा रमेश पौडेल बताउँछन्। प्रजातन्त्र पुनस्र्थापनापछि संविधानसभाका दुवै निर्वाचन बाहेक अन्य निर्वाचनमा वैदेशिक सहायताको हिस्सा कम भएको पूर्वप्रमुख निर्वाचन आयुक्त नीलकण्ठ उप्रेती बताउँछन्। प्रजातन्त्रसँगै निर्वाचनलाई स्थापित गर्नका लागि विभिन्न मुलुकहरूले धेरैथोर सहयोग गर्दै आएका छन्। यसमा नगदभन्दा पनि मतदानका लागि आवश्यक सामग्री र प्राविधिक सहयोग मात्र बढी छ। २०४८ वा २०५१ सालका निर्वाचनमा विदेशी विज्ञहरू पनि नेपाल आउने गर्थे। तर, अहिले स्वदेशी विज्ञबाट नै निर्वाचन पर्यवेक्षण गराउने गरिएको पूर्वआयुक्त उप्रेतीको भनाइ छ। पहिला निर्वाचनताका अमेरिकी डलरको तुलनामा नेपाली रुपैयाँ बलियो नै भएका कारण पनि धेरै सामग्री सहयोग गरे पनि थोरै रकम देखिन्थ्यो। तर, अहिले १ अमेरिकी डलर तिर्न १ सय ३३ रुपैयाँ खर्चिनुपर्छ। वैदेशिक सहायतामा विशेषगरी यातायातका सामग्री, तालिम, मिडिया परिचालन, क्षमता विकास, आकर्षक किसिमका मतदाता शिक्षा सामग्री, भिडियो अडियो, अन्य प्रचार सामग्री, छपाइका सामग्री, कम्प्युटर, प्रिन्टिङ मसिनलगायतका सामग्रीहरू आउने गरेका थिए। पछिल्लो समयमा नेपाल आफैं पनि प्रविधिमैत्री हुँदै गएकाले यस्ता सहायता घटेको उप्रेतीको भनाइ छ। लोकतन्त्रपछिको पहिलो संविधानसभाको निर्वाचनमा भने वैदेशिक सहयोगको हिस्सा बढेको थियो। आयोगको तथ्यांकअनुसार संविधानसभा सदस्य निर्वाचन २०६४ मा भएको कुल २ अर्ब ८० करोड खर्चमा ५१ करोड बराबरको वैदेशिक सहायता थियो। निर्वाचन खर्चको १८ प्रतिशत हो। १९ करोड बराबरको सामग्रीहरू प्राप्त भएको थियो। उक्त समयमा चीन, भारत, बेलायती सहयोगी संस्था डीएफआईडी, यूएसएड, अस्ट्रेलिया, जाइका, कोइका, डेनिस दूतावासलगायतले सहयोग गरेका थिए। यातायातका साधन पुराना भएको र ७५ जिल्लामा सुरक्षा दिन गाह्रो भएकाले २०६४ सालमा यातायातलगायत अन्य सामग्रीहरूको वैदेशिक सहयोग लिइएको पूर्वप्रमुख आयुक्त उप्रेती बताउँछन्। सो समयमा ६ सयभन्दा बढी सवारीसाधनको सहयोग लिइएको उप्रेतीले जनाए। अर्को संविधानसभा सदस्य निर्वाचन २०७० मा वैदेशिक सहायताबापत करिब १ अर्ब १३ करोड रुपैयाँ प्राप्त भएको पूर्वप्रमुख निर्वाचन आयुक्त डा अयोधीप्रसाद यादवद्वारा लिखित पुस्तकमा उल्लेख छ। सो समयमा स्वीट्जरल्यान्ड, नर्वे, युरोपियन युनियन, डेनमार्क, फिनल्यान्ड, ब्रिटेन, यूएसएडलगायतका मुलुकहरूले सहयोग गरेका थिए। २०७४ को आम निर्वाचनमा भने ६२ करोड रुपैयाँ बराबरको वैदेशिक सहयोग आएको थियो। निर्वाचन मुलुकको निरन्तर प्रक्रिया भएकाले पनि वैदेशिक सहयोग घट्दोक्रममा रहेको बताइन्छ। आयोगले नै सीधा वैदेशिक सहायता माग्नेभन्दा पनि सरकारले नै व्यवस्था गर्नुपर्ने हो। सकेसम्म आफ्नै क्षमतामा निर्वाचन सम्पन्न गर्न पाए हुने भन्ने लाग्ने उनी बताउँछन्। तर, स्रोत र साधनको कमी कारण नै वैदेशिक सहयोग लिनुपर्ने बाध्यता रहेको देखिन्छ। समयाक्रम अनुसारका विकसित प्रविधि नहुँदा पनि त्यस्ता प्रविधि भित्र्याउन र निर्वाचन प्रक्रियालाई सरल बनाउनका लागि पनि कतिपय वैदेशिक सहयोगले सहज बनाइदिने गर्छ। २०४८ सालको निर्वाचनमा प्रिन्टिङ मसिन सहयोग प्राप्त हुँदा त्यसले राहत मिलेको भोगाइ उप्रेतीको छ। पहिलाका निर्वाचनमा लेख्ने कलमदेखि कागजसम्म पनि विदेशबाट आउने गरेको तर अहिले प्रवृत्ति हटेको पूर्वअर्थसचिव रामेश्वर खनाल बताउँछन्। पहिला चीन, भारतसँगै पश्चिमी मुलुकबाट पनि निर्वाचन सामग्रीहरूको सहयोग आउने गथ्र्यो। तर, अहिले पश्चिमी मुलुकको सहयोग आएको छैन। २०७४ को निर्वाचनमा पनि आएको थिएन, खनालको भनाइ छ। प्रजातन्त्र र राष्ट्रियतालाई असर गर्ने गरी निर्वाचन गर्ने प्रवृत्तिको अन्त्य हुनुपर्ने अर्थविद् प्राडा रमेश पौडेल बताउँछन्।"
बैंकको व्याजदर वृद्धि विरुद्ध बागलुङका व्यवसायीको विरोध,"बागलुङ : राष्ट्र बैंकले जारी गरेको चालु पँजी कर्जासम्बन्धी मार्गदर्शन २०७९ ले व्यवसायीलाई परेको प्रभाव पारेको र बैंकहरूले व्याजदर वृद्धि गरेको भन्दै बागलुङका व्यवसायीले विरोध जनाएका छन्। बागलुङ उद्योग वाणिज्य संघ र नेपाल राष्ट्रिय उद्योग व्यवसायी महासंघ बागलुङले विज्ञप्ति निकालेर बैंकहरूको अनियन्त्रित व्याजदर वृद्धि रोक्न माग गरेका हुन्। बागलुङ उद्योग वाणिज्य संघका अध्यक्ष नरेश कंडेलले पटक पटक व्याजदर वृद्धि गर्ने, किस्ताबन्दी रूपमा सेवा शुल्क लिई कर्जा नवीकरण गर्ने, नवीकरणको अवधिलाई त्रैमासिक बनाएर विभिन्न शीर्षकहरूमा शुल्क लिने गरेर निजी क्षेत्रका व्यवसायीहरू धारासायी हुने अवस्थामा पुगेको बताउँदै त्यसलाई तत्कालै समायोजन गर्नुपर्ने बताए। अध्यक्ष कंडेलले बैंकहरूले विभिन्न आकर्षणहरू देखाएर निक्षेप संकलन गर्ने तर कर्जा लगानी नै नगर्ने, ऋणीको जग्गा वा सम्पती बैंकले धितो सुरक्षण गर्दा पूर्वमूल्यांकन रकमलाई एक्कासि अवमूल्यांकन गर्दै न्यून अंकको मूल्यांकन बनाएर बाँकी रकम भुक्तानीका लागि दबाब सिर्जना गराउने गरेकझ बताए। साथै उनले ऋणि उद्यमी व्यवसायीहरूलाई आक्रान्त हुने गरी तर्साउने र मनोमानि रूपमा जरिवाना शुल्क लिने, वर्तमान कठिन परिस्थितिमा सहकार्य गर्नुपर्नेमा उल्टै लिलामी प्रक्रिया अगाडि बढाएको कारण निजी क्षेत्र धरासायी हुने अवस्थामा पुगेकाले यस्तो कार्यप्रति संघको घोर आपत्ती रको बताए। नेपाल राष्ट्रिय उद्योग व्यवसायी महासंघ बागलुङका अध्यक्ष भवराज बरालले नेपाल गहिरिदो आर्थिक संकट, अत्याधिक महंगी, अनियन्त्रित व्याजदरको वृद्धि र बेलाबेला व्यवसायीको ढाड सेक्ने गरी आउने वित्तीय संस्थाहरूको नियमका कारण व्यवसायी आक्रान्त भएको बताए। उनले कोभिड१९ ले थाला परेको व्यवसाय केही तंग्रिने अवस्थामा रहेको बेला विभिन्न वाहानामा सवैतिरबाट व्यवसायीलाई नै मर्का पर्ने आर्थिक नीति ल्याइएका कारण ज्यादै जटिल परिस्थितीसँग व्यवसायी जुध्नुपरेको बताए। 'व्यवसाय छाड्नुपर्ने अवस्था सिर्जना हुँदा समेत सरकारले वेवास्ता गरेको छ,' अध्यक्ष बरालले भने, 'सरकारले नै व्यवसायीको विषयमा ध्यान नदिएको कारण हामी व्यवसाय बन्द गर्ने वा अन्दोलनमा जाने दुवै बाध्यताको बीचमा उभिएका छौं।' उनले सरकारी अदुरदर्शी नीति र राष्ट्र बैंकले ल्याउने झन्झटिलो नयाँ प्रावधानले व्यवसायीक क्षेत्र आक्रान्त बन्दै गएको बताए। संघका अध्यक्ष कंडेलले राष्ट्र बैंकको नियम विपरित बैंकहरूले ३३ महिनामा व्याजदर बढाएर व्यवसायीहरूलाई सडकमा ल्याउने काम गरेको भन्दै अब व्यवसाय बन्द गरेर तालाचावि बैंकलाई बुझाउनुपर्ने अवस्था आएको बताए। अध्यक्ष कंडेलले व्यवसायीहरूको कार्य क्षेत्रमै बैंकका सुरक्षा गार्ड, कर्मचारी खटाएर मानसिक दबाब दिने र सामाजिक मानमर्यादामा आँच पुर्याउने कार्यप्रति गम्भीर ध्यानकर्षण भएको बताए। 'बागलुङमा बैंकका सुरक्षा गार्ड, कर्मचारी व्यवसायीको कार्यक्षेत्रमा खटाएर मानसिक दबाब दिने र सामाजिक मान मर्यादामा आँच पुर्याइएको छ,' अध्यक्ष कंडेलले भने, 'सामाजिक दुर्व्यवहार गर्दा व्यवसायीले आत्महत्या गर्ने अवस्था आउन सक्छ। त्यसैले व्यवसायीको सामाजिक मान मर्यादामा आँच पुर्याउने कार्यहरू बैंकबाट सच्चिनुपर्छ, नसच्चाए आन्दोलनमा उत्रने र आवश्यक प्रतिकार गर्नेछौं।' बागलुङका व्यवसायीहरूले राष्ट्रिय अर्थतन्त्र संकटान्मुख भई रहेको अवस्थामा नेपाल सरकार, नेपाल राष्ट्र बैंक र सरोकारवाला निकायले तत्कालै नीतिमा परिमार्जन गरी उद्यमी व्यवसायी मैत्री राहतमुखी कार्यक्रम ल्याउन माग गरेका छन्।"
"फेरि ओरालोतिर सेयर बजार, कारोबार १ अर्बमुनि","काठमाडौं : तीन दिन लगातार उकालो लागेको सेयर बजार आज दोहोरो अंकले ओरालो लागेको छ। साताको तीन दिन सोमबार ,मंगलबार र बुधबार नेप्से परिसूचक लगातार उकालो लागेको थियो। नेप्से बढेसँगै कारोबार रकम पनि वृद्धि भएको थियो। तर, आज नेप्से १६१४ अंकले ओरालो लागेर १९२२१६ विन्दुमा पुगेको छ। नेप्से घटेसँगै कारोबार रकम पनि १ अर्ब मुनि झरेको छ। आज २२० कम्पनीको २७ लाख ६७ हजार ५३९ कित्ता सेयर ८९ करोड ९८ लाख ७ हजार ८३० रुपैयाँमा खरिदबिक्री भयो। अघिल्लो कारोबार दिन बुधबार बार १ अर्ब ४६ करोड ७९ लाख १४ हजार ८७५ रुपैयाँको सेयर कारोबार भएको थियो। कारोबारमा आएका १३ समूहमध्ये ११ को मूल्य घट्यो भने २ को बढ्यो। हाइड्रोपावर, डेभलपमेन्ट, फाइनान्स,अदर्श समूहको सूचक १ प्रतिशत बढिले घट्दा नन लाइफ इन्स्योरेन्स र लाइफ इन्स्योरेन्सको १४ प्रतिशतले बढ्यो। यसदिन कुनैपनि कम्पनीको सेयर सकारात्मक सर्किट लेभलमा कारोबार भएन। ४ करोड मूल्यको सेयर कारोबार गरी एभरेष्ट बैंक शीर्षस्थानमा रह्यो।"
थप २२ मेगावाट बिजुली भारत निर्यातका लागि अनुमति,"काठमाडौं : चिलिमे जलविद्युत् कम्पनी लिमिटेडले उत्पादन गरेको २२ मेगावाट बिजुली भारत निर्यात हुने भएको छ। नेपाल विद्युत् प्राधिकरणका प्रवक्ता सुरेशबहादुर भट्टराईले थप बिजुली भारत निर्यातका लागि अनुमति प्राप्त भएको जानकारी दिए। भारतको केन्द्रीय विद्युत् प्राधिकरणले चिलिमे जलविद्युत् कम्पनीको बिजुली निर्यातका लागि यही कात्तिक १४ गते अनुमति प्राप्त भएको हो। चिलिमेको अनुमतिसँगै अब दैनिक तीन सय ८६ मेगावाट बिजुली भारत निर्यात हुने प्रवक्ता भट्टराईले जानकारी दिए। गत असोज २५ गतेसम्म भारतर्फको विद्युत् निर्यात एक अर्ब युनिट नाघेको प्राधिकरणले जनाएको थियो। त्यसपछिको विवरण पनि आउने क्रममा छ। नेपाल विद्युत् प्राधिकरणले देशभित्र खपत गरी अतिरिक्त भएको वर्षायामको थप १००९ मेगावाट विद्युत इन्डियन इनर्जी एक्सचेन्ज लिमिटेड (आइएक्स)को डेअहेड बजारमा प्रतिस्पर्धामार्फत बिक्रीका प्रस्ताव यसअघि नै गरेको थियो। निजी क्षेत्रले निर्माण गरेका २९ मेगावाट क्षमताको लिखूखोला ए, २५ मेगावाट क्षमताको काबेली बीएक, २२ मेगावाटको माईखोला, १५ मेगावाट क्षमताको हेवाखोला ए र १० मेगावाटको तल्लो मोदी१ जलविद्युत्गृहबाट उत्पादित एक सय मेगावाट क्षमताको विद्युत निर्यातको प्रस्ताव गरिएको थियो। प्राधिकरणले देशभित्र खपत गरी अतिरिक्त भएको वर्षायामको विद्युत् गत १९ जेठदेखि इन्डियन इनर्जी एक्सचेन्ज लिमिटेड (आइएक्स)को डेअहेड बजारमा प्रतिस्पर्धामार्फत बिक्री सुरु गरेको थियो। देशभित्र खपत गरी अतिरिक्त भएको विद्युत् भारततर्फ निर्यात गरी त्यस अवधिमा सात अर्ब ९३ करोड २२ लाख रुपैयाँ खुद आम्दानी भएको थियो। निर्यात गरिएको विद्युत्को प्रतियुनिट औसत मूल्य सात रुपैयाँ ९१ पैसा रहेको छ।"
