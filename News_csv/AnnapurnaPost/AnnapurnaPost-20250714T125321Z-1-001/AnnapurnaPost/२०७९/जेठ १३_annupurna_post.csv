शीर्षक,विवरण
धनगढीधरानको सन्देश,"अटो रिक्सा चढ्थे। माइकिङ गर्थे। पर्चा पनि आफैं बाँड्थे। न जिन्दावाद भन्ने भीड। न त चोक नै ढाक्ने चुनावी सभा। एक्लो हर्कराज राई सडकमा चिच्याउँथे। जनताका कुरा गर्थे। राजनीतिका बाह्रमासेलाई पत्यारै थिएन। किनकि, हर्कराजसँग न पार्टी संगठन थियो, न त कार्यकर्ताको भीड नै। साम, दाम, दण्ड, भेद नअपनाई सडकमा चिच्याएकै भरमा पनि जनताले मत दिन्छन् होला र ? पैसाको खोलो नबगाई चुनावको कुरा गर्नु त गंगा उल्टो बगाउने मुर्खता सिवाय केही थिएन, हर्कराजका लागि। उनले दर्शन र सिद्धान्तको लेपन लगाएनन्। जनताको गास, बास र कपासको मात्रै कुरा गरे। जनताले पानी खान नपाएको विषय उठाए, बिजुली नबल्दाको पीडा पोखे, फोहोर व्यवस्थापनको मुद्दा अघि सारे। जनताले उनै हर्कराजलाई पत्याए। अप्रत्याशित नतिजा ल्याए। जनता कम, कार्यकर्ता बढी भएको समाजमा दलीय धाप र छाप दुवैलाई पराजित गरे। र, एउटा सामाजिक नजिर स्थापित गरे। जनताका पीडा बोल्ने, समाज रूपान्तरणमा इमान्दार भएर लाग्ने र केही गर्छु भन्ने आत्मविश्वास भएका भुइँमान्छे पनि चुनाव जित्न सक्छन् भन्ने नजिर स्थापित गरे। मनी, मसल को राजनीतिलाई झापड हाने। जताततै राजनीतिले गाँजेको मुलुकलाई सबल सिकाए र चुनावलाई नयाँ ढंगले सोच्न र बोक्न पार्टीहरूलाई सन्देश दिए। धरानमा हर्कराज राईदेखि धनगढीमा गोपाल हमालले मूलधारको राजनीतिलाई च्यालेन्ज गरेकै हुन्। हमाललाई पनि राजनीतिको टेको समात्न भनिएकै थियो। समाजसेवामा सक्रिय हमालले दलको बर्को ओढ्न मानेनन्। बरु, एक्लै अघि बढ्ने अठोट लिए। राजनीतिका थोत्रा भाषण र वक्तव्यबाजीमा समय खेर फालेनन्। समाजसेवालाई धर्म ठानिरहे। र स्वतन्त्र हमाललाई जनताले धनगढी बनाउने साँचो सुम्पिए। जनताको सेवामा इमान्दार भएर लाग्नेलाई जनताले पत्याउँछन् भन्ने इतिहास लेख्न उनी, सक्षम भए। बालेन साह त चर्चाको शिखरमा छन् नै। काठमाडौंमा आगो नै बाले। वर्षांैदेखि प्रत्येक घरदैलोमा किलो गाडेका दलका उम्मेदवारलाई उछिट्ट्याए। देशकै राजधानी काठमाडौंलाई तरंगित बनाए। र विकास निर्माणमा आशाको सञ्चार जागृत गरे। यस पटकको स्थानीय तह निर्वाचनमा बालेन, हर्कराज र हमालहरू उदाए। जसले चुनाव मात्रै जितेनन्, जनताको मन पनि जिते। राजनीतिको चक्रव्यूह नै तोडे। परम्परागत राजनीतिक प्रणाली र संस्कारमा नयाँ बिजारोपण गरे। जनतामा आशा जगाए। हुन त, बहुदलीय व्यवस्थामा दलकै प्रतिनिधित्वमार्फत जनताको प्रतिनिधित्व राज्यसत्तामा हुन्छ भन्ने मान्यता राखिन्छ। यस अर्थमा बालेनदेखि हर्कराजहरू दलीय प्रतिनिधि होइनन्। तर दलसँग जितेका जनप्रतिनिधि हुन्। संविधान निर्माणको बेला दलहरूबीच अन्तिमसम्म बहसको प्रमुख विषय थियो बहुदल कि बहुलवाद। संघीय लोकतान्त्रिक गणतन्त्रात्मक बहुदलीय व्यवस्था मात्रै राख्दा हुन्छ भन्ने केही दल थिए भने केहीले बहुलवादसहितको गणतान्त्रिक व्यवस्था लेख्नुपर्ने अडान लिएका थिए। लामो बहसपछि बहुलवाद राख्नेमा सहमति जुट्यो। जसको अर्थ हो दलबाहिर पनि विचार वा वादको अस्तित्व स्वीकार गर्नु। समाजमा बहुदल मात्र भएर पुग्दैन। बहुल विचार पनि जन्मिन्छन्। बालेन र हर्कराजहरू त्यसकै प्रतिफल हुन। अर्थात्, दलहरूले बोक्ने विचार र सिद्धान्तबाहिर अरू पनि स्वतन्त्र रूपमा विचार र नेतृत्व निर्माण हुन सक्छन् भन्ने संविधानले नै स्वीकार गरेको छ। खाए खा, नखाए घिच शैलीको दलीय एजेन्डा र सिद्धान्त स्वीकार गर्न जनता तयार छैनन्, र हुन्नन् भन्ने संविधानकै मान्यता हो। यद्यपि, दल बाहिर जन्मिने विचार वा सिद्धान्त पनि शान्तिपूर्ण र लोकतान्त्रिक शैलीबाटै निर्माण हुन जरुरी छ। लोकतन्त्रमा जनताको मन र मतबाट अनुमोदन हुनुपर्छ। लामो बहसपछि संविधानमा बहुलवाद राख्ने सहमति जुट्यो। जसको अर्थ हो दलबाहिर पनि विचार वा वादको अस्तित्व स्वीकार गर्नु। समाजमा बहुदल मात्र भएर पुग्दैन। बहुल विचार पनि जन्मिन्छन्। बालेन र हर्कराजहरू त्यसकै प्रतिफल हुन। मूलधारका राजनीतिक दल र नेतृत्वसँग जनता फ्रस्टेसन छन् भन्ने स्पष्ट सन्देश स्थानीय चुनावले दिएको छ। घरघरमा संगठन र व्यक्तिव्यक्ति पार्टीका सदस्य भएका ठाउँमा स्वतन्त्र व्यक्तिहरू भटाभट चुनाव जित्नु दलहरूका लागि लाजमर्दो हो। यसले दलहरूलाई नयाँ ढंगले सोच्न र समाजको मनोभाव बुझ्न शिक्षा दिएको छ। बालेन, हर्कराज र हमालहरू चुनाव जित्दा गणतन्त्र वा लोकतन्त्रलाई कुनै घाटा छैन। दलहरूको गणितमा मात्रै केही तलमाथि भयो होला। यसबाट उनीहरू सच्चिने सुअवसर आएको छ। तर, चुनावले एउटा गम्भीर प्रश्न समाजसामु छोडेर गएको छ। दलहरूले केही गरेनन् भनेर स्वतन्त्रलाई विश्वास गरेका जनतामाथि नै विश्वासघात भयो भने के होला ? जो आए पनि उस्तै भन्ने स्थिति आउनुहुन्न। यदि त्यो चरणमा मुलुक पुग्यो भने गम्भीर बन्न सक्छ। बालेनहरूका लागि आफ्ना वाचा पूरा गर्ने सुअवसर छ। पार्टीका नेता वा कार्यकर्तालाई ठेक्का दिनुपर्ने, पार्टीको आदेश मान्नुपर्ने, पार्टीमा आस्थाकै कारण गलतलाई पनि सही भनिदिनुपर्ने बाध्यता उनीहरूलाई छैन। दलमा आबद्धता कारण कसैसँग सम्झौता गर्नुपर्ने अवस्था छैन। बालेनहरूसँग कोही छैनन्। तर, सबै छन्। देश र जनताको पक्षमा काम गर्छु भन्दा जनताको अपार साथ छ। चुनावमा प्रदर्शन भएको जनसागर विकास निर्माणको नेतृत्व गर्दा पनि समर्थनमै रहनेछ। तर, विगतकै निरन्तरता दिन खोजियो भने कोही पनि हुने छैनन्। त्यसैले गणतन्त्रमा दलले पनि केही नगर्ने र स्वतन्त्र भनिएका पनि त्यसै बिलाए भने व्यवस्थाप्रति नै जनताको वितृष्णा पैदा हुनेछ। दलप्रतिको वितृष्णा व्यवस्थामाथि पोखिनेछ। झन्डै ७० वर्षको क्रान्तिपछि बनेको संविधान र उपलब्धि गुम्नेछन्। जनताले लडेर ल्याएको व्यवस्थामाथिको प्रश्न मुलुक र जनताका लागि पक्कै पनि हितकार हुने छैन। अस्ति झै लाग्छ, संविधान निर्माण भएको। त्यतिबेला दलहरू भन्थे अब राजनीतिक लडाइँ सकियो। लड्नुपर्छ त केवलअस्थिरता र गरिबीसँग। यी पनि दुवै पराजित हुनेछन् र देशले मुहार फिर्नेछ। जनताले सुखी र समृद्धि आउने आसमा औंला भाच्दै बसे। स्थिरताका लागि जनताले २०७४ मै झन्डै दुई तिहाइ बहुमत दिए, नेकपालाई। तत्कालीन नेकपालाई इतिहास निर्माण गर्ने सुअवसर थियो। २०४८ मा गिरिजाप्रसाद कोइरालापछि केपी ओलीका लागि ऐतिहासिक अवसर जनताले दिएका थिए। तर, नेकपाको आन्तरिक विवादले जनमत छिन्नभिन्न भयो। दुईदुईपटक संसद् विघटन गरियो। राजनीतिक अस्थिरता मौलायो। विकास निर्माणको सपना त कहाँ उडाइयो, उडाइयो। दलहरू कुर्सीको पुरानै लडाइँमा लागे। अदालतले पुनस्र्थापना गरिदिएको संसद् पनि जिउँदो लास झै छ। न उत्साह छ, न त कामयावी नै। हाजिर गर्ने र सांसदको भत्ता पकाउनेबाहेक संसद्ले अरू कुनै काम गरेको छैन। न्यायालयको अवस्था उस्तै छ। प्रधानन्यायाधीशमाथि महाभियोगको तरबार झुन्डिएको छ। महँगो न्याय सर्वसाधारणको पहुँच बाहिर जाँदैछ। महँगी र भ्रष्टाचारले शिखर चुमेको छ। जनतामा चरम निराशा छ। देशमा व्याप्त समस्या र दलहरूका परम्परागत एजेन्डाकै कारण यसपटक जनताले बालेनहरू जन्माएका हुन। राजनीतिलाई बिर्ता ठान्ने र शक्तिको बलमा टिकट लिनेहरूलाई जनताले तिरस्कार गरेका हुन्। जनता, रैती होइनन्, न्यायमूर्ति हुन्। जबर्जस्ती लादिने नेतृत्व र नीति जनतालाई स्वीकार्य छैन। जनताको मत लिन जनताको मन पनि जित्नुपर्छ भन्ने सन्देश धरानदेखि धनगढीका जनताले दिएका छन्। पदमा बस्दा जनता बिर्सिएर ठालु को व्यवहार गर्नेको ठूलो संख्या यस पटकको चुनावबाट बढारिएको छ। राजनीतिक दलहरूलाई स्थानीय चुनावमार्फत जनताको स्पष्ट सन्देश छ समयमै सच्चिएर आऊ, नत्र सक्किन तयार भएर बस।"
अन्तर्घातको पराकाष्ठा,"संवैधानिक समयसीमा भित्रै स्थानीय तह निर्वाचन सम्पन्न भएको छ। अधिकांश स्थानको नतिजा पनि आइसकेको छ। दलहरू चुनावी समीक्षामा जुटेका छन्। यो चुनावमा पाँच दल एकातिर, एमाले अर्कोतिरबाट प्रतिस्पर्धामा थियो। विपक्षी दलविरुद्ध सत्तापक्षले गठबन्धन गरेको थियो। जबकि, यो गठबन्धन नै अपवित्र थियो। विपक्षमा पुगे पनि एमाले बलियो र लोकप्रिय शक्ति भएकै कारण पाँचदलीय घेराबन्दीको षड्यन्त्र रचियो। जनताको अपार साथ, माया र आशाको केन्द्र बनेकै कारण एमालेले राम्रै नतिजा ल्यायो। सत्ताको चरम दुरुपयोगबीच पनि एमाले मुलुकको प्रमुख शक्ति हो भन्ने जनमतबाटै प्रमाणित भएको छ। गठबन्धन बनेदेखि नै एमालेमाथि अनेक षड्यन्त्र रचिए। चुनावअघि सबै जिल्लाका सीडीओ र प्रहरी प्रमुख आफू अनुकूलका व्यक्ति पठाइयो। चुनावमा एमालेमाथि आक्रमण गरियो। राज्यशक्तिको व्यापक दुरुपयोग भयो। सत्तापक्षका नेताकार्यकर्तालाई कर्मचारी र प्रहरी प्रशासनले संरक्षण गर्यो। पैसाको खोलो बग्यो। र, पनि प्रहरी प्रशासन अनदेखा बन्यो। एमालेलाई हराउन सम्पूर्ण रूपमा प्रहरी प्रशासनको दुरुपयोग गरियो। आफू अनुकूल नतिजा आउन नसक्ने स्थानमा पुनः मतदान गराइयो। विपक्षीका कारण कतै पनि पुनः चुनाव भएन। सत्तापक्षीय गठबन्धनलाई जिताउन जताततै धाँधली गरियो। स्थानीय तह निर्वाचनमा एमालेले तीन सय नगरपालिका जित्ने आंकलन गरेको थियो। अपेक्षाकृत नतिजा भने आएन। केही संख्या घटेको छ। त्यसको मुख्य कारण पाँचदलीय गठबन्धन थियो। जसरी पनि एमालेलाई समाप्त पार्न गठबन्धन सक्रिय भयो। दोस्रो कारण थियोसत्तापक्षको धाँधली। तेस्रो कारण थियोउम्मेदवार छनोटमा कमजोरी। र, चौथो कारण बन्यो अन्तर्घात। एमालेले आन्तरिक जीवनमा पहिलोपटक यति धेरै अन्तर्घातको सामना गर्नुपर्यो। आफू वा आफ्नाले टिकट नपाए अन्तै भोट हाल्ने प्रवृत्ति पार्टीमा हावी भयो। पार्टीको नीति, सिद्धान्त र दर्शन कुल्चेर विपक्षीसँग साँठगाँठ गर्ने र पैसामा बिक्ने घटनाहरू सार्वजनिक भएका छन्। केही यस्ता आन्तरिक समस्या उजागर पनि भइसकेका छन्। जीवन्त र गतिशील पार्टीका लागि सबैभन्दा डरलाग्दो रोेग देखा परेको छ। पार्टी अनुशासन उल्लंघन गर्ने र पार्टीका उम्मेदवारलाई अन्तर्घात गर्नेको खोजी गर्नुपर्छ। बेलैमा उपचारको उपाय पनि निकाल्नुपर्छ। नत्र भने, यसले पार्टीलाई भित्रभित्रै समाप्त पार्ने र अराजकतातिर धकेल्ने सम्भावना हुन्छ। बाह्य आक्रमणको त सामना गर्न कठिन छैन। तर, आन्तरिक रोगको निदान नगरी बाह्य आक्रमणको सामना गर्न कठिन हुन्छ। एमालेको मुख्य शक्ति भनेकै संगठन हो। संगठनलाई चुस्त, दुरुस्त र सृदृढ बनाउनुपर्छ। अबको केही महिनामै प्रतिनिधिसभा र प्रदेशसभा निर्वाचन पनि हुँदैछ। एमालेको अबको मुख्य काम नै संगठन विस्तार र सुदृढीकरण हुनुपर्छ। पार्टीमा देखिएका अराजकता, अन्र्तघात र मनमुटावलाई अन्त्य गरी पार्टी एक ढिक्का बनाएर जानैपर्छ। पार्टीको संगठन एक ढिक्का र बलियो बने एमालेलाई कुनै पनि गठबन्धनले हराउन सक्दैन। जनतामा एमालेप्रतिको आकर्षण र विश्वास घटेको छैन। यो चुनावमा पनि पार्टीको पपुलर मत घटेको छैन। केही संख्या मात्रै तलमाथि भएको हो। प्रतिनिधिसभा र प्रदेशसभा निर्वाचनमा एमाले पहिलो पार्टी बन्छ। बहुमत ल्याउँछ। किनकि एमालेबाहेक अरूले सुखी र समृद्धिको जनताको सपना पूरा गर्न सक्दैनन् भन्ने स्पष्ट छ। सत्तापक्षका नेताकार्यकर्तालाई कर्मचारी र प्रहरी प्रशासनले संरक्षण गर्यो। पैसाको खोलो बग्यो। र, पनि प्रहरी प्रशासन अनदेखा बन्यो। एमालेलाई हराउन सम्पूर्ण रूपमा प्रहरी प्रशासनको दुरुपयोग गरियो। एमालेले अपेक्षाकृत नतिजा निकाल्न नसक्नुको अर्को मुख्य कारण उम्मेदवार चयनमा भएको कमजोरी पनि हो। कतिपय स्थानमा जनचाहनाअनुसारका उम्मेदवार दिन सकेनौं। रणनीति बनाउन सकेनौं। काठमाडौं, धरानलगायतका केही स्थानमा उम्मेदवार चयनमा चुकेकै हौ। एकातिर पाँच दलको गठबन्धन र सत्तापक्षको आक्रमण। अर्कोतर्फ जनचाहनाअनुसार उम्मेदवार दिन नसक्दा चुनावी परिणाम सोचे अनुरूप नआउनु स्वाभाविकै हो। पार्टीको नीति, सिद्धान्त र कार्यक्रम रुचाए पनि उम्मेदवार राम्रो परेन भने जनताले मत दिँदैनन् भन्ने ख्याल गर्न सकेनौं। चुनाव जित्न उम्मेदवारको छवि, योग्यता, लोकप्रियता र इमान्दारितालाई पनि जनताले हेर्छन्। स्थानीय तहको चुनावमा त पार्टीभन्दा पनि जनताले उम्मेदवार हेर्छन्। त्यसैअनुसार मतदान गर्छन्। एमालेले उम्मेदवार मिलाउन सकेको भए अहिलेको भन्दा राम्रो नतिजा आउँथ्यो भन्नेमा शंकै छैन। यो चुनावबाट एमालेले राम्रो पाठ सिकेको हुनुपर्छ। स्थानीय तह निर्वाचनमा काठमाडौं, धरान र धनगढीलगायतका केही स्थानमा स्वतन्त्र उम्मेदवारले चुनाव जिते। दलहरूप्रतिको अस्थायी असन्तुष्टिका कारण स्वतन्त्र उम्मेदवारले मौका पाएका हुन्। अर्को चुनावसम्म यस्ता प्रवृत्ति र पात्र हराई सक्छन्। किनकि, यसअघि पनि नयाँ शक्तिका नाममा उधुमै मच्चाउन खोजिएको थियो। कहाँ पसे ? के हविगत छ, उनीहरूको ? लोकतन्त्रमा दलको विकल्प निर्दल वा व्यक्ति हुन सक्दैन। लोकतन्त्रको सुन्दर पक्ष भनेकै सबै विचार र भावना प्रष्फुटन हुन पाउँछन्। जनताले दलहरूलाई खबरदारी गर्न पाउँछन्। सच्चिन र सुध्रिन जनताले दलहरूलाई सचेत र खबरदारी गर्छन्। जनताको खबरदारी र असन्तुष्टिको दलहरूले बेलैमा सम्बोधन गर्न सक्नुपर्छ। लोकतन्त्रमा आवधिक निर्वाचनको व्यवस्था गरिएको हुन्छ। सत्तामा पुगेपछि जनतालाई बिर्सने र आफुलाई मात्रै केन्द्रमा राख्ने पार्टी र पदाधिकारीलाई जनताले प्रत्येक पाँच वर्षमा फैसला गर्छन्। राम्रो काम गर्नेलाई जनताले पुनः सत्तामा पुर्याउँछन्। नराम्रो गर्नेलाई दण्ड दिन्छन्। स्थानीय तह निर्वाचनमा पनि काठमाडौंलगायत केही स्थानमा दलहरूप्रति जनताको असन्तुष्टि प्रकट भएको हो। जनतामा निराशा पैदा हुन दिनुहुन्न। पार्टीहरूले एकपटक आफ्नै समीक्षा गरेर जनतामा आशा, विश्वास र भरोसा दिलाउनैपर्छ। जनअसन्तुष्टिलाई सम्बोधन गर्ने र जनताको विकास र समृद्धिको चाहना पूरा गर्ने भनेकै दल र तिनका प्रतिनिधिले हो। एमाले नेतृत्वको सरकारले विकास र समृद्धिको आशा जगाएको थियो। ठुल्ठूला विकास निर्माण पनि पूरा गर्यो। धेरैलाई सह्य भएन। अनेक षड्यन्त्र रचियो। एमालेलाई सत्ताबाट हटाउन राष्ट्रियअन्तर्राष्ट्रिय षड्यन्त्र रचिए। यतिसम्म भयो कि, सर्वोच्चबाट परमादेशमार्फत प्रधानमन्त्री तोक्ने काम भयो। तर त्यसबाट जनताले के पाए त ? उल्टै, जताततै बेथिति, विसंगति र कुशासन मात्रै हावी भयो। न सरकारले जनताका पक्षमा केही गर्न सक्यो, न त एमालेलाई नै केही गर्न दिइयो। मुलुकलाई अनिर्णयको बन्दी मात्रै बनाइयो। देश र जनताको अमूल्य समय सित्तै खेर फालियो। न्यायालय अस्तव्यस्त पारियो। सरकार बेकामे भयो। संसद्लाई लथालिंग पारियो। जताततै बेथिति, विसंगति र विकृति देखेर जनता दिक्क भए। त्यसकै परिणाम बालेनहरू जन्मिएका हुन्। काठमाडौंमा बालेन साहदेखि धरानमा हर्कराज राईको जितबाट दलहरूले पाठ सिक्नैपर्छ। सत्तामा पुगेपछि जनताको सेवक बन्न नसक्दा वा जनचाहनाअनुसार काम गर्न नसक्दाका परिणाम यी हुन्। स्थानीय तहमा पनि विकृति र विसंगति बढे। डोजर आतंक मच्चिए। नातागोता र परिवारवाद हावी भए। जनताको घर दैलोको सरकार त भन्यांै, तर जनताको सेवा गर्नेभन्दा शासक बन्नेहरू पनि देखा परे। त्यसकारण पनि स्थानीय तहमा दोहोरिन खोज्ने धेरैलाई जनताले मत दिएनन्। नयाँनयाँ नारा र अनुहार रुचाएको देखियो। पार्टीहरूले पनि जनताको चाहना र भावनाअनुसार नारा र उम्मेदवार दिन सकेनन्। त्यसकारण पनि स्वतन्त्रहरूले मौका पाए। जनतामा निराशा पैदा हुन दिनुहुन्न। पार्टीहरूले एकपटक आफ्नै समीक्षा गरेर जनतामा आशा, विश्वास र भरोसा दिलाउनैपर्छ। मुलुकमा एकथरीले वाम गठबन्धनको हल्ला फिँजाएका छन्। तर अहिले सम्भावना छैन। देशी विदेशी शक्ति केन्द्रहरू पनि वाम एकता हुन दिने पक्षमा छैनन्। उनीहरूका दृश्यअदृश्य योजना र कार्यक्रम अहिलेको सरकारबाट भइरहेका छन् भने अर्को गठबन्धन किन हुन दिन्छन् ? फेरि एमाले वाम एकता वा गठबन्धनका नाममा अल्झिने पक्षमा छैन। विगतको पार्टी एकताबाट पनि एमालेले पाठ सिकिसकेको छ। (भट्टराई, एमालेका प्रमुख सचेतक हुन्।)"
"बहुसांस्कृतिक अस्ट्रेलिया, गोरा मात्रै सांसद","फ्रान्सिस माओ : अस्ट्रेलिया संसारको सबैभन्दा बहुसांस्कृतिक राष्ट्रमध्ये एक मानिन्छ। तर देशको राजनीतिमा हेर्ने हो भने अवस्था फरक छ। त्यहाँका संघीय सांसदहरूमा ९६ प्रतिशत गोराको बाहुल्य छ। यस वर्षको निर्वाचनसँगै राजनीतिक दलहरूलाई यसमा अलिकति भए पनि सुधार गर्ने अवसर थियो। आलोचकहरूका अनुसार धेरैजसो दलले यसमा वास्तै गरेनन्। टु ले भियतनामी शरणार्थीको सन्तानको रूपमा फाउलरमा हुर्किइन्। दक्षिणपश्चिम सिड्नीमा पर्ने यो ठाउँ सहरको समुद्री तटबाट टाढा छ। यो देशकै सबैभन्दा गरिब सहरी क्षेत्रमध्ये पर्छ। ३० वर्षीया ले यस क्षेत्रमा भर्खरै आएका शरणार्थी र आप्रवासीका लागि सामुदायिक वकिलको रूपमा काम गर्छिन्। गत वर्ष उनी देशको सबैभन्दा बहुसांस्कृतिक सिटका लागि लेबर पार्टीको मनोनयनमा परेकी थिइन्। तर केही समयपछि पार्टीका नेतृत्व तहले उनलाई पाखा लगाएर एक गोरी महिलालाई उक्त सिटमा नियुक्त गर्यो। बस, रेललगायतका सार्वजनिक यातायातमा चढेर सिड्नीको उत्तरी तटस्थित घरबाट फाउलर जान उनै गोरी क्रिस्टिना केनेलीलाई चार घण्टा लाग्थ्यो। उनी त्यहाँको एक टापुमा बस्थिन्। स्थानीयले उनको यस क्षेत्रसँग के सम्बन्ध छ भन्ने जिज्ञासासमेत राखे। तर, लेबर पार्टीको सबैभन्दा प्रमुख राजनीतिज्ञको रूपमा उनलाई परम्परागत लेबरभोटिङ सिट दिइएको थियो। आफूलाई मनोनयनबाट हटाइएको बारेमा लेले राति अबेर मात्र थाहा पाइन्। त्यतिबेलासम्म उनको त्यस विषयमा खबर पत्रपत्रिकामा छापिन तयार भइसकेका थिए। मलाई भोलिपल्टदेखि पार्टी बैठकमा निमन्त्रणा दिन छाडियो, उनले बीबीसीलाई भनिन्। स्थानीयले पनि फेसबुक समूह बनाएर त्यसमार्फत केनेलीको नियुक्ति रोक्न एक अभियान नै चलाए। यदि यो घटना बेलायत वा संयुक्त राज्यमा हुँदो हो त, यो स्वीकार्य हुने थिएन, सिड्नी नीति प्रयोगशालाका निर्देशक तथा अस्ट्रेलियाका पूर्वरंगभेद आयुक्त डाटिम सउटफोमासानेले भने, तर यहाँ अस्ट्रेलियामा तपाईं अझै पनि धेरै सीमित सामाजिक र राजनीतिक परिणामहरूका साथ यथास्थिति कायम राख्न सक्नुहुन्छ। एक भित्री खेल सन् २०१६ को पछिल्लो जनगणनाअनुसार, कम्तीमा पाँचमध्ये एक अस्ट्रेलियालीको गैरयुरोपेली पृष्ठभूमि छ। उनीहरू घरमा अंग्रेजीबाहेक अन्य भाषा बोल्छन्। करिब ४९ प्रतिशत जनसंख्या विदेशमा जन्मिएका वा उनीहरूका बाबुआमा विदेशमा जन्मिएका छन्। विगत २० वर्षको अवधिमा अस्ट्रेलियाका एसियाली छिमेकीबाट आएका आप्रवासीले बेलायतबाट आएकालाई कम महŒवमा पारिसकेका छन्। सन् १९०१ देखि १९७० सम्म अस्ट्रेलियाले गैरगोरा आप्रवासीलाई देशमा प्रतिबन्ध लगायो। अस्ट्रेलिया संसारको सबैभन्दा बहुसांस्कृतिक राष्ट्रमध्ये एक मानिन्छ। तर देशको राजनीतिमा हेर्ने हो भने अवस्था फरक छ। त्यहाँका संघीय सांसदहरूमा ९६ प्रतिशत गोराको बाहुल्य छ। ह्वाइट अस्ट्रेलिया नीतिका दिनमा जस्तै अहिले पनि संसद्मा लगभग गोराकै बाहुल्य देखिन्छ। हामीले हाम्रो बहुसांस्कृतिक चरित्रले राजनीतिक संस्थाहरूमा समानुपातिक रूपमा प्रतिनिधित्व गरेको देख्दैनौं, उनी भन्छन्। अन्य पश्चिमी बहुसांस्कृतिक लोकतन्त्रको तुलनामा अस्ट्रेलिया धेरै पछाडि छ। दुई दशकअघि अस्ट्रेलिया र बेलायतमा तुलनात्मक रूपमा कम प्रतिनिधित्व थियो। तर बेलायतका राजनीतिक दलहरूले विभिन्न संस्कृतिका सदस्यहरूको अभियानलाई सम्बोधन गर्दै समस्या समाधान गर्ने वाचा गरेका थिए। किन परिवर्तन भएको छैन ? पर्यवेक्षकहरूका अनुसार अस्ट्रेलियाको राजनीतिक प्रणाली अन्य प्रजातन्त्रको तुलनामा धेरै संकुचित छ। प्रमुख दलहरूले छानेका करिब सबै उम्मेदवार कुनै न कुनै पदबाट तानिएका सदस्य हुन्। फाउलरका सेवानिवृत्त एक सांसदले प्रायोजन नगरिदिएको भए आफू राजनीतिक कक्षामा जान असमर्थ रहेको लेले बताइन्। ती सांसद गोरो वर्णका वृद्ध पुरुष थिए। गत वर्ष राज्य ककसमा प्रतिबद्धताहरू पारित गर्दै र सिड्नीमा विजय निश्चित भएका सिटहरूका लागि दुई चिनियाँअस्ट्रेलियाली उम्मेदवारहरू चयन गर्दै लेबरले हालसालै साना संरचनात्मक कदमहरू चालेको छ। तर यो एक कदम अगाडि र दुई कदम पछाडि थियो, पार्टी सदस्य एवं अधिकारकर्मी ओसमन्ड चिउ भन्छन्, लेको प्रतिक्रियाको केही हप्तापछि लेबरले बहुसांस्कृतिक केन्द्रमा अर्को गोरा उम्मेदवारलाई नियुक्त गर्यो। पूर्वप्रधानमन्त्री केभिन रुडका पूर्वसल्लाहकार एन्ड्रयु चाल्र्टन, पूर्व सिड्नीको बन्दरगाहमा अवस्थित एक भव्य महलमा बस्थे। त्यहाँ उनले एक परामर्शदाता कम्पनी पनि चलाएका थिए। उनको नियुक्तिले ठूलो भारतीय र चिनियाँ डायस्पोरा भएको क्षेत्रबाट कम्तीमा तीन फरक उम्मेदवारको अपेक्षित दौडलाई पराजित गरेको छ। पार्टीका लोकप्रिय एवं सम्मानित व्यक्तिका रूपमा केनेली र चाल्र्टनले अन्य कुनै नयाँ व्यक्तिभन्दा मतदाताको अपेक्षालाई राम्रोसँग सम्बोधन गर्न सक्ने पार्टीका वरिष्ठहरूले तर्क गरेका छन्। लेबर नेता एन्थोनी अल्बानिजले पनि केनेलीलाई अमेरिकाबाट आएका आप्रवासीको रूपमा महान् अस्ट्रेलियाली सफलताको कथाको संज्ञा दिँदै प्रशंसा गरेका छन्। तर चिउ भन्छन्, मानिसले व्यक्त गरेका धेरै निराशा यी विशिष्ट व्यक्तिबारे थिएन। यी दुई अस्ट्रेलियाका सबैभन्दा बहुसांस्कृतिक सिटहरू थिए। सांस्कृतिक रूपमा विविध उम्मेदवार छनोट गर्ने अवसर बिरलै आउँछ र त्यो खेर गएको छ। औसत सांसद करिब १० वर्षसम्म मात्र कार्यालयमा रहने हुँदा यसले दीर्घकालीन प्रभाव पार्ने उनको भनाइ छ। यस मुद्दामा सबै निराशा लेबर पार्टीप्रति केन्द्रित छ। किनकि यसले आफूलाई बहुसांस्कृतिकताको पार्टी भन्दै आएको छ। तर, उदार भनिएको राष्ट्रिय सरकारमा पनि त्यति विविधता पाइन्न। पुनः निर्वाचनका लागि तयार यसका एक सांसदले हालै आफ्नो लेबर प्रतिद्वन्द्वी टु लेलाई भ्रममा पार्दै उनले दुई एसियालीअस्ट्रेलियाली महिलालाई मिसाएको आरोप लगाए। यस विषयलाई उनले पछि अस्वीकार गरिन्। तर एक विपक्षीले भने, सन् २०२२ मा पनि यो अझै कसरी भइरहेको छ ? डा सउटफोमासाने जस्ता केही विज्ञले निष्कर्ष निकाले। प्रतिनिधित्वको सवालमा अस्ट्रेलियाको सन्तुष्टिले ह्वाइट अस्ट्रेलिया दिनपछि कसरी यसले बहुसांस्कृतिकतालाई आधिकारिक नीतिको रूपमा अँगाल्यो ? यसबारे प्रष्ट्याएको छ। विगतको नीतिबाट केही हदसम्म लज्जित भएको सन् १९७० को सरकारले जातीय भेदभावसम्बन्धी कानुनहरू पारित गर्यो। कानुनमा आप्रवासी र आदिवासी अस्ट्रेलियालीलाई एक सिट छुट्ट्यायो। तर आलोचकहरूका अनुसार यसले त्यस्तो अस्ट्रेलिया बनायो कि जहाँ बहुसांस्कृतिकता मनाइन्छ तर जातीय असमानतालाई वास्ता गरिन्न। यसको प्रभाव कस्तो छ ? संसद्मा प्रतिनिधित्वको कमीले पनि नीतिगत असफलता निम्त्याउन सक्छ। सन् २०२१ को अगस्टमा सिड्नी सहरमा कोभिडको प्रकोप देखा पर्यो। फाउलर र पारामाटामा कोभिडका केस देखिएकाले मतदाता कडा लकडाउनमा घरमै बसे। ती सहरमा धेरैजसो बहुसांस्कृतिक सम्प्रदायको बसोबास छ। लकडाउनका समयमा घरबाटै काम गर्नेलगायतका नीति बनाइए। तर त्यो प्रतिघण्टा भुक्तानीमा सरसफाइ वा ढुवानीको काम गर्ने धेरै बासिन्दामा लागू हुन सकेन। आइसोलेसनको आवश्यकताले पनि एउटै घरमा कोठाहरू बाँडेर बस्ने बहुपुस्ता भएका परिवारको वास्तविकतालाई सम्बोधन गर्न सकेन। कसरी परिवर्तन हुनेछ ? भारतीय विरासतका एक मात्र उदारवादी सांसद डेभ शर्माले सबै दलले विभिन्न पृष्ठभूमि भएका मानिसलाई राम्रोसँग भर्ना गर्नुपर्ने बत(ाएका छन्। अल्बानिजले लेलाई त्यहाँ उनको भविष्य रहेकाले त्यसैमा अडिग रहन आग्रह गरेका छन्। तर ले जस्ता धेरै व्यक्ति आफ्नो आवाजलाई बुलन्द पार्न खोजिरहेका छन्। उनले बीबीसीलाई भनिन्, चुपचाप नबसेर धेरै मानिसलाई चकित पारेको छु। पार्टी लाइनलाई पछ्याउन भनेर मानिसले यो मेरो राजनीतिक करियरको अन्त्य भएको जस्तो व्यवहार गरे। यदि यसको अर्थ म आफ्नै मूल्यमान्यता त्यागिरहेको छु भन्ने लाग्छ भने यसले मेरो लागि कुनै मतलव राख्दैन, उनले भनेकी छन्। उनी र दोस्रो पुस्ताका अस्ट्रेलियाली अधिकारका लागि आन्दोलनरत छन्। जुन अधिकार उनीहरूका आप्रवासी आमाबाबुले महसुस गर्न सकेका थिएनन्। विभिन्न पृष्ठभूमिका धेरैले भनेका थिए कि आफ्नो आवाज नै सुनिँदैन जस्तो लाग्थ्यो। मेरो मुद्दा उनीहरूको दमन र हाम्रो राजनीतिक प्रणालीमा उनीहरूको व्यापक सहभागिताकोे स्पष्ट संकेत थियो। यो मुद्दा लोकतन्त्रको पर्वाह गर्ने अस्ट्रेलियाली समाजका सबैका लागि महत्वपूर्ण रहेको सउटफोमासानेले बताए। उनले भने, यदि लोकतान्त्रिक संस्थाहरू प्रतिनिधिमूलक छैनन् भने तिनीहरूको वैधतामा असर पर्छ। बीबीसीबाट आंशिक अनुवाद।"
नेपाल टी२० लिगको टेन्डर खुला,"काठमाडौं : नेपाल क्रिकेट सङ्घ (क्यान)को आयोजनामा हुन लागेको नेपाल टी२० लिग प्रतियोगितामा टिम खरिदका लागि खुला टेन्डर आह्वान गरिएको छ। अगामी असोज ८ देखि कात्तिक ५ गतेसम्म हुने उक्त प्रतियोगिताका लागि टिम खरिद गर्न इच्छुक लगानीकर्तालाई टेन्डर आह्वान गरिएको क्यानद्वारा आज सार्वजनिक प्रेस विज्ञप्ति उल्लेख गरिएको छ। क्यानले औपचारिकरुपमा पहिलोपटक आयोजना गर्न लागेको उक्त प्रतियोगिताको टेन्डरको मिति भने यही जेठ २७ गतेसम्मलाई तोकेको छ। क्यानको गत मङ्गलबार बसेको बोर्ड बैठकले छ वटा नामलाई अनुमोदन गरेको थियो। जसमा विराटनगर, जनकपुर, काठमाडौँ, पोखरा, लुम्बिनीभैरहवा र फार वेस्टर्न छन्। रासस"
