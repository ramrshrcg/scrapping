शीर्षक,विवरण
"तीव्र गति, अत्यधिक दुर्घटना","प्रहरी प्रधान कार्यालय नक्सालको तथ्यांकअनुसार सडक दुर्घटनामा परी पछिल्लो ५ वर्षमा १३ हजार ८१ जनाले ज्यान गुमाए। एक लाखभन्दा बढी मानिस घाइते भए। जसमा ३५ हजारभन्दा बढी व्यक्ति गम्भीर घाइते भएका छन्। सवारी दुर्घटनाबाट मृत्यु हुनेको संख्या बढ्दो क्रममा छ। ट्राफिक प्रहरीको तथ्यांकअनुसार देशभर हुने दुर्घटनाबाट हरेक दिन ८ देखि १५ जना मानिसको मृत्यु हुने गर्छ। कहिलेकाहीं यो संख्यामा वृद्धि हुन्छ। केही दिन अगाडि मात्रै जन्ती बोकेको जिप दुर्घटना हँुदा जाजरकोटमा १२ जनाले ज्यान गुमाए। यस्तै काभ्रेको बेथानचोकमा बस दुर्घटना हुँदा एकै घरका ६ सहित १७ जनाले ज्यान गुमाए। हरेक दिनजसो कहीं न कतै दुर्घटना भइरहेकै हुन्छ। दुर्घटनाबाट घाइते हुनेको संख्या पनि निकै छ। हरेक दिन घट्ने सवारी दुर्घटनाले व्यक्तिमात्रै हैन, परिवार तथा आफन्तमा गहिरो असर पर्छ। सवारी दुर्घटनाकै कारण बर्सेनि हजारौं मानिसको ज्यान जोखिममा परे पनि दुर्घटना न्यूनीकरणमा सरकारले प्रभावकारी कदम चाल्न सकेको छैन। मानिसहरू घण्टांै गफ गरेर समय बिताउँछन्। अनावश्यक काममा यसै अल्मलिरहन्छन्। जव सवारीसाधन लिएर सडकमा ओर्लन्छन् उनीहरूलाई निकै हतार हुन्छ। दायाँ घुमाएर हुन्छ कि बायाँ घुमाएर हुन्छ जताबाट मिल्छ उतै सवारीसाधन छिराइहाल्छन्। तीव्र गतिमा सवारी हुत्याउँछन्, गन्तव्य नपुग्दै दुर्घटनामा पुग्छन्। ट्राफिक महाशाखाका सहायक प्रवक्ता अवदेश विष्ट देशभर हुने सवारी दुर्घटनामध्ये ८० प्रतिशत दुर्घटना तीव्र गतिकै कारण हुने बताउँछन्। यस्तै नेपाल प्रहरीका प्रवक्ता टेकप्रसाद राई पनि ८० प्रतिशतभन्दा बढी दुर्घटना चालकको लापरबाहीकै कारण हुने तर्क गर्छन्। पछिल्लो समय सवारी दुर्घटना निकै बढ्दो छ। यसमा पनि दुईपाङ्ग्रे सवारीसाधन दुर्घटनामा ज्यान गुमाउनेको संख्या उल्लेख्य छ। हुन त सबै दुर्घटना चालकले मादक पदार्थ सेवन गरेरै हुन्छ भन्ने छैन। तर अधिकांश साना सवारी दुर्घटनाको कारण भने तीव्र गति र मादक पदार्थ सेवन नै हो। दुर्घटनाले मृत्यु हुने वा घाइतेको मात्रै हैन। परिवारकै भविष्यसँग प्रत्यक्ष असर गर्छ। गम्भीर दुर्घटनाको असर उसको जीवनभर रहिरहन्छ। दुर्घटनालगत्तै प्रमुख रूपमा उसको आर्थिक हैसियत देखा पर्छ। उसको आर्थिक अवस्थाअनुसार नै उसले पाउने उपचारको निर्धारण हुन्छ। सम्पन्न परिवारको व्यक्ति भए सही उपचार पाउन सक्छन्। तर परिवारको आर्थिक हैसियत ठीक छैन भने उपचार नपाएरै घाइतेको मृत्यु हुने सम्भावना हुन्छ। सवारी दुर्घटनाका कति घाइते त उपचार नपाएरै मर्छन्। रमाइलो गर्ने निहँुमा पिएको मदिराले जीवनभर पश्चाताप गर्नुपर्ने अवस्था आउन सक्छ। मादक पदार्थ सेवन गरेर सवारी चलाउनु कानुनविपरीत पनि छ। यसरी सवारी चलाउने सजायको भागीदार हुनुपर्छ। सवारी चलाउने चालकको लापरबाहीकै कारण अधिकांश दुर्घटना भइरहे पनि हामी अझै सचेत बन्न सकेका छैनौं। दुर्घटनामा आफ्नै दाजुभाइ परिरहेको देख्छौं। घाइते भएका आफन्तले जटिल जिन्दगी बिताइरहेका देख्छौ। तर पनि हामीलाई आफू पनि दुर्घटनामा पर्न सक्छौं भन्ने परिकल्पनासमेत हुन्न। आफूले सवारी दौडाए ठीक अरूले दौडाए बेठिक भन्दै आफैंलाई ढाटिरहेका हुन्छौं। परिवारको मुली दुर्घटनामा पर्दा परिवारका अन्य सदस्यले बिजोग जिन्दगी बाँचिरहेका छन्। औषधि उपचारमा लाखौं रकम खर्च हुँदा परिवारका अन्य सदस्यको टाउकोमा ऋणको बोझ थुप्रिरहेको हुन्छ। घरव्यवहार चलाउनकै लागि जटिल अवस्था भोगिरहेका हुन्छन्,। हामीले दिनदिनै दुर्घटना देख्छांै, सुन्छौं र भोग्छांै र पनि हाम्रो व्यवहार अझै सुध्रन सकेको छैन। सडकमा ओर्लनासाथ भुल्ने गर्छौं सुरक्षित यात्राको लागि ट्राफिक नियम। घरमा हामीलाई कसैले पर्खिरहेका छन् भन्ने पनि बिर्सन्छौ। र त बेतोडले कुदाउने गर्छौं सवारीसाधन। यात्रामा चारपाङ्ग्रे होसे या दुईपाङ्ग्रे सवारीसाधन चलाउने चालक नै मुख्य रूपमा जिम्मेवार हुने गर्छ। चालकले ट्राफिक नियम पालना गर्ने हो भने धेरै दुर्घटनाका घटना कम हुनेगर्छ। मुख्य रूपमा हामी यात्राका लागि सडक ओर्लनासाथ हतार छ भन्ने मानसिकता त्याग्नुपर्छ। टाढा जानु छ भने छिटो यात्रामा निस्कनुपर्छ। सवारीको क्षमताले नधान्ने लोड भर्नु हँुदैन। ट्राफिक प्रहरीका अनुसार ८० प्रतिशत दुर्घटना चालकको लापरबाही १० प्रतिशत दुर्घटना सडक र वातावरणको कारण भने १० प्रतिशत दुर्घटना यान्त्रिक गडबढी तथा प्राविधिक कारणले हुने गर्छ। सडकमा ट्राफिक प्रहरी देखिएन भने ठूला सवारीसाधन मात्रै हैन दुईपाङ्ग्रे सवारी र साइकलयात्रीले समेत लेन अनुशासन पालन गर्दैनने। यू टर्न, पार्किङ, ओभरस्पिड, लाइसेन्स नभई सवारी कुदाउनेलगायतमा लापरबाही गर्छन्। लागू पदार्थ सेवन, मापसेलगायत लेनअनुशासन पालना नै हुन्न। चालकले आफूले चलाउने सवारीसाधन कति क्षमताको छ ? प्राविधिक अवस्था कस्तो छ ? सबै जानकारी हुन्छ। २० जना बोक्ने क्षमता भएको सवारीमा ४० जना राखेर कुदाएपछि दुर्घटना हुन्छ भनेर सचेत हुनैपर्छ। ट्राफिक प्रहरी भएको स्थानमा मात्रै लेन अनुशासन फलो गर्ने प्राक्टिस हाम्रो छ। जुन गलत हो। सडकमा प्रहरी नदेखे जे मन लाग्यो त्यही गर्ने गलत प्रवृत्तिले दुर्घटना बढेको छ। प्रहरी तथ्यांकअनुसार नेपालभर हरेक दिन ४८ देखि ६० वटा दुर्घटना हुने गर्छ। जसमा ७ देखि १५ जना व्यक्तिको हरेक दिन दुर्घटनाकै कारण मृत्यु हुन्छ। यसमा दुईपाङ्ग्रे सवारीको दुर्घटनाको संख्या उच्च छ। तीव्र गतिमा सवारी चलाउने हो कि, लेन अनुशासन, होस् या सवारीको क्षमता हेरेर यात्रु चलाउने देखि लिएर प्राविधिक परीक्षण गर्ने जिम्मा पनि चालककै हो। चालक सचेत भएर सवारी चलाउँदा दुर्घटना घट्न सक्छ। दुर्घटनाका विषयमा स्कुल लेभलको पाठ्यक्रमदेखि नै अध्ययन गर्न जरुरी छ। सडकमा हिँड्दा होस् या वाटो काट्दा नियम फलो गर्न आवश्यक छ। सुरक्षित सडक यात्राको लागि सरकार पनि संवेदनशील भएर लाग्नुपर्ने हुन्छ। सार्वजनिक सवारी सुरक्षित हुनुपर्ने विषयमा नीति नियम बनाउने निकायले पनि तदारुकता देखाउनु पर्छ। हामीले मत दिएर चुनेका मन्त्री, प्रधानमन्त्रीले सार्वजनिक सवारी किन नचढ्ने ? सुरक्षित यात्राको अधिकार सार्वजनिक बहसको विषय बन्न आवश्यक छ। राजनीतिक पार्टीको प्राथमिकतामा पर्नु पयो। संसद्मा छलफल हुन आवश्यक छ। दुर्घटना न्यूनीकरणका प्रभावकारी कदम चाल्नका लागि सरकारले ढिलो गर्नु हुन्न।"
स्वास्थ्यसेवामा अनैतिक अभ्यास,"चिकित्सा सेवा प्रयोगात्मक विज्ञान हो। योग्यता, सीप, ज्ञान र अनुभवको आधारमा बिरामीको उपचार गर्ने अधिकार चिकित्सकलाई हुन्छ। उपचार गर्दा जहिल्यै पनि उपचारका विधि, मूल्य, मान्यता र आचारसंहितालाई आत्मसात् गर्नुपर्छ। चिकित्सकको बिरामीको खुसी वा सन्तुष्टिलाई उच्च प्राथमिकता दिनुपर्छ। व्यावसायिक आचरण नचुकेकै कारण चिकित्सकलाई देवताको नजरमा हेरिन्थ्यो। सेतो कोट लगाएका चिकित्सकको मन पनि सफा र स्वच्छ हुने अपेक्षा राखिन्थ्यो। चिकित्सकलगायतका स्वास्थ्यकर्मीको सेवाभाव पनि निर्मल छ त ? यो प्रश्न सोध्ने हो भने बिरामीले निधार नखुम्च्याई सहजै जवाफ दिन्छन्। केही चिकित्सकको खराब मनोवृत्तिले गर्दा अधिकांश चिकित्सकहरूले शिर झुकाउनुपर्ने अवस्था सिर्जना भएको छ। त्यसैले चिकित्सा सेवाभित्रको मेडिकल अनैतिक अभ्यास (मालप्राक्टिस)को विषयलाई उठाउँदा कतिपयलाई अपच हुन सक्छ। यद्यपि, पेसागत स्वच्छताको लागि यो विषय उठाउने जमर्को गरिएको छ। अहिले चिकित्सा सेवामा अहिले मेडिकल मालप्राक्टिस शब्द निकै चर्चा हुन थालेको छ। अंग्रेजी शब्द मेडिकल मालप्राक्टिस भन्नाले चिकित्सा सेवामा हुने अनैतिक अभ्यास हो। आर्जित ज्ञान, सीप र अनुभवका आधारमा बिरामीको सर्वोत्तम हित चिताउनु पर्छ। तर, यही मूल्य मान्यतालाई चिकित्सकले नजरअन्दाज गरेकै कारण बिरामीहरूको नजर फेरिएको छ। चिकित्सकलाई जुन सम्मानभावका साथ हेरिन्थ्यो। त्यो इतिहास हुन पुग्दै छ। स्वास्थ्य संस्थाहरूले सामाजिक उत्तारदायित्वको सिद्धान्तलाई अनुसरण गर्नु पर्छ। नीति र नियतमा खोट देखिनु हुँदैन। चिकित्सासम्बन्धी मुख्यतः दुईवटा आधारभूत सिद्धान्तको पालना गर्नुपर्छ। पहिलो बिरामीलाई उच्च गुुणस्तरीय सेवा एवं हेरचाह गर्नु (प्रोफेसनल स्टान्डर्ड अफ केयर) पर्छ। दोस्रो बिरामीलाई गरिने उपचार पद्धति तथा रणनीतिबारे समयमै प्रस्ट्याउनु (डक्ट्रिन अफ इन्फर्मड कन्सेन्ट) हो। किनकि, आफ्नो शरीरको मालिक बिरामी स्वयं हो। आफ्नो उपचारको बारेमा निर्णय गर्न पाउने बिरामीको हक हो। त्यसैले उपचारको लागि चिकित्सकले बिरामीको सहमति अनिवार्य रूपमा लिनुपर्छ। चिकित्सकले हरेक बिरामीप्रति सहभाव एवं सम्मानभाव राख्नुपर्छ। कुनै पद, ओहोदा, पेसा, जात वा धर्मका कारणले उपचारमा विभेद गर्नु हुँदैन। धनी होस् वा गरिब सबैलाई हेर्ने नजर समभाव हुनुपर्छ। आर्थिक रूपमा विपन्न व्यक्ति दैलोमा आएको छ भने पनि उपचार गर्नुपर्छ। अहिले स्वास्थ्यसेवा व्यापारीकरण हुन पुगेको छ। जसका कारण विपन्न व्यक्तिहरूलाई सेवा लिन सकस भइरहेको तीतो यथार्थ छ। कतिपयले उपचारकै लागि घरबास बेच्नु परेको अवस्था छ। बिरामीसँग दोहोरो संवाद नगर्ने, कमिसन आउने प्रयोगशालामा पठाउने, अनावश्यक परीक्षण गर्न लगाउने, ज्ञान र सीपबिना उपचार गर्न तम्सनेजस्ता मालप्राक्टिसहरू भइरहेको भुक्तभोगीहरूको दुःखेसो छ। चिकित्सकले विज्ञताका आधारमा सेवा दिनुपर्छ। विज्ञता नहेरी जस्तोसुकै बिरामीको उपचार गर्न खोज्ने प्रवृत्ति पनि मालप्राक्टिसभित्र पर्छ। कुनै अर्थोपेडिक सर्जनले निमोनिया वा पत्थरीको उपचार गर्न खोज्छ भने त्यो मालप्राक्टिस हो। स्वास्थ्यसेवा प्रदान गर्ने जोसुकै व्यक्तिले व्यक्तिगत वा संस्थागत हितलाई प्राथमिकता दिई सेवाग्राहीको अवस्थालाई नजरअन्दाज गर्नु नै मेडिकल मालप्राक्टिस हो। स्वार्थ र क्षणिक प्रलोभनमा परेर उपचारको प्रक्रियागत मापदण्ड नपुर्याउनु पनि मेडिकल मालप्राक्टिस हो। जसबाट बिरामीलाई शारीरिक, मानसिक एवं आर्थिक क्षति व्यहोर्नु परेको हुन्छ। विज्ञताको आधारमा बिनास्वास्र्थ र भेदभाव बिरामीको उपचार गर्नु चिकित्सकको कर्तव्य हो। कर्तव्यच्युत हुनु मालप्राक्टिस हो। केही दशकअघिसम्म विगतमा चिकित्सकहरू न्यून थिए। अहिलेजस्तो अस्वस्थ्य प्रतिस्पर्धा थिएन। धन कमाउने लालसा थिएन। मालप्राक्टिस हुँदैनथ्यो। सरकारी स्वास्थ्यसंस्था पनि सीमित मात्र थिए। चिकित्सकलाई देख्दा नै बिरामीले बाँच्ने आशा पलाउँथ्यो। चिकित्सकले प्रेसक्राइब गरेको औषधि होस् वा शल्यक्रिया पछि रोग निको हुँदा बिरामीको अनुहारमा प्रसन्नता देखिन्थ्यो। चिकित्सकमा देउताको स्वरूप देख्थे। विगतमा छात्रवृत्तिमा अध्ययन गरेका चिकित्सकहरू मात्र थिए। अहिले निजी मेडिकल कलेजको स्थापनासँगै चिकित्सक हुनेको संख्या ह्वात्तै बढेको छ। एमबीबीएस अध्ययन गर्दा मात्रै ५० लाखभन्दा बढी खर्च भइसकेको हुन्छ। मध्यम वर्गको घरपरिवारमा सन्तानलाई चिकित्सा पेसा पढाउन घरखेत बिक्री गर्नुपर्ने बाध्यता छ। लाखौं ऋण गरेर पढेको विद्यार्थी चिकित्सक भएपछि स्वाभाविक रूपमा उठाउन थाल्छ। न्यून तलबले खान लाउन मात्र पुग्ने भएपछि मालप्राक्टिसतर्फ ध्यान दिन थाल्छ। एमबीबीएस चिकित्सकमात्र होइन गाउँगाउँमा रहेका हेल्थ असिस्टेन्टले पनि मालप्राक्टिस गरिरहेको पाइन्छ। ज्ञान र सीपको अभावमा पनि जस्तोसुकै बिरामीको उपचार गर्न खोज्ने प्रवृत्ति देखिन्छ। निको पार्न नसकेपछि अन्यत्र रेफर गर्ने खालको मालप्राक्टिस पनि देखिएको छ। मेडिकल मालप्राक्टिसको आयाम फराकिलो हुँदै गएको छ। विस २०३२ सालमा चिकित्सकहरूको संख्या पुगनपुग तीन सय जति थियो। अहिले १३ हजारभन्दा बढी छन्। चिकित्सकहरूको संख्या बढेसँगै पेसागत विकृतिहरू छताछुल्ल हुन थालेको छ। उपचार गर्दा कमिसन लिने प्रवृत्ति व्याप्त छ। प्रयोगशाला, उपकरण, औषधिलगायतबाट पनि कमिसन लिने गरेको दृष्टान्तहरू सञ्चारमाध्यमबाट प्रकाशन तथा प्रसारण भएको पढ्न र सुन्न पाइन्छ । यो अक्षम्य मालप्राक्टिस हो। शल्यक्रिया गर्ने नपर्ने बिरामीलाई पनि शल्यक्रिया गरेको उदाहरणहरू छन्। अनावश्यक रूपमा एक्सरे वा एमआरआई गर्नुपर्नेलगायतका कार्य पनि मालप्राक्टिसभित्र पर्छन्। स्वास्थ्यसंस्थाले बिरामी ल्याई दिएबापत रिक्सा, एम्बुलेन्सका चालकहरूलाई कमिसन दिएका समाचारहरूसमेत प्रकाशन हुने गरेका छन् । यी सबै चिकित्सकीय अनैतिक कार्य अर्थात् मेडिकल मालप्राक्टिस हुन्। यी सबै मालप्राक्टिसको मार अन्ततः बिरामीलाई नै पर्छ। आर्थिक रूपमा विपन्न परिवारमा जन्मेका मात्र होइन सम्पन्न परिवारमा जन्मेका चिकित्सकहरू मालप्राक्टिस गर्ने प्रवृत्ति रहेको छ। तर, नैतिकता र संस्कारमा हुर्केको चिकित्सकले भने मालप्राक्टिस गर्न हिचकिचाउँछ। चिकित्सकलाई मेडिकल मालप्राक्टिस गर्न प्रेरित गर्ने कार्य परिवार, साथीभाइ, समाजबाट समेत हुने गरेको छ। कमाइ कति छ ? डाक्टर भएर पनि यति थोरै कमाइ ? जस्ता प्रश्नहरूले घेर्न थाल्दा चिकित्सकले विवेक गुमाउँछ। नैतिकतासँग हार्छ। फुर्तिफार्ती गर्नका लागि मेडिकल मालप्राक्टिस गर्न थाल्छ। उपचार प्रक्रियाका आफ्ना बेफाइदाहरू छन् । प्रेसक्राइब गरिएका औषधिले साइड इफेक्ट पनि देखिन सक्छन्। त्यस्तै शल्यक्रियाका जटिलताहरू प्नि छन्। यी सबै पक्ष बिरामीलाई नबुझाई वा काउन्सिलिङ नगर्नु पनि मालप्राक्टिस हो। जसका कारण पनि स्वास्थ्यसंस्था तोडफोड हुने गरेका छन्। मेडिकल मालप्राक्टिस नेपालजस्ता विकासोन्मुख मुलुकमा अधिक हुने गरेको छ। सरकारीभन्दा निजी क्षेत्रका स्वास्थ्यसंस्थामा मेडिकल मालप्राक्टिस अधिक हुने गर्छ। सरकारी चिकित्सकले आफू कार्यरत स्वास्थ्यसंस्थाको बाहिर प्रयोगशाला वा औषधि पसलमा पठाएर मालप्राक्टिस गर्न सक्छ। बिरामीको चाप बढेको अवस्थामा निजी क्लिनिकमा आउनुस् भन्दै मालप्राक्टिस गर्ने सम्भावना हुन्छ। नेपालमै पनि सेवामा झन्डै ७० प्रतिशत योगदान निजी क्षेत्रले गरेको छ। यो सकारात्मक पक्ष हो। तर मेडिकल मालप्र्राक्टिस निजीमा भइरहेको बिरामीको गुनासो छ। निजी अस्पतालले स्वास्थ्यसेवालाई व्यवसायका रूपमा मात्र हेरेर फाइदा उठाउने दृष्टिकोण राख्नु हुँदैन। स्वास्थ्यसंस्थाहरूले पनि सामाजिक उत्तरदायित्वको सिद्धान्तलाई अनुसरण गर्नुपर्छ। नीति र नियतमा खोट देखिनु हुँदैन। नागरिक स्वस्थ र सक्रिय भए मात्र मुलुकले विकासमा फड्को मार्ने हो। सरकारले स्वास्थ्यसंस्थाहरूलाई आवश्यक निर्देशन दिनु जरुरी छ। मेडिकल मालप्राक्टिस रोक्ने दायित्व राज्यको हो। स्वास्थ्यसम्बन्धी पूर्वाधारको विकासबिना जनस्वास्थ्यको रक्षा हुन सक्दैन। गाउँगाउँमा सरकारी स्वास्थ्यसंस्थाको पूर्वाधार, दक्ष जनशक्ति र उपकरणको व्यवस्था नहुँदासम्म मेडिकल मालप्राक्टिस कायमै हुने सम्भावना हुन्छ। गाउँदेखि सहरसम्म देखा परेको मालप्राक्टिस रोक्ने सेवाग्राही स्वयं सचेत हुनुपर्छ। मालप्राक्टिस गर्ने चिकित्सकलाई कारबाहीको दायरामा ल्याउनुपर्छ। स्वास्थ्य मन्त्रालय, मेडिकल काउन्सिललगायत सरोकारवाला निकायले अनुगमन गर्ने, कारबाही गर्नुपर्छ। विकसित मुलुकमा स्वास्थ्य बिमा प्रभावकारी छ। तर, नेपालमा स्वास्थ्य बिमा प्रभावकारी हुन सकेको छैन। त्यसकारण पनि नेपालजस्ता विकासोन्मुख मुलुकमा मेडिकल मालप्राक्टिसको गुनासो रहने गरेको छ। त्यसैले उत्पादक, सेवाप्रदायक, नियामक र उपभोक्ताले आफ्नो कर्तव्य, दायित्व र स्वअनुशासन र आचारसंहिताका साथै नैतिकतालाई बिर्सनु हुँदैन। प्राडा गुरुङ वरिष्ठ हाड तथा नसा रोग विशेषज्ञ हुन् ।"
खुसीभित्रका खुसी !,"धर्तीमा रहेका चेतनशील हुन् वा अचेतनशील सबै जीवको बाँच्ने अधिकार हुन्छ। सबै जीवहरूमा खुसीमा जिउने चाहना हुनु अस्वाभाविक पनि होइन। सुख र दुःखसँग जोडिने खुसीले चेतनशील जीवमा महत्त्वपूर्ण स्थान बनाएको हुन्छ। चेतनशील जीवहरूमा सर्वोत्कृष्ट मानिस सधैं खुसी र सुखमा रमाउन चाहन्छ। कहीं गुमाउँदा प्राप्त गरेको खुसी पाउँदाको भन्दा बढी हुन पनि सक्छ। मानवको लक्ष्य खुसी प्राप्ति नै हो। जीवनका लक्ष्यहरू मनको खुसीसँग जोडिएको हुन्छ। भविष्यका रहरहरूलाई खुसीरूपी आशाका किरणहरूले उज्यालो बनाउँछ। खुसीको भावले मानव मन र मस्तिष्कलाई स्वस्थ बनाउँछ। मानिस खुसी हुनु भनेको स्वस्थ हुनु पनि हो। तर खुसी चाहिँ के हो त ? झट्ट हेर्दा खुसी र सुख उस्तै बुझिए पनि यसको गहिराइ भने फरक छ। हाम्रा ज्ञानेन्द्रियले दिने रमाइलो खुसी हो भने इच्छापूर्तिले दिने सन्तुष्टिसहितको रमाइलो सुख हो। मान्छेले खुसी आफैंले बनाउन सक्छन्। विकल्प छैन भन्ने बुझेपछि जे छ, त्यसैमा सन्तुष्ट हुन सक्दा खुसी प्राप्त गर्छ। सद्गुरु जग्गी बसुदेव भन्नुहुन्छ खुसी मान्छे आफैंमा निहित छ। जब मान्छेले आफ्नो दुःखलाई सामान्य रूपमा लिन सक्छ र यसका लागि अरूलाई दोष दिँदैन, ऊ सधैं खुसी रहन सक्छ। हिन्दू ग्रन्थहरूमा लोभें मोहं क्रोधं कामें मद र मात्सर्य (ईष्र्या) यी ६ वटा तत्त्वहरूलाई दिमागका दुश्मनहरू भनिएको छ। यी दुश्मनहरूलाई परास्त गर्नेले नै वास्तविक सुख र खुसी प्राप्त गर्छ। खुसी हेरेर देख्न सकिने भौतिक वस्तु होइन। इच्छापूर्तिले मात्र खुसीलाई मापन गर्न सक्दैन। मानिसका इच्छाहरू एकपछि अर्को थपिँदै जान्छन्। थपिँदै जाने इच्छाहरूले सन्तुष्टिका रेखाहरूलाई प्रभाव पार्छ। सन्तुष्टिले खुसीको मापन गर्छ। खुसी अनुभूति हो र महसुसमा हुन्छ। कहीं स्वार्थसँग जोडिन्छ त कहीं त्यागसँग। आनन्दका अनुभूतिले मात्र होइन कहिलेकाहीं शारीरिक पीडाले समेत सन्तोष दिलाउँछ। खुसीको मुख्य अर्थ गहिरो सन्तुष्टि नै हो। जीवनको ध्येय तथा लक्ष्य भनेको सन्तुष्ट रहनु हो। खुसी धेरै हदसम्म मानिसको छनोटको विषय हुनसक्छ तर अधिकार वा हकको रूपमा भने लिन सकिँदैन। राम्रो सम्बन्ध र सम्बन्धको गुणस्तर खुसीको अर्को प्रमुख मापक हो। यदि जीवनमा कोही हुँदाहुँदै या कसैको साथ रहँदारहँदै पनि एक्लो महसुस हुन्छ भने सम्झनुपर्छ कि सबै भएर पनि केही छैन। पारिवारिक होस् या सामाजिक परस्परको सुमधुर सम्बन्धले दिने खुसी भौतिक सुख सुविधाले दिन सक्दैन। कति खुसीहरू परिस्थितिजन्य वातावरणले आफैं तय पनि गर्छ। जीवनमा आउने भावनात्मक चोटहरूले मानिसलाई सबैभन्दा दुःखी बनाउँछ। अरूको हातमा आफ्नो खुसी सुम्पिनेहरू प्रायः दुःखी नै हुन्छन्। असन्तुष्टिले निराशा पैदा गर्छ। बाहिरी ओठमा देखिएका सबै मुस्कान खुसीका संकेत होइनन्। भित्रभित्रै निराशाले डुबाउँदै लगिरहेको हुन्छ। आशा खुसीको उज्यालो चहक हो भने निराशा खुसीमा लागेको ग्रहण। निराशाको ग्रहणलाई छिचोल्दै छाएका किरणले खुसीका संकेत निर्माण गर्छ। आशा र निराशाको पौंठाजोरीमा प्राप्त नतिजाले मानव जीवनको खुसी निर्धारण गर्छ। कसरी खुसी हुने त्यो नीतिसँगै गाँसिएको नियतको जगमा खुसीका सपना अल्झिएका हुन्छन्। सोच र कर्मले कोरिएका आशाका रेखाले खुसीको यात्रा तय गर्छ। हार र जितले अर्थ राख्दैन। न आँसु र पीडाले नै स्थान पाउँछ। स्वभावैले मानिसका सोच र आवश्यकताहरू फरकफरक हुन्छन्। सोच र आवश्यकतासँग खुसी गाँसिदा आफ्नो खुसी अरूको हातमा निहित हुन पुग्छ। मानिसले अनुभूति गर्ने अर्थात् प्राप्त गर्ने खुसीलाई एउटै परिभाषा र अर्थमा समेट्न खोजे अन्याय हुन्छ। खुसीका स्वरूपहरू फरकफरक हुन्छन्। आकाशमा मडारिरहेका बादलका थुम्काहरूको आकृति बादलमा ठोक्किने हावाका झोंकाहरूले निश्चित गर्छ। मानिसका जीवनमा विभिन्न रूपमा खुसीका किरणहरू बगिरहेका हुन्छन्। कहीं त्याग र समर्पणमा छ भने कहीं स्वार्थ ईष्र्या र जलनमा। सन्तुष्टिको अभावमा खुसी प्राप्त हुँदैन। यसले मानिसलाई दुःखी बनाउँछ। जीवनका आरोह अवरोहहरूमा हार र जित भइरहन्छन्। तर खुसीमा हार र जितले अर्थ राख्दैन। हारेर पनि जितिने खेल हो खुसी। सयौं जितहरूमा प्राप्त नभएको खुसी एउटै हारमा पनि प्राप्त हुन सक्छ। हारमा प्राप्त हुने खुसीले अहंकारलाई परास्त गर्दै तिक्ततालाई मिठास बनाउँछ। जीवनका सबै सम्बन्धहरू जित्नकै लागि मात्र गाँसिदैनन्। हारमा प्राप्त खुसी स्वार्थरहित हुन्छ। खुसी लिनु र दिनुको तादम्यताले जीवनको रहस्यलाई सुल्झाउँछ। अर्थात् खुसी लिन चाहनेले खुसी दिन पनि जान्नुपर्छ। मानिसले जीवन जिउन नजानेरै खुसीको खोजीमा भौंतारिरहेका पनि हुन्छन्। खुसीले जीवनलाई सुखी र सुन्दर बनाउँछ। जीवनलाई सुखी र सुन्दर बनाउन मन सुन्दर हुन आवश्यक छ। सुन्दर मनहरूमा खुसी जीवन्त रहन्छ। जसरी धनले धनलाई तान्छ त्यसरी नै खुसीले खुसीलाई। एउटा खुसी हृदयले अनुहारमा उज्यालो चहक ल्याउँछ र त्यो उज्यालो अनुहारको हेराइले मनलाई खुसी पार्छ। गणितीय अंकमा शून्यको स्वरूप फरक हुन्छ। कुनै अंकको अगाडि बसे सानो र पछाडि बसे ठूलो। शून्य अंकको स्थानले उसको महŒव र पहिचान बोकेको हुन्छ। त्यसरी नै खुसीले आफ्नो रूप परिवर्तन गरिरहन्छ। दुःख, पीडा, आँसु पनि खुसीकै रूप हुन्। फरक छ त स्थान र पहिचान। पाउनु र गुमाउनुले अर्थ राख्दैन। कहीं आँसुमा रमाउँछ त कहीं मुस्कानमा। कहाँ छैन यो खुसी ! कहीं उचाइमा त कहीं गहिराइमा। कहीं मिलनमा त कहीं बिछोडमा। आकारविहीन यो खुसी कहीं तिरस्कारमा छ त कहीं स्विकारमा।"
त्रिशंकु संसद्,"संघीय प्रतिनिधिसभा र प्रदेशसभाका लागि भएको आमनिर्वाचन सम्पन्न भएको छ। निर्वाचनको परिणामपश्चात धेरै प्रकारका चर्चा र विश्लेषण हुन थालेका छन्। पुरानै दल र नेताहरूलाई मतदान गर्दै फरक प्रकृतिको नतिजाको अपेक्षा गर्ने सचेत मतदाता देखिएका छन्। निर्वाचन परिणाम अपेक्षित नै रहेको विश्लेषण गर्न सकिन्छ। दलीय राजनीतिक प्रणालीमा दलहरूकै बीचमा प्रतिस्पर्धा हुन्छ। देश भइरहेको दलीय संगठन र सञ्जालका कारण दलहरूलाई जनतासमक्ष प्रस्तुत हुन सहज हुन्छ। राजनीतिक आस्थाका आधारमा प्रतिबद्ध मतदाताको संख्यासमेत बहुदलीय लोकतान्त्रिक व्यवस्थामा प्रशस्त हुने गर्छ। व्यक्तिगत र समूहगत स्वार्थका कारण प्रभावशाली दलका अनुयायीहरू हुने गर्छन। प्रत्येक निर्वाचनमा यी समूहहरू चलायमान हुने गर्छन्। यस्ता स्वार्थलोलुप झुन्डहरूले सरकारलाई प्रभावमा राख्छन्। आफ्नो स्वार्थ अनुकूूलका नीति तथा कार्यक्रम तय गर्न कामयावी हुन्छन्। यी मतदाताका कारण सर्वसाधारण जनतामा राम्रो प्रभाव पर्न नसकेका दलहरूको उल्लेख्य संख्या भने मत प्राप्त गर्न सफल छन्। संवैधानिक व्यवस्थाका कारणसमेत कस्ता प्रकारका प्रतिनिधि संसद्मा पुग्ने हुन् ? सो बारेमा स्पष्ट हुन सकिन्छ। बहुदलीय संसदीय राजनीति सञ्चालन भइआएको नेपालमा प्रायः यही अवस्थाबाट राजनीति अघि बढिराखेको छ। हालको संसदीय निर्वाचनले पुरानै दल र नेताहरूको राजनीतिमा वर्चस्व कायम गरिदिएको छ। यस अवस्थामा निर्वाचनको परिणाम अपेक्षित नै मान्नुपर्छ। तर २०७४ सालको निर्वाचनसँग तुलना गर्दा केही विशिष्टताहरू यस वर्षको निर्वाचन परिणामले देखाएको छ। दलीय उपस्थिति हेर्दा संघीय संसद् अत्यन्त कमजोर बन्ने देखिन्छ। एजेन्डा र घोषणापत्रभन्दा सरकार गठन गर्ने र विघटन गर्ने आधार प्रायः गणितीय हिसाब मात्र बनेको छ। पुराना राजनीतिक दलहरू अस्तित्वमा रहे पनि जनताको आकर्षण परिवर्तनको पक्षमा देखियो। संसद्मा कुनै पनि दलको सबल उपस्थिति देखिएन। सरकार गठनका लागि अत्यन्त थोरै संख्यामा संसद्मा रहेका दलहरू र स्वतन्त्र उम्मेदवारहरूको सौदाबाजी गर्ने क्षमता अत्यन्त बढी देखिएको छ। संख्यात्मक हिसाबले पहिलो र दोस्रो देखिएका राजनीतिक दलहरू नेपाली कांग्रेस र एमाले अन्य सांसदहरू सामुन्ने सरकार गठनका लागि अनुनय विनयमात्र होइन, ठूलो मात्रामा शक्ति प्रदान गरेर रोइलो गर्नुपर्ने अवस्था छ। ठूला दुई दलबीच सामान्य मतको अन्तर छ। तेस्रो भएको माओवादी केन्द्र अत्यन्त थोरै स्थानमा विजयी भएर संसद्मा झिनो उपस्थिति दिन पुगेको छ। कांग्रेसका कार्यकर्ताहरूको आंशिक संख्यामा माओवादी केन्द्र र प्रायः धेरै मतदाताले माधवको दललाई मतदान गरेर राष्ट्रिय दल बन्न नसके पनि राजनीति बचाइदिएका छन्। यो अवस्थाको आत्ममूल्यांकन दुवैले गर्नुपर्छ। इमान्दारिताका साथ आफ्नो हैसियतको आकलन गर्दा नेकासँगको गठबन्धन नेपालका लागि अत्यन्त ज्यादा र माओवादी केन्द्रका लागि आंशिक फलिफाप बनेको छ। गठबन्धन गर्दाको अवस्थामा अब बन्ने सरकारको नेतृत्व गठबन्धनबाटै हुने गठबन्धनकै सरकार बन्ने समझदारी बनेकै थियो। नेपालको राजनीतिले मूल्य मान्यतालाई विस्मरण गर्दै आएको अवस्था छ। अहिले नेपालको लोकतन्त्र राजनीतिप्रति चासो राख्नेबीच चिन्ताको विषय बनेको छ। लोकतन्त्रको हदैसम्म बदनाम गराउन राजनीतिक दलबीच तीव्र प्रतिस्पर्धा चलेको छ। दलप्रति अनास्था फैलाउने कार्यमा दलकै नेताहरू अभ्यस्त छन्। समूहगत स्वार्थलाई मात्र प्राथमिकतामा राखिएको छ। बीपी कोइरालाले भनेका थिए, कम्युनिस्ट र लोकतन्त्र नदीका दुई किनारा हुन् जसको कहिले पनि मिलन सम्भव हुँदैन। दुवैको गन्तव्य बिल्कुल पृथक् छ। यिनै दलबीच २०४६ सालबाट सामूहिक उद्देश्य प्राप्तिमा सहकार्यको प्रारम्भ भयो। राजनीतिक दलहरूको सिद्धान्तबाट विचलित हुने प्रारम्भबिन्दु यही बन्न पुग्यो। पटकपटक सत्तामा पुगेका संसद्वादी कम्युनिस्ट र लोकतन्त्रवादीहरूले राष्ट्रिय स्रोतसाधनको दोहन व्यक्तिगत र समूहगत हितमा गर्दै गए। पञ्चायतको विकल्पमा आएको लोकतान्त्रिक व्यवस्थाको अल्पअवधिमा बदनाम हुन पुग्यो। नेताहरूको मनोबल कमजोर हुँदै गयो, राजनीतिमा विदेशी हस्तक्षेप अत्यन्त बढी हुँदै गयो। १० वर्षे द्वन्द्वको आमन्त्रण गरी आफ्ना हजारांै कार्यकर्ताको जीवनलीला समाप्त पारियो। सम्पत्ति लुट्ने, बस्तीबाट खेद्ने, आतंकित गरेर यसैको आधारमा जनताको अभिमत पक्षमा पार्न सकिन्छ भन्ने दिवास्वप्न पालेको राजनीतिक शक्तिसँग गठबन्धन गरेर नेकाले आफ्नो राजनीतिक सिद्धान्त र आदर्शको विसर्जन गरेको छ। कम्युनिस्टहरू लोकतान्त्रिक शक्तिलाई कमजोर बनाउँदै छन्। ३० वर्षसम्म निरंकुश पञ्चायती व्यवस्थाका पृष्ठपोषकसँग अर्को साम्यवादी आवरणमा राजनीति गरेको दलले गठबन्धन गरेको छ। एमालेका कार्यकर्तालाई हलोको प्रचारमा लगाउँदा गौरव मान्ने नेतृत्व छ। लोकतन्त्रप्रति समर्पित कार्यकर्ताहरूलाई हतौडामा मत नदिँदा कारबाहीको भागीदार बनाउने लोकतान्त्रिक दल कांग्रेस बनेको छ। चुनावी तालमेलबाट प्रारम्भ भएको यो खेल गठबन्धनमा अवतरण गरिराखेको छ। कम्युनिस्टहरूलाई लोकतन्त्रवादी मान्नुपर्ने र लोकतन्त्रवादीको साम्यवादी आवरणमा पहिचान पाइने स्थिति छ। सबै प्रकारका हतकण्डाको प्रयोग गरेर सत्तामा पुग्ने तत्पश्चात दलगत र समूहगत स्वार्थमा लिप्त हुने संस्कार नेपालको राजनीतिले अंगीकार गरिआएको छ। जनताले सन्तति बलिवेदीमा चढाएर प्राप्त गरेको लोकतन्त्रको उपहास नेताहरूबाट भएको छ। यति ठूलो उपलब्धिको व्यवस्थापन गर्न वर्तमान समयका राजनीतिक पात्रहरू असफल बनेका छन्। राजनीतिज्ञहरूले आफ्नो धरातल र यथार्थताको विस्मरण गरेपश्चात देशमा अधोगतिको प्रारम्भ हुन्छ। छिमेकी भारत ७ प्रतिशत आर्थिक वृद्धिदर कायम गर्दै सन् २०५० सम्म विश्वकै दोस्रो ठूलो अर्थतन्त्र बन्ने दिशामा अग्रसर छ। स्वतन्त्र भएकै दिनबाट दीर्घकालीन सोचका साथ नेतृत्वले राष्ट्रिय स्वाभिमान र समृद्धिलाई एकमात्र गन्तव्य बनायो। यसैको प्रतिफल प्राप्त गरिराखेको छ। चीन सबैभन्दा राम्रो अर्थतन्त्र भएको देश बन्ने प्रायः निश्चित छ। हामीले कुनै कालखण्डमा खाद्यान्न सहयोग गरेको देश दक्षिण कोरियाको प्रतिव्यक्ति आय चार हजार डलरको हाराहारी छ। नेपाल १२ सय डलरमा सीमित छ। यी सबै हाम्रा नेतृत्व वर्गका लागि कुनै अर्थ लाग्ने सन्दर्भ भएनन्। अस्वस्थ राजनीतिमा अभ्यस्त छन्। यसबाट लोकतान्त्रिक शासन पद्धतिप्रति यसका पात्रका कारण वितृष्णा फैलिने अवस्था देखिँदैछ। नेपालको राजनीतिक नेतृत्वमा सैद्धान्तिक निष्ठा, दीर्घकालीन सोच र गतिशीलताको खडेरी परेकाले यो अवस्था सिर्जना भएको हो। लोकतान्त्रिक संविधान र त्यसप्रतिको निष्ठा व्यवहारमा प्रस्फुटन हुँदामात्र देशमा लोकतन्त्रको अपेक्षित विकास हुन सक्छ। राजनीतिक स्थिरता यसका लागि अनिवार्य सर्त हो। फ्रान्समा असल संविधान दिन देगाल सफल भएकै कारण त्यहाँ राजनीतिक स्थिरता सम्भव भएको छ। नेपालमा वर्तमान संविधानले लोकतान्त्रिक विशेषतालाई पर्याप्त रूपमा समेटेकोमा सन्देह रहँदैन। तर, ठूला कमी, कमजोरी स्पष्ट देखिएका छन्। पहिलो हो मिश्रित निर्वाचन प्रणालीको अवलम्बन गरिरहँदा त्यसमा असल मनसायले राखिएको समानुपातिक निर्वाचन प्रणालीको व्यापक दुरुपयोग भएको छ। निर्वाचनको सामना गर्न नसक्ने आफन्त र स्रोतसाधन सम्पन्नहरूलाई अवसर दिने माध्यममात्र बन्दै आएको छ। यसले गर्दा यो प्रावधानको उपादेयतामा सन्देह हुन थालेको छ। संविधानले यसको दुरुपयोग हुन नसक्ने गरी स्पष्ट आधार प्रदान गर्न सकेको भए यस प्रकारको विसंगतिको पराकाष्ठा हुने थिएन। यसले प्रायः सबैतिर राजनीतिक अस्थिरताको अवस्था सिर्जना गरेको छ। मिश्रित निर्वाचन प्रणालीबाट बन्ने सरकार भनेको मिलिजुली हो। यस्तो सरकार संस्कारयुक्त र राष्ट्रिय स्वार्थको सन्दर्भमा मतैक्यता जाहेर गर्न सक्ने र सबै दललाई एकै स्थानमा उभ्याउन सफल हुनुपर्छ। त्यो अवस्था पनि नेपालमा रहेन। निर्वाचनको दुरुपयोग अत्यन्त ज्यादा हुँदै आएको छ। पहिलो हुने विजयी बन्ने आधारमा टिकट दिने परिपाटीले राजनीतिक आस्था, दल र लोकतन्त्रप्रति गरेको योगदानलाई विस्मरण गरेको छ। सिद्धान्तनिष्ठ नेता, कार्यकर्ताहरूलाई नवागन्तुकहरूले विस्थापित गर्नेक्रम बढिराखेको छ। खर्चिलो निर्वाचनका कारण पाएको टिकट फिर्ता गर्ने इमानदार कार्यकर्ता देखिँदै छन्। नवधनाढ्यबाट दल नियन्त्रित हुने अवस्था छ। ठूला नेता र पुँजीपतिलाई राजनीतिमा अवसर दिने प्रयोजनमा यस प्रावधानको हदैसम्मको दुरुपयोग भएको छ। वर्गीय दृष्टिले हेर्दा महिला, आदिवासी, विपन्न समूहका खस, अपांग, मधेसी दलित सबै वर्गहरूबाट त्यस समूह्ले अवसर पाएका छन्। यसको आधार वर्गीय हुँदा पुँजीपति वर्गको बोलवाला राजनीतिमा कम हुँदै जाने सन्त्रास सबैमा देखियो। प्रारम्भमा शासक वर्गमा वर्गीकृत खस र आर्यलाई समावेश गरिएन तर तुरुन्त यसको व्यवस्था गरियो। यो समूहका लागि ३१२ सबैभन्दा बढी आरक्षित गरियो। समानुपातिक प्रणाली भनेकै पुँजीपतिहरूका लागि अधिपत्य कायम गराउने अवसरका रूपमा परिणत हुन पुग्यो। गरिब र कमजोर वर्गको उत्थानका लागि व्यवस्थित हुनुपर्ने यस प्रणालीले साम्यवादी सिद्धान्तलाई प्रश्रय दिनेमा सन्देह रहँदैन। तर, नेपालका साम्यवादी नै यस प्रकारको विकृति आमन्त्रण गर्न अग्रसर भए। यस अवस्थामा सिद्धान्तलाई सबै राजनीतिक दलहरूले तिलाञ्जली दिएका छन्। सिद्धान्तविहीन राजनीतिले लोकतन्त्रको भविष्य निर्धारण गर्न सक्दैन। लोकतन्त्रको भद्दामजाक उडाइएको छ। अवसरवादी नग्न व्यवसाय राजनीति बनेको छ। देश र देशवासीका लागि केही गर्न नसक्ने तर सरकारमा बसिरहनु पर्ने मानसिकताका नेताहरू ठूला दल तीनवटै देखिएका छन्। उनीहरूलाई सरकारबाट बिमुख नगराई देश आर्थिक समृद्धि र राजनीतिक स्थिरताको मार्गतर्फ अग्रसर हुन सक्दैन। हालसम्म परीक्षण नभएका युवालाई एकपटक सरकारको नेतृत्वमा पुयाउनुपर्ने अवस्था छ। देशमा सचेत नागरिकहरूको जनमत यसै दिशामा छ। तसर्थ राजनीतिक स्थिरता, लोकतन्त्रको संरक्षण र देशलाई समृद्धिको दिशातर्फ अभिमुख गराउन यी पुराना नेताहरूले विवेकपूर्ण निर्णय लिनु नै बुद्धिमानी हुनेछ। हालसम्म परीक्षण नभएका युवालाई एकपटक सरकारको नेतृत्वमा पुयाउनुपर्ने अवस्था छ। देशमा सचेत नागरिकहरूको जनमत यसै दिशामा छ।"
नवौँ राष्ट्रिय खेलकुदमा पदक जित्ने १६ झापाली खेलाडीलाई सम्मान,"झापा : नवौँ राष्ट्रिय खेलकुद प्रतियोगितामा पदक जित्ने झापाका खेलाडीहरूलाई नगदसहित सम्मान गरिएको छ। भद्रपुरस्थित झापा जिल्ला खेलकुद विकास समितिले बिहीबार मेची रङ्गशालामा आयोजना गरेको एक कार्यक्रमकाबीच पदक जित्ने १६ जना खेलाडीलाई नगदसहित सम्मान गरेको हो। नवौँ राष्ट्रिय खेलकुद प्रतियोगितामा झापाले २ स्वर्ण, ९ रजत र ६ कांस्य पदक जितेको थियो। नगदसहित सम्मानित हुनेहरूमा स्वर्ण पदक जित्ने बक्सिङकी स्वर्णधारी त्रिसा जवेगू र आइटिएफ तक्वान्दोका रोशन मगर छन्। त्यस्तै, रजत पदक जित्नेहरू बक्सिङका सुस्मिता राई र अविनय राई, आर्चरीका योगिता काम्बाङ र स्मृति उप्रेती, बुद्धिचालकी कृति सरा अधिकारी, पौडीका प्रारम्भ भण्डारी, सेपाताक्रोका सुशील विश्वकर्मा छन्। त्यसैगरी कांस्य पदक जित्नेहरू बुद्धिचालकी खुश्बु थापा र राजन सुवेदी, जुडोका निश्चल राई, मङ्गलु मेचे र प्रेम गुरुङ, कुस्तीका विशाल बुढाथोकी र रेणुका राजवंशी छन्। सोही कार्यक्रममा खेलकुद विकास समिति झापाका पूर्व अध्यक्ष शङ्कर थापाले व्यक्तिगत रुपमा पदकधारी खेलाडीलाई प्रोत्साहन स्वरूप नगद रकम प्रदान गरेका थिए। समितिका अध्यक्ष प्रशान्त भण्डारीको अध्यक्षतामा तथा प्रदेश खेलकुद विकास बोर्ड १ नम्बर प्रदेशका सदस्य सचिव हंसराज वाग्लेको प्रमुख आतिथ्यमा भएको कार्यक्रममा नेपाल उद्योग वाणिज्य महासंघ १ नम्बर प्रदेशका अध्यक्ष टिकाराज ढकाल, भद्रपुर झापा गोल्ड कपका अध्यक्ष दीपेश ढकाल लगायतले खेलाडीलाई सम्मान पत्र प्रदान गरेका थिए। सोही कार्यक्रमको अवसरमा समितिका पूर्व अध्यक्ष शङ्कर थापा, बक्सिङ प्रशिक्षक डम्बर लिम्बू, आइटिएफ तेक्वान्दो प्रशिक्षक नवीन तामाङ, पूर्व कार्यालय प्रमुख टहलदास मैनाली र पूर्व लेखापाल देवी कार्की न्यौपानेलाई पनि सम्मान गरिएको थियो।"
पोखरालाई हराउँदै जनकपुर प्ले अफमा,काठमाडौं : नेपाल टी २० लिगमा बिहीबार जनकपुर रोयल्सले पोखरा एभेन्जर्सलाई ६ विकेटले पराजित गर्दै प्ले अफमा पुगेको छ। त्रिवि क्रिकेट मैदानमा टस हारेर ब्याटिङ थालेको पोखराले १२ ओभरमा सबै विकेट गुमाएर ६८ रनको योगफल तयार पारेको थियो। जवाफी ब्याटिङमा उत्रिएको जनकपुरले ९ ओभरमा चार विकेटको क्षतिमा लक्ष्य पूरा गर्यो। जनकपुरका लागि शारफुद्दिन असरफले २७ बलमा ३७ रनको इनिङ खेले। त्यसअघि कप्तान ट्रेभोन ग्रिफिथ १७ रन जोडेर पेभेलियन फर्केका थिए। पोखरका लागि कुशल मल्ले तीन तथा अतिशा फर्नान्डोले एक विकेट लिए। पहिलो इनिङमा पोखराका लागि सिद्धान्त लोहनीले १७ तथा आसिफ शेख र कुशल मल्लले १६१६ रन जोडेका थिए। त्यसबाहेक अन्य ब्याटरको प्रदर्शन उल्लेख्य रहेन। जनकपुरका लागि सोमपाल कामीले सर्वाधिक तीन तथा असरफ र ललित राजवंशीले दुईदुई विकेट लिए। जितसँगै जनकपुर एक खेल अगावै प्ले अफमा पुगेको छ। लुम्बिनी अल स्टार्स यसअघि नै पहिलो क्वालिफायर खेल्ने निश्चित भइसकेको छ। ९ खेलबाट ६ अंक जोगेको पोखराको सम्भावना न्युन बनेको छ।
आहा ! रारा पोखरा गोल्डकप : भुटनिज युथ स्पोर्टस अमेरिका फाइनलमा,पोखरा : चर्च ब्वाई युनाइटेड फुटबल क्लबलाई १० गोल अन्तरले हराउँदै भुटनिज युथ स्पोर्टस क्लब मिनेसोटा अमेरिका पोखरामा जारी २२ औं संस्करणमा आहा ! रारा पोखरा गोल्डकपमा फाइनलमा प्रवेश गरेको छ। जितसँगै भुटनिज युथ स्पोर्टस क्लब मिनेसोटा अमेरिकाले शनिबार हुने फाइनलमा संकटा क्लबसँगको भेट पक्का गरेको हो। भुटनिज युथ स्पोर्टस क्लब मिनेसोटा अमेरिकाका रोजिन प्रजापतिले पहिलो हाफको अतिरिक्त समयमा (४५ प्लस ३मा ) निर्णायक गोल गरे। प्रविन बस्नेतको फ्लिक पासलाई सदुपयोग गर्दै प्रजापतिले बललाई जाली चुमाएका थिए। यसअघि खेलको १४ औं मिनेटमा भुटनिजका पालाफक्सको हेडबललाई चर्च ब्वाईजका गोलरक्षकले उत्कृष्ट बचाउ गरे। खेलको २५ औं मिनेटमा चर्च ब्वाइजका आशिष चौधरीको प्रहार भुटनिज युथका हेक्टर ओर्टेगाको खुट्टामा लागेर फर्केको थियो। खेलको ८४ औं मिनेनमा आशिष चौधरीले दोहोरो पहेला कार्ड खाँदै मैदान छाडेपछि चर्च ब्वाईज दश खेलाडीमा सीमित भएको थियो। यो संगै चर्च ब्वाईज थप दबाबमा परेको थियो। यस लगतै भुटनिज युथ स्पोर्टस क्लब मिनेसोटा अमेरिकाले पाएको एक पछि अर्को अवसरलाई सदुपयोग गर्न सकेन। खेलको अतिरिक्त समयमा (९० प्लस ८) मा मिनेसोटा अमेरिकाका थोमसको प्रहार चर्च ब्वाइजका गोलरक्षक अनन्त तामाङले उत्कृष्ट बचाउँ गरेका थिए। यसैगरि अतिरिक्त समयमै रोजिन प्रजापतिले गरेको प्रहार पनि बचाएका थिए। सहारा क्लबको आयोजनामा भएको गोल्डकपको उपाधिका लागि शनिबार पोखरा रंगशालामा संकटा क्लब र भुटनिज युथ स्पोर्टस क्लब बीच प्रतिस्पर्धा हुने छ। गोल्डकपको विजेताले १२ लाख रुपैयाँ र उपविजेताले ६ लाख रुपैयाँ प्राप्त गर्ने छ। गोल्डकप हिमश्री फुड्स प्रालिको उत्पादन आहा ! रारा चाउचाउको मुख्य प्रायोजनमा भएको हो।
संकटा उपाधि नजिक,पोखरा : सशस्त्र प्रहरीको एपीएफ क्लबलाई फराकिलो गोल अन्तरले पन्छाउँदै संकटा क्लब २२औं संस्करणको आहारारा पोखरा गोल्डकपको उपाधि नजिक पुगेको छ। विभागीय टोली एपीएफलाई ४१ गोलले हराउँदै संकटा फाइनल पुगेको हो। यसअघि अर्को विभागीय टोली त्रिभुवन आर्मी क्लबलाई क्वाटरफाईनलमा पराजित गरेको संकटाले एपीएफलाई पनि सहज रुपमा पन्छाउँदै फाइनलमा स्थान सुरक्षित गरेको हो। एपीएफलाई पराजित गर्न अफ्रिकन खेलाडी नायक बने। खेलको पाँचौं मिनेटमै स्टेफन विनोङले गोल गर्दै संकटालाई अग्रता दिलाएका थिए। एपीएफका दुई डिफेन्डर र गोलरक्षकबीच आपसी समन्वय नहुँदाको फाइदा उठाउँदै राजु नगरकोटीले क्लियर गर्न खोजेको बल स्टेफनले गोल गरेका थिए। त्यसपछि ४३औं मिनेटमा संकटाका मेसुके ओलोमोउले गोल गर्दै एपीएफलाई थप दबाबमा राखेका थिए। स्टेफन विनोङको क्रसपासमा मेसुकले गोल गरेका थिए। खेलको ६१औं मिनेटमा स्टेफनले काउन्टर एट्याकमा व्यक्तिगत दोस्रो गोल गरे। सेन्टर एरिया नजिकबाट लगेको बल गोलरक्षकलाई बिट गर्दै उनले गोल गरेका थिए। एपीएफले दोस्रो हाफमा सुधारिएको प्रदर्शन गरे पनि गोल गर्न सकेन। खेलको ७४औं मिनेटमा बैकल्पिक खेलाडी हरि कार्कीले सान्त्वना गोल गरेका थिए। आवास लामिछानेको पासलाई सदुपयोग गर्दै कार्कीले गोल फर्काएका हुन्। ८६औं मिनेटमा संकटाले गोल अन्तर फराकिलो बनाएको थियो। आन्दे्र थिएरीको लङ फ्रिकिकलाई उपयोग गर्दै मेसुकेले व्यक्तिगत दोस्रो गोल गरेका थिए। खेलमा दुई गोल गरेका स्टेफन म्यान अफ दी म्याच घोषित भए। एपीएफले पहिलो हाफमा केही राम्रो अवसर सिर्जना गरेको थियो। खेलको तेस्रो मिनेटमै युवराज खड्काले संकटाका डिफेन्डरलाई छल्दै प्रहार गरेको बल आन्द्रे थिएरीले क्लियर गरेका थिए। खेलको ३९औं मिनेटमा सनिश श्रेष्ठको पासमा बुद्धिमान राईको हेडर संकटाका गोलरक्षकको हातमा परेको थियो। खेलको ६६औं मिनेटमा एपीएफका विकु तामाङले वान भर्सेस वानको अवस्थामा प्रहार गरेको बल संकटाका गोलरक्षकले क्लियर गरेका थिए। खेलपछि प्रतिक्रिया दिँदै संकटाका प्रशिक्षक सल्यान खड्गीले समग्रमा टोलीले नै राम्रो खेल खेलेको बताए। फाइनलमा जित निकाल्ने गरी तयारीमा लाग्ने पनि उनले सुनाए। एपीएफका प्रशिक्षक रत्नकाजी मानन्धरले आफ्ना डिफेन्डरको समन्वय नमिल्दा हार बेहोर्नु परेको बताए। सहारा क्लबको आयोजनामा पोखरामा जारी प्रतियोगिताको दोस्रो सेमिफाइनल खेल भुटनिज युथ स्पोर्ट्स क्लब मिनेसोटा अमेरिका र चर्च ब्वाइजबीच हुनेछ।
कहाँ पुग्यो सन्दीपको मुद्दा ?,"काठमाडौं : बलात्कार अभियोग लागेका पूर्वक्रिकेटर सन्दीप लामिछाने मुद्दाको पुर्पक्षका लागि थुनामा छन्। उनी हाल केन्द्रीय कारागार सुन्धारामा छन्। काठमाडौं जिल्ला अदालतका न्यायाधीश माधवप्रसाद घिमिरेको एकल इजलासले गत कात्तिक १८ गते पुर्पक्षका लागि थुनामा राख्न आदेश दिएको थियो। नेपाली राष्ट्रिय क्रिकेट टोलीका पूर्वकप्तानसमेत रहेका लामिछानेले उक्त आदेशविरुद्ध गत मंसिर २९ गते उच्च अदालत पाटनमा निवेदन दिए। उनले बेरीतको आदेश बदर गरी पाऊँ भन्दै साधारण तारेखमा बसेर मुद्दाको प्रतिरक्षा गर्न पाउनुपर्ने माग राखेका थिए। जिल्ला अदालतको थुनछेक आदेश मिलेन। बेरीतको भयो भनेर उच्च अदालत पाटनमा निवेदन दिइएको हो, उनका कानुन व्यवसायी अधिवक्ता मुरारी सापकोटाले भने। त्यसको एक सातापछि उक्त मुद्दा पुस ७ गते न्यायाधीशद्वय महेन्द्रनाथ उपाध्याय र किरणकुमार पोखरेलको संयुक्त इजलासमा पेसी चढेको थियो। तर, लामिछानेकै कानुन व्यवसायीले स्थगन गराए। बार डे परेका कारण कानुन व्यवसायीले स्थगन गराएका कारण सुनुवाइ हुन पाएन। त्यसपछि पुस १४ गते अर्को पटक पेसी चढ्यो। तर, हेर्न नभ्याइनेमा परेपछि सुनुवाइ हुन पाएन। त्यो मुद्दा पाँच नम्बरमा परेको थियो। चार नम्बरमा रहेका मुद्दाको सुनुवाइ भयो। पाँच नम्बरको मुद्दाको पालै आएन। त्यसकारण हेर्न नभ्याइनेमा परेको हो, उच्च अदालत पाटनका रजिस्ट्रार ठगिन्द्र कट्टेलले भने। उक्त दिन न्यायाधीशद्वय सुभास पौडेल र किरणकुमार पोखरेलको इजलासमा परेको थियो। हेर्न नभ्याइनेमा परेपछि मुद्दाको सुनुवाइ हुन सकेन। रजिस्ट्रार कट्टेलका अनुसार सुनुवाइ नभएकाले सो मुद्दा बिहीबार पनि पेसीमा चढेको छ। पेसी तोकिएको छ। बिहीबार सुनुवाइ हुनेमा आशावादी छौं, अधिवक्ता सापकोटाले भने। उनका अनुसार थुनामा रहेका लामिछाने मानसिक तनावमा परेकाले मनोपरामर्श दिइएको छ। मुद्दा गम्भीर भएको र कानुन व्यवसायी धेरै भएका कारण पनि मुद्दाको सुनुवाइमा धेरै समय लाग्ने रजिष्ट्रार कट्टेलको भनाइ छ। यो गम्भीर इस्यू हो। पेसीमा अगाडि नम्बरमा पर्यो भने सुनुवाइ होला। हेर्दाहेर्दै राख्ने चलन छैन, उनले भने, कानुन व्यवसायी धेरै छन्। छिटोछिटो बहस गरे त सकिहाल्थ्यो। यो मुद्दामा वरिष्ठ अधिवक्ता रमण श्रेष्ठ, मुरारी सापकोटा, बलराम सुबेदीलगायत कानुन व्यवसायीले बहस गर्ने जनाइएको छ। लामिछानेका कानुन व्यवसायीले पीडित किशोरी नाबालिग नभएको दाबी गर्दै आएका छन्। जबरजस्ती करणी मुद्दामा सजाय निर्धारण गर्न पीडित महिलाको उमेरलाई महत्वपूर्ण आधार मानिन्छ। प्रहरीका अनुसार पीडित भनिएकी किशोरी १७ वर्षकी छिन्। काठमाडौं जिल्ला अदालतका न्यायाधीश हिमलाल बेलबासेको इजलासले पुस १२ गते पीडित किशोरीको जन्मसम्बन्धी प्रमाण झिकाउने आदेश दिएको थियो। उमेरसम्बन्धी विवादमा इजलासले किशोरीको जन्मसम्बन्धी अभिलेख अस्पतालबाट झिकाउन आदेश दिएको हो। इजलासले अर्का क्रिकेट खेलाडी देव खनाल र पीडितको स्वास्थ्य परीक्षण गरेका चिकित्सकलाई पनि झिकाउन आदेश दिएको छ। खेलाडी र चिकित्सकलाई पुस २५ गतेसम्ममा बकपत्र गराइसक्न पनि भनिएको छ। पीडित किशोरीले आफन्तको सहयोगमा गत भदौ २१ गते गौशाला प्रहरी कार्यालयमा उजुरी दिएकी थिइन्। प्रहरीले लामिछानेलाई २० असोजमा त्रिभुवन अन्तर्राष्ट्रिय विमानस्थलबाट पक्राउ गरी हिरासतमा लिएको थियो।"
हुलाकी राजमार्गको प्रगति सुस्त,"काठमाडौं : नेपालको पूर्वपश्चिम हुँदै तराईका बस्तीमा यातायातको सहज पहुँच विस्तार गर्ने लक्ष्य लिएको हुलाकी लोकमार्ग आयोजनाको प्रगति सुस्त देखिएको छ। निर्माण सम्पन्न हुने अवधि साढे ६ महिना मात्रै बाँकी हुँदा अझै ३८८८ प्रतिशत बाँकी नै छ। हुलाकी राजमार्ग आर्थिक वर्ष २०६६०६७ बाट सुरु भएको यो आयोजना आर्थिक वर्ष २०७९०८० मा सम्पन्न गर्ने लक्ष्य लिइएको थियो। लक्ष्यअनुसार यो आयोजना चालू आर्थिक वर्षभित्रै सकाउनु पर्नेछ। तर, भौतिक पूर्वाधार तथा यातायात मन्त्रालय, सडक विभागबाट सार्वजनिक भएको आव २०७८०७९ को वार्षिक प्रतिवेदनअनुसार हालसम्मको समष्टिगत भौतिक प्रगति ६११२ प्रतिशत मात्रै भएको छ। वित्तीय प्रगति ५२ अर्ब १८ करोड रुपैयाँ अर्थात् ८००३ प्रतिशत छ। हालसम्ममा कुल १ हजार ७ सय ९२ किमिमध्ये ८ सय ९१ किमि कालोपत्रे सम्पन्न भएको विभागले जनाएको छ। यसबाहेकका बाँकी ४ सय किमि सडक निर्माणाधीन अवस्थामा छ। राजमार्गमा कुल २ सय १९ पुल बनाउनु पर्नेछ। यसमध्ये हालसम्म १ सय १५ वटा पुल सम्पन्न भएको विभागले जानकारी दिएको छ। पूर्वमा झापा केचनादेखि पश्चिममा कञ्चनपुर दोधारा चाँदनीसम्मको भूभागलाई जोड्ने सो राजमार्गको प्रारम्भिक लागत अनुमान ४७ अर्ब २४ करोड रुपैयाँ थियो। तर पछि यसलाई संशोधन गरी लागत ६५ अर्ब २० करोड रुपैयाँ पुर्याइएको छ। मधेस प्रदेशमा रहेको हुलाकी राजमार्ग पूर्वाधार विकासका राष्ट्रिय आयोजनामध्ये एक हो। यो प्रदेशमा निर्माणाधीन राष्ट्रिय गौरवका आयोजनाहरूको काम द्रुत गतिमा अघि बढिरहेको छ भने जयनगरजनकपुर कुर्था रेल्वे सञ्चालनमा आइसकेको छ। हुलाकी राजमार्ग निर्माणको कार्य प्रगतिमा वृद्धि हुने, जयनगर जनकपुर कुर्था रेल्वेको बाँकी खण्ड विस्तार भई बिजलपुरा हँुदै बर्दिबाससम्म पुर्याउन काम अघि बढिरहेको तथा निजगढ अन्तर्राष्ट्रिय विमानस्थलको काम अघि बढाउन सरकारले बजेट र कार्यक्रम अघि बढाएकाले आगामी वर्षमा पूर्वाधार क्षेत्रको प्रगतिमा उल्लेख्य वृद्धि हुने नेपाल राष्ट्र बैंकको जनकपुर कार्यालयको अध्ययन प्रतिवेदनमार्फत अनुमान गरिएको छ। स्थानीय तहमा नयाँ जनप्रतिनिधिको आगमनसँगै कामले नयाँ दिशा पहिल्याएको देखिन्छ। स्थानीय आवश्यकता अनुरूपको विकास निर्माणको पहिचान, जनताको विकासप्रति जागरुकता र निर्माण सामग्रीको सहज उपलब्धतालगायतका कारणले मधेस प्रदेशमा आगामी दिन पूर्वाधार निर्माणको गतिमा अझ तीव्रता आउने नेपाल राष्ट्र बैंकले आर्थिक वर्ष २०७८०७९ को वार्षिक अध्ययनमा उल्लेख गरेको छ।"
विद्युतीय गाडी एसेम्बल गर्ने तयारी,"काठमाडौं : चारपाङ्ग्रे सवारीसाधनका साथै विद्युतीय गाडी एसेम्बल गर्ने कारखाना खोल्ने तयारी सुरु भएको छ। लगानी बोर्ड नेपाल र दक्षिण कोरियाली कम्पनी मोट्रेक्सबीच योजना कार्यान्वयन सम्झौता अन्तिम चरणमा पुगेको जनाइएको छ। करिब एक महिनाभित्र सम्झौता हुने तयारी भइरहेको बोर्ड स्रोतले बतायो। तर, बोर्ड सहप्रवक्ता रमेश अधिकारीले कम्पनी र बोर्डबीच योजना कार्यान्वयन सम्झौता वार्ताकै चरणमा रहेकाले अहिले भन्न नसक्ने बताए। २०७६ सालमा नै गाडी उत्पादन गर्ने कोरियाली कम्पनीसँग बोर्डले प्रारम्भिक लगानी सम्झौता गरेको थियो। तर, कोभिडलगायतका कारण योजना कार्यान्वयन सम्झौता हुन सकेको छैन। कम्पनीले बुटवलको मोतीपुर औद्योगिक क्षेत्रको सेक्टर ए मा १० अर्ब ५४ करोड लगानीमा नेपालमा कम्पनी सुरुवात गर्नेछ। यो प्रत्यक्ष वैदेशिक लगानी हुनेछ। कम्पनीले १० वर्षमा ५० हजार युनिट र पाँच वर्षमा २० हजार युनिट यात्रुवाहक तथा व्यावसायिक गाडी उत्पादन गर्ने लक्ष्य लिएको छ। कम्पनीले नेपालमा नै पहिलोपटक विद्युतीय गाडीको पनि पाटपुर्जा एसेम्बल गर्ने पनि जनाएको छ। योजना कार्यान्वयन सम्झौता भए करिब तीन वर्षपछि कम्पनीले उत्पादन सुरु गर्नु पर्नेछ। मोट्रेक्सले किया र हुन्डाई गाडीका पाटपुर्जा विश्वभर बिक्री वितरण गर्दै आइरहेको छ। बोर्डको ५१औं बैठकले भेइकल म्यानुफ्याक्चरिङ एन्ड एसेम्बल प्लान्ट परियोजना विकासका लागि मोटेक्स कम्पनीसँग वार्ता प्रििक्रया सुरु गर्ने निर्णय गरेको थियो। मोटेक्स कम्पनीले २०७६ सालमा बोर्ड समक्ष उक्त एसेम्बल प्लान्ट स्थापनाको प्रस्ताव पेस गरेको थियो।"
निजी क्षेत्रप्रति राष्ट्र बैंक लचिलो,"काठमाडौं ; चौतर्फी विरोध र दबाबपछि चालू पुँजी कर्जा मार्गदर्शन २०७९ बाट नेपाल राष्ट्र बैंक पछि हटेको छ। गत कात्तिक १ गते कार्यान्वयनमा आएको मार्गदर्शन निजी मैत्री बनाएको हो। यद्यपि, निजी क्षेत्रले अपेक्षाकृत रूपमा आउन नसकेको जनाएका छन्। खुला रूपमा कर्जा पाइरहेको व्यवसायीलाई सीमा तोकेर वार्षिक कुल कारोबारको २५ प्रतिशतमात्रै चालू पुँजी कर्जा पाइने व्यवस्थाको विरोध गर्दै उद्योगीव्यवसायीहरू कम्तीमा दुई वर्ष स्थगन गर्न लबिङ गर्दै आएका थिए। निजी क्षेत्रले चालू पुँजी कर्जा तत्काल कार्यान्वयन नगर्न भन्दै केन्द्रीय बैंक, अर्थमन्त्रीलगायतका सरकारसँग लबिङ गर्दै आएका थिए। तर, राष्ट्र बैंकले कुरा नसुन्दा निजी क्षेत्र हतोत्साहित भएका थिए। गत पुस १० गते प्रधानमन्त्री पुष्पकमल दाहाल नेतृत्वको सरकार बनेपछि आशावादी बनेका निजी क्षेत्रले संशोधनले केही राहत महसुस गरेका छन्। निजी क्षेत्रका छाता संगठन नेपाल उद्योग वाणिज्य महासंघ, नेपाल चेम्बर्स अफ कमर्स, नेपाल उद्योग परिसंघले अर्थमन्त्रीसँग छलफल गर्दा गभर्नर महाप्रसाद अधिकारीलाई सँगै राखेर छलफल गर्थे। उपप्रधानमन्त्री तथा अर्थमन्त्री विष्णुप्रसाद पौडेल निजी क्षेत्रमैत्री बनेपछि राष्ट्र बैंक मार्गदर्शन संशोधन गर्न बाध्य भएको हो। प्रधानमन्त्री पुष्पकमाल दाहाल प्रचण्डले पनि अर्थमन्त्री पौडेल र गभर्नर अधिकारीसँग छलफल गरेर अर्थतन्त्र सुधार्न निर्देशन दिए। त्यसलगत्तै नेपाल राष्ट्र बैंकले भर्चुअल पत्रकार सम्मेलन गरी सरोकारवालाको सुझावका आधारमा चालू पुँजी कर्जासम्बन्धी मार्गदर्शन २०७९ संशोधन गरेको हो। केन्द्रीय बैंकका प्रवक्ता डा गुणाकर भट्टले उद्योगीव्यवसायी र बैंक तथा वित्तीय संस्थालगायतले दिएको सुझावका अधारमा चालू पुँजी कर्जासम्बन्धी मार्गदर्शन संशोधन गरेको बताए। गत कात्तिक १ देखि लागू भएको मार्गदर्शनको कार्यान्वयनका क्रममा देखिएका समस्या समाधान गर्न, थप व्यवस्थित र सदुपयोग गर्न खोजिएको हो, भट्ट भन्छन्, विगतमा प्रवाह भएको चालू पुँजीसम्बन्धी कर्जा चुक्ता गर्न समय दिने गरी मार्गदर्शन संशोधन गरिएको हो। बजारमा तरलता तथा बाह्य क्षेत्र सहज बन्दै गएको र रेमिट्यान्स, पर्यटक क्षेत्रमा सुधार भएको राष्ट्र बैंकले जनाएको छ। १० वर्षसम्म कर्जा पाइने संशोधित मार्गदर्शनले एक करोडसम्मको चालू पुँजी कर्जामा कारोबार गर्न वा बिक्रीको २० प्रतिशत वा ४० प्रतिशतको अधिकतम सीमा नलाग्ने गरी कर्जा लिन पाउने व्यवस्था गरेको छ। बैंक तथा वित्तीय संस्थाहरूले आफ्नो कर्जा नीतिको अधीनमा रही प्रवाह गर्न सक्ने छन्। यस्तै, १ करोडदेखि २ करोडसम्मको चालू पुँजी कर्जामा कारोबार वा बिक्रीको २५ प्रतिशतको सीमालाई ४० प्रतिशतको अधिकतम सीमा बनाइएको छ। यस्तो कर्जामा २ करोड कारोबार वा बिक्रीेको २५ प्रतिशतको सीमा अस्थायी चालू पुँजीका लागि यथावत् गरिएको छ। तर यसमा स्थायी चालू पुँजी कर्जाका लागि कम्तीमा पाँच वर्षको कर्जा प्रवाह गर्नुपर्ने नियमलाई ३ देखि १० बर्षसम्म बनाइएको छ। कुनै ऋणीले बीचमा नै कर्जा पूर्ण भुक्तानी गर्न चाहे अतिरिक्त शुल्क लिन नमिल्ने व्यवस्था गरेको छ। यसअघि बीचमा कर्जा भुक्तानी गर्न सकिँदैनथियो। तर, नेपाल उद्योग परिसंघका बैंक तथा वित्तीय संस्था सल्लाहकार अनलराज भट्टराईले संशोधित व्यवस्थाले सबै व्यवसायीलाई एउटै डालोमा हालेकाले अझै स्पष्ट हुन नसकेको बताए। उद्योग क्षेत्र र व्यापार क्षेत्रको नगद चक्र (क्यास साइकल) हुन्छ। कतिपय उद्योगले उत्पादन गर्न कच्चापदार्थ विदेशदेखि ल्याउनुपर्ने हुन्छ। यसका लागि एलसी खोलेदेखि काठमाडौंसम्म सामान ल्याएर बिक्री गर्दासम्म ५६ महिना लाग्छ, बैंकविज्ञ भट्टराई भन्छन्, यसो हुँदा वर्षमा दुईपटक मात्रै कारोबार (टर्नओभर) हुन सक्छ। सबै व्यवसायलाई एउटै कसीमा राखेर हेरियो। यो कर्जाको सीमा व्यवसाय हेरेर व्यवस्था गर्नुपर्ने माग पूरा भएन। यसले अझै सबै समस्या समाधान नहुने उनलको भनाइ छ। यद्यपि अझै सुधार गर्नुपर्ने उनले बताए। कर्जाबाट साँवाब्याज तिर्न बन्देज व्यवसायीले चालू पुँजी कर्जा लिएर ऋणको साँवा तथा ब्याज तिर्ने गरेका थिए। तर अब सो मार्गदर्शनले यसो गर्न बन्देज गरेको छ। कर्जाको साँवाब्याज भुक्तानीको लागि चालू पुँजी कर्जा खाता खर्च गरी असुल गर्न पाइँदैन। प्रत्येक त्रयमासको अन्तिम महिनामा चालू पुँजी सीमा वृद्धि गर्न र पुराना ऋणीलाई कर्जा स्वीकृत गर्न पाइने छैन, मार्गदर्शनमा उल्लेख छ। प्रत्येक त्रयमासको अन्तिम महिना अर्थात् असोज, पुस, चैत र असारमा चालू पुँजी सीमा वृद्धि गर्न र पुराना ऋणीलाई कुनै पनि शीर्षकमा नयाँ चालू पुँजी कर्जा स्वीकृत गर्नसमेत नपाइने व्यवस्था गरिएको छ। कर्जाको ब्याजसाँवा भुक्तानीका लागि चालू पुँजी कर्जा खाता खर्च गरी असुल गर्न पाइने छैन, मार्गदर्शनमा भनिएको छ, कर्जा नवीकरण गर्न तथा स्वीकृत सीमाभित्रको कर्जा प्रवाह गर्न यस व्यवस्थाले बाधा पर्ने छैन। यस्तै, चालू पुँजीको आवधिक सीमा निर्धारण गर्दा पाँच वर्षको अनुमानित विवरणको सट्टा तीन वर्षको वित्तीय विवरण विश्लेषण गर्ने गरी परिमार्जन गरिएको छ। लेखापरीक्षण गरिएको तीन वर्षको विवरण भने यथावत् राखिएको छ। पाँच करोडभन्दा बढी चालू पुँजी कर्जा उपभोग गर्ने ऋणीले चालू सम्पत्ति तथा दायित्वको मासिक विवरण पेस गर्नुपर्नेलाई त्रैमासिक र आन्तरिक लेखापरीक्षण गरेको विवरण त्रैमासिक पेस गर्नुपर्नेलाई अर्धवार्षिक बनाइएको छ। कर्जा अधिकारीले चालू पुँजी प्रमाणित गरी राख्नुपर्नेलाई विश्लेषण गरी राख्नुपर्ने अनि यकिन गर्नुपर्नेलाई निरीक्षण गर्नुपर्ने गरी व्यावहारिक बनाइएको छ। एक पटकभन्दा बढी कर्जा आवश्यकता परेमा बैंकको सञ्चालक समितिबाट निर्णय गराई दिन सकिने व्यवस्था गरिएको छ। बैंकले व्यवसायीलाई प्रत्येक त्रयमासमा अन्तिम महिनामा थप कर्जा सीमा प्रदान गर्न पाउँदैनन्। तर, नवीकरण गर्न छुट दिइएको छ।"
सुनको मूल्य बढ्यो,काठमाडौं : सुनचाँदी बजारमा बिहीबार छापावाल सुनको मूल्य प्रतितोला एक लाख तीन हजार एक सय कायम भएको छ। अघिल्लो दिन प्रतितोला एक लाख दुई हजार नौ सयमा कारोबार भएको सुनको मूल्य आज प्रतितोला दुई सयले बढेको हो। नेपाल सुनचाँदी व्यवसायी महासङ्घले सार्वजनिक गरेको विवरण अनुसार आज तेजाबी सुनको मूल्य प्रतितोला एक लाख दुई हजार छ सय छ। यसको मूल्य अघिल्लो दिन एक लाख दुई हजार चार सय थियो।
अर्थतन्त्र लयमा फर्कंदै छ : राष्ट्र बैंक,"काठमाडौं : नेपाल राष्ट्र बैंकले मुलुकको अर्थतन्त्र सामान्य अवस्थामा फर्किरहेको बताएको छ। नयाँ सरकार गठन भएको १० दिनमा पत्रकार सम्मेलन गरेको केन्द्रीय बैंकले अर्थतन्त्रका परिसूचक सामान्य बन्दै गएको जिकिर गरेको हो। चालू पुँजी कर्जासम्बन्धी मार्गदर्शनमा संशोधन गरेको जानकारी दिन राष्ट्र बैंकले आयोजना गरेको पत्रकार सम्मेलनमा प्रवक्ता डागुणाकर भट्टले अर्थतन्त्रका सूचकांकले अर्थतन्त्र सुधारोन्मुख रहेको जानकारी गराए। अर्थतन्त्र विस्तारै सामान्य अवस्थातर्फ फर्कन थालेको संकेत मिलेको छ, भर्चुअल माध्यमबाट आयोजित पत्रकार सम्मेलनमा प्रवक्ता भट्टले भने, बाह्य क्षेत्रमाथि परेको दबाब कम हुँदै गएको छ। तरलता पनि विस्तारै सहज बन्दै गएको छ। भट्टका अनुसार रेमिट्यान्समा सुधार भएको छ भने पर्यटकको संख्यामा वृद्धि हुँदै गएको छ। अर्थतन्त्रका अन्य सूचकहरू पनि सुधार हुँदै गएको प्रवक्ता भट्टको दाबी छ। नयाँ सरकार बनेसँगै विष्णुप्रसाद पौडेल अर्थ मन्त्रालयको बागडोर सम्हाल्न आइपुगेका छन्। मन्त्री पौडेलले अर्थतन्त्रको विषयमा कुरा गर्ने बेलामा केन्द्रीय बैंकका गभर्नर महाप्रसाद अधिकारीलाई सँगै डाक्ने गरेका छन्। जानकारहरूले पनि पौडेल र अधिकारीको ट्युनिङ मिलेको चर्चा गरेका छन्। बुधबारै प्रधानमन्त्री पुष्पकमल दाहाल प्रचण्डले अर्थमन्त्री पौडेल र गभर्नर अधिकारीलाई डाकेर अर्थतन्त्रको अवस्था, बैंकिङ क्षेत्रमा देखिएका समस्या र तत्काल सुधार गर्नुपर्ने विषयमा छलफल गरेका थिए। प्रधानमन्त्री र अर्थमन्त्रीकै निर्देशनमा केन्द्रीय बैंकले चालू पुँजी कर्जा मार्गदर्शन संशोधन गरेको हो।"
तातोपानी नाकामा चहलपहल शून्य,"काठमाडौं : काठमाडौंदेखि एक सय २४ किलोमिटर दूरीमा रहेको तातोपानी नाका कुनै समय गुलजार थियो। चिनियाँ बजारमा सामान खरिद गर्न पुग्ने व्यापारी र उपभोक्ताका कारण तातोपानी नाकामा चहलपहल निकै बढी थियो। तर २०७२ साल वैशाखमा आएको भूकम्पपछि भने तातोपानी नाकाको मुहार फेरिएको छ। अहिले समय भूकम्पले भत्काएका जीर्ण भवन र सीमा सुरक्षार्थ प्रहरी कार्यालय बोहक अरू छैन। कुनै रेष्टुराँ र होटलमा भ्याइनभ्याइ हुने यो क्षेत्रमा यति बेला एउटा पनि होटल तथा रेष्टुराँ छैन। चीनसँग जोडिएको नेपालको सबैभन्दा पुरानो नाकाबाट भूकम्पपछि आंशिक रूपमा आयात खुला भएको चारवर्ष भए पनि निर्यात बन्द भएको सात वर्ष भइसकेको छ। जसका कारण चहलपहल शून्य जस्तै अवस्थामा पुगेको हो। तातोपानी नाका नियमित सञ्चालन नभएपछि मितेरीपुलदेखि चीननेपाल दुवैतर्फको करिब पाँच किलोमिटर क्षेत्रमा चहलपहल छैन। यो नाकाबाट कहिलेकाँही मात्र सामान आयात भने भइरहेको तातोपानी भन्सार कार्यालयका प्रमुख भन्सार अधिकृत दयानन्द केसीले बताए। प्रधानमन्त्री पुष्पकमल दाहाल नेतृत्वमा नयाँ सरकार भएपछि चीन सरकारले तीन वर्षदेखि बन्द रहेका रसुवागढी र हुम्ला नाका खोलेको छ। हाल रसुवागढी नाकाबाट निर्यात सुरु भएको छ भने यारी नाकाबाट आयात भइरहेको छ। तर व्यवसायिक रूपले महत्वपूर्ण मानिएको सिन्धुपाल्चोकको तातोपानी नाका तीन वर्षदेखि पूर्ण रुपमा खुलेको छैन। केरुङबाट कन्टेनर ल्याउँदा ढुवानी भाडा बढी लाग्ने भएकाले नेपाली व्यापारीहरू तातोपानी नाकाबाटै सामान ल्याउन खोज्छन्। नेपाल च्याम्बर अफ कमर्शका पूर्वअध्यक्ष राजेशकाजी श्रेष्ठले कोटा तोक्नेभन्दा पनि आवश्यक सामग्री ल्याउने गरी चीन सरकारले वातावरण बनाउनुपर्ने बताए। चीनमा तीन वर्षदेखि जारी बन्दाबन्दी अहिले मात्रै हटेकाले नाकाबाट आयातनिर्यात खुला हुने स्थानीयमा आशा भने कायमै छ। चिनियाँ पक्षले बन्दाबन्दी हटेपछि खासाबाट पहिलेको तुलनामा बढी कन्टेनर नेपाल पठाउन थालेका छन्। लामो समयदेखि नाका नखुल्दा त्यहाँ कार्यरत मजदूरहरू समस्यामा परेको नेपाल ट्रक कन्टेनर ढुवानी सेवाका अध्यक्ष अर्जुनबहादुर सापकोटाले बताए। 'सामान लोड र अनलोड गर्ने मजदुरहरूलाई काम नै पुगेको छैन', उनले भने, 'आयात र निर्यात पहिले झैँ भयो भने उनीहरूले पनि काम पाउँछन्।' नाका बन्द हुँदा त्यहाँ कार्यरत व्यवसायीहरू पलायन हुन थालेका छन्। लिपिङमा झोले पोके व्यापार र पर्यटकको भारी बोकेर गुजारा गर्ने स्थानीयहरू विदेश जान बाध्य भएका छन्। भोटेकोसी गाउँपालिकाको पाँच वटा वडा र बाह्रबीसे नगरका दुई वटा वडाका अधिकांश स्थानीय विदेश पलायन भएका हुन्। भोटेकोसी नारायणथान निवासी शेर्पाले तातोपानी नाका बन्द भएको आठ वर्षयता यस क्षेत्रका अधिकांश घर खाली भएको र धेरैजसो विदेश गएको बताए।"
प्री ओपन सेसनमा ९ अंकले बढ्यो नेप्से,काठमाडौं : प्री ओपन सेसनमा नेप्से परिसूचक ९ अंकले बढेको छ। साताको अन्तिम कारोबार दिन बिहीबार यो सेनमा नेप्से ९०३ अंकले बढेर २२२३८७ विन्दुमा पुगेको हो। सेन्सेटिभ इण्डेक्स १७८ अंकले बढेको छ। आज यो सेसनमा ५४ कम्पनीको सेयर कारोबार भयो। जसमध्ये ४४ कम्पनीको मूल्य बढ्यो भने ६ को घट्यो। बाँकी ४ कम्पनीको मूल्य स्थिर रह्यो। यो सेसनमा ५१ लाख ७ हजार ७५९ रुपैयाँको १३ हजार ६२६ कित्ता शेयर खरिदबिक्री भयो।
"५ अर्बमाथिको सेयर कारोबार,नेप्से परिसूचक दोहोरो अंकले बढ्यो",काठमाडौं : साताको अन्तिम कारोबार दिन बिहीबार नेप्से परिसूचक २१४३९३ विन्दुमा पुगेर बन्द भएको छ। नयाँ सरकार गठन भएदेखि सेयर बजारले उचाइ लिन थालेको हो। आज नेप्से १८८ अंकले बढेको हो। प्रधानमन्त्री पुष्पकमल दाहाल 'प्रचण्ड'नेतृत्वको सरकारले पुँजी बजारलाई प्राथमिकता राखेर अर्थतन्त्रलाई गतिशील बनाउने बताएसँगै सेयर बजार लयमा फर्किन थालेको हो। बुधबार प्रधानमन्त्री प्रचण्ड र अर्थमन्त्री विष्णु पौडेलको निर्देशनमा केन्द्रीय बैंकले चालू पुँजी कर्जा मार्गदर्शन संशोधन गरेको छ। पुँजीबजारमा देखिएका समस्या समाधान गर्न सरकार उदार देखिएपछि यसको प्रभाव सेयर बजारमा देखिन थालेको हो। परिसूचक अघिल्लो कारोबार दिन बुधबारको तुलनामा कम अंकले बढे पनि कारोबार रकमा भने उच्च वृद्धि भएको छ। यस ५ अर्ब माथिको सेयर कारोबार भएको छ। बुधबार ३ अर्ब ५० करोड मूल्यको सेयर कारोबार भएको थियो। आज २५९ कम्पनीको १ करोड २५ लाख ८१ हजार ९८२ कित्ता सेयर ५ अर्ब ४ करोड ७४ लाख ९३७ रुपैयाँमाखरिदबिक्री भयो। ७ कम्पनीको मूल्यमा सकारात्मक सर्किट ब्रेक लाग्यो। कारोबार रकमका आधारमा यसदिन हिमालयन डिस्टिलरी शीर्षस्थानमा रह्यो। सो कम्पनीको ४३ करोड बढिको सेयर कारोबार भयो। २१ करोड बढी मूल्यको सेयर कारोबार गरी दोस्रो स्थानमा रह्यो भने ११ करोड मूल्यको कारोबार गरी हिमाल दोलखा हाइड्रोपावर तेस्रो स्थानमा रह्यो। कारोबारमा आएका १३ उपसमूहमध्ये ११ को सूचक बढ्यो भने २ को घट्यो। होटल एन्ड टुरिजमको सूचक सर्वाधिक ५७५प्रतिशतले बढ्यो। बैंकिङ उपसमूहको ०३४ प्रतिशत र अदर्श समूहको०८७ प्रतिशतले सूचक घट्यो।
