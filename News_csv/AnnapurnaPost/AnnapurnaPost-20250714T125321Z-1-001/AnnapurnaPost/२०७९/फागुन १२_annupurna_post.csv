शीर्षक,विवरण
राष्ट्रपति दौडमा सहमतिको नाडी,"पार्टीले मात्र चिनेको भन्दा पनि आम मानिसको हृदयले समेत अडिट गरेको व्यक्तित्व राष्ट्रपतिमा चयन गर्नु उपयुक्त हुने देखिन्छ। नेकपा माओवादीको बैठकले राष्ट्रपतीय निर्वाचनमा राष्ट्रिय सहमति खोज्ने निर्णय गरेको कुरो केही दिन पहिले चर्चामा आयो। राष्ट्रिय सहमतिको युटोपिया जप्नका लागि त साह्रै सुन्दर र श्रुतिमधुर छ। तर यसको अन्तर्यमा चाहिँ बालकोटको बार्दलीबाट प्रधानमन्त्री भएपछि राष्ट्रपति पूरै कार्यकाल र सभामुख आलोपालो गर्ने खुलागोप्य (ओपनसेक्रेट) सहमति भएको कुरोबाट पन्छिने निहुँ खोज्न खोज्न आँटेको सन्दर्भसँग जोडेर हेर्नु वाञ्छनीय हुन्छ। उनी बालुवाटारले टार्न खोजेपछि बार्दलीको आडमा शीतलनिवास पुगी बहुमतको संख्या पुर्याई प्रधानमन्त्री बनेकै हुन्। हुन त कामरेडको विशेषता भनेकै सहमति एक्लै गर्ने र त्यस सहमतिबाट भाग्नु पर्यो वा त्यो सहमतिबाट पछि हट्ने सुर चल्यो भने पार्टीले मानेन भनेर पार्टी देखाउने प्रवृत्ति हो। यसको प्रथम प्रयोग गिरिजाबाबु (गिरिजाप्रसाद कोइराला, नेपाली कांग्रेसका तत्कालीन सभापति एवं पूर्वप्रधानमन्त्री) लाई राष्ट्रपति बनाउँछु भन्ने सहमतिबाट आफैं भागेको त्यतिबेलाको सन्दर्भले नै पुष्टि गर्छ। कामरेड प्रचण्ड (नेकपा माओवादीका अध्यक्ष एवं वर्तमान प्रधानमन्त्री पुष्पकमल दाहाल प्रचण्ड) आफूलाई वचनको पक्का भनेर आफैं सधैं दाबी गर्छन्। मिडियामा दिने अन्तर्वार्तामा सहमतिको पालना गर्ने एकमात्र इमान्दार नेताका रूपमा बडो कन्फिडेन्सपूर्वक आफ्ना कुरा राख्छन्। कतिपय सन्दर्भमा उनका ती दाबी सत्य जस्ता पनि लाग्छन्। तर उनले गरेका हरेक सहमतिको नाडी छाम्दा नाडीको गतिले गतिलो लच्छिन देखाउँदैन। उनले सशस्त्र विद्रोहको विमानलाई शान्ति प्रक्रियाको धावनमार्गमा अवतरण गर्दा निकै ठूलो जोखिम हुन सक्छ। त्यसलाई स्वीकार्दै बाह्रबुँदे सहमति गरेको र त्यसको पालनामा आफू निकै प्रतिबद्ध र इमानदार भएको पनि भनिरहन्छन्। त्यसो त उनले एकपटक उहिले सहमति गरेअनुसार शेरु दादा (नेपाली कांग्रेसका वर्तमान सभापति एवं पूर्व प्रधानमन्त्री) लाई प्रधानमन्त्री छाडेको घटना पनि उनको सहमति पालनाका उदाहरण मान्न सकिन्छ। तर यो सहमतिको धमनीको स्वाभाविक गति पनि कति अस्वाभाविक रूपमा उर्लियो भन्ने कुरो त शेरु दादाको मन्त्रिमण्डलसँग सहवास चलिरहेका बेला नेकपा एमालेसँग गुप्तरूपमा चुनावी गन्धर्व विवाह गरेको तथ्यले नै जगजाहेर गरेको छ। यसले उनले भन्ने गरेको सहमतिको पालक हुँ भन्ने भाष्य केबल कथनी मात्र रहेछ भन्ने प्रस्ट भइहाल्छ। गिरिजाबाबु र उहाँका इमान्दार कार्यकर्ताविरुद्ध अथवा भनुँ लोकतान्त्रिक शक्तिविरुद्ध हतियार उठाएर सुरु भएको जनयुद्ध (!) नबिसाई नहुने भएपछि र त्यही बहानामा गिरिजाबाबुलाई नै राष्ट्रपतिको ललिपप देखाई कन्भिन्स गरियो। त्यसपछि हतियार बिसाइएको त्यो चर्चित र रहस्यमय घटना अहिले सम्झनलायक छ। नेपाली कांग्रेसले आफ्नो मूल पहिचान संवैधानिक राजतन्त्र र बहुदलीय प्रजातन्त्रलाई एक्ला गिरिजाबाबुको राष्ट्रपति मोहका मौलामा बलि दिए। र आज कांग्रेस पार्टी कुन हालतमा पुगेको छ ? त्यो तस्बिरका बारेमा पनि केही भन्नै परेन। बरू को को र कुन कुन शक्ति साक्षी राखेर त्यो सहमति भएको थियो ? त्यस सहमतिका अरू कुनै गुप्त पाटाहरूबारे भने यो लेखक त जानकार छैन। तर, त्यो सहमतिको पालनामा इमान्दारी नदेखाएको कुरो चाहिँ असत्य भन्न सायदै कसैले सक्दैन। उक्त सहमतिविपरीत गिरिजाबाबुलाई राष्ट्रपतिमा सहयोग नगरी रामराजाप्रसाद सिंहलाई उठाएर आफैंले देखिने गरी गरेको सहमतिको पालना कामरेडबाट नभएकै हो। त्यो सहमति आफैंले गरेको र त्यस सहमतिप्रति अन्यथा गरेको कुरो त बेलाबेला गिरिजाबाबुलाई राष्ट्रपति नबनाएर आफूले ठूलो गल्ती गरेको भनी कामरेडबाट व्यक्त हुने समय समयका कथनबाटै छर्लंग बुझिएकै छ। आखिर गिरिजाबाबुलाई पन्छाउन खोज्दा र गिरिजाबाबुकै उम्मेदवार डा रामवरण यादवले राष्ट्रपति जित्नु र कटुवाल काण्डमा बहादुरीपूर्वक राजीनामा दिनुजस्ता सन्दर्भ यहाँ उल्लेख गर्नै परेन। वास्तवमा गिरिजाबाबुलाई राष्ट्रपति बनाउँदा प्रधानमन्त्रीत्व असुरक्षित हुने भनी हो वा बलजफ्ती शासन सत्ता कब्जा गर्ने तत्कालीन दुराशयले हो ? वा के कारणले हो ? उनले आफैंले गरेको सहमतिविपरीत जुन कदम चालेका थिए, त्यो कदम र अहिले बालकोटमा गरेको सहमतिमा पनि कामरेडको ठ्याक्कै त्यस्तै प्रवृत्ति र भय दोहोरिएको देखिन्छ। आज उनी अहिले केपी ओलीसँग गरेको सहमतिबाट पछि हट्न निहुँ खोजेको आभास हुँदो छ। यद्यपि कामरेड प्रचण्डले अहिले धेरै परिपक्व भइसकेको छु भनेका चाहिँ छन्। विगतका गल्ती दोहोर्याउँदिनँ पनि भनेका छन्। यता नेकपा एमालेले पनि राष्ट्रपतिको उम्मेदवार उठाउँदा पार्टीको आवश्यक बहुमत नभएको यो परिस्थितिमा केही कुरामा विचार गर्नै पर्ने देखिन्छ। एमालेजस्तो विशाल जनसंगठन भएको पार्टीका लागि राष्ट्रपतिमा सकेसम्म समावेशी उम्मेदवार उठाउँदा पार्टीको ओज अझै बढ्ने हुन्थ्यो। गणतन्त्र नेपालको प्रथम राष्ट्रपति मधेसी र दोस्रो राष्ट्रपति महिला हुनुभयो। अबको पालो दलित महिला वा पुरुष, समावेशी महिला वा पुरुष हुनु राम्रो जस्तो लाग्छ। मुलुकको पहिलो राष्ट्रपति मधेस र दोस्रो राष्ट्रपति पहाडी मूलको भए झैं यसपल्ट हिमाली मूलको राष्ट्रपति भए पनि राम्रै हो। त्यतिमात्रै होइन, प्रदेशगत हिसाबले पनि १ र २ नम्बर प्रदेशका राष्ट्रपति हुनुभयो। अब ३, ४, ५, ६ र ७ नम्बर प्रदेशमध्ये कुनै एकबाट प्रतिनिधित्व भए राम्रो हुन्थ्यो। भूगोल र क्षेत्रसमेत सन्तुलन हुने गरी समावेशी र दलितमध्येबाट राष्ट्रपति चयन हुने हो भने नेपाल कम्युनिस्ट पार्टी एमालेको देशव्यापी संगठनप्रति न्याय भएको पनि मानिन सक्छ। यसरी एमालेले आफ्नो तर्फबाट प्रस्ताव गर्ने उम्मेदवार वैचारिक रूपले गणतन्त्रप्रति प्रतिबद्ध सांगठनिक रूपमा आबद्ध वा अनाबद्ध जेसुकै भए पनि पार्टीको विचारसँग सहमति राख्ने हुनुका साथै पार्टीले मात्र चिनेको भन्दा आम मानिसको हृदयले समेत अडिट गरेको व्यक्तित्व चयन गर्नु उपयुक्त हुने देखिन्छ। हुन त यतिबेला सत्ता सम्हालिरहेका देशका प्रधानमन्त्री अर्थात् कामरेड प्रचण्डबाट सहमति पालना नहोला र गठबन्धन बाहिरका उम्मेदवारलाई सघाइहल्लान् भनेर अहिले आशंका गरिहाल्नु त्यति जायज नहोला। किनकि प्रचण्ड जुन कोर्स पढेर प्रधानमन्त्री बने, परीक्षामा अर्को कोर्सअनुसारको उत्तर लेख्ने छैनन्। उनलाई थाहा छ, पटकपटक फेल हुने अनि ग्रेसमार्क ल्याएर बल्लतल्ल पास हुनेले तत्तत् विषयमा के पो पर्फर्मेन्स देखाउन सक्लान् र ! प्रचण्डलाई थाहा छ, एउटा कोर्सबाट प्रश्न आएका बेला अर्कै कोर्सको उत्तर लेख्दा नतिजा राम्रो निस्कँदैन। त्यसैले देउवा कांग्रेसको नपच्ने विश्वासको मतको जथाभावी सेवन गर्दा प्रधानमन्त्री पदको स्वास्थ्यमा गडबडी आउनेबारे उनी जानकार नै होलान्। रह्यो पार्टी बैठकको कुरो, त्यसो त एक वर्षपहिले नै नेकपा माओवादीको महाधिवेशनले एमसीसी संशोधन बिना पासै नगर्ने निर्णय गरेको थियो। पछि सुप्रिमोको इच्छाबमोजिम महाधिवेशनको निर्णयको चित्त नदुखोस् भनेर व्याख्यात्मक टिप्पणीमार्फत सबै कुरा मिलाइयो। त्यसपछि यो अहिलेको कुन्नि के जाति समितिको बैठकको राष्ट्रिय सहमतिवाला निर्णयको पनि व्याख्यात्मक टिप्पणी गरी बालकोट (एमालेका अध्यक्ष केपी शर्मा ओली) सहमति सकार्ने ठाउँ छँदैछ। यदि अहिलेको सत्ता गठबन्धनविपरीत कामरेड प्रचण्ड गए भने बालकोट सहमतिबाट भाग्न उनले फुराएको राष्ट्रिय सहमतिको युटोपियाको बुटीले उनैलाई साइड इफेक्ट हुनेछ। यसले उनको नैतिकलगायत राजनीतिक स्वास्थ्यमा दीर्घकालीन असर पर्नेछ। त्यो निको नहुने घातक संक्रामक रोगमा परिणत हुने सम्भावनासमेत देखिन्छ। यसका साथै उनको नाडीको गतिले सहमतिको पालनामा सधैं असहमति मात्र व्यक्त गर्ने र निहुँ खोज्ने अस्वाभाविक पात्रको रोग उहाँभित्र रहेछ। यही सोचबुझका साथ सधैंभरिका लागि निदान गर्ने नै छ। अस्तु !"
यू १९ विश्वकप छनोटमा नेपालको विजयी सुरुआत,"काठमाडौं : आकाश त्रिपाठी र विशालविक्रम केसीको अर्धशतकप्रेरित नेपालले आईसीसी यू१९ क्रिकेट विश्वकपको एसिया छनोटमा शुक्रबार सिंगापुरलाई ९६ रनले पराजित गरेको छ। यूएईको इडेन गार्डेन ओभल अज्मानमा टस जितेर ब्याटिङ थालेको नेपालले सात विकेट गुमाएर दुई सय ६१ रन बनाएको थियो। जवाफी ब्याटिङमा आएको सिंगापुरले सात विकेट गुमाएर एक सय ६५ रनमात्र बनाउन सक्यो। नेपालका लागि १०० बलको सामना गरेका आकाश ७८ रनको इनिङ खेले। आकाशले सात चौका र एक छक्का प्रहार गरेका थिए। आकाशले दोस्रो विकेटका लागि ओपनर अर्जुन कुमालसँग ९७ रनको साझेदारी गरेका थिए। अर्जुन ६७ बलमा तीन चौकासहित ३७ रन बनाएर पेभेलियन फर्के। विशालविक्रमले ५४ बलमा चार चौका र दुई छक्कासहित ६३ रनको अविजित इनिङ खेले। कप्तान देव खनाल २१, दीपक बोहरा १७, सुवास भण्डारी १२ र दीपक प्रसाद डुम्रे १० रन बनाएर आउट भए। सिंगापुरका अभुदय छजेर र आर्याविर चौधरीले समान दुईदुई विकेट लिएका थिए। आद्धित्य भार्गवा र मुहिया भाटियाले एकएक विकेट लिए। सिंगापुरका आर्यन मोदीले ५८, सिद्धान्त श्रीकान्तले ४४ रन बनाउँदा अर्जुन नागपाल र अभुदय छजेरले समान १४ रनको योगदान गरेका थिए। नेपालका सुबासले र हेमन्त धामीले दुईदुई विकेट लिए। विशालविक्रम केसीले एक विकेट लिएका थिए। छनोटमा नेपालसँगै सिंगापुर, हङकङ, मलेसिया, कुवेत र यूएई सहभागी छन्। छनोट चरणबाट शीर्ष स्थानमा रहने टिमले सन् २०२४ मा हुने यू१९ एकदिवसीय क्रिकेट विश्वकपमा स्थान बनाउने छ।"
सन्दीप लामिछानेले पाएनन् युएई जाने अनुमति,काठमाडौं : नेपाली क्रिकेट टोलीका पूर्वकप्तान सन्दीप लामिछाने युएई भ्रमणमा सहभागी हुन नपाउने भएका छन्। सर्वोच्च अदालतले सन्दीपलाई युएई भ्रमणको अनुमति नदिएको हो। लामिछानले विश्वकप लिग२ अन्तर्गतको खेलमा सहभागी हुन भन्दै बिहीबार सर्वोच्चमा रिट दायर गरेका थिए। नेपाल क्रिकेट संघ (क्यान)ले पनि सन्दीप टिमको महत्पूर्ण खेलाडी रहेको र विदेश लैजाने र ल्याउने जिम्मा आफूहरूले लिने भन्दै सर्वोच्च अदालतसमक्ष अपील गरेका थिए। उक्त रिटमा न्यायाधीश ईश्वरप्रसाद खतिवडाको एकल इजलाशले सन्दीपलाई युएई भ्रमणको अनुमति नदिएको हो। नाबालिग बलात्कार अभियोग लागेका सन्दीपलाई जिल्ला अदालत काठमाडौंले विदेश भ्रमणमा रोक लगाउनेगरी धरौटीमा रिहा गरेको थियो। महान्यायाधिवक्ता कार्यालय र बलात्कार अभियुक्त सन्दीप लामिछानेको निवेदन एकैसाथ राखेर १४ गतेलाई पेशी तोक्न सर्वोच्च अदालतले आदेश दिएको छ।
राष्ट्रपति रनिङ शिल्डको उपाधि मन्थलीलाई,"रामेछाप : लिखु तामाकोसी गाउँपालिका२, सैपुमा सञ्चालन भएको राष्ट्रपति रनिङ शिल्ड प्रतियोगिताको उपाधि मन्थली नगरपालिकाले जितेको छ। ७० वटा मेडलसहित मन्थली प्रथम भएको हो। यस्तै रामेछाप नगरपालिकाले ३५ वटा मेडल सहित द्वितीय र खाँडादेवी गाउँपालिकाले १६ वटा मेडल सहित तृतीय स्थान हाँसिल गरे। प्रथम हुनेलाई ५० हजार, द्वितीय हुनेलाई ३० हजार र तृतीय हुनेलाई २० हजार नगदसहित शिल्ड मेडल र प्रमाणपत्र प्रदान गरिएको छ। रामेछाप खेलकुद विकास समितिले १० गतेदेखि प्रतियोगिता सञ्चालन गरेको थियो।"
विश्वकप विजेता रामोसले अन्तर्राष्ट्रिय फुटबलबाट लिए सन्यास,"मड्रिड : स्पेनको राष्ट्रिय फुटबल टिमका नयाँ प्रशिक्षक लुइस डी ला फुन्टेले आफ्नो योजनामा नरहेको बताएपछि विश्वकप विजेता सर्जियो रामोसले अन्तर्राष्ट्रिय फुटबलबाट सन्यासको घोषणा गरेका छन्। स्पेनले सन् २००८ मा युरोपियन च्याम्पियनसिप, २०१० मा फिफा विश्वकप र २०१२ मा पुनः युरो जित्दा टिमका महत्त्वपूर्ण सदस्य रहेका रामोसले सामाजिक सञ्जालमार्फत अन्तर्राष्ट्रिय फुटबलको बिट मारेको जानकारी गराएका छन्। फ्रेन्च क्लब पेरिस सेन्ट जर्मनबाट व्यावसायिक फुटबल खेलिरहेका रामोसले अन्तिम पटक स्पेनको राष्ट्रिय टिमबाट २०२१ को मार्चमा खेलेका थिए। अर्को महिना ३७ वर्ष पुग्ने रामोसले नयाँ प्रशिक्षकले सन्यास लिन बाध्य पारेको संकेत गरेका छन्। हृदयस्पर्सी स्पेनिस टिम (रोजा) बाट बिदा माग्ने समय आएको छ, रामोसले सामाजिक सञ्जालमा लेखेका छन्, मलाई आज बिहान वर्तमान प्रशिक्षकको फोन आयो, र मेरो क्षमता र करिअर अगाडि बढाउन सक्ने विषयको पर्वाह नगरी उनले मलाई गणनामा नराखेको बताए। धेरै दुःखसहित राष्ट्रिय टिमबाट यो नै यात्राको पूर्ण विराम भएको रामोसले बताएका छन्। आफूले राष्ट्रिय टिमको यात्रा अझै अगाडि बढाउन चाहेको संकेत गर्दै रामोसले स्पेनिस टिममा हासिल गरेका उचाई पनि सम्झिएका छन्। रामोस स्पेनिस राष्ट्रिय टिमबाट सर्वाधिक एक सय ८० खेल खेल्ने खेलाडी हुन्। चोटमुक्त भइसके पनि गत नोभेम्बरडिसेम्बरमा कतारमा भएको विश्वकपका लागि लुइस इनरिकेले पनि रामोसलाई टिममा बोलाएका थिएनन्।"
चर्च ब्वाइजलाई हराउँदै मछिन्द्र केपी ओली कपको सेमिफाइनलमा,काठमाडौं : मछिन्द्र फुटबल क्लब चर्च ब्वाइज युनाइटेडलाई २१ गोलको नतिजामा पराजित गर्दै केपी ओली कपको सेमिफाइनलमा पुगेको छ। सातदोबाटोस्थित एन्फा कम्प्लेक्समा भएको खेलको १६औं मिनेटमा कप्तान सुजल श्रेष्ठले गोल गर्दै मछिन्द्रलाई अग्रता दिलाएका थिए। अनोश मगरले पेनाल्टी एरियाको बायाँपट्टी विमल घर्ती मगरलाई फाउल गरेपछि मछिन्द्रले फ्रिकिक पाएको थियो। सोही फ्रिकिकमार्फत सुजलले उत्कृष्ट गोल गरेका थिए। मछिन्द्रलाई कठिन चुनौती दिएको चर्च ब्वाइजले पहिलो हाफ सकिन पाँच मिनेट बाँकी रहँदा पुनः गोल खाएको थियो। युनाइटेडका अगाडि बढेका गोलकिपर रेम्बो कुमार चौधरीलाई बिट् गर्दै रन्जित धिमालले उत्कृष्ट गोल गरेका थिए। पहिलो हाफमा २० ले पछाडि परेको युनाइटेडले दोस्रो हाफमा आक्रामक शैली अपनाएको थियो। मछिन्द्रका छिरिङ गुरुङले पछाडि दिएको पासमा गोलकिपर विशाल श्रेष्ठ झुक्किँदा आत्मघाती गोल खाएको थियो। निर्धारित समयको अन्तिम १५ मिनेट मछिन्द्रलाई निरन्तर दबाबमा राखेपनि फिनिसिङमा चुक्दा चर्च ब्वाइजको यात्रा समाप्त भयो। शुक्रबार नै भएको खेलमा न्यूरोड टिम (एनआरटी)लाई पेनाल्टी सुटआउटमा पराजित गर्दै त्रिभुवन आर्मी फुटबल क्लब पनि अन्तिम चारमा पुगिसकेको छ। आठ टिम सहभागी प्रतियोगिताको पहिलो चरणका तीन खेल सकिएका छन्। शनिबार हुने पहिलो चरणको अन्तिम खेलमा केपी एफसी र जावलाखेल भिड्दै छन्। आजको विजेताले भोलि हुने खेलको विजेतासँग फाइनल प्रवेशका लागि खेल्ने छ। अर्को सेमिफाइनलमा सातदोबाटो र आर्मी आमनेसामने हुने भएका छन्।
"एन्फा महासचिव, कोषाध्यक्ष बर्खास्ती र टिकट हिनामिना प्रकरणलाई एजेन्डा बनाउन १३ जनाको पत्र","काठमाडौं : अखिल नेपाल फुटबल संघ (एन्फा)को आगामी बुधबार बस्ने कार्यसमिति बैठकमा महासचिव र कोषाध्यक्ष बर्खास्तीको एजेन्डा थप गर्न तीन उपाध्यक्षसहित सात सदस्यले हस्ताक्षर गरेको पत्र बुझाएका छन्। नेपाली फुटबलको सर्वोच्च निकाय एन्फाका महासचिव किरण राईले यसअघि १७ गतेका लागि बोलाएको बैठकमा विविधसहित १९ एजेन्डा समावेश गरेका थिए। यद्यपि, वरिष्ठ उपाध्यक्ष वीरबहादुर खड्का, तीन उपाध्यक्ष दीर्घबहादुर केसी, विराटजंग शाही र दीपक खतिवडासहित सदस्यहरू रुपेश अधिकारी, रविन्द्र चन्द, रमेश व्यञ्जनकार, भरत बुढ थापा, पेमा डोल्मा लामा, टीका लामा, भोजराज शाही, मनिष जोशी, मनिराज विष्ट, महेन्द्र क्षेत्री र सरिला श्रेष्ठ गरी १५ जनाको नामसहित ५ एजेन्डा थप्न माग गरेका हुन्। थपिनुपर्ने एजेन्डाको पहिलो नम्बरमा विश्वकपको २०२२ को म्यचा टिकटको विषय उठाइएको छ। एन्फाले विश्वकपका फुटबल दर्शका लागि किनेका टिकट हिनामिना भएको चर्चा फुटबल वृत्तमा छ। यस्तै, दोस्रो एजेन्डामा एएफसीका विभिन्न समितिका लागि नाम सिफारिस गर्ने उल्लेख छ। यस्ता छन् ५ एजेन्डाः विश्वकप २०२२ को म्याच टिकट सम्बन्धमा । एएफसीको विभिन्न समितिको लागि नाम सिफारिस गर्ने सम्बन्धमा । उमेर समूह र सिनियर राष्टिय महिलापुरुष विजेता टिमका खेलाडीलाई घोषित पुरस्कार वितरण गर्ने सम्बन्धमा । संघको विधान २०७७ संस्करणको धारा ३८ को ६ बमोजिम महासचिव र कोषाध्यक्ष बर्खास्ती सम्बन्धमा। मिति २०७९ आश्विन १२ गते सम्पन्न विशेष साधारण सभाबाट नियुक्त हुनुभएका न्यायीक निकायहरूको सदाचार परीक्षण सम्बन्धमा।"
पेनाल्टीमा एनआरटीलाई हराउँदै आर्मी केपी ओली कपको सेमिफाइनलमा,"काठमाडौंः पेनाल्टी सुटआउटमा न्यूरोड टिम (एनआरटी)लाई ५४ को नतिजामा पराजित गर्दै त्रिभुवन आर्मी फुटबल क्लब केपी ओली कपको सेमिफाइनलमा पुगेको छ। सातदोबाटोस्थित एन्फा कम्प्लेक्समा भएका खेलको निर्धारित समयको खेल ११ गोलको बराबरीमा सकिएपछि खेल टाई ब्रेकरमा पुगेको थियो। भारतीय फरवार्ड लालमिन्जामाले ३२औं मिनेटमा उत्कृष्ट गोल गर्दै एनआरटीलाई अग्रता दिलाएका थिए। दीपेश आले मगरसँग उत्कृष्ट वान्टू पास खेल्दै पेनाल्टी एरिया भित्रबाट उत्कृष्ट प्रहार गर्दै लालमिन्जामाल गोल गरेका थिए। पहिलो हाफमा १० ले पछि परेको आर्मीले ५३औं मिनेटमा गोल फर्काएको थियो। जगजित श्रेष्ठले दायाँतर्फबाट प्रहार गरेको फ्रिकिकमा दीपक राईले गोललाइन नजिकबाट हेडर गरेका थिए। सोही बल पोलमा ठोकिएर एनआरटीका कप्तान विक्रम धिमाललाई लागेर गोलमा परिणत भएको थियो। पेनाल्टी सुटआउटमा आर्मीका जगजित श्रेष्ठ, टेक बहादुर बुढाथोकी, विकाश खवास, पदम कुमार तामाङ र नवयुग श्रेष्ठले गोल गरेका थिए। एनआरटीका एनिसेन्ट बोमी, लालमिन्जामा, निकोलस सोङ र विक्रम धिमालले गोल गर्दा स्टेफन जुनियर चुकेका थिए। निर्धारित समयमा आर्मीका कप्तान नवयुग श्रेष्ठले ३२औं मिनेटमा पेनाल्टी एरिया भित्रबाट गरेको प्रहारमा एनआरटीका डिफेन्डर एनिसेट बोमीले बचाएका थिए। पहिलो हाफको अन्तिममा एनआरटीमाथि निरन्तर आक्रामण गरेको आर्मीका जगजित श्रेष्ठले ४०औं मिनेटमा गरेका प्रहार क्रसबार माथिबाट बाहिरिएको थियो। एनआरटीका गोलकर्ता लालमिन्जामाले ४१औं मिनेटमा बायाँतर्फबाट गरेको क्रसमा आर्मीका गोलकिपर विकेश कुथु बाधक बनेका थिए। त्यसको एक मिनेट नबित्दै आर्मीका दिनेश हेन्जनले प्रहार गरेको फ्रिकिक क्रसबार बाहिरमाथिबाट बाहिरिएको थियो। पहिलो हाफको इन्जुरी समयमा आर्मीका कप्तान नवयुगले गरेको सशक्त प्रहारमा एनआरटीका गोलकिपर पुजन होना बाधक बनेका थिए। रोमाञ्चक खेलको ५१औं मिनेटमा एनआरटीका निकोलास सोङ खाली पोस्टमा गोल गर्नबाट चुकेका थिए। त्यसको दुई मिनेट नबित्दै एनआरटीले गोल खाएको थियो। जगजितले ७५औं मिनेटमा दिएको क्रसमा आर्मीका कप्तान नवयुगले एक्रोब्याटिक फिनिसिङको प्रयास गरेका थिए। पेनाल्टी एरिया भित्र डिफेन्डरले घेरिएका नवयुगले बल खुट्टामा कनेन्ट गर्न सकेनन्। निर्धारित ९० मिनेटको खेल सकिन तीन मिनेट बाँकी रहँदा जगजितले दिएको उत्कृष्ट पासमा नवयुग गोल गर्न चुकेका थिए। आर्मीले बिहीबार भएको उद्घाटन खेलको विजेता सातदोबाटो युथ क्लबसँग फाइनल प्रवेशका लागि खेल्ने छ। सातदोबाटो विभागीय टिम नेपाल पुलिस क्लबलाई २१ गोलको नतिजामा पराजित गर्दै अन्तिम चारमा पुगेको हो। आजै हुने दोस्रो खेलमा चर्च ब्वाइज युनाइटेड र मछिन्द्र फुटबल क्लब आमनेसामने हुँदैछन्। चर्च ब्वाइज गत सिजनको बी डिभिजन तथा मछिन्द्र ए डिभिजन च्याम्पियन टिम हो।"
सुरु भयो हिमालयन र सिभिल बैंकको एकीकृत कारोबार,"काठमाडौं : हिमालयन बैंक र सिभिल बैंकको मर्जरपश्चात् शुक्रबारदेखि एकीकृत कारोबार सुरु भएको छ। शुक्रबार बिहान हिमालयन बैंकका अध्यक्ष प्रचण्ड श्रेष्ठले केन्द्रीय कार्यालय कमलादीमा पूजा गरेर एकीकृत कारोबार सुरु गरेका हुन्। हिमालयन बैंकले सिभिल बैंकलाई १००:८०२८ को स्वाप रेसियोमा प्राप्ति गरेको हो। सिभिल बैंकका सेयरधनीले एक सय कित्ता सेयर बराबर हिमालयन बैंकको ८० दशमलव २८ कित्ता सेयर प्राप्त गर्नेछन्। हिमालयन बैंक र सिभिल बैंकबीच गत असार २९ गते प्रारम्भिक सम्झौतापत्रमा हस्ताक्षर भएको थियो। बैंकका अध्यक्ष प्रचण्डबहादुर श्रेष्ठले हिमालयन बैंक अब देशकै उत्कृष्ट बैंक बन्ने बताए। हिमालयन र सिभिल बैंकको एकीकृत कारोबार सुरु भएको अवसरमा सो कुरा बताएका हुन्। छ करोडबाट सुरु भएकोमा हाल १४ अर्ब पुँजीको बैंक बनेको उनको भनाइ थियो। आफ्नै कसरतमा ठूलो बनेको बैंक अब सिभिल बैंकलाई प्राप्ति गरेपछि उत्कृष्ट बैंक बन्ने उनले दाबी गरे। हिमालयन बैंकले सिभिल बैंकलाई प्राप्ति गरेपछि बैंकको चुक्तापुँजी ३४ अर्ब पुगेको छ। पुँजीका आधारमा हिमालय बैंक छैटौं ठूलो बैंक हो। यस्तै बैंकको दुई खर्ब ७४ अर्ब निक्षेप, दुई खर्ब ५० अर्ब कर्जा रहेको बैंकले जनाएको छ। सिभिल प्राप्तिसँगै हिमालयन बैंकको कूल शाखा एक सय ८९ भएका छन्।"
प्राविधिक शिक्षा सरकारको प्राथमिकतामा परेको छ : मन्त्री शर्मा,"काठमाडौं : सञ्चार तथा सूचना प्रविधिमन्त्री रेखा शर्माले प्राविधिक शिक्षा सरकारको प्राथमिकतामा परेको बताएकी छन्। प्राविधिक शिक्षा तथा व्यावयायिक तालिम परिषद् (सिटीइभीटी) को ३५औँ वार्षिकोत्सवको शुक्रबार उद्घाटन गर्दै उनले सरकारले बजेटमा समेत प्राविधिक शिक्षाका लागि प्राथमिकता दिएको बताइन्। मन्त्री शर्माले भनिन्, 'देशलाई सीपयुक्त जनशक्ति आवश्यक छ, त्यसैले सरकारले बजेटमा पनि प्राविधिक शिक्षालाई प्राथमिकतामा राखेको छ, सरकारले ल्याएको न्यूनतम साझा कार्यक्रममा पनि प्राविधिक शिक्षा परेको छ।' हातमा सीप भएका जनशक्ति नेपालमा धेरै रहेको चर्चा गर्दै उनले पढाइलाई मात्रै नभइ अनौपचारिक शिक्षाका रूपमा हातमा सीप भएका जनशक्तिलाई पनि शिक्षा ऐनले सम्बोधन गर्नुपर्नेमा जोड दिइन्। उनले देशका सबै युवालाई हातमा सीप दिएर दक्ष जनशक्ति बनाएर रोजगारी सिर्जना गर्नुपर्ने औँल्याइन्। अन्य विषय पढ्न नसक्ने मात्रै प्राविधिक शिक्षा पढ्न सिटीइभीटी आउँछन् भन्ने भ्रम रहेकाले त्यो भ्रमलाई चिर्नु आवश्यक रहेको मन्त्री शर्माले बताइन्। अब नेपालको शिक्षामा पढ्दै कमाउँदै भन्ने नीतिलाई व्यवहारिक रूपमा कार्यान्वयनमा ल्याउनुपर्नेमा जोड दिँदै मन्त्री शर्माले भनिन्, 'नेपालको शिक्षा महँगो हुँदै गएको छ, त्यसैले सरकारले कमाउँदै पढ्दै भन्ने नीति ल्याएको छ, त्यसलाई व्यवहारमा ल्याउनुपर्यो।' सिटीइभीटीबाट एउटै विद्यालयमा प्राविधिक शिक्षाका १० वटा कार्यक्रम लैजाने प्रतिस्पर्धा चलेको भन्दै उनले त्यसरी धेरै कार्यक्रम एउटै विद्यालयले लैजानुभन्दा थोरै कार्यक्रम लैजाने र गुणात्मक शिक्षा दिनुपर्नेमा जोड दिइन्। सरकारले अहिले शिक्षा ऐन र निजामती ऐनलाई प्राथमिकतामा राखेको जनाउँदै देश संघीयतामा गए पनि शिक्षा ऐन भने पुरानै भएकाले छिट्टै शिक्षा ऐन ल्याउन सरकार लागेको उनले बताइन्। नेपालको जनशक्ति धमाधम बाहिरिँदै गएकामा चिन्ता व्यक्त गर्दै उनले नेपालमै बसेर पनि आम्दानी गर्नसक्ने भएकाले शिक्षाका अगुवाले विदेशिनुको कारण खोज्नुपर्ने बताइन्।"
कृषिमा विदेशी लगानी खारेज गर्न महासंघको माग,"काठमाडौं : राष्ट्रिय कृषक समूह महासंघ नेपाल, राष्ट्रिय कार्यसमितिले कृषिमा विदेशी लगानी खुलाको व्यवस्था खारेज गर्न माग गरेको छ। महासंघले शुक्रबार प्रेस विज्ञप्ति जारी गर्दै किसानहरूको अधिकार रक्षाका लागि वैदेशिक लगानी नगरी नेपाली लगानीमार्फत कृषकलाई प्रविधि सम्पन्न बनाई कृषि विकासको माध्यमबाट देशको अर्थतन्त्र निर्माणमा टेवा पुग्याउन सरकारबाट सहयोग माग गरेको हो। सरकारले नीतिगत रूपमै नेपालको संविधानले सुनिश्चत गरेको मौलिक हकलाई नै खलल गर्ने गरी साना सीमान्त किसानको सार्वभौम जीवन निर्वाहको हक समेत खोस्ने गरी ऐन संशोधन भएकोमा महासंघले यसअघिदेखि नै विरोध गर्दै आएको थियो। कृषिमा वैदेशिक लगानी ल्याउने उक्त निर्णय उपर पुनर्विचार होस् भनी अधिवक्ता डा पुण्यप्रसाद खतिवडा लगायतले सम्मानि सर्वोच्च अदालतमा चढाएको उत्प्रेशण रिट निवेदनलाई सर्वोच्च अदालतको मिति २०७९ जेष्ठ २० गतेको फैसला हुँदा समग्र कृषि पेशाको संरक्षणको विपरीत वैदेशिक लगानी गर्न पाउने गरी भएको फैसलाले हामी समग्र कृषकहरू थप दुखी भएका छौं,' विज्ञप्तिमा उल्लेख छ। विज्ञप्तिअनुसार कृषिमा वैदेशिक लगानी खुल्लाको निर्णयले नेपाली ग्रामीण पारिवारिक, सांस्कृतिक तथा आत्मनिर्भर खेती प्रणाली अवलम्वन गरी जिविका चलाउँदै आएका करिब दुई तिहाई साना किसानहरूको रोजगारी खोसिने र जीविकोपार्जनमा प्रत्यक्ष असर पर्नेछ। महासंघका अध्यक्ष नवराज बस्नेतले कृषिमा वैदेशिक लगानी खुला गरिँदा कृषिप्रधान देशको रूपमा परिचत नेपालका किसानहरू कालन्तरमा आफ्नो खेतबारीबाटै पलायन हुने दाबी गरे।"
महिलालाई व्यवसायी बनाउँदै सहकारी,"दोलखा : दोलखा भीमेश्वर नगरपालिका६ रामकोटकी कविता चौलागाईं विगत एक वर्षदेखि सिलाई कटाई व्यवसायमा आवद्ध छिन्। यो व्यवसायले गुजारा चलाउन सहज भएको उनको भनाइ छ। एक वर्षअघि आफ्नै वडामा रहेको परोपकार महिला बचत तथा ऋण सहकारी संस्थाले आयोजना गरेको सिलाई कटाई तालिममा सहभागी भएर सीप सिकेकी उनले अहिले घरमै सिलाई कटाई व्यवसाय सञ्चालन गरेकी छन्। 'यो व्यवसायबाट मासिक १२१५ हजारसम्म आम्दानी हुने गरेको छ उनले भनिन्, 'यसले पारिवारिक गुजारा राम्रैसँग चलेको छ।' बैतेश्वर६ नाम्दुकी सरिता घिमिरे पनि सोही सहकारी संस्थाले आयोजना गरेको सिलाई कटाई तालिममा सहभागी भएपछि व्यवसायी बनेकी छन्। उनले पनि सिलाई कटाई व्यवसायसँगै कपडा पसल समेत सञ्चालन गरेकी छन्। 'मासिक १८ हजारसम्म आम्दानी हुन्छ, यसले मेरो जीवनमा ठूलै परिर्वतन ल्याइदिएको छ', सरिताले भनिन्। महिलाहरूकै सक्रियतामा सुरु भएको सहकारीले सेयर सदस्यहरूलाई सीप सिकाइ व्यवसायी र आत्मनिर्भर बनाउन हरेक वर्ष विभिन्न सीपमूलक तालिम सञ्चालन गर्दै आएको संस्थाको अध्यक्ष सर्मिला सापकोटाले बताइन्। सहकारीबाट तालिम लिएको महिलाले व्यवसाय सञ्चालन गर्न चाहदा संस्थाले सहुलियत दरमा ऋण समेत प्रदान गर्ने अध्यक्ष सापकोटाले बताइन्। संस्थाले हालसम्म क्रिष्टलको माला बनाउने, डलकुसन बनाउने, सिलाई कटाई, लेडिज ब्याग बनाउने तालिम आयोजना गरिसकेको छ। यो वर्ष १२ जना सेयर सदस्यलाई सहभागी गराई भेलबेट चप्पल बनाउने तालिम सम्पन्न गरेको संस्थाको अध्यक्ष सापकोटाले बताइन्। २०६८ सालमा ५० जना सेयर सदस्यबाट सुरु गरिएको सहकारीमा हाल दुई हजार ५१ जना सेयर सदस्य रहेका छन्। आर्थिक, सामाजिक,शैक्षिक हिंसामा पछि परेका वर्गका महिलाको उन्नति तथा विकासमा पहुँच बढाउन सहकारीले महत्वपूर्ण योगदान दिँदै आएको छ सहकारीका अध्यक्ष सापकोटाको भनाइ छ। सहकारीको व्यवस्थापक प्रमिला कार्कीका अनुसार हालसम्म संस्थामा कुल पूँजी १४ करोड २४ लाख ४५ हजार छ सय ९८ रुपैयाँ रहेको छ। संस्थाले सेयर सदस्यको निधन भएमा परिवारलाई सहानुभूति स्वरूप सात हजार रकम उपलब्ध गराउने व्यवस्था समेत गरेका जनाइएको छ।"
"घट्यो सुनको मूल्य, आज कतिमा हुँदैछ कारोबार ?",काठमाडौं: सुनको मूल्य तोलामा एक सय रुपैयाँ घटेको छ। नेपाल सुनचाँदी व्यवसायी महासंघका अनुसार आज छापावाल सुन प्रतितोला एक लाख दुई हजार ४०० रुपैयाँमा कारोबार भइरहेको छ। बिहीबार सुन प्रतितोला १ लाख २ हजार ५०० रुपैयाँमा कारोबार भएको थियो। अघिल्लो दिन पनि सुन तोलामा ५०० रुपैयाँ घटेको थियो। त्यस्तै आज तेजावी सुनको मूल्य एक लाख एक हजार ९०० रुपैयाँमा कारोबार हुँदैछ। त्यस्तै चाँदी आज प्रतितोला एक हजार २७५ रुपैयाँमा कारोबार भइरहेको छ। हिजोको तुलनामा चाँदी पनि प्रतितोला १० रुपैयाँ घटेको छ।
भाखा नाँघेको ३० दिनभित्र साँवा ब्याज तिरेमा पेनाल ब्याज लिन नपाइने,"काठमाडौं : बैंक तथा वित्तीय संस्थाबाट कर्जा लिएका ऋणीले ऋणको भाखा नाँघेको तीस दिनभित्र साँवा र ब्याज भुक्तानी गरेमा पेनाल ब्याज लिन नपाइने भएको छ। नेपाल राष्ट्र बैंकले बैंकले बैंक तथा वित्तीय संस्थाका लागि जारी गरेको एकीकृत निर्देशन, २०७९ संशोधन गर्दै यस्तो व्यवस्था कार्यान्वयनमा ल्याएको हो। 'ऋणीले भुक्तान गर्नुपर्ने कर्जाको साँवा र ब्याजको दायित्व भाखा नाँघेको ३० दिनभित्र भुक्तान गरेमा पेनाल ब्याज लिन पाइने छैन। यो व्यवस्था २०८० जेठ मसान्तसम्ममा भुक्तानीको भाखा रहेको साँवा र ब्याजमा मात्र लागू हुनेछ', राष्ट्र बैंकको निर्देशनमा भनिएको छ। तर कुनै ऋणीले छुट पाउने अवधिभित्र साँवा र ब्याज भुक्तानी नगरेमा बैंक तथा वित्तीय संस्थाले सम्पूर्ण भाखा नाँघेको अवधिको पेनाल ब्याज ऋणीसँग लिन सक्नेछन्। राष्ट्र बैंकले कर्जाको पुनःसंरचना र पुनःतालिकीकरणसम्बन्धी व्यवस्थामा पनि संशोधन गरेको छ। साना तथा मझौला उद्योग व्यवसाय सञ्चालनमा सहजीकरण गर्न बैंक तथा वित्तीय संस्थाबाट प्रवाह भएको दुई करोडसम्मको कर्जालाई विभिन्न शर्त राखेर पुनःसंरचना र पुनःतालिकीकरण गर्न सकिने राष्ट्र बैंकले जनाएको छ। 'दुई करोडसम्मको कर्जालाई सम्बन्धित ऋणीको अनुरोधमा उद्योग, व्यवसायको नगद प्रवाह तथा आम्दानी विश्लेषण गरी एक पटकका लागि ऋणीले बुझाउनुपर्ने ब्याजको १० प्रतिशत रकम असुल उपर गरी कर्जाको पुनःसंरचना तथा पुनःतालिकीकरण गर्न सकिनेछ', राष्ट्र बैंकले भनेको छ। यो सुविधा पाउन यस्तो पुनःतालिकीकरण र पुनःसंरचना २०८० असार मसान्तभित्र गरिसक्नुपर्ने सर्त राष्ट्र बैंकले राखेको छ। त्यस्तै यसरी पुनःतालिकीकरण वा पुनःसंरचना गर्दा २०७९ पुस मसान्तमा सक्रिय वर्गमा वर्गीकरण भएको हुनुपर्नेछ। पुनःतालिकीकरण वा पुनःसंरचना गरिएका कर्जालाई असल वर्गमा वर्गीकरण गरी एक दशमलव तीन प्रतिशत कर्जा नोक्सानी व्यवस्था कायम गर्नुपर्ने राष्ट्र बैंकले जनाएको छ।"
रात्रिकालीन र अन्तर्राष्ट्रिय उडानलाई तयार,"पोखरा : पोखरा अन्तर्राष्ट्रिय विमानस्थल बिहीबारदेखि रात्रिकालीन उडान र अन्तर्राष्ट्रिय उडानका लागि तयार भएको छ। विमानस्थलमा इन्स्ट्रमेन्ट प्लाइट रुल्स (आईएफआर) प्रणाली बिहीबारदेखि लागू भएसँगै रात्रिकालीन र अन्तर्राष्ट्रिय उडानका लागि विमानस्थल तयार भएको हो। विमानस्थलमा इन्स्ट्रमेन्ट प्लाइट रुल्स लागू भएसँगै रातिको समयमा पनि सहज रूपमा उडान र अवतरण गर्न सकिने भएको पोखरा अन्तर्राष्ट्रिय विमानस्थल प्रमुख विक्रम गौतमले जानकारी दिए। यो प्रणालीबाट विमान अवतरण भइसकेको विमानस्थल प्रमुख गौतमले बताए। आईएफआर प्रणालीको यसअघि पोखरा अन्तर्राष्ट्रिय विमानस्थलमा परीक्षण गरिएको थियो। परीक्षणपछि बिहीबारदेखि पूर्ण रूपमा आईएफआर प्रणालीबाट जहाजले उडान र अवतरण सुरु भएको पोखरा अन्तर्राष्ट्रिय विमानस्थलमा सूचना अधिकारी विष्णु अधिकारीले जानकारी दिए। यो प्रणाली लागू हुनुअघिसम्म पोखरा विमानस्थलमा बिहान मौसमअनुसार ६ बजेदेखि दिउँसो ५ः३० बजेसम्म मात्र उडान हुँदै आएकोमा अब भने १८ घण्टासम्म उडान हुने गरी विमानस्थल तयार भएको हो। यो प्रणाली लागू भएसँगै बिहान ६ बजेदेखि राति १२ बजेसम्म १८ घण्टा जहाज उडान भर्न सक्ने गरी तयारी अवस्थामा रहेको विमानस्थलका प्रमुख गौतमले बताए। अब १८ घण्टा नै सेवा दिन सक्ने अवस्था रहे पनि जहाज उडानको चाप कम भएकोले आवश्यकताअनुसार बढाउने गरी अहिलेलाई भने राति ९ बजेसम्म उडान हुने विमानस्थलले जनाएको छ। यो प्रणाली आईएफआर) पूर्ण यान्त्रिक भएकोले भिजुअल फ्लाइट रुल्स (भीएफआर) को तुलनामा निकै सहज र सुरक्षित रहने प्राधिकरणले जनाएको छ। यो सेवा सुरुसँगै रात्रिकालीन उडान र अन्तर्राष्ट्रिय उडानका लागि पोखरा अन्तर्राष्ट्रिय विमानस्थल तयार भए पनि अन्तर्राष्ट्रिय उडान कहिलेबाट सुरु हुन्छ भन्ने अझै यकिन भएको छैन। केही दिनपहिले पोखरा आएका पर्यटनमन्त्री सुदन किराँतीले अन्तर्राष्ट्रिय उडान क्यालेन्डर हेरेर यही दिनदेखि हुन्छ भन्न अहिले नसकिने बताएका थिए। अन्तर्राष्ट्रिय हवाई सेवा सुरु गर्न भारत, चीनलगायत विभिन्न देशसँग कूटनीतिक पहल भने भइरहेको उनले बताएका थिए। रात्रिकालीन उडानका लागि पोखरा अन्तर्राष्ट्रिय विमानस्थल तयार भएसँगै बुद्ध एयरले (मार्च ९) फागुन २५ गतेदेखि रात्रिकालीन सेवा सुरु गर्ने भएको छ। बुद्ध एयरका मार्केटिङ डाइरेक्टर रूपेश जोसीले रात्रिकालीन उडानका लागि चार जहाज पोखरामा रहने पनि जानकारी दिए। बुद्धले पोखराबाट काठमाडौं, नेपालगन्ज र भद्रपुरमा रात्रिकालीन उडान गर्ने गरी तयारी गरिरहेको जोसीले बताए।"
आज कुन देशको मुद्राको मूल्य कति?,काठमाडौं: नेपाल राष्ट्र बैंकले फागुन १२ गते शुक्रबारका लागि विदेशी मुद्राको विनिमयदर तोकेको छ। जसअनुसार भारतीय रुपैयाँ १०० को खरिददर १६० रुपैयाँ र बिक्रीदर १६० रुपैयाँ १५ पैसा रहेको छ। अमेरिकी डलर एकको खरिददर १३२ रुपैयाँ ८ पैसा र बिक्रीदर १३२ रुपैयाँ ६८ पैसा छ। युरोपिय यूरो एकको खरिददर १४० रुपैयाँ तथा बिक्रीदर १४० रुपैयाँ ६३ पैसा कायम भएको छ। कतारी रियाल एकको खरिददर ३६ रुपैयाँ १९ पैसा र बिक्रीदर ३६ रुपैयाँ ३६ पैसा कायम भएको राष्ट्र बैंकले जनाएको छ। कुन देशको मुद्राको मूल्य कति थाहा पाउन तलको सूची हेर्नुहोस्।
