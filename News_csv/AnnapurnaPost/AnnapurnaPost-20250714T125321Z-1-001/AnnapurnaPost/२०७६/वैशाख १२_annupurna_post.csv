शीर्षक,विवरण
शोधग्रन्थ र उपाधिको बजार,"एउटा ठट्टाबाट सुरु गरौं। एकादेशमा एकजना मानिस एउटा शैक्षिक प्रमाणपत्र किन्न गएछन्। पसलेले उनलाई विभिन्न श्रेणीका प्रमाणपत्रको फरकफरक मूल्य हुने भनेछ। तिमीलाई श्रेणीअनुसारको प्रमाणपत्र छाप्न फरक मूल्य पर्ने हो र ? , ग्राहकले भनेछ। पसलेले प्रमाणपत्र आलुप्याज खरिद गरेजस्तो नहुने भनेर थर्काएछ र नचाहिने भए चलफुट भनेर धम्क्याएछ। धम्की सुनेर ग्राहक क्रोधित भयो तर उसको बढुवा केवल एउटा प्रमाणपत्रले रोकिएको थियो। उसले आफ्नो लागि एउटा प्रथम श्रेणीको प्रमाणपत्र किनेछ। यस्तो घृणित र तल्लो स्तरको व्यवसाय गर्नेलाई एउटा दनक त दिनैपर्यो भनेर उसले सोचेछ। उसले आफ्नो कारमा रहेको एउटा कुकुरका लागि बीएको तेस्रो श्रेणीको प्रमाणपत्रको मोल सोधेछ। पसलेले जवाफ दियो, महाशय, प्रमाणपत्र कुकुरलाई बेचिँदैन, प्रमाणपत्र त गधालाई मात्र बेचिन्छ। काठमाडौंका सडकका पर्खाल र बिजुलीका खम्बाहरूमा थेसिस : मात्र रु ७,५०० मा लेखिएका थेसिस बेच्ने दोकानका विज्ञापनहरू जतासुकै देखिन्छन्। यहाँ उल्लिखित थेसिसको अर्थ शैक्षिक उपाधिका चाहिने एक शोधग्रन्थ हो। माग र पूर्तिको अर्थशास्त्रको सामान्य नियमअनुरूप गैरशिक्षित तर प्रमाणपत्रवालाको व्यापक माग भएकाले त्यस्तो व्यवसाय फस्टाएको हुनुपर्छ। भारतमा प्राध्यापन पेसाको मूल्यांकनका लागि शोध अनिवार्य गरेदेखि त्यहाँ विद्यावारिधि र शोधकृतिसमेत बजारमा प्राप्त हुने विकृति बढेको छ। भारतको विश्वविद्यालय अनुदान आयोगले हालै त्यहाँ २४ वटा नक्कली विश्वविद्यालय भएको सूची प्रकाशित गरेको छ। सक्कली विश्वविद्यालयले समेत नक्कली प्रमाणपत्र दिएको पाइएको छ। भारतका कतिपय वैज्ञानिक पत्रिकामा प्रकाशित कृतिलाई भारतमै कतिपयले मान्यता दिएका छैनन्। ग्रन्थ र उपाधि चोरी तथा स्तरहीन शोधप्रती नेपालमा यथेष्ट ध्यान पुगेको भए बजारमा थेसिस उपलब्ध हुने थिएनन्। नेपाली विद्यार्थीहरू विभिन्न कारणले उच्च शिक्षाका लागि भारत जाने गरेका छन्। नेपालमा अवसरको वा स्तरीयताको अभाव त्यसमध्येको एउटा कारण हो। जेएनयू वा दिल्ली विश्वविद्यालय यस्ता गन्तव्यका उदाहरण हुन्। सीमा क्षेत्रका नागरिकका लागि भारत एक बाध्यात्मक गन्तव्य हो। उदाहरणका लागि पिथौरागढ वा सीतामढी। केवल बढुवाका लागि चाहिएको उपाधि सहजरूपमा प्राप्त गर्न भारत जाने पनि छन्। कुवाको पानी दूषित गर्ने भ्यागुता यिनै हुन्। भारतीय विश्वविद्यालयद्वारा दिइएका प्रमाणपत्रको नेपालमा मान्यताका लागिसमकक्षता लिनुपर्ने हुन्छ। हालै केही गणित विषयका विद्यावारिधिका प्रमाणपत्र समकक्षताको विवादमा आएका छन्। त्यही कारणले प्रधानमन्त्री केपी ओलीले नेपाल विद्वान्हरूको देश हुनुपर्ने भनिरहेको बेला त्रिभुवन विश्वविद्यालय विद्वान्हरूकै तालाबन्दीको चपेटामा थियो। नेपालको सीमा जोडिएका भारतका राज्यहरूमा देखिएको नक्कली प्रमाणपत्रको विकृति यो विवादको कारक हो। सन् २०१६ मा भारतीय राज्य बिहारमा १२ कक्षामा सर्वोच्च अंक प्राप्त गरेकी एउटी छात्राले एउटा टीभी अन्तर्वार्तामा पोलिटिकल साइन्समा कुकिङ सम्बन्धी अध्यापन गराइने भनेपछि उनी शंकाको घेरामा परिन्। छापाले त्यस परीक्षामा चोरीका प्रमाण छरपष्ट गरेपछि बिहारका तत्कालीन विद्यालय परीक्षा बोर्डका अध्यक्ष लापत्ता भए। एउटा कलेजकी प्राचार्य तथा बिहारकी पूर्वविधायकसमेत रहेकी उनकी पत्नीले निर्वाचनको शपथपत्रमा दिएको विवरणअनुसार उनले आठ वर्षको उमेरमा १० कक्षा पास गरेको देखियो (स्रोत ः इन्डिया टुडे, जुन २०१६)। १५ वर्षको उमेरमा उनले सन् १९७५ मा खुलेको मगध विश्वविद्यालयबाट सन् १९७६ मा स्नातकोत्तर गरेकी रहिछन्। २३ वर्षको उमेरमा उनले अबध विश्वविद्यलयबाट विद्यावारिधि गरेकी रहिछन्। यी प्रमाणपत्र जाली रहेका समाचार आउनेबित्तिकै उनी पनि लापत्ता भइन् तर दुवैजना कानुनको फन्दामा परेपछि २० लाख रुपैयाँमा विद्यार्थीलाई उत्कृष्ट बनाइएको उनीहरूले स्वीकारे। जेलको जाँतो पनि पिसे उनीहरूले केही दिन। बिहारको यो घटना एउटा पृथक् होइन। अहिलेको संरचनामा सरकारी निकायबाट नक्कली प्रमाणपत्र, ग्रन्थ चोरी वा स्तरहीन शोधलाई निरुत्साहित गर्न अग्र सक्रिय भूमिका खेल्न सक्ने ठाउँ धेरै छैन। भारतको चेन्नईमा गत वर्ष लोगनाता नारायनसमी कलेजमा बढुवाका लागि आवेदन दिने एकजना सहायक प्राध्यापक एस महालिंगमलाई पुलिसले गिरफ्तार गर्यो। उनले बढुवाका लागि पेस गरेको बिहारको मगध विश्वविद्यालयद्वारा जारी गरिएको विद्यावारिधिको प्रमाणपत्र फर्जी रहेछ ( स्रोत : टाइम्स अफ इन्डिया, अगस्त, २०१८)। त्यहाँ यस्ता अरू घटना पनि पाइएको भन्दै टाइम्स अफ इन्डियाले लेखेको छ, बिहारमा दलालहरू सक्कलीजस्तै देखिने प्रमाणपत्र करिब ५० हजारदेखि एक लाखसम्ममा बिक्री गर्छन् र कतिपयमा त विश्वविद्यालयका निम्नस्तरका कर्मचारीको मिलेमतोमा विश्वविद्यालयका छापहरूसमेत सक्कली हुन्छन्। टाइम्स अफ इन्डियाले थपेको छ, एउटा घटनामा चेन्नईबाट दुइटा शंकास्पद प्रमाणपत्र रुजुका लागि बिहार पठाइयो। प्रमाणपत्रवालाले सम्बन्धित विश्वविद्यालयमा त्यस्ता पत्र आएमा तिनलाई नष्ट गर्न कार्यालय सहायकलाई घुस दिएको पाइयो। एकजना वरिष्ठ अधिकृतको जानकारीमा यो मुद्दा आएपछि ती प्रमाणपत्रवाला लापत्ता भए। भारतका नक्कली प्रमाणपत्रवाला राजनीति र बिदेशमा समेत पुगिसकेका छन्। सन् २०१६ मा दिल्ली प्रदेशका कानुन र न्यायमन्त्री रहेका जीतेन्द्रसिंह तोमरले निर्वाचन आयोगमा पेस गरेका भागलपुर र अबध विश्वविद्यालयका प्रमाणपत्र नक्कली रहेको आरोपमा उनलाई केन्द्रीय सरकारले गिरफ्तार गर्यो। उनले मन्त्री पदबाट राजीनामा दिए, उनका उपाधिहरू अमान्य गरिए र केही दिन जेलको हावा पनि खाए। मगध विश्वविद्यालय बोधगयाबाट विद्यावारिधि गरेका ४० जना थाई नागरिकको विद्यावारिधिको उपाधि थाइल्यान्डले हालै अमान्य गरेको छ (स्रोत ः द टेलिग्राफ, अगस्त, २०१८)। मगध विश्वविद्यालयबाटै विद्यावारिधि गरेका र कतिपयले त भारत भ्रमणसमेत नगरेका अन्य तीन सय विदेशी नागरिकको प्रमाणपत्र जाँंचको घेरामा आएको छ। भारतमा यसको रोकथाम गर्ने प्रयास भइराखेको छ। सन् २०१५ मा बिहारमा करिब १४०० जना शंकास्पद प्रमाणपत्रधारी प्राथमिक शिक्षकले त्यहाँको एक अदालतले गरेको फैसलापश्चात् राजीनामा दिएका थिए। त्रिभुवन विश्वविद्यालयका केही प्राध्यापकहरूले विदेशी विद्यावारिधिकको सहजरूपमा समकक्षता पाउनुपर्ने मागसहित विश्वविद्यालयमा तालाबन्दी गरे। विद्यावारिधि भएकालाई बढुवामा स्वतः आठ अंकको व्यवस्था गरिएकाले उनीहरूलाई बढुवाका लागि त्यो आवश्यक रहेछ। प्राध्यापकमा बढुवाको लागि हार्वर्ड र त्रिभुवन विश्वविद्यालयको वा गधालाई बेच्ने विद्यावारिधिको समान महŒव हुन्छ। त्यो हो आठ अंक। उसले गरेको अनुसन्धानको व्यापकता र स्तर हेरिँंदैन। केवल समकक्षतासहितको एउटा प्रमाणपत्र भए पुग्यो। समस्याको मुहान यही हो। यस्तो नीतिले ग्रन्थ र उपाधि चोरी तथा स्तरहीन शोधलाई प्रोत्साहन दिन्छ र विश्वविद्यालयलाई अपांग बनाइदिन्छ। योग्यलाई पलायन हुने बाटो खोलिदिन्छ। विद्वान्बाटै ज्ञानको मन्दिरमा तालाबन्दी हुन्छ। विद्यावारिधि शोधको सुरुआत हो, अन्त्य होइन। यो एक प्रहरी निरीक्षक हुन चाहिने स्नातकको उपाधिजस्तो होइन। उपाधिको समकक्षता विश्वव्यापी समस्या हो। योसँग जुध्ने संयन्त्र हुनैपर्छ। विद्यावारिधिको समकक्षता निम्नस्तरको उपाधिजस्तो औपचारिकतामा सीमित गरिनु हुँदैन। भारतमै एकले अर्कोलाई समकक्षता नदिएको सन्दर्भमा नेपालले खुलारूपमा सबैलाई छाप लगाउनु आत्मघाती हुन्छ। भारतको जुन विश्वविद्यालयको विद्यावारिधि भारतमै विवादित भएका छन्, ती विश्वविद्यालयका विद्यावारिधिलाई नेपालले मान्यता दिनै हुँदैन। नेपाल सानो देश भएकाले विद्यावारिधिको समकक्षता एक सजिलो विषय हो। यसमा केवल विकृति नियन्त्रण गरेर र प्राज्ञिक मर्यादाको पालना गर्ने चाहना हुनुपर्छ। आफ्नो अन्तरिक प्राज्ञिक क्षेत्र दरिलो हुनुपर्छ। एउटा विश्वविद्यालयको विद्यावारिधिलाई अर्को विश्वविद्यालयले परीक्षा लिएर समकक्षता दिने नैतिक र कानुनी आधार हुँदैन। नेपालमा देखिएको विवाद यसैमा केन्द्रित छ। समकक्षताका लागि परीक्षा दिनु पर्दैन। केवल विद्यार्थी प्रामाणिक भएनभएको हेर्ने मात्र हो। विद्यावारिधि प्रदान गर्ने प्रत्येक विश्वविद्यलायका आफ्नै विधिहरू हुन्छन्। त्यसैले समकक्षताको निवेदकसँग विद्यावारिधिको विधि, समयतालिका, प्रवेश परीक्षाको किसिम, योग्यता परीक्षा, शोधको प्रस्तुति र किसिम र प्रकाशित कृति भएनभएको लिखित रूपमा जानकारी लिएर विद्यार्थी प्रामाणिक भएनभएको कानुनी आधार तयार गर्न सकिन्छ। यस्तो लिखित दस्ताबेज झूटो भएमा कारबाहीको कानुनी व्यवस्था हुनुपर्छ। यसरी लिखितरूपमा आएको कानुनी जानकारीले पनि उसको प्रमाणीकरण भएन भने समकक्षताको सिफारिस गर्न विज्ञहरूको समिति बनाउन सकिन्छ। निश्पक्षताका लागि यसमा फरक विषयको विज्ञ समावेश गर्नु उचित हुन्छ। त्यो समितिले आवश्यक ठानेमा निवेदकले समितिसमक्ष प्रस्तुति गरेर थप शंका निवारण गर्न सक्छन्। यस्ता प्रस्तुति सम्बन्धित विभागमा खुलारूपमा गरिनु अझ प्राज्ञिक देखिन्छ। समितिले चाहेमा उससँग एकान्तमा थप प्रश्नोत्तर गर्न सक्छ तर यो निवेदकको विषयगत ज्ञानको परीक्षाको नभएर केवल प्रमाणीकरणमा केन्द्रित हुनुपर्छ। विज्ञहरूको सल्लाहका आधारमा विश्वविद्यालयले निर्णय दिन्छ। ग्रन्थ चोरी र स्तरहीन शोध अर्को समस्याको रूपमा छ। बढुवामा विद्यावारिधिलाई स्वाट्टै ८ अंक दिनुको सट्टा विषयविज्ञको मूल्यांकनका आधारमा अधिकतम आठ अंकसम्म दिन सकिने बनाउनु उपयुक्त हुन्छ। विद्यावारिधि सकेपछि गरेको लगातारको शोधका लागि उचित अंकको व्यवस्था गरिनुपर्छ। कुनै पनि विश्वविद्यालयको खुला प्रतिस्पर्धामा प्रत्येक निवेदकले प्राप्त गर्ने अंक उसको शोधको दायरा र गहिराइको मूल्यांकन गरिन्छ। यस्तो मूल्यांकनमा बाह्य विश्वविद्यालयका विज्ञबाट राय लिन सकिन्छ। वैज्ञानिक समुदायमा बाह्य विज्ञसँग यस्तो राय मागेवापतको पारि श्रमिक लाग्दैन। प्रश्न उठ्छ यसको सुरु कसले गर्ने ? नेपालमा क्याम्पस प्रमुखदेखि भीसीसम्मको नियुक्ति राजनीतिक आधारमा हुन्छ। ती पदाधिकारी नै नक्कली प्रमाणपत्रवाला भएमा त्यस्ता शक्तिशालीलाई हल्लाउने संयन्त्रको विकास नेपालमा भएको छैन। भारतमा गतवर्ष तीनजना उपकुलपति नक्कली प्रमाणपत्रधारी पाइए र तिनलाई सामान्य कारबाही गरियो। अहिलेको संरचनामा सरकारी निकायबाट नक्कली प्रमाणपत्र, ग्रन्थ चोरी वा स्तरहीन शोधलाई निरुत्साहित गर्न अग्र सक्रिय भूमिका खेल्न सक्ने ठाउँ धेरै छैन। बाहिरबाट आएकालाई भन्दा केन्द्रीय शिक्षण विभागका विज्ञले आफ्ना नजिकका आवेदकलाई प्राथमिकता दिने सम्भावना पनि मरेको छैन। नेपालमा सकारात्मक काम पनि धेरै भएका छन्। सीमित साधन र स्रोतका बाबजूद शोधकर्ताहरूले विश्वस्तरीय शोध नेपालमै बसेर गरेका छन्। संसारका प्रख्यात विश्वविद्यालयका शोधकर्ताको रोजाइमा पर्ने युवा स्नातकहरू तिनले नेपालमा उत्पादन गरेका छन्। शोधमार्फत अन्तर्राष्ट्रिय क्षेत्रमा विशिष्ट स्थान बनाएका प्राध्यापकहरू नेपालमै छन्। नक्कली उपाधि, ग्रन्थचोरी र शोध बेइमानी प्राज्ञिक मुद्दा भएकाले विद्वत् वर्गले नजरअन्दाज गरेसम्म यो रोकिँदैन। आफ्नो पेसागत धर्मका लागि खोलिएको प्राध्यापक संघले प्राज्ञिक अधर्मविरुद्ध एक गैरराजनीतिक बहसमार्फत कडा कानुन निर्माणमा सहयोग गर्न सक्छ। नत्र समकक्षताको टन्टै समाप्त हुने गरी काठमाडौंका थेसिस व्यवसायीले विद्यावारिधिको थेसिस बेच्ने दोकान काठमाडौंमै खोले भने माथिको ठट्टामा भनिएका गधाहरू खोज्न एकादेशमा जानु नपर्ला।"
किन सकेन सरकारले ?,"पुरानै ठेकेदार ल्याएर काम गराउन स्वयं प्रधानमन्त्री, उनका पूर्वाधारविज्ञ सल्लाहकार र आयोजना प्रमुख तयार छैन। राष्ट्रिय गौरवको भेरीबबई डाइभर्सन (भेरीको पानी बबईमा खसाली ४६८ मेगावाट विद्युत् उत्पादन गर्ने र बाँके र बर्दियामा ५१ हजार हेक्टरमा बाह्रै महिना सिँचाइ पुर्याउने) को १२ किलोमिटर सुरुङ छेडियो। प्रधानमन्त्रीलगायत वर्तमान सरकारका सम्बद्ध मन्त्री, सचिव, महानिर्देशक, उच्च पदस्थ कर्मचारीले महोत्सवकै आयोजना गरे। १२ किलोमिटर सुरुङ छेडिँदा राष्ट्रले निकै उपलब्धि हासिल गरेको सन्देश प्रवाहित गरियो। यो आयोजना २०७१ माघ १५ गते सम्झौता भएको थियो। त्यतिबेला प्रधानमन्त्री थिए नेपाली कांग्रेसका सभापति सुशील कोइराला। कोइरालाअघि नै यो आयोजनाको अवधारणा अघि सारिएको थियो। डिजाइन, विस्तृत अध्ययनदेखि ठेक्कापट्टा, शिलान्यास र अहिले आएर सुरुङ छेडिँदा नेपालका सबै प्रमुख राजनीतिक दलले कुनै न कुनै बेला सरकारको नेतृत्व गरेका थिए। यो संरचनाको जम्मा ३५ प्रतिशत काम पूरा भएको हो। बाँकी ६५ प्रतिशत केकसरी गर्ने भन्ने अत्तोपत्तो छैन। तैपनि यो राष्ट्रिय गौरवको आयोजना हो। अरू घोषित गौरवका आयोजनाको हालत सन्तोषजनक छैन। कोही दोब्बर लागत पुर्याएका छन्। कोही घोषणा भएअनुसार कर्म भएका छैनन्। कोही राष्ट्रिय गौरवका आयोजना भने ९७ प्रतिशत काम पूरा हुँदा अलपत्र छन्। वर्तमान दुईतिहाइ बहुमतको सरकारले पाँच वर्षअघि सुरुङ खन्ने कार्य पूरा हुँदा उत्सव मनायो। मानौं भेरीबबईको सुरुदेखि हालसम्मको सबै काम उसैले गरेको हो। सुरुङ बे्रक थु्र हुँदा मात्र पनि जनतामा निकै उत्साह आएको देखियो। भेरीबबईमा गजेन्द्र ठाकुर, सूर्यराज कँडेलहरू आयोजना प्रमुख थिएनन् र नै निर्धारित समयभन्दा एक वर्षअघि सम्पन्न भयो। त्यहाँ पनि चिनियाँ ठेकेदार कोभेकसँग आयोजना प्रमुख र सचिवहरूले कमिसन नदिए भुक्तानी दिन्नँ भनेर रोकेको भए भेरीबबईको ब्रेक थ्रु प्रधानमन्त्री केपी ओलीले गर्न पाउँदैनथे। पूर्वाधार विकासका हरेकजसो आयोजनामा ठाकुर प्रवृत्ति व्याप्त छ। भेरीबबई एक अपवाद बनेछ। नत्र अनेक बहानाबाजी गराएर आयोजना लम्ब्याउने, ठेकेदारलाई अन्तर्राष्ट्रिय अदालतमा हात माथि पारेर मुद्दा आफैं (सरकार) ले हराइदिने अनि ठेकेदारसित कमिसन लिने नेपाली ठेक्कापट्टाको आम प्रवृत्तिबाट भेरीबबई टाढै रह्यो। अरूले गरेको कामको जस लिन पल्केको यो सरकारले आफ्नै सफा नियत नभएका कारण अलपत्र मेलम्ची खानेपानी आयोजनाका सन्दर्भमा पनि चुँसम्म बोल्दैन। मेलम्चीमा गज्याङगुजुङ नहोउञ्जेल प्रधानमन्त्री, खानेपानीमन्त्री, खानेपानी सचिव, आयोजना प्रमुखदेखि प्रवक्तासम्म मेलम्ची अहिले आउँछ र भोलि आउँछ भनेर काकाकूल उपत्यकावासीलाई बताइरहे। उनीहरूले छिट्टै मेलम्ची आउँछ भनेर कराइरहनुको एउटै तात्पर्य थियो यो सरकारले जनताका हितमा एउटा पनि काम गर्न सकेन एक वर्षको अवधिमा। मेलम्चीको पानी काठमाडौं आयो भने त्यो काम यही सरकारले गरेको भन्ने भ्रम छर्न सजिलो हुने थियो। जनताका हितमा काम गरेको छु है भन्ने देखाउन हाम्रा नेताहरू निकै लालायित हुने गर्छन्। शिलान्यास भएर ३५ प्रतिशत काम पूरा भइसकेको चमेलियाको शिलान्यास गर्न तत्कालीन प्रधानमन्त्री माधवकुमार नेपाल तम्सिए। पछि मिडियामा यो कुरो आएपछि रद्द भयो। जति शक्तिशाली सरकार भए पनि नियत खराब भएपछि हुनेवाला केही रहेनछ। ओली सरकारले यो १४ महिनाको अवधिमा जनताको अगाडि देखिने गरी केही काम गर्न नसक्नुको मुख्य कारण नै यस्तै खराब नियतहरू नै हुन्। माथिल्लो तामाकोसीको शिलान्यास गर्न नेताहरू तँछाडमछाड नै गरे। कसले शिलान्यास गर्ने भन्ने विषय नै प्रमुख राजनीतिक मुद्दा बन्यो। काम सुरु भएर भौतिक प्रगति नै देखिइसकेको कुलेखानी तेस्रोको दोस्रोपटक शिलान्यास भयो। यो प्रवृत्तिबाट मुक्त हुन नसकेकै कारण अहिलेको सरकारले मेलम्चीमा धेरै गफ हाँक्न पुगेको हो। तर अहिले ? मेलम्ची कोमामा गएको छ। तर सरकारले उपत्यकावासी जनतालाई मेलम्चीमा यसो भएको हो भनेर प्रस्टीकरण दिनसमेत सकेको छैन। अब मेलम्ची कहिले आउँछ ? स्वयं प्रधानमन्त्रीलाई समेत थाहा छैन। प्रधानमन्त्री मेलम्चीमा गम्भीर भइदिएको भए यसको गाँठो पाँच महिनाअघि नै फुकिसक्ने थियो। गत मंसिरदेखि ठेकेदार सीएमसीले काम छाड्यो। काम छाड्नुको एउटा मात्र कारण थियो उसले भुक्तानी पाएन। भुक्तानी नपाएमा काम छाड्ने लिखित जनाउ सरकारलाई दिइसकेको थियो। उसलाई फर्काउने वा नयाँ ठेक्का गराउने भन्नेमै सरकार अहिलेसम्म दुविधाग्रस्त छ। नयाँ ठेक्का दिलाउँदा आयोजनामा अर्बाैं रुपैयाँ क्षतिपूर्ति तिर्नुपर्ने, पुनः मूल्यांकन गराएर बाँकी कामको नयाँ दरमा तिर्नुपर्ने, मेलम्ची ल्याउन थप तीन वर्ष लाग्ने यथार्थप्रति सरकार झस्केको पनि देखिन्छ। पुरानै ल्याएर काम गराउन स्वयं प्रधानमन्त्री, उनका पूर्वाधार विज्ञ सल्लाहकार र आयोजना प्रमुख तयार छैनन्। प्रधानमन्त्रीले चाहने हो भने एक दिनमा बैठक बसी निर्णय गराएर भोलिदेखि काममा फर्काउन सकिने अवस्था छ। विश्वभरका कुरा थाहा पाउने प्रधानमन्त्रीले यति सानो कुरा थाहा नपाएको वा नबुझेको भन्ने भएन। थाहा नभए पनि सल्लाहकार, मन्त्री र सचिवहरू छँदै थिए। तर, प्रधानमन्त्रीलाई समेत मेलम्ची छिटो आओस् भन्ने चाहना नभएको उनको मौनताले पुष्टि गरेको छ। ठेकेदारले साइट छाडेर हिँडेदेखि मेलम्चीका कर्मचारीले त्यहाँ चियाएका समेत छैनन्। हजारौं मेट्रिक टन सिमेन्ट र विस्फोटक पदार्थ सड्ने (काम नलाग्ने) अवस्थामा पुग्न लागिसकेको छ। कर्मचारीलाई तलबभत्ता आइहाल्छ। जनताको कर उठाएर जोहो गरिएको ती सिमेन्ट र विस्फोटक पदार्थ बिग्रे या नासिए उनीहरूलाई के मतलब ? ती कर्मचारीले आफ्नो घर बनाउँदा एक मुठी सिमेन्ट खेर जाँदा ठेकेदारलाई कसरी हप्काउँछन् ? यहाँ त मेट्रिक टन, त्यो पनि हजारौंको परिमाणमा कुहिन लागिसकेको छ। सरकारी जागिर खाएर सरकारी सम्पत्ति नष्ट हुँदा तिनको चित्त कसरी अड्न सकेको ? सरकारी सम्पत्ति भनेको जे गरे पनि हुन्छ, जसले दुरुपयोग गरे पनि हुन्छ, सडे पनि हुन्छ भन्ने मानसिकता हरेक सरकारी कर्मचारीमा व्याप्त छ। सीएमसी फर्के पनि यो २०७६ सालको असोजसम्म मेलम्चीको पानी आउँदैन। मेलम्ची खोलामा बनाउन लागिएको अस्थायी बाँध बर्खाको भेलले बगाइहाल्छ। पुनः साइट परिचालन गर्न र काम सुचारु गराउन उत्तिकै समय लाग्ने नै छ। नयाँ ठेक्का गराउँदा तीन वर्ष न्यूनतम लाग्छ। लागत पनि बढी पर्छ। यसरी राजनीतिक नेता हरूमा देशको माया छैन। कर्मचारीको कुरै भएन। हाम्रा मन्त्री र नेताहरू कुन हदसम्म गिरेर आफ्नो दुनो सोझो तुल्याउने यत्न गर्छन् भन्ने अर्काे उदाहरण हेरौं। उपत्यका प्रवेश गर्ने लाइफ लाइनको रूपमा लिइएका नागढुंगाथानकोट सुरुङ मार्ग (दुई किलोमिटर) को ठेक्कापट्टा गत फेब्रुअरीमा भइसक्नुपर्ने थियो। जापान सरकारको अति सस्तो ऋण (५० वर्षमा तिरे पनि हुने, न्यून ब्याज) मा यो आयोजना बन्न लागेको हो। यो ठेक्कामा यस्तै प्रकृतिको काम गरेको अनुभव हुनुपर्ने सर्त थियो। ६ वटा ठेकेदारमध्ये एउटा जापानी र बाँकी चिनियाँ थिए। भौतिक पूर्वाधार तथा यातायातमन्त्री रघुवीर महासेठलाई जसरी भए पनि एउटा चिनियाँ कम्पनीलाई यो ठेक्का दिलाउनु थियो। उनले तत्कालीन आयोजना प्रमुखलाई चिनियाँ कम्पनीलाई ठेक्का दिलाउन दबाब दिए। आयोजना प्रमुख ऐन, कानुन, नैतिकताले नदिने भन्दै अडानमा रहे। महासेठले आयोजना प्रमुख हटाए। अर्काे ल्याए। अर्काेलाई पनि दबाब दिए। तिनले पनि मानेनन्। मन्त्रीको आदेश यति खतरनाक थियो कि जसले नेपाल र जापानको आर्थिक सम्बन्ध ध्वस्त पाथ्र्याे। बरु जापानसितको सम्बन्ध बिग्रे बिग्रोस्, ठेक्काचाहिँ चिनियाँले नै पाउनुपर्छ भन्ने अडानमा महासेठ थिए तर सकेनन्। उनले भनेको नमान्दाको ठाडो असर आयोजनालाई पर्यो। गत जनवरीदेखि ठेक्कापट्टा सुरु भई हिउँददेखि काम सुरु हुन्थ्यो तर अहिलेसम्म ठेक्कापट्टासमेत हुन सकेको छैन। अर्थात् ठेकेदार छनोट नै हुन सकेको छैन। हाम्रा मन्त्री र सचिवहरूले आफ्नो स्वार्थ पूरा गर्न देशलाई कतिसम्म बन्धक राख्न सक्छन् भन्ने ज्वलन्त दृष्टान्त यही एउटा ठेक्का हेरे पुग्छ। आयोजनाको समय जति लम्बिन्छ लागत उति नै बढ्छ। अन्ततः त्यो लागत फेरि पनि जनताको करबाट भड्ताल हालिन्छ। जति शक्तिशाली सरकार भए पनि नियत खराब भएपछि हुनेवाला केही रहेनछ। ओली सरकारले यो १४ महिनाको अवधिमा जनताको अगाडि देखिने गरी केही काम गर्न नसक्नुको मुख्य कारण नै यस्तै खराब नियतहरू नै हुन्।"
कसैलाई पनि पछाडि नछोडौं,"केही दिनअघि म नेपाल पुनः निर्माण प्राधिकरणका प्रमुख कार्यकारी अधिकृत सुशील ज्ञवालीसँग परम्परागत घरको प्रबलीकरण गर्ने एउटा परीक्षण परियोजना उद्घाटनका लागि नमोबुद्ध गएको थिएँ। त्यहाँ एकजना घरधनीले गर्वका साथ प्रबलीकरणमा संयुक्त अधिराज्यले दिएको सहयोगका कारण उनी तथा उनको सातजनाको परिवारले पुनः सुरक्षित रूपमा आफ्नो पुख्र्यौली घरमा बस्न पाउने बताएपछि म नतमस्तक भएँ। उक्त भ्रमणले मलाई आफ्नो स्थानीय इतिहास, वास्तुकला, तथा सम्पदा जगेर्ना गर्दै आफूलाई संरक्षित र घरमा भएको अनुभूति दिलाउने स्थान सबैका लागि कत्तिको आवश्यक हो भन्ने पुनः स्मरण गरायो। यो महिना हामी २०७२ सालको भूकम्पमा ज्यान गुमाउनेलाई स्मरण तथा श्रद्धाञ्जली व्यक्त गर्दै छौं। भूकम्पको चार वर्षपश्चात् हामी पुनः निर्माणमा भएको प्रगतिका विभिन्न संकेत देख्न सक्छौं। क्षति पुगेका कुल आठ लाख २० हजार घरमध्ये आधाभन्दा बढी घर पुनः निर्माणका क्रममा छन्। नेपाल सरकारबाट सशर्त प्रदान गरिएको नगद अनुदानको तेस्रो किस्ता भूकम्पपीडितले प्राप्त गरिसकेका छन्। यो प्रभावशाली उपलब्धि पुनः निर्माण प्राधिकरणको परिकल्पना तथा इन्जिनियर, डकर्मी,श्रमिक तथा घरधनीलगायत लाखौं व्यक्तिको प्रतिबद्धता तथा उत्थानशीलताको साक्षी हो। भएको प्रगतिको उत्सव मनाइरहँदा, हामीले सुस्त गतिमा पुनः निर्माण भइरहेका वा अझैसम्म पुनः निर्माण सुरु नभएका बाँकी ४९ प्रतिशत घरका बारेमा पनि सोच्न र मनन गर्न जरुरी छ। प्रायः भूगोल, दुर्गमता, आर्थिक क्षमता तथा बजारको पहुँचजस्ता विषयले उत्थानशील रूपमा तथा अपेक्षित समयावधिमा पुनः निर्माण गर्न सक्ने क्षमता निर्धारण गर्छन्। सन् २००५ को पाकिस्तानमा गएको भूकम्पजस्ता विश्वभरिका प्राकृतिक प्रकोपहरूको अनुभवबाट हामीलाई के थाहा छ भने पुनः लाभका लागि समय लाग्छ। प्रकोपले मानिसलाई संवेदनशील बनाउन सक्छ। अझैपनि पुनः निर्माण गर्न नसकेका व्यक्ति पहिचान गर्न र उनीहरूलाई के कुराले रोकिराखेको छ भनेर बुझ्न प्राधिकरणले हालै चालेको कदमले सहयोग पुर्याउनेछ। विशेषगरी ती सात प्रतिशत व्यक्तिका हकमा जो हालसम्म सरकारको आवास पुनः निर्माण अनुदान कार्यक्रममा सहभागी भएका छैनन्। पुनः निर्माणको अवस्थाको प्रमाणीकरणबाहेक संकटापन्न जनसंख्यालाई पुनः निर्माण बाटोमा लैजान प्राधिकरणले चालेका अन्य विभिन्न कदममा पनि संयुक्त अधिराज्यले सहयोग गरिराखेको छ। भूकम्प प्रभावित जिल्लाका साथसाथै भविष्यमा आउने विपद्ले क्षति पुर्याउन सक्ने जोखिममा रहेको मुलुकभरि रहेका हजारौं घरलाई सुदृढीकरण गर्ने एक पद्धतिका रूपमा प्रबलीकरण लाभदायक हुन सक्छ। घरधुरीले सामना गरिरहेको प्रमुख चुनौती भनेको पुनः निर्माणका लागि सरकारले दिएको नगद अनुदानबाहेक पुनः निर्माणका लागि अपुग रकम सुलभ लागतमा कसरी प्राप्त गर्ने भन्ने हो। यसका लागि संयुक्त अधिराज्यले प्राधिकरणलाई विभिन्न बैंक तथा वित्तीय संस्थासँगको साझेदारीमा नयाँ र नवीनतम वित्तीय उत्पादन तथा योजना डिजाइन गर्न मद्दत पुर्याइरहेको छ। यसको उद्देश्य प्रायः सम्पत्ति, कागजात तथा पूर्वानुमेय भुक्तानीको तालिका अभावले गर्दा ऋण प्राप्त गर्न नसकिरहेका व्यक्तिको व्यक्तिगत परिस्थिति अनुकूल हुने गरी वित्तीय उत्पादन तथा योजना तर्जुमा गर्नु हो। यी उत्पादन तथा योजना र ऋण लिन विभिन्न सचेतना अभियान तथा ऋण आवदेन प्रक्रियालाई सहजीकरण गरेर परीक्षण अवधिमा ५ हजार घरधुरीलाई ऋण लिन प्रोत्साहन गर्ने लक्ष्य हामीले लिएका छौं। अर्को महत्त्वपूर्ण काम भनेको प्रकोपको उच्च जोखिम भएका स्थानहरूमा अवस्थित घरको सुरक्षित स्थानमा स्थानान्तरण तथा पुनः वास हो। उदाहरणका लागि, पहिरोको उच्च जोखिम भएका स्थानहरूबाट सुरक्षित स्थानतर्फ स्थानान्तरण तथा पुनः वास। प्राधिकरणको प्रगतिशील स्थानान्तरण तथा पुनः वास नीति सायद यो क्षेत्रमै यस प्रकारको पहिलो नीति हो। प्राधिकरणले उच्च भौगोलिक प्रकोपको जोखिमयुक्त क्षेत्रहरूमा बसोवास गरिरहेका करिब ४९ हजार घरधुरीको पहिचान गरी करिब एक हजार ८ सयलाई सुरक्षित स्थानमा स्थानान्तरण गरिसकेको छ। संयुक्त अधिराज्यले यस प्रक्रियामा सुरक्षित स्थान पहिचान गर्न, जग्गाका पुर्जाहरूको आवश्यक काम गर्न र स्थानान्तरण गरिएका घरधुरीलाई उनीहरूको घर पुनः निर्माणमा प्राविधिक सहयोग प्रदान गर्नमा मद्दत गरिरहेको छ। कतिपय अवस्थामा जमिन खाली गर्न वा नयाँ सडक बनाउन जथाभावी उत्खनन प्रयोगले भौगोलिक जोखिम बढाएको छ। सम्भव भएका अवस्थाहरूमा हामीले प्राधिकरण तथा स्थानीय सरकारहरूलाई नयाँ पुनः वास गराइएका स्थानको योजना बनाउने कार्यमा सहायता प्रदान गरिरहेका छौं। नेपालको नयाँ संघीय संरचनाले प्रभावित जनसंख्याको सबैभन्दा नजिक रहेका सरकारी अधिकारीलाई पुनः निर्माणसँग सम्बन्धित सबैभन्दा प्रमुख चुनौती पहिचान गर्न सहज हुनुपर्ने हो। संयुक्त अधिराज्यले तेस्रो प्राथमिकता क्षेत्र भनेको प्राधिकरणलाई परम्परागत घरहरूको प्रबलीकरणमा सहयोग गर्नु हो। यस कार्यले ग्रामीण नेपालको पृथक् सम्पदा तथा परम्परा जगेर्ना गर्दै अझ बढी मानिसलाई सुरक्षित आवासमा बस्न मद्दत गर्नेछ। भूकम्पको दौरान भत्किएका परम्परागत घरहरूको संरक्षण गर्न तथा सुरक्षित बनाउन इन्जिनियरिङका उपाय पहिचान गर्न र यो पद्धतिलाई थप अघि बढाउन सक्ने इन्जिनियरहरूलाई तालिम प्रदान गर्न यो कार्यक्रमले सहयोग गरिरहेको छ। भूकम्प प्रभावित जिल्लामा प्रबलीकरण विस्तार गर्ने क्रममा प्राधिकरणले यस्ता सहयोगका लागि ६३,६९३ वटा घरधुरीहरूको पहिचान गरेको थियो, यी घरधनीहरूको प्रबलीकरणका अन्य नमुनाको पनि डिजाइन गरी उनीहरूलाई उपलब्ध गराइनुपर्छ। भूकम्प प्रभावित जिल्लाका साथसाथै भविष्यमा आउने विपद्ले क्षति पुर्याउन सक्ने जोखिममा रहेको मुलुकभरि रहेका हजारौं घरलाई सुदृढीकरण गर्ने एक पद्धतिका रूपमा प्रबलीकरण लाभदायक हुन सक्छ। भविष्यतर्फ उन्मुख हुँदै गर्दा २०७२ सालको भूकम्पको पुनः लाभ तथा पुनः निर्माणबाट सिकिइएका पाठ नयाँ राष्ट्रिय विपद् जोखिम न्यूनीकरण तथा व्यवस्थापन प्राधिकरणको स्थापनाका लागि महŒवपूर्ण हुन सक्छ। राष्ट्रिय पुनः निर्माण प्राधिकरण, स्थानीय सरकार तथा पुनः निर्माणसम्बन्धी अन्य सरोकारवालाले नीतिको तर्जुमा तथा कार्यान्वयन, विशेषगरी भविष्यमा आउन सक्ने विपद् व्यवस्थापनमा जोखिममा रहेको जनसंख्यालाई सम्बोधन गर्ने पद्धतिमा सिकिएका पाठहरू समावेश गर्ने कुरा सुनिश्चित गर्नमा महत्त्वपूर्ण भूमिका खेल्न सक्छन्। मार्सडेन बेलायती अन्तरराष्ट्रिय सहयोग नियोग (डीएफआईडी) नेपालका प्रमुख हुन्।"
नागरिकता वितरणमा बहस,"जथाभावी वितरण गरिने नागरिकताले राष्ट्रलाई केकस्तो दूरगामी असर पर्छ भन्नेमा कसैको चिन्तन छैन। नेपाल दुई विशाल राष्ट्र चीन र भारतको बीचमा पर्छ। दुवै मुलुकको भूगोल मात्र होइन, जनसंख्या पनि विशाल छ। तसर्थ, नेपाली नागरिकतासम्बन्धी कानुन बनाउँदा वा संशोधनमा चनाखो हुन जरुरी हुन्छ। यद्यपि, चीनका सिमानामा नागरिकतासम्बन्धी विवाद उत्पन्न भएको उदाहरण छैन। नेपालले भोलिका दिनमा रेल, सडक सन्जाल र व्यापार विस्तारसँगै आवातजावत बढ्दै गएपछि चीनसँग पनि समस्या नआउला भन्न सकिन्न। तसर्थ, नेपालमा आप्रवासीले कुनकुन अवस्थामा नागरिकता प्रदान गर्ने हो, त्यसमा गम्भीर छलफल गरेर मात्र कानुन बनाउन आवश्यक छ। भारतीय आप्रवासीका यति लाखले नागरिकता पाए, यतिले पाएका छैनन् भन्ने विवाद कहिले तराईका नेताबाट त कहिले भारतीय नेताहरूबाट र सञ्चारमाध्यममा चर्चा भइरहन्छ। भारतमा पनि ६० लाख नेपालीको बसोवास छ भन्ने चर्चा गरिन्छ। भारतनेपालबीच हुने यस्ता टीकाटिप्पणी खुला सीमानाका कारण भएका हुन्। नेपालको पूर्वपश्चिम र दक्षिण गरी १८०८ किमि सीमा खुला छ। सन् १८१६ को सुगौली सन्धि, जसद्वारा नेपाली भूभाग कुमाउ, गढवाल, दार्जिलिङ अनि पटना तथा गंगा नदीसम्मको भूभाग युद्धमा हार भएका कारण तत्कालीन ब्रिटिस भारत सरकारले सम्झौता गरी लिएको थियो। ती भूभाग भारतमा मिसिँदा स्वतः त्यहाँ बसोवास गरिरहेका नेपाली पनि भारतीय हुन पुगे। ब्रिटिस भारतको तत्कालीन सरकारले नेपाली युवा आफ्ना सेनामा प्रवेश गरायो। इतिहासको कालखण्डमा उनीहरू र उनका सपरिवार भारतमै बसोवास गरे। यसरी नेपालीको यो संख्या भारतमा निकै ठूलो छ। भारतमा बस्ने ती नेपाली, रगतको नाता भए पनि भारतीय नागरिक कहलिन्छन्। नेपालको तराई भूभागमा भारतीय मूलका भए पनि ती आदिअनादिदेखि बसोवास गरेका वा स्थायी रूपमा बसोवास गरेका नेपाली नागरिक हुन्। तथापि नेपालको परिस्थितिका कारण रोजगारको सिलसिलामा केही बढी संख्यामा नेपाली भारतमा गएका हुन सक्छन्। भारतीय पनि व्यवसाय र रोजगारनिम्ति नेपाल आए। हाम्रो दुई मुलुकको धर्म, संस्कृति, परम्परा तथा संरचना मिल्छ र बिहेबारी आदानप्रदान पनि बराबर हुने गरेको छ। यिनै कारणले पनि भारतसँगको हाम्रो सम्बन्ध ऐतिहासिक कारणबाट अन्य मुलुकभन्दा फरक छ। यद्यपि नागरिकताका सवालमा कहिलेकाहीं भारतीय संसद्मा र सञ्चारमाध्यममा चर्चा हुन्छन्। २०५८ सालमा भारतीय मन्त्री जसवन्त सिंहले भनेका थिए, नेपालका तराईमा ४८ प्रतिशत भारतीय जनता बसोवास गर्छन् र तिनले नागरिकता पाएका छैनन्। त्यस्तै केही समयअघि भारतीय गृहमन्त्री राजनाथ सिंहले नेपालमा भारतीय जनता एक करोडको संख्यामा बसोवास गरेका र तीमध्ये केहीले मात्र नगारिकता पाएको विषय उठाए। यस्ता प्रकारका विवाद बराबर मौखिक रूपमा उठ्ने गरेका छन्, जुन तथ्यांकसहित आएको छैन। भारतमा नागरिकता होइन, किसान कार्ड र मतदाता सूचीलाई मानिन्छ। त्यहाँ नागरिकता प्रमाणपत्र वितरण भएको छैन। भारतीय संविधानको धारा ९ अनुरूप दोहोरो नागरिकता प्रतिबन्धित छ। नेपालले पनि दोहोरो नागरिकतालाई मान्यता दिएको छैन। तसर्थ भारतमा नगारिकता प्रमाणपत्र प्रदान गरी आधिकारिक रूपमा वेबसाइटमा अपलोड गरेको अवस्थामा त्यो समस्या समाधान हुने थियो। नेपालको प्रमाण ऐन २०३१ ले विदेशका कतिपय प्रमाण स्वीकार गर्दैन तथा सामान्यतः भारतबाट यसमा प्रमाण माग्दा दिने गरेको पनि छैन। आफ्ना व्यक्तिगत फाइदाका निम्ति दुई मुलुकको नागरिकता बहन नगरेको होला भन्न र मान्न सकिन्न। परिणामतः १७ वर्षभन्दा पूर्व नेपालमा बसोवास गरेका भारतीय मूलका नेपालीलाई भारतवासीले दोहोरो वा किर्ते नागरिकता लिएर भए पनि अंश अपुतालीमा दाबी गरेको मुद्दा नेपालमा प्रशस्त देखिएका छन्। त्यस्तै, भारतमा बसेकाले आफन्तलाई बाउआमा र दाजुभाइ बनाएर किर्ते नागरिकता लिने काम पनि भएका छन्। त्यतिमात्र होइन, भारतका खुंखार अपराधी वा स्वयं नेपालका अपराधी तत्त्वले आ श्रय लिने स्थल एकअर्को मुलुक बनेको छ। संसारमा नागरिकका दुई प्रकारले दिने गरिन्छ, पहिलो जन्मका आधारमा र दोस्रो रगतको नाताका आधारमा। संसारमा करिब ३० राष्ट्र छन्, जसले जन्मका आधारमा नागरिकता प्रदान गर्छन्। तथापि त्यसमा अनेक सर्तमा विचार पुर्याइन्छ। नागरिकता प्राप्त गर्ने व्यक्ति स्थायी रूपमा बसेको, पढेको हेरिन्छ। त्यस्तै उसका मातापिताले ग्रिनकार्ड प्राप्त गरेको वा पीआर पाएको वा कुनै पनि अपराध नगरेको पनि हेरिन्छ। आतंकवादी र अपराधीको संसारभरि चलखेल हुँदा जन्मका आधारमा नागरिकता दिने सन्दर्भमा सबै मुलुकले पुनर्विचार गर्न थालेका छन्। फ्रान्स, बेल्जियम, जर्मन, अमेरिका आदि मुलुकमा भएका आतंककारी हमलाका कारण नागरिकता दिने सन्दर्भमा पुनर्विचार गर्न थालिएको छ। अमेरिकी ट्रम्प सरकार आप्रवासी र जन्मसिद्ध नागरिकताबारे प्रतिबन्ध लगाउने पक्षमा प्रयासरत छ। भारतको मोदी सरकार पाकिस्तान, बंगलादेशी र कुनै पनि आप्रवासीलाई अब नागरिकता नदिने विषयमा विचार गरिरहेको छ। नेपालमा प्रवेश गर्नेबित्तिकै नागरिकता प्रदान गरी सम्मान गर्ने कार्य नगरी उनीहरूको निरन्तर बसोवास हुनेनहुने र मुलुकप्रतिको भावना, क्रियाकलाप र गतिविधिबारे विचार गर्नैपर्छ। सन् १९८७ पूर्व कुनै पनि देशका नागरिक भारतमा जन्मेको अवस्थामा नागरिकता दिने सन् १९५५ को कानुन सन् १९८६ मा संशोधन गरी बाउ वा आमामध्ये एक भारतीय हुनुपर्ने प्रावधान राखियो। रगतको नाता र जन्मका आधारमा नागरिकता पाउनेका बीचमा अमेरिकामा के अन्तर छ भने रगत भन्नाले वंशजले अपराध गरे पनि मुलुक छाड्नु पर्दैन र मुलुकभित्रबाहिर गर्न छुट छ। तर, जन्मका आधारमा वा आप्रवासीले पाउने नागरिकतामा केही सानातिना अपराध गरी मुलुक बाहिर निष्कासित हुनुपर्नेछ। वंशजबाहेक जन्मका आधारमा नागरिकता बनाइनु भने सम्बन्धित राष्ट्रको इच्छा धेरै हदसम्म त्यसमाथि निर्भर हुन्छ। नेपालबाट वर्षांैवर्ष पहिले आसाम गई श्रम गरी बसेका नेपालीका हकमा वर्षौं पहिले जन्मेका सन्तान भारतमा नागरिक भएनन्। त्यस्तै, भारतको लोकसभामा बाह्रौं, तेह्रौं र चौधौंपटक सदस्य निर्वाचित दार्जिलिङका सांसद मनिकुमार सुब्बा कालान्तरमा भारतीय नागरिक ठहरिएनन्। उनको जन्म भारतमा नभएको मानियो। ऐतिहासिक रूपमा भन्ने हो भने भारत र नेपालबीच अन्तर छ। हामी अर्को मुलुकको शासकबाट कहिल्यै शासित भएनौं। हाम्रा पूर्वजले इसाई साम्राज्यका क्रिस्चियन पादरीलाई प्रवेश गर्न नदिई मुलुक परतन्त्र हुनबाट जोगाएका थिए। तर, भारतीय इतिहासको कालखण्डमा त्यहाँ मुसलमान, क्रिस्चियनको पनि शासन चल्यो, जसले गर्दा त्यहाँ धेरै विदेशीको बसोवास छ। नेपालमा नागरिकता दिने चलन र कानुन थिएन। २००९ सालमा कानुन बन्यो। यहाँ नागरिकतासम्बन्धी समस्या कि त तराईमा छ कि त स्वशासित तिब्बतबाट आएकाको हकमा। २००९ सालदेखि नागरिकता बाँडिदै आएपछि सबैलाई सर्वसुलभ होस् भनी २०३२ र ०३३ सालमा लगत लिने र वितरण टोली गठन गरियो। भनिन्छ २०३६ सालको जनमत संग्रहमा पञ्चायतलाई जिताउन सहयोग गरेबापत सीमावर्ती क्षेत्रका भारतीयले नागरिकता हात पारे। त्यतिबेला जन्मसिद्ध नाममा नागरिकता वितरण भयो। झन् बहुदल आएपछि प्रत्येक दलीय सरकारको कामको प्राथमिकता नागरिकता वितरण टोली गठन नै भयो। ०४७ पछि नागरिकता वितरण राजनीतिक मुद्दा बनेको छ। नेताहरूमा के भावना देखिन्छ भने नागरिकता खुकुलो बनाई बाँडेको अवस्थामा अमूक दललाई तराई क्षेत्रबाट भारी मतदान गराउन सकिन्छ। अतः २०५१ सालमा धनपति आयोग र २०५५ सालमा महन्थ ठाकुर आयोग तथा कार्यदल बन्यो। २०५४ सालमा गृहमन्त्री वामदेव गौतमको पालामा जीतेन्द्रदेवको कार्यदल गठन भयो तर तिनका कार्यलाई सर्वोच्च अदालतले बदर गर्ने गरी फैसला गरेको थियो। पुनः २०६३ सालमा टोली गठन भयो र अंगीकृत, जन्मसिद्ध र वंशज गरी २६ लाख १६ हजारले नागरिकता प्राप्त गरे। त्यतिबेला पाँचजना स्थानीयले प्रमाणित गर्ने व्यवस्था थियो, जुन दलीय कार्यकर्ताका निम्ति गैरनेपालीलाई नागरिकता दिलाई अर्थआर्जन मा रूपान्तरण भयो। यसलाई पुष्टि गर्दै गृह मन्त्रालयबाट सेवानिवृत प्रशासक अयोधीप्रसाद श्रीवास्तवले एक लेखमा यसबारे विस्तृत उल्लेख गरेको पाइन्छ। उनले लेखेका छन्, अन्यत्रै घरजम गरी बसेका सानातिना व्यवसाय गर्ने थुप्रै भारतीयले र नेपाल कहिल्यै नदेखेका मानिसले भारी संख्यामा २०६३ मा गठित नागरिकता टोलीबाट नागरिकता प्राप्त गर्ने काम भयो। त्यसबेला ठूलो हिनामिना भएको छ, मानिसले रकममा नागरिकता दिनेसम्म काम गरे। वास्तविक तराईवासीले नागरिकता पाएनन् फेरि पनि वञ्चित भए। यूपीबिहारका धेरै वासिन्दाले नागरिकता प्राप्त गरे। नेपालमा नागरिकता इच्छा गर्ने जोकोहीले सरलसँग पाउँछ। ऐनमा पाँच वर्ष कैद र जरिबाना नागरिकता ऐनको दफा २४ मा व्यवस्था छ। तर, कसैमाथि कारबाही पनि हुन्न। भारतमा खुंखार अपराध र हत्या गर्ने धीरेन्द्र यादवले नेपालमा बिहे गर्यो, घरजम गर्यो र नागरिकता लियो। त्यसपछि कृषि विकास बैंकको मेनेजरलाई राजविराजमा दिउँसै गोली हानी हत्या गर्यो। अपराधको साम्राज्य कायम गर्ने योजनामा पक्राउ पर्यो, तर सजिलै जेल पनि फोड्यो। नेपालमा निरञ्जन होजार्र्ई जस्ताले नागरिकता पाए। जथाभावी वितरण गरिने नागरिकताले राष्ट्रलाई केकस्तो दूरगामी असर पर्छ भन्नेमा कसैको चिन्तन छैन। भारतीय उग्रवादी होजाईले नेपालमा बिहे गरे। धरानको कुनै राईलिम्बू परिवारका छोरा पनि नागरिकता पाई मनीलाउन्डरिङका काम गरेर बसेका थिए। कति अपराधीले वा कति लिनै नमिल्ने व्यक्तिले नेपालमा खुकुलो व्यवस्थाको फाइदा उठाएका छन्, सरकारले कहिल्यै त्यसबारेमा छानबिन गर्दैन। वितरित नागरिकता कानुनसम्मत् छ वा छैन, त्यो पनि विचार गरिँदैन। हाम्रा नेता नागरिकता खुलारूपमा चकलेटजस्तो गरी बाँड्न पाउँदा गद्गद् भएको देखिन्छ। हालै सञ्चारमन्त्री गोकुल बास्कोटाले तराईमा भाषण गर्दा नागरिकताका विषयमा नेपालभन्दा नरम दक्षिण एसियामा कुनै पनि देश नरहेको बताएका थिए। भारतमा सात वर्ष, पाकिस्तानमा दुई वर्ष, बंगलादेशमा एक वर्ष र माल्दिभ्समा १५ वर्ष, त्यो पनि नागरिकता धारकले मुसलमान बन्नुपर्छ। तर, नेपालमा बिहे भएको भोलिपल्ट नागरिकता प्रदान गरिन्छ। यथार्थमा आजभोलि आप्रवासीबाट खडा भएका संकटका कारण युरोप तथा अमेरिकामा र स्वयं छिमेकी मुलुक भारतमा नागरिकतासम्बन्धी कानुन कसिलो बन्दै जाने क्रममा छ। उनीहरू आप्रवासी वा जोकोही बसोवास गर्नेलाई कानुन बनाई नियन्त्रण गर्ने पक्षमा छन् भने नेपालमा कानुन खुकुलो बनाउने र सहजै वितरण गर्नुको रहस्य के हो ? यतिखेर फेरि परिपत्रबाट जन्मसिद्धलाई नागरिकता तिनको सन्तानको हकमा बाँडिदै छ, जुन मुलुकको भूगोल र क्षेत्रफल सानो छ, आयस्ता छैन। जनता पचास प्रतिशत खान नपाउने अवस्थामा छन्। तिनले विकास त पाएनन् त्यसमाथि थिचोमिचो किन ? तराईका मुसहर र गरिब जाति अनि पहाडका चेपाङ आदि मुलुकबाट लोप हुँदै छन्। संसारमा कहीं पनि कानुनविना परिपत्रको माध्यमबाट नागरिकता वितरण गरिँदैन। हामीसँग तथ्यांक छैन र ककसको सन्तान कति हो यकिन पनि छैन। जन्मसिद्ध भनेपछि पाउनेसम्मको अधिकार भएकोमा अब दिने नागरिकता उसका शाखासन्तान सबैलाई होला। बिचौलियादलाल जागेर अब यसैको व्यापार नगर्लान् भन्न सकिन्न। तथ्यांक नभएपछि माग्नेले जति माग्यो त्यति नै दिइन्छ। तसर्थ, नागरिकता वितरणलाई व्यापार नभनेर के भन्ने ? यसका अतिरिक्ति संसद्मा प्रस्तावित संशोधनका लागि प्रस्तुत भएको नागरिकतासम्बन्धी विधेयकमा केही छलफलका विषय छन्। बुहारी र ज्वाइँ जो विदेशबाट बिहे भएर आउँछन्, तिनले तत्काल नागरिकता पाउनुपर्ने विचारणीय विषय हुन्। प्रथमतः हामीले के कुरामा विचार गर्नुपर्यो भने छोरी बिहे गरी आफ्नै घरमा जान्छन्। बुहारी नेपालमा बस्छन् तर अपवादका रूपमा मात्र माइती जान्छन्। अरू मुलुकमा तत्काल नागरिकता दिइन्न, भारतमा नेपाली चेली गएमा नागरिकता पाउन नियमले सात वर्ष हो। तर, त्यहाँको नोकरशाहीले कहिले प्रदान गर्ने हो भन्ने निश्चित हुन्न। अर्को प्रश्न, प्रत्येक पत्नी र सन्तानले बाउविना आमाका नामबाट नागरिकता लिन्छन् भन्ने अनुमान गरिहाल्न पनि मिल्दैन। नेपालमा महिलाले सरलसँग कानुन र संविधानसम्मत् नागरिकता प्राप्त गर्न सम्भव छैन, त्यसको कारण आधिकारिक तथ्यांक नहुनु मूल कारण हो। तथ्यांक नभएपछि जेल जाने गरी कुनै पनि प्रमुख जिल्ला अधिकारीले नागरिकता वितरण गर्दैन। तसर्थ, आमाका नामबाट नागरिकता लिने विषय शतप्रतिशत नभई अपवाद हुन्। जहाँ पारिवारिक विवाद हुन्छ बाउविनाको बच्चा र सरोगेसी जस्ता समस्या खडा हुन्छन्, त्यस्ता अवस्थामा विचार गर्नुपर्ने हुन्छ। महिलाले पनि पुरुषसरह नागरिकता समानरूपमा पाउनुपर्छ। तथापि नेपाली महिलाको विदेशी पुरुषसँग बिहे भएमा त्यस्ता महिला र तिनका सन्तान नेपालमा नै बसोवास गर्छन् भनी अनुमान गरिहाल्न मिल्दैन। हामीले देखेका छौं कैयन् विदेशी ज्वाइँ नेपाल छाडी स्वदेशमा बसेका छन्। त्यस्तै तिनका सन्तान ज्यादै न्यून संख्यामा नेपालमा बसेको देखिन्छ। त्यस्तै बुहारी विदेशी प्रायः पश्चिम मुलुकका न्यून संख्यामा बसेका छन् भने सार्क मुलुकमा बसोवास गरेको पाइन्छ। हामीले विदेशी ज्वाइँ र बुहारीलाई नागरिकता दिँदा अन्य मुलुकको उदाहरण हेर्नुपर्यो। तथापि, तत्काल बिहे भएको भोलिपल्ट कसैले नागरिकता प्रदान गरेका पाइन्न। सबभन्दा पहिला परिचयपत्र दिने र लामो बसोवासपछि भने नागरिकता प्रदान गर्न जरुरी हुन्छ। त्यस्तै तिनले अपराध गरेको अवस्थामा अन्य मुलुकजस्तो नागरिकता खोस्ने प्रणालीको व्यवस्था गर्न जरुरी छ। कानुन भन्ने कुरा मुलुकको भौगोलिक स्थिति, प्रथा, परम्परा आर्थिक सामाजिक स्थिति सबै कुराको प्रभावबाट बनेको हुन्छ। तसर्थ कुनै मुलुकको दुईचार सय पन्नाका संविधान हुने र कुनैको दुईपाते संविधान छ। सबैको व्यवस्था एकै हुने भए संसारभरि साम्यवादी, लोकतन्त्रवादी तथा निरंकुशतन्त्रवादीका सबैका एकैखाले संविधान हुनुपर्ने थियो। नागरिकतासम्बन्धी विषयमा लैंगिक समानता कायम नै गर्ने हो भने विदेशी ज्वाइँ तथा बुहारीलाई एउटै श्रेणीमा कायम गर्न जरुरी छ। नेपालमा प्रवेश गर्नेबित्तिकै नागरिकता प्रदान गरी सम्मान गर्ने कार्य नगरी उनीहरूको निरन्तर बसोवास हुनेनहुने र मुलुकप्रतिको भावना, क्रियाकलाप र गतिविधिबारे विचार गर्नैपर्छ।"
नेपाल सेमिफाइनलमा,काठमाडौं : नेपाली टोली थाइल्यान्डमा जारी एसीसी यू१६ इस्टर्न रिजन क्रिकेट प्रतियोगिताको सेमिफाइनलमा प्रवेश गरेको छ। बिहीबारको आयोजक थाइल्यान्डसँगको खेल वर्षाका कारण अवरुद्ध भए पनि अंकतालिकाको शीर्ष स्थानमा रहँदै नेपालले प्रतियोगिताको सेमिफाइनलमा स्थान पक्का गरेको हो। समूह ए मा तीन खेलबाट पाँच अंक बटुल्दै नेपाल समूह विजेता बनेको हो। नेपालले अब शनिबार हुने सेमिफाइनल खेलमा समूह बी को उपविजेता हङकङसँग प्रतिस्पर्धा गर्नेछ। साबिक विजेता नेपालले यसअघि प्रतियोगिताको समूहगत चरणको अघिल्ला दुई खेलमा म्यानमार र मलेसियालाई हराएको थियो। बिहीबार टस जिती पहिले ब्याटिङ गरेको नेपालले ३५ ओभरमा सात विकेट गुमाउँदै दुई सय ३४ रन बनाएको थियो। जवाफमा थाइल्यान्डले १५ ओभरमा कुनै रन जोड्नुअघि नै एक विकेट गुमाएपछि वर्षा सुरु भएको थियो। त्यसपछि वर्षा नरोकिएका कारण खेल अनिर्णीत बनेको थियो। त्यससँगै थाइल्यान्ड र नेपालले एकएक अंक बाँडेका थिए। नेपालका लागि तेस्रो क्रमका ब्याट्सम्यान आइस भट्टराईले सर्वाधिक ५८ रनको योगदान गरे। कप्तान विशालविक्रम केसीले ३८ र प्रारम्भिक ब्याट्सम्यान दीपक बोहोराले ३५ रन बनाए। यसैगरी विशालकुमार पटेल २३ बलमा २८ रन र निखिलकुमार सिंह १२ बलमा २२ रन बनाउँदै अविजित रहे। नेपालका लागि आइसले विशालसँग मिलेर चौथो विकेटका लागि सर्वाधिक ७३ र दीपकसँग मिलेर दोस्रो विकेटका लागि ५५ रनको साझेदारी गरेका थिए। वर्षाले खेल अवरुद्ध हुनुअघि बलिङतर्फ नेपालका प्रशान्त महतले दोस्रो ओभरमै थाइल्यान्डको विकेट लिएका थिए। थाइल्यान्डकाका लागि भने नरवित नुन्तरचले तीन विकेट लिएका थिए।
कर्णाली प्रिमियर लिग : घरेलु टोलीको विजयी सुरुआत,सुर्खेत : कर्णाली प्रिमियर लिग (केपीएल) क्रिकेट प्रतियोगिताको दोस्रो संस्करण बिहीबारदेखि सुरु भएको छ। कर्णाली क्रिकेट एकेडेमीद्वारा आयोजित उक्त प्रतियोगितामा दुई विभागीयसहित आठ टोलीको सहभागिता रहेको छ। वीरेन्द्रनगरको कालुङचौक क्रिकेट मैदानमा सुरु भएको उक्त प्रतियोगिताको उद्घाटन खेलमा घरेलु टोलीले विजयी सुरुआत गरेको छ। घरेलु टोली कर्णाली११ ले झापाको लालीगुराँस क्रिकेट एकेडेमीलाई आठ विकेटले हरायो। एक सय दुई रनको लक्ष्य पछ्याएको कर्णालीले १४२ ओभरमा केवल दुई विकेट गुमाएर जित हात पार्यो। कर्णालीका लागि कप्तान रवीन्द्रजंग शाहीले अविजित ४५ रनको योगदान गरे। त्यसअघि टस जितेर ब्याटिङ रोजेको लालीगुराँसले निर्धारित २० ओभरमा सबै विकेट गुमाएर एक सय एक रन बनाएको थियो। लालीगुँरासका लागि रौनक दाक्षिनीले २१ र अजय यादवले २० रन बनाए। पाहुना टोलीलाई सस्तोमा समेट्न कर्णालीका बलर किशोर महतोले चार ओभरमा केवल १४ रन दिएर तीन विकेट लिए। दिवान पुनले पनि तीन विकेट हात पारे। जितेन्द्रसिंह ठकुरीले दुई विकेट हात पारे। शुक्रबार न्यु होराइजन बुटवल र महेन्द्रनगर क्रिकेट एकेडेमी तथा त्रिभुवन आर्मी क्लब र लालीगुराँस क्रिकेट एकेडेमीबीच खेल हुने आयोजकले जनाएको छ। प्रतियोगिता वैशाख २१ गतेसम्म चल्ने जानकारी आयोजक कर्णाली किक्रेट एकेडेमीका अध्यक्ष जीवन शाहीले दिए। लिगकम नकआउटका आधारमा खेलाइएको उक्त प्रतियोगितमाको विजेताले पाँच लाख र दोस्रो हुने टोलीले दुई लाख रुपैयाँ पुरस्कार प्राप्त गर्नेछन्। प्रतियोगिताको सर्वोत्कृष्ट खेलाडीले ५० हजार रुपैयाँ पाउनेछ। उत्कृष्ट बलर र उत्कृष्ट ब्याट्सम्यानले पनि जनही २० हजार रुपैयाँ हात पार्नेछन्। फाइनल खेलमा एकजना दर्शकलाई गोला प्रथाबाट रनर कम्पनीको मोटरसाइकल उपहार दिइने आयोजकले जनाएको छ। प्रतियोगितामा छक्का प्रहार भएको बल समात्ने दर्शकलाई एक हजार रुपैयाँ पुरस्कारको व्यवस्था गरिएको छ। प्रतियोगिताको उद्घाटन प्रदेश सरकारका सामाजिक विकासमन्त्री दल रावलले गरेका थिए।
