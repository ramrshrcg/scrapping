शीर्षक,विवरण
बहकिएको बहस,"हिजोदेखि सामाजिक सञ्जालमा केही व्यवसायीलाई एउटा भीडले लखेटिरहेको छ। चिनियाँ अर्बपति ज्याक माले एसियाली देशहरूलाई कोरोना भाइरसको प्रकोपसँग जुझ्न स्वास्थ्य सामग्री दान गर्ने घोषणाको प्रसंगलाई जोडेर नेपालमा निजी क्षेत्रले संकटको बेलामा जनताका लागि केही नगरेको भन्ने बहसले तीव्रता पाइरहेको छ। अब यो बहसभन्दा पनि नियोजित आक्रमणका रूपमा केही व्यवसायी र सिंगो निजी क्षेत्रतर्फ सोझिँदै छ। सामाजिक सञ्जालमा भीडले केही व्यवसायीको फोटो राखेर तुच्छ गालीगलौजसमेत गरिरहेको छ। निजी क्षेत्र भनेर जम्माखोरी र कालोबजारी गर्ने व्यवसायीको वकालत गरेको होइन, राज्यको नीतिनियमभित्र बसेर आफ्नो व्यवसाय गरिरहेका व्यवसायीलाई विनाकारण आक्रमण गर्नुलाई जायज मान्न सकिन्न। उनीहरूले व्यवसाय गरेर सरकारलाई कर तिरेका छन्। त्यो करबाट आम नागरिकका लागि काम गर्ने कर्तव्य सरकारको हो। मर्यादित उद्यम तथा व्यवसाय गर्ने करदातालाई सम्मान गर्नुपर्छ। वास्तवमा स्वतन्त्र मानिसले व्यवसायी र निजी क्षेत्रका लागि पैरवी गर्नु नेपालमा सहज छैन। कसैले मुलुकमा उद्यम तथा व्यवसायको विकास होस्, लगानीकर्ताको सुरक्षा होस् भन्ने उद्देश्यले गर्यो भने उसलाई समेत गलत र व्यवसायीसँग साँठगाँठ देखाउने अनेकौं तिकडम हुने गर्छन्। तर निजी क्षेत्र, लगानी, उत्पादन र रोजगारको मर्मलाई महसुस गर्नेले पनि उनीहरूका पक्षमा नबोलिदिँदा वास्तवमा उनीहरूलाई अन्याय हुन्छ। उनीहरू नै सर्वथा गलत हुन् कि भन्ने सन्देश जान सक्छ। अहिले निजी क्षेत्रमाथि भइरहेको आक्रमण मूलतः दुई उद्देश्यबाट लक्ष्यित छन्। पहिलो, सरकारको सम्भावित आलोचनाबाट ध्यान मोड्न। एउटा स्वार्थ समूह निजी क्षेत्रका व्यवसायीले संकटमा केही गरेनन् भन्ने औंला उठाएर उनीहरूलाई मानमर्दन गर्न उद्यत् छ। उनीहरू बहसलाई अर्कैतर्फ मोडेर सरकारको आलोचना कम गर्न सकियोस् भन्ने चाहन्छन्। दोस्रो, यही मेसोमा सरकारलाई असहयोग गरेको भनी प्रधानमन्त्रीबाट दोषी किटान गरिएका व्यवसायीविरुद्ध समाजमा घृणा पैदा गराउनु। खुद्रा व्यापारीले बजारबाट कतिपय दैनिक उपभोग्य वस्तु कृत्रिम अभाव गराउने र कालोबजारी गरेपछि एक त उपभोक्ता रुष्ट छन्। यही मेसोमा सरकारले विरोधी करार गरेका कतिपय व्यवसायीको छविलाई क्षति पुर्याऔं भन्ने मानसिकताले पनि काम गरेको छ। कतिपयले यथार्थ नबुझेर या भावुक भएर यस्ता बहसमा सहभागी भइरहेका छन्। वास्तवमा व्यवसायीले सामाजिक उत्तरदायित्व स्वरूप विद्यमान संकटमा केही गर्नुपथ्र्यो या पर्दैनथ्यो भन्ने फरक विषय हो। सरकारले त भर्खरै सतर्कता अपनाउँदै छ। सबैलाई सचेत बनाउँदै छ। सरकारले अत्यावश्यकबाहेकका सेवामा मानिसलाई घरमै बस्न, घरबाटै काम गर्न र सकेसम्म कम भेटघाट गर्न आग्रह गरिरहेको छ। यतिबेला निजी कम्पनीहरू कर्मचारी व्यवस्थापनलगायत आफ्नो मेलोमेसो मिलाउन व्यस्त छन्। यस्तो अवस्थामा सरकारभन्दा उनीहरू अघि जानसक्ने अवस्था पनि हुँदैन। नेपालकै बजारबाट कमाएकाहरूका लागि समाजप्रतिको दायित्व (संस्थागत सामाजिक उत्तरदायित्व) पनि हुन्छ। अहिले उनीहरूका देखावटी सीएसआरका ससाना कार्यक्रमभन्दा पनि सरकारका भूमिका बढी अपेक्षित छ। यस्तो अवस्थामा सरकारले लिने पहल महत्वपूर्ण हुन्छ। सरकारले घोषणा गरेका सुरक्षाका कतिपय उपाय कार्यान्वयन भइरहेका छैनन्। विदेशी जहाजले विमानस्थलमा यात्रु ल्याएर छाडिरहेका छन्। भारतसँगको सीमामा भीडभाड अत्यधिक देखिन्छ। २५ जनाभन्दा बढी एक ठाउँमा जम्मा नहुन सरकारले दिएको निर्देशन कार्यान्वयन भएको छैन। प्रधानमन्त्रीको निर्देशनको अवज्ञा हुँदासम्म यहाँका आधिकारिक निकाय मौन छन्। कोरोना भाइरस भित्रिन नदिनु सबैभन्दा महत्वपूर्ण हो। यदि भित्रिहालेको खण्डमा सानो समूहमा भए यसलाई नियन्त्रणमा लिन र संक्रमितको निदान गर्न सकिन्छ। फैलिसकेपछि यो भयावह हुन्छ। विश्वका सम्पन्न र विकसित देशहरूका लागि समेत टाउको दुखाइ बनेको महामारी नियन्त्रण हाम्रो वशमा हुँदैन। यस्तो समयमा सबै मिलेर संकट निवारणमा भूमिका निर्वाह गर्नुपर्छ। प्रहरी प्रशासन, सेनाको सहयोगमा हेल्थ डेस्कहरू राख्ने, भीड नियन्त्रण गर्ने, बन्द गर्दा पनि हुने सेयर बजार जस्ता सेवा बन्द गर्ने काम निजी क्षेत्रले कार्यान्वयन गर्ने पनि होइन। दक्षिण कोरियाले कोराना महामारीसँग जुझ्न गरेको प्रयास प्रशंसनीय छ। उसले संक्रमित क्षेत्र बन्द (सील) गर्यो। व्यापक परीक्षण गर्यो। सूचनाका आधारमा संक्रमितले भेटेकाहरूको समेत परीक्षण गरियो। एकै दिनमा दसौं हजार परीक्षण गरियो र कोरोना संक्रमितलाई तुरुन्त उपचारको प्रबन्ध मिलाइयो। यसले गर्दा त्यहाँ भयावह स्थिति आएन। हाम्रो सरकारले अहिलेसम्म कति परीक्षण सामग्री ल्यायो ? अस्पतालहरूमा चिकित्सक र नर्सका प्रोटेक्टिभ सुटको अभाव छ भनिन्छ। कोरोना संक्रमित बिरामी आएको खण्डमा स्वास्थ्यकर्मीको भागाभाग हुने चिकित्सकले बताइरहेका छन्। दुई दिनअघि मात्रै सरकारले स्थापना गरेको बिक्री केन्द्रमा स्वास्थ्यकर्मी मास्कका लागि लाइनमा बसेको देखियो। यस्तो फितलो तयारी अर्थात् दर्दनाक अवस्था अरू के हुन सक्छ। यस्तो पनि व्यवस्थापन हुन्छ ? सरकारले कति क्वारेन्टिन बनायो ? अहिलेसम्म कति परीक्षण गर्यो। हाम्रो जनसंख्याको अनुपातमा उक्त नमुना परीक्षणले हामी ढुक्क भएर बस्ने अवस्था छ त ? कति आईसीयू बेड थपिए ? संक्रमणको शंका लागेमा नागरिकलाई घरमै बस्नु, उनीहरूलाई डिस्इन्फेक्टेड गराएर घरबाट अस्पताल लैजाने सुविधा दिन के पहल भएको छ ? भन्नलाई त सरकारले जनताका घर पनि आइसोलेसन वा क्वारेन्टिनका लागि प्रयोग गर्न सक्छ भनिएको छ। यो भाषण गर्ने कुरा मात्र भयो। भाषण गर्ने कलामा बाहेक व्यवस्थापनमा सरकारको सबै कमजोरी देखिन्छ। बरु कसैले सरकारका कामकारबाहीको प्रभावकारितामा प्रश्न उठायो भने उनीहरूलाई अफवाह फैलाएको आरोपमा कारबाही गर्न सरकार उद्यत् हुन्छ। अहिलेको संकटको अवस्थामा सरकारलाई नै पनि आलोचना गर्नुभन्दा हरेक विवेकी नागरिकले सघाउनुपर्छ। सरकारले नेतृत्व लिएर निजी क्षेत्रबाट पनि व्यवस्थापनका धेरै काम गराउन सक्छ। आम नागरिकले आआफ्नो तर्फबाट सघाउन सक्छन्। त्यसकारण केके तयारी भए भन्ने समीक्षा हुनुपर्छ। कुनै पनि काम ढंगसँग नहुने जस्तै कोरोनाविरुद्ध लड्ने सम्बन्धमा पनि तयारी फितलो देखिन्छ। छिमेकी भारतमा संक्रमितहरूको संख्या वृद्धि भइरहेको छ। यसले खुला सीमा रहेको नेपाललाई छिट्टै प्रभावित पार्न सक्छ। त्यसकारण मालवाहक सवारीलाई डिस्इन्फेक्टेड गरेर भित्याउनेबाहेकका सबै आवतजावत बन्द हुनुपर्छ। कोरोनासँग लड्न हामीलाई मजबुत तयारी चाहिएको छ। अहिलेको बहस कोरोनासँग जुझ्न कसरी पर्याप्त तयारी गर्ने भन्नेमा हुनुपर्छ। कसैलाई अर्घेलो देखाउने र घृणा फैलाउने कामले हामीलाई कहीं पुर्याउँदैन। अहिलेको बहस कोरोनासँग जुझ्न कसरी पर्याप्त तयारी गर्ने भन्नेमा हुनुपर्छ। कसैलाई अर्घेलो देखाउने र घृणा फैलाउने कामले हामीलाई कहीं पुर्याउँदैन।"
नेकपामा एमसीसी कोरोना,"एमसीसी सहायता लिए नेकपा फुट्ने संकेत छ, के विश्व महाशक्ति अमेरिका नेपालका कम्युनिस्टसँग झुक्ला त ? चीनको वुहानबाट सुरु भएको कोरोना भाइरसबाट यतिबेला विश्व आतंकित छ। यो भाइरसबाट हजारौं मानिस मरिसकेका छन् अझ कति मर्ने हुन् यकिन छैन। विश्वका १५० देशमा लाखौंको संख्यामा मानिस बिमार छन्। यसको औषधि अझसम्म पत्ता लागेको छैन। चीनको नजिकमा रहेको नेपालमा अहिलेसम्म भगवान् पशुपतिनाथको कृपाले कोरोनाका बिरामी भेटिएका छैनन्। बाहिरबाट आएका एकजना नेपालीमा शंका गरेर अस्पताल भर्ना भएकोमा उनी पनि ठीक भएर घर गएका छन्। चीनको प्रतिद्वन्द्वी अमेरिकाले नेपालको पूर्वाधार विकासका निम्ति दिने भनेको मिलेनियम च्यालेन्ज कर्पोरेसन (एमसीसी) कम्युनिस्ट पार्टीभित्र यतिबेला कोरोना भाइरस भएको छ। यो सहायता लिए पनि कम्युनिस्ट पार्टी फुट्ने संकेत देखिएको छ भने नलिए कम्युनिस्ट सरकारको अन्तर्राष्ट्रिय विश्वसनीयता समाप्त हुनेछ। ५५ अर्बको यो सहायता नेपाललाई अमेरिकाले अहिलेसम्म दिएको एकमुष्ट ठूलो सहायता हो। यो सहायता लिनैपर्छ भन्नेमा प्रधानमन्त्री केपी ओली छन्। तर कम्युनिस्ट पार्टीको अर्का अध्यक्ष प्रचण्ड, पूर्वप्रधानमन्त्रीहरू झलनाथ खनाल र माधव नेपाललगायतका नेता एमसीसीको विरुद्धमा छन्। उनीहरूका विचारमा यो सम्झौता स्वीकार गर्नु राष्ट्रप्रतिको गम्भीर बेइमानी हो। मजाक के छ भने कार्यकारी प्रमुख प्रधानमन्त्री एमसीसी लिने पक्षमा तर व्यवस्थापिका प्रमुख सभामुख विपक्षमा छन्। यो नौटंकी नाच हेर्न नेपाली जनता विवश छन्। यो विषय कम्युनिस्ट पार्टीभित्र कति गम्भीर छ भन्ने एमसीसी सम्झौता संसद्बाट अनुमोदन गर्न सहयोग नगरेकोमा एकजना सभामुख कृष्णबहादुर महराको सभामुख पद नै गुम्यो। पदमात्र गुमेको होइन, उनको राजनीतिक चरित्रमा कहिल्यै नमेटिने धब्बा लाग्यो। संसद् सचिवालयकी एकजना महिला कर्मचारीलाई बलात्कार गर्न खोजेको आरोपमा उनलाई प्रहरीले गिरफ्तार गर्यो र अदालतले थुनामा राखेर मुद्दा चलाउने आदेश दिएपछि उनी जेल परे। केही दिन जेल बसेपछि अहिले छुटेका छन्। अदालतबाट छुटेपछि सञ्चारमाध्यमसँगको संक्षिप्त प्रतिक्रियामा महराले प्रधानमन्त्री केपी ओली संसद्मा दर्ता भएको एमसीसी प्रस्ताव अनुमोदन गराउन सहयोग नगरेकोमा असन्तुष्ट हुनुहुन्थ्यो यसमा अहिले यति भन्छु भन्ने जवाफ दिए। उनको संक्षिप्त उत्तरभित्र अनेक प्रश्न रहेका छन्, त्यो कुनै बेला अवश्य प्रकट हुनेछ। विश्वको राजनीतिमा यत्रो परिवर्तन हुँदा पनि नेपालका कम्युनिस्ट परिवर्तन भएका छैनन् भन्ने कुराको ज्वलन्त उदाहरण हो नेकपाभित्रको एमसीसी विवाद। महरा हटेर सभामुख बनेका अग्निप्रसाद सापकोटाले पनि एमसीसी अनुमोदन गराउन उत्सुकता देखाएका छैनन्। उनले त एक कदम अघि बढेर दलहरूको सहमतिपछि मात्र संसद्बाट प्रस्ताव अनुमोदन हुने भनेका छन्। एमसीसी अनुमोदन गर्न अग्रसरता लिएनन् भने उनले पनि महराको नियति भोग्नुपर्नेछ। माओवादी द्वन्द्वका बेला काभ्रेका अर्जुन लामालाई उनको नेतृत्वमा अपहरण गरी हत्या गरेकोमा उनको विरुद्धको किटानी जाहेरी अदालतमा मुद्दा विचाराधीन छ। एमसीसीलाई लिएर पार्टीभित्र तीव्र मतभेद देखिएपछि सहायता लिनेनलिने सम्बन्धमा अध्ययन गर्न पार्टीका वरिष्ठ नेता झलनाथ खनालको संयोजकत्वमा परराष्ट्रमन्त्री प्रदीप ज्ञवाली र पार्टीका पूर्वउपाध्यक्ष भीम रावल सदस्य रहेको अध्ययन समिति गठन भयो। २० दिन समय लिएर कार्यदलले गरेको अध्ययनमा मूल सम्झौता संसद्बाट अनुमोदन नगरी पूरक सम्झौता गरेर काम थाल्नु, राष्ट्रप्रतिको गम्भीर बेइमानी भएको निष्कर्ष समितिले निकालेको छ। यो जिम्मेवार पदमा बसेर राष्ट्रियतामाथि गरिएको बेइमानी हो। सरकारमा बसेर कमाउने अभियानमा लागेको जस्तो देखिन्छ भन्दै समितिले सरकारमा बसेकाको नियतमाथि नै गम्भीर प्रश्न उठाएको छ। पार्टीभित्र यो सम्झौतालाई लिएर विवाद चलिरहँदा सरकारले भने पूरक सम्झौता गरेर एक करोड ६० लाख डलर खर्च गरेको छ। मूल सम्झौता अनुमोदन नभए यो खर्च कसले व्यहोर्ने त्यो प्रस्ट छैन। कार्यदलको निष्कर्ष छ एमसीसी अमेरिकाको सुरक्षा रणनीति इन्डोप्यासिफिक रणनीतिअन्तर्गतकै हो भन्ने मूल सम्झौतामा उल्लेख छ। कार्यदलले एमसीसी, आईपीएसअन्तर्गत होइन भनेर अमेरिकाले लिखित रूपमा दिए मात्र अनुमोदन गर्नुपर्ने सुझाव दिएको छ। के विश्व महाशक्ति अमेरिका नेपालका कम्युनिस्टसँग झुक्ला त ? आईपीएस चीनलाई घेर्ने अमेरिकी रक्षा रणनीति हो भन्नेमा कुनै शंका छैन। त्यसमा जापान, अस्ट्रेलिया र दक्षिण कोरिया संलग्न छन्। भारत यसमा अहिले संलग्न छैन तर हुँदैन पनि भनेको छैन। एमसीसीअन्तर्गतको ५५ अर्ब सहायता लिने नलिने तीव्र विवाद भएपछि यसको अध्ययन गर्न पार्टीले कार्यदल नै बनायो। कार्यदलले प्रतिवेदन बुझाउनुभन्दा पहिल्यै पार्टीका अध्यक्ष प्रधानमन्त्री मिर्गाैला प्रत्यारोपण गर्न अस्पताल भर्ना हुनुपर्यो। अस्पतालबाट प्रधानमन्त्री निवास फर्के पनि पूर्ण सक्रियताका साथ काम हुन सकेको छैन। एमसीसी नेपालले लिन्छलिन्न यतिबेला राष्ट्रियअन्तर्राष्ट्रिय शक्तिको नजर नेकपामा छ। नेकपा कार्यदलका संयोजक झलनाथ खनालले सञ्चारमाध्यमलाई भनेका छन्, हामीले दिएका सुझाव कार्यान्वयन भयो भने एमसीसी कार्यान्वयन हुन्छ। सुझाव कार्यान्वयन भएन भने हुँदैन। एमसीसी दिने दाता राष्ट्र अमेरिकाले पटकपटक भनेको छ यो सम्झौतामा संशोधन वा परिमार्जन हुन सक्दैन। एमसीसीलाई लिएर कहींं नेकपाभित्र भारतसँग भएको महाकाली सन्धिको नियति नेकपाले भोग्नु नपरोस्। त्यतिबेला महाकाली सन्धिलाई लिएर एमाले पार्टी नै फुटेको थियो। एमसीसी विवाद नेकपाभित्र उत्कर्षमा पुगेको छ तर मुलुकको कार्यकारी प्रधानमन्त्री अस्वस्थ हुनुहुन्छ। शारीरिक अवस्थाले नदिए पनि उहाँमा सत्तामाथिको मोहमा भने रत्ति पनि कमी आएको छैन। कार्यवाहक प्रधानमन्त्रीसम्म तोक्नुभएको छैन। यसबाट सरकार नै अस्वस्थ भएपछि राष्ट्र अस्तव्यस्त हुनु स्वाभाविक हो। कोरोना भाइरसबाट विश्वको अर्थतन्त्र ध्वस्त हुने खतरा देखिएकाले अमेरिका, युरोपलगायत विकसित राष्ट्र र हाम्रो छिमेकी भारतले अर्थतन्त्र बचाउन अनेक महत्वपूर्ण कदम चालेका छन्। हाम्रो अर्थतन्त्रको मेरुदण्ड नै विप्रेषण थियो तर कोरोना भाइरसले त्यो ध्वस्त भयो। सबभन्दा बढी नेपाली कामदार जाने मुलुक मलेसिया, दुबई, कतारलगायतका राष्ट्र पनि कोरोना भाइरसपीडित भएकाले त्यहाँ गएका नेपालीले न काम गर्न पाएका छन् न त स्वदेश फर्कन। ती बन्दी अवस्थामा छन्। कोरोनाको महामारीबाट बच्न सरकारले अन्तर्राष्ट्रिय उडानमा कडाइ गर्यो र धेरै अन्तर्राष्ट्रिय विमान नेपाल आउन रोक लगाइएको छ। हाम्रो आफ्नै विमान सेवाले सीमित संख्यामा उडान चालु राखेको छ। यसको सीधा असर हाम्रो पर्यटन व्यवसायमा परेको छ। खर्बौं ऋण लिएर बनेका होटेलमा पर्यटन नआउँदा ती थला परेका छन्। बढी पर्यटकको भीड हुने काठमाडौंको ठमेल, चितवनको सौराहा, पोखरा वा लुम्बिनीमा यतिबेला सुनसान छ, विदेशी पर्यटक छैनन्। दुर्भाग्य, यस्तो संवेदनशील अवस्थामा पनि राष्ट्रबैंकको गभर्नर पद खाली छ। बैंक र वित्तीय क्षेत्र यस्तो संवेदनशील क्षेत्र हो, जहाँ हर्दम सतर्क रहनुपर्ने हुन्छ, एउटा सानो गल्तीले अर्थतन्त्र नै ध्वस्त हुन सक्छ। त्यसैले राष्ट्रबैंकको ऐनमा नै व्यवस्था छ गभर्नर पद खाली हुनुभन्दा एक महिनाअघि नै नयाँ गभर्नर नियुक्त भइसक्नुपर्छ ताकि नयाँ गभर्नरले ऐनकानुन र नीतिनियम अध्ययन गर्न सकोस्। यतिबेला नेकपाको एकमना सरकार छ, जो गभर्नर भए पनि नेकपाको मान्छे नै गभर्नर हुने हो। आश्चर्य छ सरकार गभर्नर नियुक्त गर्दैन। सरकारको यो अकर्मण्यताले बैंकिङ र व्यापार क्षेत्र अस्तव्यस्त हुन थालेका छन्। प्रधानमन्त्री खड्गप्रसाद ओली यतिबेला बिमार हुनुहुन्छ, उहाँ चाँडो स्वस्थ हुनुहोस् नेपाली जनताको शुभकामना छ। तर प्रधानमन्त्रीको अस्वस्थताले राष्ट्र नै बिमार हुनु हुँदैन। उहाँको स्वास्थ्यलाई लिएर बजारमा अनेक चर्चापरिचर्चा भइरहेका छन्। उहाँकै निजी चिकित्सकको भनाइ छ प्रधानमन्त्री ठीक हुन ६ महिना वा वर्ष दिन पनि लाग्न सक्छ। के त्यस बेलासम्म मुलुक यस्तै अस्तव्यस्त रहने ? प्रधानमन्त्रीको अस्वस्थताले कार्यपालिकामा असर पर्नु स्वाभाविक हो तर प्रधानमन्त्रीले समय दिन नसक्दा व्यवस्थापिका पनि गतिशील हुन सकेकौ छैन। संसद्को हिउँदे अधिवेशनको मुख्य जिम्मेवारी भनेको विधेयक पारित गर्नु हो, सरकार सक्रिय नहुँदा संसद् पनि गतिशील हुन सकेको छैन। हिउँदे अधिवेशन सुरु भएको पाँचछ महिना भयो। यत्रो लामो समयमा प्रतिनिधिसभाले जम्मा दुई विधेयक पारित गरेको छ। दर्जनौं विधेयक संसद्मा दर्ता छन्। तिनलाई अघि बढाउन सभामुख वा सत्ताधारी दलको चासो देखिँदैन। सरकारले नचाहे कुनै पनि विधेयक संसद्बाट पारित हुन सक्दैनन्। तर संसद्प्रति वर्तमान नेकपा र सरकार गम्भीर देखिँदैनन्। लाजमर्दो कुरा हो संसद्को राज्य व्यवस्था समितिमा पेस भएको नागरिकता ऐन महिनौंदेखि छलफलमा छ। समितिका सदस्यहरूबीच सहमति नहुँदा विधेयक अघि बढ्न सकेको छैन तर सांसदहरू नेताको मुख ताकिराखेका छन् तर नेताहरूलाई यस्ता झीनामसिना कुरामा कुनै मतलब छैन। यथार्थ नेकपाका नेताहरूलाई संसद् र संसदीय व्यवस्थाप्रति विश्वास नै छैन। त्यसकारण उनीहरू संसद्को गतिविधिमा ध्यान दिन चाहिरहेका छैनन्। अघोषित रूपमा एमसीसी शक्ति राष्ट्रहरूको चासोको विषय हुन थालेको छ। एमसीसी सम्झौता भएपछि नै चीनका राष्ट्रपति सी जिनपिङले नेपालको भ्रमण गरे। सीको भ्रमणपछि नेकपाका नेताहरूले भनेका थिए अब नेकपाको राजनीतिक निर्देशक सिद्धान्त सी विचारधारा हुनेछ, हामी कार्यकर्तालाई प्रशिक्षण दिनेछौं। कसरी सीको नेतृत्वमा चीन अहिल्यै दोस्रो विश्व आर्थिक महाशक्ति राष्ट्र बन्न सक्यो, जुन तीव्र गतिमा चीनको आर्थिक विकास भएको छ, छिटै पहिलो विश्व महाशक्ति बन्नेछ। चीनको छिमेकमा रहेको नेपाल गरिबी र पछौटेपनबाट मुक्त हुन सी विचारधारा अपनाउनुपर्छ। नेपालको पूर्वाधार विकासका लागि चीनसँग भएको बीआरआई सम्झौता कार्यान्वयनमा तीव्रता दिइनेछ। नेपालको विद्युत् विकासमा चीनले पनि चासो देखाएको छ। लिखित रूपमा नभनिए पनि बीआरआईको काउन्टर योजना हो एमसीसी। एमसीसीको मुख्य उद्देश्य भनेकै नेपालको कनेक्टिभिटी र पूर्वाधारको विकास हो। एमसीसीअन्तर्गत भारतको गोरखपुरसम्म प्रसारण लाइन विकास गर्नु रहेको छ। यो कनेक्टिभिटीको महत्व यसकारण पनि छ कि नेपालको विद्युत् खरिद गर्न बंगलादेशले इच्छा देखाएको छ। बंगलादेशलाई बिजुली बेच्न भारतको सकारात्मक सहयोग आवश्यक पर्छ। नेपालको भूराजनीतिक संवेदनशीलता कस्तो छ भन्ने कुरा अहिले विश्वभर पैलिएको कोरोना भाइरसबाट जोगिन अमेरिकाले नेपाललाई २० करोड सहायता दियो। उता चीनले केके सहयोग चाहिन्छ लेखेर पठाउनु भनेकोले डेढ दर्जन सामानको सूची सरकारले पठाएको छ। जहाँसम्म एमसीसी अमेरिकाको सुरक्षा रणनीतिअन्तर्गत पर्छ भन्ने नेकपा कार्यदलको भनाइ छ। त्यो यसकारण पनि मिल्दैन कि आईपीएसभन्दा धेरै पहिले एमसीसी आएको हो। एमसीसी सम्झौता तयार गर्दा अमेरिकाको राजदूत शंकर शर्मा थिए। एमसीसी लिने सैद्धान्तिक सम्झौता भएपछि नेपालमा तीनचारवटा सरकार बने, ती कसैले पनि एमसीसीबारेमा प्रश्न उठाएनन्। नेकपा कार्यदलको अध्ययनको एमसीसी आईपीएसअन्तर्गत अमेरिकी सुरक्षा रणनीति भन्ने जुन निष्कर्ष छ, त्यो उनीहरूको सैद्धान्तिक झुसिलो डकार हो। विश्वका कम्युनिस्टले जस्तै नेपालका कम्युनिस्टले पनि अमेरिकी साम्राज्यवाद मुर्दावाद को नारा लगाएका थिए। विश्वको राजनीतिमा यत्रो परिवर्तन हुँदा पनि नेपालका कम्युनिस्ट परिवर्तन भएका छैनन् भन्ने कुराको ज्वलन्त उदाहरण हो नेकपाभित्रको एमसीसी विवाद। नेकपा अध्यक्ष एवं प्रधानमन्त्री एमसीसी लिने पक्षमा र अर्का अध्यक्ष प्रचण्ड र अन्य वरिष्ठ नेताहरू लिनु हुँदैन भन्ने पक्षमा देखिँदा एमसीसी नेकपानिम्ति मथुराको पेडा भएको छ जसले खायो ऊ पछुतायो जसले खाएन ऊ पनि पछुतायो। कम्युनिस्ट पछुताएर केही हुँदैन तर राष्ट्र पछुताउनु नपरोस्।"
ग्रिजम्यानलाई बेचेर नेमार भित्र्याउने बार्सिलोनाको योजना,"बार्सिलोना : स्पेनिस ला लिगा क्लब बार्सिलोनाले आफ्ना स्टार खेलाडी एन्टोइन ग्रिजम्यानलाई बेच्ने भएको छ। बार्सिलोना २९ वर्षीय फ्रान्सेली स्ट्राइकर ग्रिजम्यानलाई बेचेर अर्का खेलाडीलाई भित्र्याउने योजनामा छ। क्लबमा आबद्ध भएको एक वर्षभन्दा पनि कम समयमै बार्सिलोनाले ग्रिजम्यानलाई बिक्री गर्न लागेको हो। ग्रिजम्यान सन् २०१९ मा अर्को स्पेनिस क्लब एट्लेटिको म्याड्रिडबाट बार्सिलोनामा आबद्ध भएका थिए। बार्सिलोनाले ग्रिजम्यानका लागि १० करोड युरो मूल्य तोकेको छ। बार्सिलोनामा आबद्ध हुनुअघि ग्रिजम्यानले एट्लेटिको म्याड्रिडमा पाँच वर्ष बिताएका थिए। एट्लेटिको म्याड्रिडमा रहँदा उनको प्रदर्शन उत्कृष्ट थियो। स्पेनिस सञ्चारमाध्यमका अनुसार, बार्सिलोना ग्रिजम्यानलाई बिक्री गरेर उनको स्थानमा अर्का स्टार खेलाडीलाई भित्र्याउन चाहन्छ। बार्सिलोनाले भित्र्याउन खोजेको खेलाडी नेमार हुन सक्छन्। फ्रान्सेली क्लब पेरिस सेन्ट जर्मन (पीएसजी) ले आफू नेमारलाई बेच्न तयार रहेको यसअघि नै बताइसकेको छ। पीएसजीको घोषणासँगै ब्राजिलियन स्टार नेमार पनि पूर्वक्लब बार्सिलोना फर्कने तयारीमा छन्। नेमारलाई बार्सिलोना फर्काउने विषयमा उनका प्रतिनिधि र बार्सिलोनाका पदाधिकारीबीच छलफलसमेत सुरु भइसकेको बताइएको छ। पीएसजीले नेमारको मूल्य १३ करोड ५० लाख पाउन्ड तोेकेको छ। बार्सिलोना अघिल्लो समरमै नेमारलाई फर्काउन चाहन्थ्यो। त्यतिबेला पीएसजीले नेमारको मूल्य १८ करोड ६० लाख पाउन्ड राखेकाले बार्सिलोना पछि हटेको थियो। नेमारलाई बार्सिलोना फर्काउन कप्तान लियोनल मेसीले पनि जोड गर्दै आएका थिए। मेसी नेमारलाई जसरी पनि बार्सिलोना फर्काउन चाहन्छन्। नेमार सन् २०१७ मा २२ करोड २० लाख पाउन्डमा बार्सिलोनाबाट पीएसजी पुगेका थिए। यद्यपि उनी पीएसजीमा त्यति रम्न नसकेको समाचार पटकपटक बाहिरिएको थियो। त्योभन्दा बढी उनी पटकपटक चोटको समस्याले पिरोलिएका थिए। नेमार घाइते भएपछि उनी पीएसजीका समर्थक माझ आलोचित पनि बनेका थिए। गत सिजन पीएसजीका समर्थकले नेमारलाई मैदानमै क्लब छाड्न भन्दै नाराबाजीसमेत गरेका थिए। अर्कोतिर, बार्सिलोनाले ग्रिजम्यानको मूल्य निर्धारण गरेसँगै इङ्लिस प्रिमियर लिग क्लब म्यानचेस्टर र फ्रान्सेली क्लब पीएसजीले उनीप्रति चासो देखाएका छन्। यी दुवै क्लब ग्रिजम्यानलाई भित्र्याउन चाहन्छन्। ग्रिजम्यानले यो सिजन बार्सिलोनाका लागि १४ गोल गरेका छन् गोलका लागि चारवटा पास पनि उपलब्ध गराएका छन्।"
ओलम्पिकको निर्णय चार सातापछि,"जेनेभा : विश्वभर महामारीको रूपमा फैलिएको कोरोना भाइरसको त्रासका कारण ओलम्पिक खेलकुद अन्योलमा परेको छ। अन्तर्राष्ट्रिय ओलम्पिक कमिटीलाई विश्व खेलकुदको महाकुम्भ ओलम्पिक तत्काल स्थगित गरिनुपर्ने चर्को दबाब परिरहेको छ। विश्वभरका थुप्रै खेलाडी, राष्ट्रिय ओलम्पिक कमिटी र आईओसीकै पदाधिकारीहरूले समेत अहिलेको अवस्थामा ओलम्पिक खेलकुद रोक्नुको कुनै विकल्प नरहेको बताउँदै आएका छन्। यस्तोमा आइतबार राति बसेको आईओसी कार्यकारी बोर्डको बैठकले पनि अहिलको अवस्थामा ओलम्पिक हुन नसक्ने निक्र्योल निकालेको छ। यद्यपि, आईओसीले ओलम्पिक स्थगित गर्ने निर्णय भने लिएको छैन। आईओसीले ओलम्पिकको विषयमा निर्णय लिन चार साताको समय माग गरेको छ। ओलम्पिक खेलकुद आगामी जुलाई २४ देखि अगस्ट ९ तारिखसम्म जापानको राजधानी टोकियोमा आयोजना हुने कार्यक्रम छ। अबको चार सातापछि आईओसीले ओलम्पिकको विषयमा अन्तिम निर्णय लिनेछ। आईओसीको आगामी बैठकले ओलम्पिक केही समय पछि सारेर यसै वर्ष आयोजना गर्ने वा एक वर्षका लागि पछि सार्ने भन्ने विषयमा निर्णय लिने बताइएको छ। अहिलेको स्थितिमा ओलम्पिक आयोजना गर्नु सम्भव छैन। तर, हतारमा अहिले नै ओलम्पिक स्थगित गरिहाल्नु पनि उपयुक्त होइन, आईओसीद्वारा जारी विज्ञप्तिमा भनिएको छ। ओलम्पिक रद्द गर्नु एजेन्डमा होइन तर, गतिविधिलाई सीमित पार्न वा केही फेरबदल गर्न सकिन्छ कि भन्ने विषयमा भने छलफल हुन सक्छ, आईओसीले भनेको छ। आईओसीका अध्यक्ष थोमस ब्याच पनि ओलम्पिक स्थगनको निर्णय लिन हतार गर्ने पक्षमा छैनन्। उनी अझै केही समय पर्ख र हेरको स्थितिमा देखिएका छन्। चीनबाट सुरु भई विश्वभर महामारीका रूपमा फैलिएको कोरोना भाइरसका कारण हालसम्म करिब १५ हजार व्यक्तिको मृत्यु भइसकेको छ। विश्वभर तीन लाखभन्दा बढी व्यक्ति कोरोना भाइरसबाट संक्रमित छन्। भाइरसको संक्रमण फैलिने क्रम झनै बढ्दो छ। यस्तोमा थुप्रै खेलाडी र विभिन्न राष्ट्रका ओलम्पिक कमिटीले ओलम्पिक खेलकुद स्थगित गर्न आईओसीलाई दबाब दिँदै आएका छन्। अघिल्लो साता जापानका प्रधानमन्त्री सिन्जो आबेले अहिलेको स्थितिमा पनि आफूहरू ओलम्पिक आयोजना गर्न तयार रहेको बताएपछि यससम्बन्धी विवाद झनै चुलिएको थियो। जापानले ओलम्पिक आयोजनाको अभियानलाई निरन्तरता दिँदै केही दिनअघि ग्रिसबाट ओलम्पिक ज्योतिसमेत आफ्नो राष्ट्रमा ल्याइसकेको छ। आधुनिक ओलम्पिक खेलकुदको सुरुआत ग्रिसबाट भएको हो। त्यसैले विश्वको जुनसुकै राष्ट्रमा ओलम्पिक आयोजना भए पनि ओलम्पिक ज्योति भने ग्रिसबाट ल्याउने प्रचलन छ। आयोजक राष्ट्र जापानले ओलम्पिक अभियानलाई निरन्तरता दिइरहँदा प्रतियोगितामा भाग लिने खेलाडीहरू भने त्रसित बन्दै गएका छन्। आईओसीको कार्यकारी बोर्डको बैठकले ओलम्पिक खेलकुदको विषयमा पुनर्विचार गर्ने निर्णय लिनु स्वागतयोग्य कार्य हो, ब्रिटिस ओलम्पिक कमिटीका अध्यक्ष सर ह्युग रोबर्टसनले भनेका छन्, समग्र विश्व खेलकुद यतिबेला आईओसीको ठोस निर्णयको प्रतीक्षामा छ त्यसैले यसमा विलम्ब गर्नु हुँदैन। आईओसीमाथि दबाब बढ्दो गत शनिबार अमेरिकाको राष्ट्रिय पौडी संघ र बेलायतको एथलेटिक्स संघले ओलम्पिक सन् २०२१ मा गरिनुपर्ने प्रस्ताव राखेका थिए। यी दुवै संघले कोरोना भाइरसका कारण संसारका सबै खेलकुद ठूला प्रतियोगिता रोकिएको अवस्थामा ओलम्पिक क्यालेन्डर पनि सारिनुपर्ने माग राखेका थिए। अमेरिकी पौडी संघले अमेरिकाको ओलम्पिक कमिटी र पाराओलम्पिक कमिटीमार्फत ओलम्पिक सारिनुपर्ने प्रस्ताव राखेको हो। ओलम्पिकको मुखमा हामीले नसोचेको महामारी खेपेका छौं। यसले खेलाडीमा सन्त्रास फैलिएको छ। पहिलो प्राथमिकता भनेको मानिसको जीवन नै हो, अमेरिकी पौडी संघका प्रमुख हिन्चेले भनेका छन्। यसैगरी बेलायत एथलेटिक्स संघका अध्यक्ष निक कोवार्डले अहिले ओलम्पिक आयोजना गरेर केही फाइदा नहुने बताएका छन्। उनले ओलम्पिक स्थगित गरिनुपर्ने माग पनि राखेका छन्। कोरोना भाइरसका कारण अहिले विश्व खेलकुद नै प्रभावित बनेको छ। सबै खाले खेलकुद गतविधि ठप्प भएका छन्। यसै वर्ष आयोजना हुने भनिएको युरो कप फुटबल र कोपा अमेरिका फुटबल पनि एक वर्ष सार्ने निर्णय भइसकेको छ। आईओसीकी सदस्य हेली विकनहेजरले पनि अहिलेकै स्थितिमा ओलम्पिक खेलकुद आयोजना गरिनु संवेदनहीन र गैरजिम्मेवार कार्य हुने धारणा व्यक्त गरेकी छन्। अहिले विश्वभर आइपरेको संकट ओलम्पिक खेलकुदभन्दा निकै ठूलो हो, यसै वर्ष आयोजना हुने ओलम्पिक तत्कालका लागि स्थगित गरिनुपर्ने धारणा राख्दै उनले भनेकी छन्। कोरोना भाइरसले विश्वलाई गाँजेको छ। आगामी २४ घण्टाभित्र अवस्था कस्तो हुन्छ भनेर कल्पना गर्न सक्ने स्थिति छैन। यस्तो स्थितिमा ओलम्पिक आयोजना गर्छु भन्नु राम्रो कुरा होइन, पूर्वखेलाडीसमेत रहेकी ४१ वर्षीया हेलीले भनेकी छन्। हेलीसहितको क्यानेडियन टोलीले शीतकालीन ओलम्पिकमा लगातार चार पटक आइस हकीको स्वर्ण पदक जितेको थियो। यसैगरी ब्रिटेनका धावक गुय लियरमन्थले पनि तत्कालका लागि ओलम्पिक खेलकुद स्थगित गरिनुपर्ने बताएका थिए। उनले गत वर्ष सम्पन्न युरोपियन इन्डोर एथलेटिक्स च्याम्पियनसिपमा ब्रिटिस टोलीको कप्तानको भूमिका निर्वाह गरेका थिए। उनी आठ सय मिटर दौडका धावक हुन्। गुय लियरमन्थ ओलम्पिक रोक्न माग गर्ने पहिलो ब्रिटिस खेलाडी हुन्। ओलम्पिक आयोजना गर्ने यो उपयुक्त समय होइन। मानिसको जीवनभन्दा ठूलो कुरा अरू केही हुन सक्दैन। यसतर्फ सबैको ध्यान जानु आवश्यक छ, उनले भनेका छन्, सफल ओलम्पिक हामी सबैको चाहना हो तर, त्यसका लागि उपयुक्त समय पर्खनु बुद्धिमानी हुनेछ। आईओसीका अर्का सदस्य डिक पाउन्डले पनि यही अवस्थामा ओलम्पिक हुन नसक्ने बताएका छन्। ओलम्पिकलाई लक्षित गरी गरिएको तयारी पनि कतिपय देशले स्थगित गरिसकेका छन्। क्यानडाले ओलम्पिकमा भाग नलिने क्यानडाले जापानमा आयोजना हुने ओलम्पिक खेलकुद प्रतियोगितामा भाग नलिने भएको छ। क्यानडाले ओलम्पिक र पारा ओलम्पिक दुवै प्रतियोगितामा आफ्ना खेलाडी नपठाउने निर्णय लिएको हो। क्यानडाले आईओसीलाई तत्काल ओलम्पिक खेलकुद एक वर्ष पछाडि सार्न सुझाव पनि दिएको छ। हाम्रा लागि अहिले आफ्ना खेलाडीको स्वास्थ्यभन्दा ठुलो कुरा अरू केही हुन सक्दैन, विज्ञप्तिमा भनिएको छ। विश्वभर महामारीको रूपमा फैलिएको कोरोना भाइरसको त्रासका कारण क्यानडाले यस्तो निर्णय लिएको हो। क्यानडा आगामी ओलम्पिकमा भाग नलिने निर्णय गर्ने पहिलो राष्ट्र बनेको छ। अहिलेको स्थितिमा ओलम्पिक खेलकुद आयोजना गर्नु हुँदैन। यदि ओलम्पिक निर्धारित समयमै हुन्छ भने हामी आफ्ना खेलाडी सहभागी गराउँदैनौं, क्यानडाको ओलम्पिक र पारा ओलम्पिक कमिटीद्वारा जारी विज्ञप्तिमा भनिएको छ, पक्कै पनि हाम्रा लागि यो निर्णय लिनु सहज थिएन। यसैबीच, अस्ट्रेलियाले पनि अहिलेको स्थितिमा ओलम्पिक खेलकुद आयोजना हुन नसक्ने निष्कर्ष निकालेको छ। ओलम्पिक खेलकुद आगामी जुलाई २४ देखि अगस्ट ९ तारिखसम्म जापानको राजधानी टोकियोमा आयोजना हुने कार्यक्रम छ।"
