शीर्षक,विवरण
तेह्रौं दक्षिण एसियाली खेललाई गीत चाहिन्न ?,"समयले सिकाएको साँचो शिक्षा पाउन संसारको सुन्दर कुरा आफूभित्र ल्याउन सपनाको नजिक पाइला चलेको सम्झ आफूभित्र सधैं ज्योति बलेको सम्झ सन् १९९६ को एटलान्टा ओलम्पिकमा सेलिन डियोनले गाएको गीत द पावर अफ ड्रिम को एउटा अन्तरामा निहित शब्दहरूको भावानुवाद हो यो। पावर अफ ड्रिम ले संसारका करोडौं मानिसका मन मात्रै जितेन, संसारभर हलचल नै ल्यायो। सेलिनालाई विश्वप्रसिद्ध पनि बनायो। नेपालमा पनि तेह्रौं दक्षिण एसियाली खेलकुद तयारी तथा व्यवस्थापन समितिले प्रतीक चिह्न, गीत, मस्कट र नाराका लागि आह्वान गरेर २०७५ को मंसिर महिनामा एउटा सार्वजनिक सूचना प्रकाशित गर्यो। २०७६ को वैशाख ३० गते प्रतीक चिह्न (लोगो) तथा मस्कट सार्वजनिक गर्यो। तर गीत सार्वजनिक गरेन। अथवा लोगो र मस्कट सार्वजनिक गरेपछि गीतको आवश्यकता महसुस गरेन। यो आफैंमा उदेकलाग्दो कुरा हो। अन्तर्राष्ट्रिय स्तरका खेल प्रतियोगिता हुँदा गीतसंगीत निर्माण गर्ने एक प्रकारको संस्कार संसारका प्रसिद्ध प्रतियोगिताले बसालेका छन्। अरूले जे गर्यो, हामीले त्यही गर्नुपर्छ भन्ने होइन। आफ्नै मौलिक वा सिर्जनात्मक तरिकाले कार्यक्रम सुरु गर्न नसकिने पनि होइन। तर विश्वमा स्थापित मान्यता पनि लत्याउनु अनि नयाँ केही गर्न पनि नसक्नु भनेको लाचारीसिवाय अरू केही होइन। हामी एउटै डुंगाका यात्री हौं साथी, तिमीले एउटा छेउमा टेक्यौ भने अर्को छेऊ हल्लिन्छ साथी। डा भूपेन हजारिकाले रचना गरेका यी हरफ भारतको गुहावटीमा सन् २०१६ मा सम्पन्न बाह्रौं सागको उद्घाटन शत्रमा गीतका रूपमा गुन्जिएका शब्द हुन्। गीतको सारमा दक्षिण एसियाली मुलुकहरूको भाइचारा, एकता र सहअस्तित्वको भाव रंगिएको छ। भारतका प्रधानमन्त्री नरेन्द्र मोदीले उद्घाटन भाषणमा समेत उक्त गीतले दक्षिण एसियाली मुलुकको शान्ति, समृद्धि र एकताको कामना गरेको बताएका थिए। अंग्रेजी र अन्य क्षेत्रीय भाषामा समेत अनुवाद गरेर गीतको भाव प्रस्तुत गरिएको थियो। गीतसंगीत हल्का मनोरञ्जनको विषय मात्र नभएर असमझदारी र छरिएका सुस्केराहरूलाई सँगाल्ने साधन पनि हो भन्ने कुरा यसबाट प्रमाणित हुन्छ। गीतसंगीत जीवनको एउटा यस्तो बहुमूल्य पुष्प हो, जसले हृदयलाई सुवासित बनाउन सक्छ। त्यसैले मानवले मर्दापर्दा या कुनै पौरख गर्दा गीतका माध्यमबाटै आफ्ना भावना पोख्ने गर्छ। युद्धदेखि शान्तिसम्म, राजनीतिक अभियानदेखि क्रान्तिसम्म, गीतसंगीतको महत्व गहन रहिआएको छ। सन् २०१० को फिफा विश्वकप फुटबल प्रतियोगितामा साकिराले गाएको वाका वाका ले संसारभर एउटा तरंग नै ल्याएको थियो। त्यसको शब्द, संगीत र गायकीको प्रभाव अझै पनि संसारका अनेक मानिसका मस्तिष्कमा झङ्कृत छ। यसो पनि भन्न सकिन्छ सन् २०१० को विश्वकपलाई सम्झाउने विभिन्न कुरामध्ये वाका वाका पनि एक हो। यसले अफ्रिकी मुलुकको संस्कृति, सभ्यता र समृद्धिको मात्रै कुरा गरेको छैन, विश्वभरका मानवको स्वतन्त्रता, शान्ति र उन्नतिको कल्पना पनि गरेको छ। तेह्रौं दक्षिण एसियाली खेल नेपालमा सुरु हुँदै छ। काठमाडौं, पोखरा र जनकपुरमा अलगअलग प्रतियोगिता हुनेछन्। यो नेपाल र नेपालीका लागि गौरवको कुरा हो। नेपाल भ्रमण वर्ष सन् २०२० को पूर्वसन्ध्यामा आयोजना हुँदै गरेको यो खेल एउटा मेला हो। अझ भनौं महामेला नै हो। यसमा दक्षिण एसियाली क्षेत्रका विभिन्न मुलुकका राजनीतिज्ञ, कूटनीतिज्ञ, खेल पदाधिकारी र हज्जारौंको संख्यामा खेलाडी, पत्रकार तथा पर्यवेक्षकहरूको उपस्थिति रहनेछ। नेपालले आयोजना गर्ने जिम्मेवारी पाएको प्रस्तुत संस्करण हुन्छ या हुँदैन भन्ने आशंकालाई चिर्दै अन्ततः हुने नै भएको छ। राजनीतिक खिचातानी, इच्छाशक्तिको अभाव र अनावश्यक किचलोले किचिएको नेपाली खेलजगत्को अवस्था दयालाग्दो छ। परिणामस्वरूप यस खेलको सबैभन्दा ठूलो चुनौती भौतिक पूर्वाधारको निर्माण हुन नसक्नु नै थियो। कुनै पनि कार्यक्रमको लक्ष्य पूरा गर्न प्रभावकारी योजना, चुस्त व्यवस्थापन, स्रोतसाधन र कुशल नेतृत्वको जरुरत पर्छ। सतहबाट हेर्दा हामीसित यी सबै कुरा थिए। यति हुँदाहँुदै पनि यस खेलले नेपाल र नेपालीका घरआँगनमा जुन उत्साह ल्याउन सक्थ्यो, त्यो ल्याउन सकेन। यसका लागि थुप्रै बहानाबाजी गर्न सकिला तर गर्न सकिने साधारण कुरा पनि गर्न नसक्दा पुनः एकचोटि नेपालीको निस्पृह र लड्मुखा प्रवृत्तिको पुनरावृत्ति भएको छ। रंगशाला र अन्य खेलस्थल भूकम्पले ध्वस्त थिए। मानिलिऊँ, पुनर्निर्माणका लागि हामीसित प्रभावकारी प्रविधि र प्राविधिक थिएनन्। स्रोतसाधन थिएन। आर्थिक अभाव थियो। सामान सबै विदेशबाट मगाउनु पथ्र्यो। धेरै कुरा हाम्रो नियन्त्रणभन्दा बाहिर थिए, छन्। तर एउटा गीत बनाउन हामीलाई केले रोक्यो ? जब कि अलिकति सुझबुझ र विवेक प्रयोग गरिएको भए मुलुकको प्रकृति, संस्कृति र गौरव झल्काउने एक थान गीत अन्तर्राष्ट्रिय मञ्चमा प्रस्तुत गर्न सकिने थियो। यसका अलावा बुद्धको भूमिबाट, सगरमाथाको आँगनबाट आपसी सद्भाव र भाइचाराको सन्देश संसारलाई दिन सकिने थियो। हुन त एक थान गीत लेख्दैमा, लय भर्दैमा र संसारलाई सुनाउँदैमा उत्पातै केही लछारिने होइन। उसो त साफ गेम हुँदैमा पनि नेपालको खेलकुद जगत्ले रातारात फट्को मार्ने होइन। नेपालीको दुःख निमेषभरमा नामेट हुने पनि होइन। साफ गेमको गीत बनाउने प्रक्रिया अगाडि नबढ्दा यसले केही प्रश्न भने अवश्य छाडेर गएको छ, नेपालमा राम्रा गीतकार, संगीतकार र गायकहरू छैनन्। नेपाल कला, संस्कृति र प्रकृतिको धनी देश होइन। गीत भनेको रमाइलोमा उफ्रिनका लागि बनाइने हल्का मनोरञ्जनको साधन मात्रै हो। गीतले कूटनीति, मित्रता र आपसी असमझदारी हटाउन केही योगदान गर्दैन। गीत र संगीत राज्यका नजरमा अनुत्पादक विषय हुन्। मानव समाजमा यसको खासै महत्व छैन।"
सल्लाहकारको छौंडा गाली,"प्रधानमन्त्रीको स्वास्थ्य सबैको चासो र चिन्ताको विषय हो, कुनै सल्लाहकार विशेषको निजी तनाव र तजबिजको सवाल होइन सत्ताउन्मादले आसेपासे लाई कतिसम्म असहिष्णु बनाउँछ भन्ने उदाहरण प्रधानमन्त्रीका मुख्य सल्लाहकार विष्णु रिमालले आफैं पेस गरेका छन्। अस्पतालमा स्वास्थ्यलाभ गरिरहेका प्रधानमन्त्री केपी ओलीको प्रभावकारी उपचारका लागि अमेरिका लैजाने विकल्पबारे छलफल भइरहेको भन्ने एउटा सामान्य समाचारमा उनले रुखो टिप्पणी गरेका छन्। त्यसलाई रिमालले आफ्नो ट्विटर ह्यान्डलमा पिन्ड ट्विट का रूपमा राखेका छन्। मुलुकको प्रधानमन्त्रीलाई सन्चो हुन्छ भने अमेरिका लैजानुपर्छ। यो विष्णु रिमालको इच्छा र आदेशले भन्दा पनि चिकित्सक विशेषज्ञको छलफल र सुझावका आधारमा टुंगो लाग्ने विषय हो। प्रधानमन्त्री ओलीको उपचारमा संलग्न चिकित्सक र विशेषज्ञ उनको अल्पकालीन र दीर्घकालीन उपचारका सम्भावना र विकल्पबारे निरन्तर छलफलमा छन्। छलफलका क्रममा अमेरिका लैजाने एउटा विकल्प प्रस्तुत भएको हो। उपचारमै संलग्न चिकित्सकले दिएको जानकारीकै आधारमा उक्त समाचार तयार पनि भयो र छापियो। समाचारको स्रोत तथा विश्वसनियतामा शंका छ भने यसबारेमा प्रतिक्रिया जनाउने वा स्पस्ट पार्ने अनेक तरिका छन्। कुनकुन पक्षमा आपत्ति हो, त्यो उल्लेख गर्दै प्रेस विज्ञप्ति, ध्यानाकर्षण, समाचारको खण्डन वा स्पष्टीकरण पठाउन सकिन्छ। प्रधानमन्त्रीको निजी सचिवालयको जम्बो टोलीले त्यति सामान्य काम गर्न पनि जाँगर चलाएन। सीधै ट्विटरमा धारेहात लगाउने यो शैलीले प्रधानमन्त्री पदको गरिमामा समेत धक्का लाग्नसक्छ। रिमालले ट्विटमा समाचारमा के आपत्ति हो, केही खुलाएका छैनन्। अमेरिका लैजाने तयारी गलत हो भनेर दाबी गर्न सकेका पनि छैनन्। उपचारार्थ अमेरिका लैजान छलफल शीर्षकमा अन्नपूर्ण पोस्ट्मा मंगलबार प्रकाशित समाचारको लिंकसहित उनले यस्तो ट्विट गरेका छन्। कुन तत्व ले हाम्रा मिडियाहरूलाई आधारहीन समाचार प्रेषित गर्न प्रेरित गर्छ होला ? ! मिडियामा आउने यस्ता उडन्ते समाचार देख्दा दुःख मात्रै हैन, मिडियाकर्मीको स्तरप्रति पनि दया लाग्छ। मूलधारका मिडियाहरूले आफूलाई यसरी बतासे नबनाए उनीहरूकै भलो हुने थियो कि ? रिमालको ट्विटको भाषा र भाका हेर्दा लाग्छ, त्यो समाचार लेखेर अन्नपूर्णले ठूलै अपराध गर्यो। कुन समाचार दिने, कुन समाचार नदिने ? त्यो समाचार संस्था र त्यसको सम्पादकले आफ्नो व्यावसायिक स्तर र मर्यादामा रहेर निर्धारण गर्ने विषय हो। त्यसका लागि रिमालजस्ता सल्लाहकारको अनुमति र आदेश आवश्यक पर्दैन। प्रेस स्वतन्त्रताको मर्म र पत्रकारिताको सामान्य सिद्धान्तको समेत खिल्ली उडाउने गरी रिमालले गरेको ट्विटले एउटा मिडिया संस्थाको मात्र होइन, पत्रकारिता जगत्कै अपमान भएको छ। उनको यो छौंडा शैली को ट्विटको सिकार भोलि अरू सञ्चारकर्मी र सञ्चारसंस्था पनि नहोलान् भन्न सकिन्न। मन्त्रिपरिषद् पुनर्गठनअघि प्रधानमन्त्री ओलीले सचिवालय टिम पनि फेरबदल गरे। टिम पुनर्गठनको गृहकार्य हुँदा उनी पनि हट्ने सूचीमा थिए तर पछि कायम रहे, अरू केही पात्र हटाइए। पद जोगाउन कति सकस भयो, उनले कहाँ केके गर्नुपर्यो, त्यो उनलाई नै थाहा होला। तर, पद थमौती भएपछि उनले आफूलाई थप शक्तिशाली सल्लाहकारका रूपमा प्रस्तुत गर्न खोजेका छन्। प्रधानमन्त्रीको स्वास्थ्य तथा उपचारसँग सम्बन्धित चिकित्सकीय विषयमा पनि सल्लाहकार र सचिवालयबाट भइरहेको राजनीतिक हस्तक्षेप पटक्कै शोभनीय छैन। ओलीको स्वास्थ्यप्रति सञ्चारकर्मी र सञ्चारसंस्था उनका सल्लाहकारभन्दा अझ बढी संवेदनशील छन्। सचिवालयमा रहेका पात्रहरूबीच प्रधानमन्त्रीको स्वास्थ्यबारे समाचार दिने र सूचना लुकाउने जुन खालको प्रतिस्पर्धा छ,त्यसलाई समेत ख्याल गर्दै मिडियाले जिम्मेवार भएर प्रधानमन्त्रीको स्वास्थ्यबारे समाचार दिइरहेका छन्। प्रधानमन्त्रीका सल्लाहकारलाई थाहा नै छ होला, सञ्चार संस्था र पत्रकार स्वतन्त्र हुन्छन्। आफ्नो व्यावसायिक दायित्व र सामाजिक मर्यादाप्रति उनीहरू जिम्मेवार छन्। मिडियामा सल्लाहकारलाई मन पर्ने र खुसी हुने समाचार मात्रै आउँदैनन्। विरोध र आलोचना पनि हुन्छ। त्यो सुन्ने गुण र सहने क्षमता सल्लाहकारमा हुनुपर्छ। त्यो गुण र क्षमता गुमाएपछि छौंडा शैली का यस्ता ट्विट आउँछन् नै। केही समयअघि उनको छौंडा ट्विट ले ठूलै तरंग ल्याएको थियो। पछि उनी आफैं विवादमा परे र सबैतिरबाट उनको आलोचना पनि भयो। उनको बौद्धिक स्तर र राजनीतिक सुझबुझको स्तर त्यतिबेला नै खुस्किएको थियो। गत असार २२ गते पोस्ट् गरिएको उनको ट्विटमा यस्तो लेखिएको थियो, भनिन्छ, छौंडाहरू आफैं चलमलाउँदैनन्, कसैले छोड्छन्, दुःख दिन्छन् ! यी छौंडाहरू आफैं चलमलाएका हुन् कि कसैले छोडेका ? छिमेकलाई समेत निशाना बनाउँदै उनले पुष्पकमल दाहालमाथि प्रहार गर्न खोजेको त्यो तिरले आफैं तनावमा परेका थिए। अस्वस्थ प्रधानमन्त्रीलाई गुमाराहमा राखेर बालुवाटारलाई रहस्यमय शक्तिकेन्द्र बनाउने काम रिमालले नै गरेका छन्। राज्यप्रणालीलाई पंगु बनाएर बालुवाटारलाई पावरफुल बनाउने उनको डिजाइनको नेकपाभित्रैबाट पनि विरोध र आलोचना भइरहेको छ। बालुवाटारको आडमा अमुक पात्रहरूसँग संगत र सहकार्य बढाएर राज्यका महत्वपूर्ण निकायलाई कमजोर बनाउने खेलमा लागेको आरोप पनि उनीमाथि छ। यो पनि पढ्नुहोस : सिंहदरबारका छाया शासक, सरकारदेखि प्रशासनसम्म उनकै दबदबा पछिल्लो समय प्रधानमन्त्रीमा केन्द्रिकृत गरिएको अधिकार र शक्ति उपयोग गर्ने दक्ष र प्रभावकारी संयन्त्र र व्यावसायिक विज्ञता नहुँदा सरकारको आलोचना बढेको छ। सुशासन स्थापना, भ्रष्टाचार नियन्त्रण तथा आर्थिक अनुशासनमा महत्वपूर्ण भूमिका निर्वाह गर्नसक्ने निकायलाई प्रधानमन्त्रीमातहतमा राखिएको छ। राष्ट्रिय सतर्कता केन्द्र पहिलेदेखि नै प्रधानमन्त्रीअन्तर्गत थियो। राजस्व अनुसन्धान विभाग, सम्पत्ति शुद्धीकरण निकाय, राष्ट्रिय अनुसन्धान विभाग र महान्यायाधिवक्ता कार्यालयलाई पनि पछिल्लो समय प्रधानमन्त्रीमातहत राखिएको छ। आर्थिक अनुशासन कायम गराउन राजस्व अनुसन्धान विभाग र सम्पत्ति शुद्धीकरण विभागको भूमिका राजनीतिक छायाले स्वतन्त्र रूपमा काम गरिरहेका निकाय पनि यतिबेला अन्योलमा छन्। सानो काम गर्दा र निर्णय लिँदा पनि राजनीतिक आदेश र इसारा कुर्नुपर्ने अवस्थाले ती निकायको स्वाभाविक गति र सक्रियता ओझेलमा परेको छ। हामीलाई राम्रोसँग थाहा छ, उपचारमा संलग्न चिकित्सक तथा विशेषज्ञलाई उद्धृत गर्दै प्रधानमन्त्रीको स्वास्थ्यसम्बन्धी समाचार तथा सूचना बाहिर आएको सचिवालय र सल्लाहकारज्यू हरूलाई मन परेको छैन। चिकित्सकलाई समेत सल्लाहकारहरूले किन पत्रकारसँग बोलेको, समाचार दिएको भन्दै झपार्ने र अपमान गर्ने प्रयास गरेका छन्। अहिले अफ दि रेकर्ड यो गुनासो र पीडा सञ्चारकर्मीसँग पोखे पनि कुनै दिन चिकित्सकले यो कुरा बाहिर ल्याउनेछन्। एकजना चिकित्सकले भनेका थिए, मेडिकल रिपोर्ट डाक्टरले भन्दा पहिले हामीले नै हेर्न पाउनुपर्छ भन्ने खालको मानसिकता उहाँहरूमा छ। अरू के भन्ने ? प्रधानमन्त्रीको स्वास्थ्य तथा उपचारसँग सम्बन्धित चिकित्सकीय विषयमा पनि सल्लाहकार र सचिवालयबाट भइरहेको राजनीतिक हस्तक्षेप पटक्कै शोभनीय छैन। यसले प्रधानमन्त्रीको उपचार सहज र प्रभावकारी बनाउँदैन, बरु अलमल र जटिलता थप्नसक्छ। प्रधानमन्त्रीलाई स्वदेशमै उपचार गराउने कि विदेश लैजाने, भारत लैजाने कि अमेरिका ? यी सबै विषयमा छलफल गर्ने हक तथा त्यो विशेषज्ञता मेडिकल टिमसँग हुन्छ। जुन टिम दिनरात ओलीको स्वास्थ्य निगरानी र उपचारमा खटिएको छ। कसैको सनक र स्वार्थमा यो विषय प्रभावित हुनु हुँदैन। यतिबेला मुलुकको प्रधानमन्त्री अस्पतालको शैय्यामा छन्। सबैले छिटो जाती भएर काममा फर्किनुँ भन्दै स्वास्थ्यलाभको कामना गरिरहेका छन्। उनलाई निको बनाउने काम अस्पताल र डाक्टरहरूको हो, यो जिम्मा मेडिकल टिमलाई नै दिनुपर्छ। प्रधानमन्त्रीको स्वास्थ्य सिंगो मुलुकका लागि चासो र चिन्ताको विषय हो, कुनै सल्लाहकार विशेषको निजी तनाव र तजबिजको सवाल होइन। स्वास्थ्यउपचारको सबै ठेक्का उहाँहरू ले लिने पनि होइन र लिनु पनि पर्दैन। अन्त्यमा, सल्लाहकार रिमालजीलाई हाम्रो पनि सल्लाह छ, तपाईं राजनीतिक सल्लाहकार हो। सक्नुहुन्छ, राजनीतिक मामिलामा प्रधानमन्त्रीलाई असल सल्लाह दिनुस् नत्र मुलुक नै आफैंले चलाएको भ्रममा नबस्नुस्। त्यो भ्रममा रमाउनुभएको छ भने आजैदेखि त्यसबाट मुक्त हुनुस्। तपाईंलाई मन नपर्ने सूचना र समाचार आउनसाथ छौंडा शैली मा यसरी गाली नगर्नुस्। तपाईंको निजी हैसियत र मनोविज्ञान हामीलाई थाहा छैन तर तपाईं जुन पद र जिम्मेवारीमा हुनुहुन्छ, त्यसका लागि यी शब्द र शैली शोभनीय हुँदैन। तपाईं सार्वजनिक पात्र हो, जनताले तिरेको करबाट तलबभत्ता अनि अनेक सहुलियत लिएर बालुवाटारको शक्तिमा एकछत्र रमाइरहेको सल्लाहकार पनि। त्यसैले बोल्दा र व्यवहार गर्दा यी सबै कुराको हेक्का राख्नुस्।"
नागरिक शिक्षा किन नसिक्ने ?,"असल नागरिक, सचेत नागरिक र सभ्य नागरिक नै जुनसुकै मुलुकमा अमूल्य निधि हुन्। विकासको अन्तिम विन्दु भनेको पनि मानव विकास हो, नागरिक विकास हो। हाम्रा आजभोलिका क्रियाकलाप नागरिक शिक्षाविहीन बन्दै गइरहेका छन्। हामीलाई अरूका कुरा सुन्न र अरूको विचारमा विश्वास गर्न मन लाग्दैन। आफ्नो देशमा कुनै पनि काम नगरेर दुःखै भए पनि वैदेशिक रोजगारमा जान मन लाग्छ। सरकारलाई कर नतिरेर छल्न सकियो भने आफूलाई महान् हौं जस्तो बुझ्ने गर्छौं। समाज, राजनीति र देशप्रति नै हामीमा वितृष्णा बढेको छ। केही समय पहिला सरकारी निकायद्वारा व्यवस्थापन गरिएको ट्याक्सीमा मिटर प्रणालीको विरोध गर्न ट्याक्सीचालक एकजुट भए। जब बजार अनुगमनका लागि सरकारी निकाय निस्कन्छ। यसमा पनि अधिकांश पसलेहरूले विरोध गर्नुका साथै अनुगमनकर्तालाई कुटपिट गर्नसमेत अघि सर्छन्। अनुगमनमा सहयोग गर्नुको सट्टा झन् विरोध र पसलसमेत बन्द गर्छन्। त्यसैगरी उपत्यकाबाट पुराना सवारी साधन नचलाउने भनेर निर्णय गरियो। यो निर्णय हुनासाथ यातायात व्यवसायीहरू विरोधमा निस्के। काठमाडौं उपत्यकामा प्लास्टिकका झोला नचलाउने भनेर प्रतिबन्ध गराइयो तर हामीले नै यसको उल्लंघन गरेर झन् बढी प्लास्टिकका ब्याग सञ्चय गर्न थाल्यौं। यी र यस्ता कुरामा अग्रसरता देखाउनु भनेको नागरिक शिक्षाको अभाव हो। यसो भनिरहँदा हामीसँग पटक्कै नागरिक शिक्षा छैन भनेको होइन। अहिले देशको सिमाना जोगाउन नागरिक सबै एकजुट भएर लागेका छन्। केही वर्ष पहिलासम्म सार्वजनिक यातायात र सार्वजनिक स्थलमा चुरोट खाएर धुवाँ उडाउने गरिन्थ्यो। अहिले त्यो क्रम रोकिएको छ। नागरिकमा सचेत हुने क्रम विस्तारै बढ्दो छ। निर्माण व्यवसायीहरूले समयमा सडक बनाएर सकेनन् भनेर नागरिकले सम्बन्धित निर्माण व्यवसायीको पोस्टर टाँस्ने काम केही ठाउँमा गर्न थालेका छन्। हुन त यसो गर्नुलाई कसैले अराजक भन्न सक्लान् तर यसले निर्माण व्यवसायीहरूमा तोकिएको समयमा काम सम्पन्न गर्न दबाब सिर्जना हुन्छ। नागरिक शिक्षा एउटा सचेत नागरिकको लागि नभइनहुने शिक्षा हो। सार्वभौमसत्ता जनताको राज्यमा नागरिक शिक्षा अपरिहार्य हुन आउँछ। लोकतान्त्रिक शासन व्यवस्थाको आर्थिक, सामाजिक, सांस्कृतिक, राजनीतिक, वातावरणीयलगायतका विकासका लागि नागरिक शिक्षाले महत्वपूर्ण भूमिका खेल्छ। मुलुकलाई आवश्यक पर्ने ज्ञान, सीप, क्षमता एवं दक्षताले नागरिक भरिपूर्ण हुनु नै नागरिक शिक्षा हो। जुन मुलुकमा नागरिकहरू नागरिक शिक्षाले भरिपूर्ण हुन्छन्, सोही मुलुकले विकासको गति लिन सक्छ। नागरिक शिक्षा स्वशासनको शिक्षा हो। यसले हरेक व्यक्तिलाई स्वयम् व्यवस्थापन र स्वयम् नियन्त्रण गर्न सक्ने क्षमताको विकास गराउँछ। नागरिकलाई ऊर्जावान् एवं चेतनशील बनाउँछ। अहिलेका हामीजस्तो लोसे, अल्छी नभई हरेक कामकुरामा ऊर्जावान् एवं चेतनशील बनाउँछ। आफ्ना अधिकार र कर्तव्यहरूको उचित प्रयोग गर्न सिकाउँछ। स्वतन्त्रतालाई संवद्र्धन र प्रवद्र्धन गर्न क्षमतावान् बन्न सिकाउँछ। नागरिक शिक्षा यस्तो शिक्षा हो, जसले नागरिकका साहस, त्याग एवं बलिदान, सेवा र मायाममताजस्ता गुणहरूको विकास गराउँछ। स्वस्थ राजनीतिक समाज निर्माण गर्छ। नागरिक र सरकारबीच असल सम्बन्ध निर्माण गर्छ। नागरिक शिक्षाविना कुनै पनि नागरिक असल नागरिक, सचेत नागरिक बन्न सक्दैन। हामीसँग देशप्रति नै वितृष्णा छ। आफ्नो मुलुकमा सकारात्मक कुरा केही पनि देख्दैनौं हामी। सरकारलाई न्यूनतम कर तिर्नुुपर्यो भने पनि ज्वरो आउँछ हामीलाई। सरकारललाई विभिन्न कामका लागि दबाब दिन विभिन्न रचनात्मक र गुणात्मक काम गर्न सकिन्छ। त्यस्ता काम नगरेर हामीलाई विरोध मात्र गर्न मन पर्छ। नेपाल बन्द, हडताल र अन्य उच्छृङ्खल क्रियाकलाप गर्न हामीलाई आनन्द लाग्छ। यस्ता प्रवृत्तिले कसैको पनि फाइदा गर्दैन। यस्ता नराम्रा बानीबेहोरा कम गर्न हामीमा नागरिक शिक्षाको ज्ञान हुन जरुरी छ। नागरिक शिक्षाका अवयवहरूमा मतदाता शिक्षा, राजनीतिक साक्षरता, अधिकार शिक्षा, शान्ति शिक्षा, प्रजातान्त्रिक शिक्षा आदि पर्छन्। यसका विभिन्न सिद्धान्तहरू छन्। सामुदायिकताको सिद्धान्त, निष्पक्षताको सिद्धान्त, मानव अधिकारको सिद्धान्त, नैतिकताको सिद्धान्त, सचेतताको सिद्धान्त, सहयोगको सिद्धान्त, सहभागिताको सिद्धान्त, कानुुनी राज्यको सिद्धान्त, स्वशासनको सिद्धान्त, उत्तरदायित्वको सिद्धान्तलगायतका अन्य सिद्धान्तहरूले नागरिकलाई एउटा सभ्य नागरिक, ज्ञान सीप र क्षमताले भरिपूर्ण नागरिक बनाउन सहयोग गर्छ। हामीमा राजनीतिप्रति उदासीनता बढेको छ। हुन त राजनीतिले पनि समाजमा, मुलुकमा गर्नुपर्ने जति गरेको छैन। उच्च राजनीतिक संस्कारको अभाव छ। अहिले नागरिक शिक्षा अव्यवस्थित भएको छ। यो पार्टीगत शिक्षामा रूपान्तरित हुँदै जानु राम्रो कुरा होइन। हामी नेपाली एक सूत्रमा बाँधिन सकेका छैनौं। जहिलेसुकै झीनामसिना कुरामा आपसी मनमुटाव र झैझगडा भइरहेको छ। हामीमा राज्यप्रति विश्वास घटेको छ। भ्रष्टाचार, नातावाद, कृपावादको कारणले आमनागरिकमा सार्वजनिक सेवा प्रवाह गर्ने निकाय आफ्ना होइनन् भन्ने मान्यताले जरा गाडेको छ। गरिब नागरिक राष्ट्र सेवाको सट्टा अन्य देशमा गएर रोजगार गर्न बाध्य भएका छन्। हामी नागरिकको आत्मानुशासन फितलो र कमजोर भइरहेको छ। विभिन्न कुरामा वकालत र खबरदारी गर्ने भनेर चिनिएको नागरिक समाज आफैं राजनीतिक खोल ओढेर बसेको अवस्था छ। हाम्रो विद्यालय शिक्षा व्यावहारिकभन्दा सैद्धान्तिक बढी रहेको छ। राज्यका नीति तथा अन्य कार्यक्रमबारे नागरिकलाई खासै थाहा हुँदैन। नीति सञ्चारलाई बेवास्ता गरिएको छ। जसले गर्दा पनि नागरिक शिक्षाको पाटो अगाडि बढ्न सकेको छैन। नागरिक बर्दीविनाका प्रहरी हुन्। त्यसैले हरेक नागरिक आफ्नो अधिकार, कर्तव्य, दायित्व र जिम्मेवारीबाट विमुख हुनु हुँदैन। नेपालको संविधान २०७२ अनुसार नागरिकका कर्तव्यहरू धारा ४८ मा देहायबमोजिम चारवटा छन् १ राष्ट्रप्रति निष्ठावान् हुँदै नेपालको राष्ट्रियता, सार्वभौमसत्ता र अखण्डताको रक्षा गर्नु। २ संविधान र कानुनको पालना गर्नु। ३ राज्यले चाहेका बखत अनिवार्य सेवा गर्नु। ४ सार्वजनिक सम्पत्तिको सुरक्षा र संरक्षण गर्नु। यसका साथै संविधानमा ३१ वटा मौलिक हकहरूको व्यवस्था गरिएको छ। राज्यका निर्देशक सिद्धान्त, नीति तथा दायित्वमा पनि धेरै कुरा उल्लेख गरिएको छ। नागरिक शिक्षा हरेक नागरिकका लागि अपरिहार्य र अनिवार्य हुनुपर्छ। यसको विस्तारका लागि हामीले औपचारिक र अनौपचारिक रूपमा गर्न सकिन्छ। अहिले भइरहेको विद्यमान औपचारिक पाठ्यक्रममा नवीन मान्यताअनुरूपको नागरिक शिक्षा समावेश गरेर परिमार्जन तथा सबलीकरण गर्नुपर्छ। अनौपचारिक नागरिक शिक्षाको विस्तारीकरणमा जोड दिनुपर्छ। विभिन्न मनोवैज्ञानिक परापर्शदातासमेत अन्य प्रशिक्षकहरूको उत्पादन गर्नु जरुरी छ। नागरिक शिक्षा हरेक नागरिकमा पुर्याउन अहिले विस्तार भएका सञ्चारका साधनहरूको व्यापक प्रयोग गर्नुपर्छ। नागरिक शिक्षा निरन्तर चलिरहने प्रक्रिया हो। खुला लोकतान्त्रिक समाजमा मात्र यसको अस्तित्व सम्भव छ। यो शिक्षा जुनसुकै उमेर समूहकालाई प्रदान गर्न आवश्यक हुन्छ। नागरिक शिक्षाले मुलुकलाई एक ढिक्का बनाउने लक्ष्य र उद्देश्य लिएको हुन्छ। सुरुमा देशअनुरूप विकास भएको नागरिक शिक्षाले हाल विश्वव्यापी रूप ग्रहण गरेको छ। नेपालको हालको लोकतान्त्रिक संघीय गणतान्त्रिक व्यवस्थालाई सबल र सफल बनाउनका लागि नागरिक शिक्षाको आवश्यकता छ। हाम्रो समाज अहिले पनि सभ्यता, सचेतना र विकासमा वामे सर्दै गरेको अवस्था छ। यो अवस्थाबाट निकै अगाडि बढ्नका लागि नागरिक हक, अधिकार, कर्तव्य र दायित्वप्रति सचेत बन्दै एकअर्काप्रति जिम्मेवार बन्न नागरिक शिक्षा एक मात्र अस्त्र हुन सक्छ। नागरिक शिक्षाको समाजीकरण गर्न राज्यले ध्यान दिनुपर्छ। नागरिक शिक्षामा सरकारले लगानी बढाउन आवश्यक छ।"
दललाई औकात देखाएको उपनिर्वाचन,"मंसिर १४ गते भएको उपचुनावको मत परिणामले सत्तारुढ नेकपालाई सन्तुष्ट पारेको देखिएको छ। उता, भक्तपुर प्रदेशसभा सदस्य र धरान उपमहानगरपालिका प्रमुख सत्तारुढ नेकपाबाट खोसेको प्रमुख प्रतिपक्ष नेपाली कांग्रेस अपेक्षाअनुसार खुसी देखिँदैन। सत्तारुढ दल सन्तुष्ट देखिनुमा दुई वर्षअघि आफूले पाएको लोकप्रिय मत नघट्नु मुख्य कारण रहेको देखिन्छ भने धरान र भक्तपुर प्रदेशसभा गुमाए पनि कास्कीको प्रतिनिधिसभा सदस्य र दाङको प्रदेशसभा सदस्यमा ठूलो मतान्तरसहितको जित कायम राख्नु तथा गाउँपालिका र वडाहरू प्रतिपक्षबाट खोस्न सक्नु उसका खुसीका थप कारण बनेका छन्। सरकारको लोकप्रियता निकै घटेको मानिएको यो बेला आएको उपनिर्वाचन परिणामले प्रतिपक्षीले भनेजस्तो अवस्था नरहे पनि सत्तारुढ दललाई सन्तुष्ट बनाएको देखिन्छ। प्रतिपक्षी भने त्यति उत्साहित देखिँदैन। उपनिर्वाचनहरूमा जित र हारका अनेकौं कारण हुने भए पनि त्यसले सरकारका कामको जनमूल्यांकन प्रस्तुत गर्ने मानिन्छ। त्यसैले नेकपाका अध्यक्ष केपी शर्मा ओली नेतृत्वको सरकारले दुई वर्ष पूरा गर्नै लागेको अवस्थामा उपनिर्वाचनलाई सरकारबारे मिनी जनमतसंग्रह मानिएको थियो। खासगरी प्रतिपक्षी दलहरूले उपचुनावलाई मिनी जनमतसंग्रह भन्दै सरकारका कामबारे फैसला गर्नेगरी मत दिन आह्वान गरेका थिए। सबैथरी दलका नेताकार्यकर्ताको आक्रामक चुनावी प्रचार अभियानका कारण जनताले उत्साहपूर्वक मतदान पनि गरे। परिणाम सत्तारुढ र प्रमुख प्रतिपक्षलाई सन्तुष्ट बनाउनेगरी आयो भने वैकल्पिक राजनीति गर्ने भनेर केही वर्षअघि स्थापित दलहरू तथा राजतन्त्र र हिन्दू राष्ट्र स्थापनालाई प्रमुख एजेन्डा बनाएको राप्रपालाई निराश पार्यो। राष्ट्रिय र स्थानीय एजेण्डा वा उम्मेद्वार प्रभावी ? नेपालमा भएका चुनाव मसिनोसँग केलाउने हो भने एजेण्डाले प्रमुखता पाएको कमै मात्र देखिन्छ। २०६४ को संविधानसभा चुनावमा तत्कालीन माओवादीको नारा मुख्य रूपले प्रभावी बनेकै हो, तर त्यसमा उसका लडाकु कार्यकर्ताको आक्रमकता, उनीहरूको भय र अरू दलहरूको रक्षात्मक अवस्था नथपिएको भए नाराको आधारमा मात्रै माओवादी सबैभन्दा ठूलो पार्टी बन्ने थिएन। साढे दुई वर्षअघि भएको स्थानीय निर्वाचनमा एमाले सबैभन्दा ठूलो पार्टी बन्नुमा उसका अध्यक्ष केपी ओलीको राष्ट्रवादी छवि महत्वपूर्ण कारण बन्यो। तर, बलियो र चुस्त संगठन कांग्रेस र माओवादी गठबन्धनलाई त्यो चुनावमा हराउने उत्तिकै बलिया कारण थिए। दुई वर्षअघिको निर्वाचनमा एमाले र माओवादी गठबन्धनले आकर्षक विजय हासिल गर्नुमा स्थानीय निर्वाचनमा एमालेले प्राप्त गरेको सफलता प्रमुख आधार थियो। यो उपनिर्वाचनमा विभिन्न ठाउँका निर्वाचन परिणाम केलाउने हो भने जितका विभिन्न कारण देखिन्छन्। यो निश्चित हो कि, नेपालका निर्वाचनमा विजयी बन्न बलियो संगठन पहिलो सर्त हुनेछ। नेताको करेस्मेटिक छवि, प्रभावी एजेण्डा र उम्मेदवारको व्यक्तित्व त्यो संगठनलाई उत्साहित पारेर चलायमान बनाउने थप कारण बन्छन्। तर, यी थप कारण मिसिएपछि नै चुनावमा विजयी बन्न सहयोग पुग्ने गर्छ। यी विषय नकारात्मक हुँदा बलियो संगठन भएको पार्टी पनि पराजित हुनपुग्छ। राजनीतिक दलहरूका लागि हरेक निर्वाचन शक्ति परीक्षण हुने गर्छ। त्यस हिसाबले यो उपनिर्वाचन पनि दलहरूका लागि आफ्नो लोकप्रियता जाँच्ने मैदान बन्यो। जसमा, जनताले उनीहरूको औकातअनुसार मत दिएर पठाए। भक्तपुर प्रदेशसभा सदस्यमा नेकपाको हारको प्रमुख कारण त्यहाँका उसका उम्मेदवार देखिन्छन्। विगत निर्वाचनमा बागी उम्मेदवारी कायम राखेका कारण पूर्व एमालेपंक्तिमा उनीप्रति कहीं न कहीं असन्तुष्टि रहेको देखिन्छ भने कांग्रेसका उम्मेदवारले आफूलाई सहयोग गर्ने राप्रपाको मत एकत्रित गर्दै नेपाल मजदुर किसान पार्टीको मतसमेत तान्न सकेकाले उनी विजयी बने। धरानमा कांग्रेसको विजय भने निकै ठूलो हो, किनभने २०४८ यताका हरेक निर्वाचनमा त्यहाँ एमाले उम्मेदवारहरू विजयी भएका थिए। एमाले एक्लैले जितेको त्यहाँ माओवादीको मत थपिँदा पनि कांग्रेस विजयी बन्नुले नेकपा उम्मेदवारको अलोकप्रियता तथा कांग्रेस उम्मेदवारको सक्षमता कारण बनेको मान्नुपर्छ। कास्कीको प्रतिनिधिसभा सदस्यमा नेकपाकी विद्या भट्टराईको विजय अपेक्षित नै थियो। राष्ट्रिय राजनीतिमा उदाउँदै गरेका तथा मन्त्री बनेपछि पोखरा अन्तर्राष्ट्रिय विमानस्थल निर्माणलाई गति दिएका रविन्द्र अधिकारीको असामयिक निधनपछि उनकी पत्नी विद्याले साहनुभूति पाउनु स्वाभाविक हो। त्यो क्षेत्र पहिले एमाले र अहिले नेकपाको यसै पनि बलियो क्षेत्र भएकाले कांग्रेसले त्यहाँबाट आशा गरेको थिएन। दाङ प्रदेशसभा सदस्यमा पनि दुर्घटनामा निधन भएका उत्तरकुमार वलीकी पत्नीले साहनुभूति र संगठनको बलमा निर्वाचन जित्नु अस्वाभाविक होइन। बागलुङको प्रदेशसभा सदस्यमा नेकपाको समर्थनमा पहिले जितेको राष्ट्रिय जनमोर्चाले नै यो पटक पनि जित्यो। स्थानीय तहका निर्वाचनमा राजनीतिक दलहरूको राष्ट्रिय छवि र कामले केही प्रभाव पार्ने भए पनि मूलरूपमा उम्मेदवार नै निर्णायक हुने गर्छन्। बलियो संगठनको आधारमा टेकेर उम्मेदवारको छवि र उसको चुनावी रणनीतिले स्थानीय तह निर्वाचनमा विजय पाउने यसअघिका निर्वाचन परिणामले देखाएका छन्। त्यसैले प्रतिनिधिसभा र प्रदेशसभा सदस्यको उपनिर्वाचनमा राष्ट्रिय एजेण्डा केही मात्र प्रभावी भए पनि स्थानीय तहमा अरू नै तत्व हावी हुने तथा यो पटक पनि त्यही भएको देखिन्छ। सरकारको लोकप्रियताको जाँच ? मत परिणामले नेकपाको मत प्रतिशत घटेको नदेखिए पनि दुई वर्षअघि निर्माण हुँदा जति सरकार अहिले लोकप्रिय नरहेको साँचो हो तर प्रतिपक्षी र राजधानीका बौद्धिकहरूले सोचेजस्तो सरकार अलोकप्रिय रहेको पनि सही होइन। खासगरी, दोस्रो आर्थिक वर्षयताका आर्थिक सूचकहरूले सरकारप्रति सर्वसाधारणको सकारात्मकता बढाउँदै लगेको छ भने पूर्वाधार क्षेत्रमा सरकारले गरेको लगानीले परिणाम देखाउन थालेपछि मानिसहरूमा आशा पलाउन थालेको छ। कानुन कार्यान्वयनका पछिल्ला घटनाहरूमा देखाएको दृढताले सरकारको छवि उजिल्याइरहेको छ। चिनियाँ राष्ट्रपतिलाई भ्रमण गराउन सकेकोमा सरकारलाई जश दिनेहरू निकै छन्। सरकारको बढी विरोध हुने सामाजिक सञ्जालमा पनि सरकारको विरोध गर्नेहरू सीमित हुँदै गएको तथा समर्थन र साहनुभूति जनाउनेहरूको संख्या बढ्दै गरेको देख्न सकिन्छ। लिम्पियाधुरा, लिपुलेक र कालापानी क्षेत्र समेटेर भारतले राजनीतिक नक्सा प्रकाशित गरेको विरोधमा उर्लिएको राष्ट्रिय भावना सरकारविरुद्ध प्रयोग गर्न प्रतिपक्षीले प्रयास नगरेका होइनन्। तर, प्रधानमन्त्री केपी ओलीले यो विषय सार्वजनिक भएको केही दिनमै सर्वपक्षीय र सर्वदलीय भेला बोलाएर सरकारप्रति असन्तोष र विरोधको सम्भावनालाई समाप्त पारिदिए। त्यसपछि, भारतस्थित नेपाली दूतावासले त्यहाँ गरेको कूटनीतिक पहल, नेपालको परराष्ट्र मन्त्रालयले गरेको पत्राचार र प्रधानमन्त्री ओलीले त्यसपछि दिएका अभिव्यक्तिले उनी र सरकारको छवि बलियो बनायो। कांग्रेस सभापति शेरबहादुर देउवाले उपनिर्वाचन प्रचारको क्रममा पोखरामा भारतले ओलीको सल्लाहमै नक्सा प्रकाशित गरेको भनेर दिएको कच्चा अभिव्यक्तिले ओलीप्रति नै साहनुभूति जन्मायो। त्यही कारण, देउवाको उक्त भनाइको उनकै पार्टीका नेताहरूले विरोध गर्नुपर्यो। सरकारको लोकप्रियताको ग्राफ उकालो लाग्दै जानुमा सरकारका कामका परिणामहरू देखिँदै जानु एउटा कारण हो भने नेकपा एकताले आकार लिनु अर्काे कारण। ओली र नेकपाका अर्का अध्यक्ष पुष्पकमल दाहालबीच काम बाँडफाँट भएको निर्णय आएपछि पूर्वमाओवादी कार्यकर्ताहरू पनि सरकारको प्रतिरक्षामा उत्रिएको देखिन्छ। मन्त्रिपरिषद् पुनर्गठनले पूर्व एमालेका असन्तुष्ट नेताहरूलाई पनि समेटेकाले पूर्व एमालेपंक्ति त सरकारको पक्षमा उत्रिने नै भयो। सरकार निर्माणपछिको लामो समय पार्टी एकताले पूर्णता नपाउँदा पूर्वमाओवादी समूह सरकारप्रति निरपेक्ष थियो भने एमालेको एउटा समूह सरकारको आलोचक नै थियो। यसो हुँदा आलोचकहरूको समूह ठूलो हुने नै भयो। यी विभिन्न कारणहरूले सरकारको छवि केही महिनादेखि सुधारिएको थियो। जुन सायद प्रतिपक्षीहरूले महसुस गर्न सकेनन्। यो उपनिर्वाचनलाई उनीहरूले सरकारबारे मिनी जनमतसंग्रह भनिदिए। खासगरी कास्कीमा यो उपनिर्वाचनको प्रचार केन्द्रित रहेकाले त्यहाँ पराजित भएपछि प्रमुख प्रतिपक्षले अन्य केही ठाउँमा महत्वपूर्ण विजय पाउँदा पनि जितेको महसुस गर्न नसकेको हुनुपर्छ। वैकल्पिकहरूको बिजोग साढे दुई वर्षअघिको स्थानीय निर्वाचन र आम निर्वाचनमा काठमाडौं र ललितपुरमा उल्लेख्य मत ल्याएर चर्चामा आएको साझा विवेकशील पार्टी त्यसपछि विभाजन भयो र यो उपनिर्वाचनमा छुट्टाछुट्टै उठे। खासगरी साझा पार्टीको प्रचार ठूला पार्टी बराबर सुनिए पनि उसका उम्मेदवारहरूले कतै पनि एक प्रतिशत मत कटाउन सकेनन्। यो परिणामले त्यसका नेताहरूको संयमतासमेत गुमेको देखिएको छ। जसले, त्यसको विकास र विस्तार अवरुद्ध पार्न सक्छ। वैकल्पिक राजनीतिक शक्ति निर्माण र विकासका केही नियम हुन्छन्। रहरले ती निर्माण र विकास हुँदैनन्। राष्ट्रिय प्रभाव पार्ने कुनै आन्दोलन वा अभियानको नेतृत्वकर्ता नभई मानिसहरू जम्मा हुँदैमा वैकल्पिक शक्ति बन्न सक्दैनन्। २०६४ को संविधानसभा निर्वाचनमा माओवादी पहिलो शक्ति बन्नुमा उसले १० वर्ष सञ्चालन गरेका जनयुद्ध, त्यसबाट दीक्षित लडाकु र कार्यकर्ता अनि त्यसको राप र तापले प्रभावित मानिसको शक्ति कारण थियो। अन्य देशमा वैकल्पिक शक्ति निर्माण र विकासका पनि यस्तै कारण र आधार रहेका हुन्छन्। तराईमा केही वडामा निर्वाचन जितेर अस्तित्व देखाए पनि राष्ट्रिय र वैकल्पिक शक्ति बन्ने महत्वाकांक्षा पालेको डा बाबुराम भट्टराई, उपेन्द्र यादव र अशोक राई नेतृत्वको समाजवादी पार्टी यो उपनिर्वाचनमा असफल रह्यो। उसका उम्मेदवारहरूले पनि आमरूपमा साझा पार्टीकै अवस्था बेहोरे। यसले सरकारमा रहेर वा राष्ट्रिय व्यक्तित्वहरू भेला गरेर मात्र वैकल्पिक शक्ति बन्दैन भन्ने देखाउँछ। स्थानीय तहमा भएका उपनिर्वाचनले स्थानीय सरकार प्रमुख छान्ने भएकाले ती ठाउँमा यसको महत्व भिन्दै छ। तर, संघ र प्रदेश सदस्यका लागि भएका उपनिर्वाचनले सरकार ढाल्न र बनाउन नसक्ने भएकाले सदस्य छनौटमा मात्रै तिनको महत्व सीमित रहन्छ। यसो भए पनि राजनीतिक दलहरूका लागि हरेक निर्वाचन शक्ति परीक्षण हुने गर्छ। त्यस हिसाबले यो उपनिर्वाचन पनि दलहरूका लागि आफ्नो लोकप्रियता जाँच्ने मैदान बन्यो। जसमा, जनताले उनीहरूको औकातअनुसार मत दिएर पठाए। पूर्व पत्रकार देवकोटा नेकपामा सम्बद्ध छन्।"
नेपाललाई साइक्लिङमा दुई स्वर्ण,काठमाडौँ : जारी १३औँ दक्षिण एसियाली खेलकुद (साग) अन्तर्गत साइक्लिङमा महिला र पुरुष दुबैमा नेपालले स्वर्ण पदक जितेको छ। गोकर्णमा बुधबार भएको एक किलोमिटर डाउनहिल इभेन्टमा नेपालका लागि राजेश मगर र निष्मा श्रेष्ठ दुबैले स्वर्ण पदक जितेका हुन्। यसैगरी रजत पदक पनि नेपालले नै प्राप्त गरेको छ। पुरुषतर्फ निरभ श्रेष्ठ र मलिातर्फ जमुना थापाले रजत हात पारेका हुन्।
साग पुरुष फुटबल : श्रीलंकाविरुद्ध नेपालको पेनाल्टी गोल,काठमाडौं : दक्षिण एसियाली खेलकदु (साग) को पुरुष फुटबलमा नेपाल र श्रीलंकाबीच खेल जारी छ। खेलको ३६ औं मिनेटमा नेपालले पेनाल्टीबाट पहिलो गोल गरेको छ। पेनाल्टीको अवसरलाई नेपालका सुजल श्रेष्ठले सदुपयोग गरेका हुन्। यो गोलसँगै नेपाल १० ले अगाडि छ। श्रीलंकन खेलाडीले डिबक्सभित्र रफ खेलेपछि नेपालले पेनाल्टी पाएको हो। नेपालले दुई राम्रा अवसर गुमाएको पनि पेनाल्टीको सदुपयोग गरेको हो। १३ औं सागमा नेपालको यो दोस्रो खेल हो। यसअघि नेपालले भुटानमाथि चार शून्यको जित दर्ता गर्दै तीन अंक जोडेको छ।
स्याब्बास सन्तोषी,"काठमाडौं : दशरथ रंगशालामा मंगलबार नेपाली एथलेटिक्सले इतिहास रचेको छ। १३औं दक्षिण एसियाली खेलकुदको एथलेटिक्समा सन्तोषी श्रेष्ठ सागको इतिहासमा एथलेटिक्सतर्फ स्वर्ण पदक जित्ने पहिलो नेपाली महिला बनिन्। महिला १० हजार मिटर दौडमा सन्तोषीले स्वर्ण जित्दा रंगशाला क्षणभरका लागि स्तब्ध बन्यो। सन्तोषीले उक्त स्पर्धामा स्वर्ण जित्ने कल्पना न उनका प्रशिक्षकले गरेका थिए न त अन्य खेल पदाधिकारीले नै। खेल सुरु भयो। सहभागी धावक आआफ्नो ट्र््याकबाट दौडन सुरु गरे। दौडको सुरुदेखि नै सन्तोषीले प्रतिद्वन्द्वीलाई पछाडि पारिन्। १० हजार मिटर दूरी पूरा गर्न दौडका सहभागीले रंगशालामा बिछ्याइएको ट्र्याक पछ्याउँदै २५ चक्कर लगाउनुपर्ने थियो। आफ्नै गतिमा दौडिएकी सन्तोषीले अन्तिम समयसम्म प्रतिद्वन्द्वीलाई उछिन्ने अवसर दिइनन्। दक्षिण एसियाली एथलेटिक्समा दबदबा कायम गरेका भारत र श्रीलंकाका धावकले उनलाई निरन्तर पछ्याइरहेका थिए। तर, अन्तिम ५० मिटरको दौड बाँकी रहँदा भारतीय धाविका कविता यादवले आफ्नो गति बढाएर सन्तोषीलाई उछिन्ने प्रयास गरिन्। प्रतिद्वन्द्वीको चलाखी बुझेकी सन्तोषीले अन्तिम समयमा जम्प गर्दै कविताभन्दा पहिले लक्ष्य पूरा गरिन्। दर्शकले हेर्दा सन्तोषी र कविता दुवैले एकै समयमा दौड पूरा गरेजस्तो देखिए पनि रंगशालामा जडान गरिएको फोटो फिनिसिङ क्यामरा मा कैद भएको दृश्यले सन्तोषीले बाजी मारेको स्पष्ट संकेत गर्यो। त्यसपछि नतिजामा कुनै विवाद रहेन। सन्तोषीले नेपालका लागि ऐतिहासिक पदक जितिन्। सन्तोषीले निर्धारित दुरी पूरा गर्न ३५ मिनेट ०७९४ सेकेन्ड समय खर्चिइन्। रजत पदकमा समेटिएकी भारतीय खेलाडी कविताले ३५ मिनेट ०७९५ सेकेन्डमा दौड पूरा गरिन्। एक मिलिसेकेन्डको अन्तरका कारण सन्तोषीको पोल्टामा स्वर्ण पदक पर्यो। उक्त स्पर्धामा श्रीलंकाली खेलाडी निलान्थी लंकाले कांश्य पदक हात पारिन्। उनले दौड पूरा गर्न ३५ मिनेट ५९०२ सेकेन्ड लगाइन्। सन्तोषीले लेन ६ र कविताले लेन एकबाट दौड सुरु गरेका थिए। निलान्थी भने लेन तीनमा थिइन्। उक्त स्पर्धामा श्रीलंकाकी हिरुनी केशरा चौथो, भारतकी आरती दत्तात्रय पाँचौं, नेपालकी विश्वरूपा बुढा छैटौं र माल्दिभ्सकी मरियम अब्दुल सातौं स्थानमा रहे। दक्षिण एसियाली खेलकुदमा सन्तोषीको यो पहिलो सहभागिता हो। पहिलो सहभागितामै स्वर्ण पदक जित्छु भन्ने लागेको थिएन। कुनै न कुनै पदक जित्ने विश्वास भने थियो, देशलाई ऐतिहासिक स्वर्ण दिलाएपछि सन्तोषीले भनिन्, यो मेरा लागि निकै ठूलो उपलब्धि हो। यो पदकले आगामी प्रतियोगितामा अझ राम्रो गर्न मेरो आत्मविश्वास पनि बढाएको छ। धादिङ ज्वालामुखीकी २६ वर्षीया सन्तोषीलाई रघुराज वन्तले लामो समय प्रशिक्षण गराएका थिए। सन्तोषीको खेलमा निखार ल्याउन वन्तको ठूलो योगदान छ। वन्त भन्छन्, सन्तोषी प्रतिभावान् खेलाडी हुन्। अझ राम्ररी प्रशिक्षण गराउन सके उनले एसियाली खेलकुदमै पनि पदक जित्न सक्छिन्। उनले १३औं सागको पाँच हजार मिटर दौडमा पनि भाग लिएकी छन्। उनको यो स्पर्धा भने बिहीबार परेको छ। सन्तोषीले आठौं राष्ट्रिय खेलकुद प्रतियोगिताको पाँच हजार मिटर दौडमा स्वर्ण पदक जितेकी थिइन्। आठौं राष्ट्रिय खेलकुदमा प्रदेश नम्बर ३ बाट प्रतिस्पर्धा गरेकी सन्तोषीले पाँच हजार मिटर दौडमा राष्ट्रिय कीर्तिमान पनि बनाएकी थिइन्। दाङको बेलझुन्डीमा भएको उक्त प्रतिस्पर्धामा सन्तोषीले पाँच हजार मिटर दौड १६ मिनेट ३८५३ सेकेन्डमा पूरा गरेकी थिइन्। त्यसअघि उक्त कीर्तिमान काछीमाया कोजूको नाममा थियो। कान्छीमायाले सन् २०१० मा चीनको गोन्झाउमा आयोजना भएको १६औं एसियाली खेलकुदमा १६ मिनेट ४९९६ सेकेन्डको कीर्तिमान बनाएकी थिइन्। सन्तोषीले अध्ययनका क्रममा काठमाडौंमा बसेर प्रतियोगिताको तयारी गरेकी थिइन्। उनले पब्लिक हेल्थ विषयमा स्नातक गरेकी छन्।"
नेपाललाई करातेमा अनुपमाले दिलाइन् थप स्वर्ण,काठमाडौँ : जारी १३औँ दक्षिण एसियाली खेलकुद (साग) को करातेमा अनुपमा मगरले स्वर्ण पदक जितेकी छिन् । बुधबार सातदोबाटोस्थित कभर्डहलमा भएको फाइनलमा उनले ६८ किलोमाथिको प्रतिस्पर्धामा पाकिस्तानकी नर्गिसलाई पराजित गर्दै स्वर्ण जितेकी हुन् । यससँगै करातेबाट नेपाललाई १० स्वर्ण हात परिसकेको छ । जारी सागमा नेपाललाई करातेबाटै मण्डेकाजी श्रेष्ठले पहिलो स्वर्ण पदक दिलाएका थिए ।
तेक्वान्दोमा सङ्गीताले जितिन् स्वर्ण,काठमाडौँ : जारी १३औँ दक्षिण एसियाली खेलकुद (साग) मा सङ्गीता बस्यालले स्वर्ण पदक जितेकी छिन् । बुधबार सातदोबाटोस्थित कभर्डहलमा भएको ६२ केजीमुनि तौलको प्रतिस्पर्धामा उनले गगनजोतलाई पराजित गर्दै स्वर्ण जितेकी हुन् । यससँगै नेपालको स्वर्ण पदक सङ्ख्या २८ पुगेको छ । नेपाल अहिलेसम्म पदक तालिकामा शीर्ष स्थानमा रहेको छ । भारतले नेपाललाई पछ्याइरहेको छ । उसले २० स्वर्ण जित्दै दोस्रो स्थान कायम गरेको छ ।
९० मिनेटको अग्रता जब नेपालले इन्जुरीमा गुमायो,काठमाडौं : १३औं दक्षिण एसियाली खेलकुद (साग)अन्तर्गत पुरुष फुटबलको दोस्रो खेलमा नेपाल श्रीलंकासँग बराबरीमा रोकिएको छ। दशरथ रंगशालामा बुधबार साँझ भएको खेलमा नेपालले श्रीलंकासँग ११ गोलको बराबरी खेल्दै अंक बाँडेको हो। दोस्रो हाफको इन्जुरी समयमा सम्हालिन नसक्दा नेपालले गोल खाएको हो। घरेलु दर्शकको हौसला पाएको नेपाली टोलीले अन्तिममा अग्रता जोगाउन सकेन। ३६औं मिनेटमा कप्तान सुजल श्रेष्ठले पेनाल्टीमा गोल गर्दै नेपाललाई अग्रता दिलाएका थिए। श्रीलंकामा खेलाडीले डीबक्सभित्र नेपालका रक्षक अनन्त तामाङलाई फल हान्दै लडाएपछि नेपालले पेनाल्टीको मौका पाएको थियो। तस्बिर : दिपेन श्रेष्ठ उक्त मौकामा सुजलले सही सदुपयोग गरे। त्यसपछि रक्षात्मक रणनीति अपनाएको नेपालले अन्तिममा गोल खायो। श्रीलंकाका जज सुपानको लामो फ्रिकिक प्रहारले सोझै जाली चुमेको थियो। बराबरीसँगै नेपालले दुई खेलबाट चार अंक बनाएको छ। राउन्ड रोविन लिगका आधारमा सञ्चालित खेलमा नेपाल शीर्ष स्थानमा छ। नेपालले पहिलो खेलमा भुटानलाई ४० गोलले हराएको थियो। नेपालले अब माल्दिभ्स र बंगलादेशसँग खेल्न बाँकी छ। दोस्रो स्थानमा रहेको भुटानको तीन अंक छ। माल्दिभ्स र श्रीलंकाको समान दुई दुई अंक छ। अन्तिममा रहेको बंगलादेशको एक अंक छ।
अछाममा पहिलो पटक महिला भलिबल प्रतियोगिता,"अछाम : अछामको साँफेबगरमा जिल्लास्तरिय खुल्ला महिला भलिबल प्रतियोगिता मंगलबारदेखि सुरु भएको छ।लैंगिक हिंसा विरुद्धको १६ दिने अभियानका अवसरमा जिल्लामा पहिलो पटक भलिबल प्रतियोगिताको आयोजना गरिएको हो । प्रतियोगितामा २० टिमको सहभागिता छ । हरेक वर्ष अभियानका क्रममा देउडालगायत अन्य जनचेतनामुलक कार्यक्रम गर्दै आएकोमा यसपटक भने महिला भलिबल प्रतियोगिता आयोजना गरिएको प्रतियोगिता मुल आयोजक समितिका संयोजक पशुपती कुँवरले बताइन्। उनले भनिन्, ' यसपटक महिला खेलाडीको पहिचान गरी सशक्तीकरण गर्ने उदेश्यले खेलको आयोजना गरिएको हो।' पछिल्लो समय जिल्लामा पुरुषको मात्र प्रतियोगिता हुँदै आएका छन्। यसपटक भने राष्ट्रिय महिला भलिबल खेलको आयोजना गरिएको हो। प्रतियोगितामा प्रथम पुरस्कार १ लाख ५ हजार, द्वितीय पुरस्कार ७५ हजार, तृतीय पुरस्कार ५० हजार र सान्त्वना पुरस्कार २५ हजार रहेको छ । खेल मसिर १९ गते सम्म चल्ने छ। खेलको उद्घाटन राष्ट्रिय सभा सदस्य शेरबहादुर कुँवरले गरेका हुन्। जिल्लाका १० वटै स्थानीय तहको आर्थिक सहयोगमा प्रतियोगिता सञ्चालन गरिएको हो।"
साग फुटबल : नेपालले अग्रता जोगाउन नसक्दा श्रीलंकासँग अंक बाँड्यो,काठमाडौं : दक्षिण एसियाली खेलकदु (साग) को पुरुष फुटबलमा नेपाल र श्रीलंकाले अंक बाँडेका छन्। नेपालले पहिलो हाफको ३६ औं मिनेटमा पेनाल्टी गोलको अग्रता जोगाउन नसक्दा नेपाल श्रीलंकासँग अंक बाँड्न बाध्य भएको हो। यो खेलबाट नेपाल र श्रीलंकाले एकएक अंक जोडेका छन्। खेलको ३६ औं मिनेटमा नेपालले पेनाल्टीबाट पहिलो गोल गरेको थियो। पेनाल्टीको अवसरलाई नेपालका सुजल श्रेष्ठले सदुपयोग गरेका थिए। श्रीलंकन खेलाडीले डिबक्सभित्र रफ खेलेपछि नेपालले पेनाल्टीको अवसर पाएको थियो। श्रीलंकाले इन्जुरी समयमा फ्रिकिकमार्फत् गोल गर्दै खेल बराबरीमा टुंग्याएको हो। नेपालको दुई खेलबाट चार अंक जोडेको छ। पहिलो खेलमा नेपालले भुटानलाई ४ शून्यले पराजित गरेको थियो।
उसुमा दीपक हमालले जिते स्वर्ण,काठमाडौँ : जारी १३औँ दक्षिण एसियाली खेलकुद (साग) अन्तर्गत उसुको नानसान अलराउन्डरमा दीपक हमालले स्वर्ण पदक जितेका छन् । बुधबार बिहान आर्मी शारिरीक तालिम केन्द्र लगनखेलमा भएको खेलमा दीपकले १९३२ अंक प्राप्त गरी स्वर्ण पदक जितेका हुन् । यसैगरी भारतका साजन लामाले रजत जिते । उनले १९१२ अंक प्राप्त गरे भने बंगलादेशका महमद अमिर हुसेनले १७१८ अंक प्राप्त गरी कास्य पदक हात पारे । दीपकको स्वर्णसँगै नेपालका लागि जारी सागको उसुमा तेस्रो स्वर्ण प्राप्त भएको छ । यसअघि मंगलबार सुस्मिता तामाङ र विजय सिञ्जालीले नेपालका लागि स्वर्ण पदक दिलाइसकेका छन् ।
"साग खेलकुद : ट्रायथलनमा नेपाललाई २ स्वर्ण, ३ रजत र १ कास्य","पोखरा : १३ औं दक्षिण एसियाली खेलकुद (साग) अन्तर्गत पोखरामा सम्पन्न भएको ट्रायथलन खेलमा नेपालले २ स्वर्ण, ३ रजत र १ कास्य पदक प्राप्त गर्न सफल भएको छ । तीन दिनसम्म नेपाल, भारत र श्रीलंकाका २६ खेलाडी ५ स्वर्णका लागि प्रतिस्पर्धा गरेका थिए । नेपालले ट्रायथलन महिलातर्फको स्प्रिन्ट विधामा सोनी गुरुङ र दुवाथलन पुरुषतर्फको स्प्रिन्ट विधामा हिमाल टमटाले एकएक स्वर्ण नेपाललाई दिलाएका थिए । त्यसैगरि दुवाथलन पुरुषतर्फको स्प्रिन्ट विधामा लक्ष्मण मल्ल र सोही विधाको महिलातर्फ हुमी बुढा मगरले नेपाललाई रजत पदक दिलाएका हुन् । साथै सोनी गुरुङ, दिपेश चौधरी, केशरी थापा मगर र बसन्त थारुको टिमले मिक्स टिम रिले ट्रायथलनमा रजत पदक प्राप्त गरे।पुरुषतर्फको स्प्रिन्ट विधाको ट्रायथलनमा बसन्त थारुले नेपाललाई कास्य पदक दिलाए। यो सँगै नेपालले ट्रायथलनमा कुल ६ पदक प्राप्त गरेको छ । नेपालका लागि मुख्यप्रतिस्पर्धी देश भारतले २ स्वर्ण, २ रजत र १ कास्य गरि कुल ५ पदक हात पारेको छ । त्यसैगरि श्रीलंकाले १ स्वर्ण र ३ कास्य गरि कुल ४ पदकमा चित्त बुझाएको छ ।कुल ५ स्वर्णसहित १५ पदकका लागि सागअन्तरगतको ट्रायथलनमा तीन देशको सहभागिता रहेको थियो ।यस अघिको १२औं सागको ट्रायथलनमा १ रजतर १कास्य मात्र हात पारेको थियो । ट्रायथलनमा सहभागिता जनाई नेपाललाई पदक दिलाउने खेलाडीलाई नेपाल ओलम्पिक कमिटिका महासचिव तथा ट्रायथलन संघका अध्यक्ष निलेन्द्रराज श्रेष्ठले नगद पुरस्कार दिने घोषणा गरेका छन् ।उनले स्वर्ण पदक विजेतालाई नगद १ लाख, रजत पदक विजेतालाई ५० हजार र कास्य पदक विजेतालाई २५ हजार रुपैयाँ दिने घोषणा गरेका हुन् । त्यसैगरि गण्डकी प्रदेश सांसद दिपक कोईराला र दिलीप श्रेष्ठले संयुक्त रुपमा स्वर्ण पदक ल्याउनेलाई २५ हजार, रजत पदकका लागि १५ हजार र कास्यका लागि १० हजार रुपैयाँ दिने घोषणा गरेका छन् ।"
१३औं साग : महिला ह्याण्डबलमा नेपालको विजयी सुरुआत,"पोखरा : १३औं संस्करणको साग खेलकुद अन्र्तगत बुधबारदेखि सुरु भएको ह्याण्डबल प्रतियोगितामा नेपाली महिला टोलीले विजयी सुरुआत गरेको छ। पोखरा रंगशालास्थित बहुउद्देश्यीय कभर्ड हलमा भएको महिला ह्याण्डबलको उद्घाटन खेलमा नेपालले श्रीलंकामाथि २९१९ गोल अन्तरको जित निकालेको हो। नेपालका लागि उमा राईले सर्वाधिक ८ गोल गरिन्। उनले सबै गोल पेनाल्टीबाट गरेकी हुन्। त्यस्तै कविता राईले ६ गोल गर्दै उत्कृष्ट प्रदर्शन गरिन्। नेपालका लागि निशा राई र कल्पना वलीले समान ४४ गोलको योगदान दिए। कप्तान रञ्जना राई र दुर्गा बोहराले समान २२ गोल गरे। बन्दना राई, शान्तिकला राई र रामकुमारी चौधरीले समान ११ थपे। श्रीलंकाली रुवानी डीले सर्वाधिक ७ गोल गरिन्। नाडे र सासले समान ३ गोलको योगदान दिए। हार्सिका उदय र दिलुक्सी एमले समान २ गोल गरे। उमासिका र चानिकले समान ११ गोलको योगदान दिए। नेपालले श्रीलंकलाई खेल अवधिभर दबाबमा राख्यो। तुलनात्मक रुपमा नेपाली खेलाडी भन्दा श्रीलंकन खेलाडीहरुलाई उचाईमा साथ दिएपनि नेपाली खेलाडीहरुको तीब्र गतिको खेलले सफलता हात लागेको प्रशिक्षक कृष्ण शाक्यले प्रतिक्रिया दिए। टोलीले बनाएको रणनीतिक योजना अनुसार खेलाडीले खेलेका कारण सफलता हात लागेको प्रशिक्षक शाक्यले बताए। श्रीलंकन प्रशिक्षक नेनान्दले नेपाली महिला ह्याण्डबल टोलीको खुलेरै प्रशंसा गरे। नेपाल जितको हकदार रहेको उनले प्रतिक्रिया दिए। यसैबीच माल्दिभ्स र भारतबीच भएको दोश्रो खेलमा भारतले फराकिलो जित निकाल्यो। उसले माल्दिभ्सलाई ४१९ गोलले स्तब्ध पार्यो। भारतका लागि निधि शर्मा, मेनिका र सोनिकाले ६६ गोल गरे। भारतका लागि खुश्बु कुमारी, स्वर्णिमा जैसवाल र शालिनी ठाकुरले समान ४४ गोल गरे। ज्योति शुक्ला, उमा, केएम मञ्जुला पाठकले समान २२ गोल गरे। प्रियंका ठाकुर, दीपशिखा र प्राची गर्जुरले समान ११ गोल गरे। उता, माल्दिभ्सका लागि ऐसथ रिमाले सर्वाधिक ४ गोल गरिन्। हालिमिथ हान्साले २ गोलको योगदान गरिन्। धिमा मोहम्मद, ऐसथ लेने अब्दुल्लाह अमिर र नुहा अहमेदले समान ११ गोल गरे।"
महिला क्रिकेटमा नेपाल बंगलादेशसँग १० विकेटले पराजित,"पोखरा : जारी १३औँ दक्षिण एसियाली खेलकुद (साग) अन्तर्गत महिला क्रिकेटको आफ्नो दोस्रो खेलमा नेपाल बंगलादेशसँग १० विकेटले पराजित भएको छ । पोखरा रंगशालामा बुधबार भएको खेलमा नेपालले दिएको ५१ रनको सामान्य लक्ष्य बंगलादेशले कुनै विकेट नगुमाई भेट्टायो। टस हारेर पहिलो ब्याटिङ गरेको नेपालले १९२ ओभरमा सबै विकेट गुमाउँदै ५० रन जोड्यो । बंगलादेशको धारिलो बलिङसामू नेपाली ब्याट्सवुमनले खुलेर खेल्न सकेनन् । ५० रनको योगफलमा नेपालको ४ वटा मात्र बाउन्ड्री सामेल भयो । नेपालका लागि कप्तान रुबिना क्षेत्री, सोनु खड्का र इन्दु बर्माले १३, १२ र १० रन जोड्न बाहेक कुनै पनि ब्याट्सवुमनले दोहोरो अंकको स्कोर बनाउन सकेनन् । यसैगरी पाँच खेलाडी भने शून्य रनमै आउट भए। बंगलादेशकी रबेया खानले ४ र जहनारा आलमले २ विकेट लिए । जवाफी ब्याटिङमा आएको बंगलादेशले ५१ रनको सामान्य लक्ष्य ७४ ओभरमा पुरा गर्यो । उसका लागि ओपनरद्वय आयशा रहमानले २६ र मर्सिदा खातुनले २३ रन जोड्दै आफ्नो टिमलाई जित दिलाए । आयशाले १ छक्का र ३ चौका हिर्काइन् भने मर्सिदाले ४ चौका हानिन् । यसअघि मंगलबार भएको पहिलो खेलमा नेपालले माल्दिभ्सलाई विश्व कीर्तिमानसहित १० विकेटले नै पराजित गरेको थियो ।"
