शीर्षक,विवरण
"शासन होइन, नेतृत्व अभ्यास","गत माघमा सम्पन्न नेकपाको दोस्रो पूर्ण बैठकपछि यसको नेतृत्व डग्मगाएको विश्वास थोरै भए पनि बलियो बनेको छ। आशंकासहित पार्टीको नेतृत्वप्रति विश्वासको वातावरण बन्दै गएको छ। उच्च जनवादी वातावरणमा बहसमार्फत एक तहको केन्द्रीयतासहित नेतृत्वले पार्टी र आफूलाई थप सुदृढ गर्न सक्ने सन्देश दिएको छ। उच्च जनवादी अभ्यासमा तोकिएको कार्यसूचीमा केन्द्रित भई तोकिएकै समयावधिभित्र बैठक हुनु अर्को महत्वपूर्ण पक्ष हो। पार्टी गठन भएको २१ महिनापश्चात् प्राविधिक हिसाबले दोस्रो पूर्ण बैठक थियो यो। तर, नेकपा गठन भएपश्चात् गहन छलफल र एजेन्डाकेन्द्रित भएर बहसमार्फत निर्णयमा पुग्ने विधिका हिसाबले भने पहिलो थियो। बैठक नभएको लामो समय हुनु, पार्टी एकताका काम बाँकी रहनु, पार्टी र सरकारसँग आम रूपमा असन्तुष्टि रहनु, एमसीसीले बजार तातिरहनुका कारणले बैठकप्रति सबैको गहिरो ध्यान गएको थियो। संगठनात्मक हिसाबले एकता भए पनि भावनात्मक एकता सुदृढ हुने प्रक्रियामै छ। त्यसैले बैठकलाई नेतृत्वले कसरी व्यवस्थापन गर्ला भन्ने प्रश्न उत्तिकै बलियो थियो। बैठकको कार्यसूची तय गर्ने चरणमै आवेग, आक्रोशसहित कडा शैलीमा धेरैले आफ्नो धारण राख्नुले पनि त्यस्ता प्रश्न उठेका थिए। पार्टीको आगामी कार्यक्रमसहित ६ वटा अध्यायमा स्थायी समितिको गत बैठकमा व्यक्त धारणा र सुझावहरूसमेत समावेश गरी सिंगो पार्टी पंक्तिलाई दिशानिर्देश गर्ने राजनीतिक प्रतिवेदनको सार थियो। बीआरआई, एमसीसी र आईपीएसजस्ता वर्तमानका जल्दाबल्दा अन्तर्राष्ट्रिय सबाल, वर्ग विश्लेषण, पार्टी र सरकारबीचको अन्तरसम्बन्ध आदि सवालमा सुस्पष्ट दृष्टिकोण दस्ताबेजमा थियो। पार्टी नेतृत्व र सरकारको कार्यशैलीप्रति गम्भीर आलोचना भइरहेका बेला समीक्षा खण्डमा प्रतिवेदनमा मूल प्रवृत्तिका हिसाबले आत्मालोचना गरिएको छ। साथै भावी दिनमा गल्तीकमजोरी नदोहोर्याउने संकल्प गरिएको छ। प्रतिवेदनको मूल भावमा बैठक कक्ष एकमत रह्यो। बरु सरकारको कार्यशैली, एमसीसी, निर्वाचन समीक्षा, स्खलित हुँदै गएको कम्युनिस्ट नैतिकता, अनुशासनलगायतका कडा ढंगले आलोचना भएको थियो। बैठक कक्षमा माक्र्स र लेनिनबाहेक अरू नेताको फोटो नराख्ने, एमसीसीबारेमा कार्यदल गठन गर्ने, नेपालको नयाँ राजनीतिक नक्सा प्रकाशन गर्न सरकारलाई निर्देशन दिने, लेबीहरूलाई व्यवस्थित र एकरूपतामा ल्याउने, पार्टीभित्रको आचारसंहितालाई व्यवस्थित गर्दै कार्यान्वयन गर्ने, कार्यकर्ताको भावनासँग जोडिएका र पार्टी निर्माणमा महत्वपूर्ण योगदान पुर्याउने सवालमा हाल चित्त बुझ्ने गरी नेतृत्वले निर्णय सम्पादन गरिदिएपछि यस्तो अवस्था सिर्जना भएको हो। पार्टी एकताको काम बाँकी हुनु, पार्टीमा भावनात्मक एकता सुदृढ हुन बाँकी हुनु, पार्टीभित्र लामो समय व्यवस्थित छलफल र बैठक नचल्नु, शीर्ष नेतृत्व तहबाट आफ्ना धारणा सार्वजनिक रूपमा व्यक्त भइरहेको अवस्थामा बैठक यसरी सहजतापूर्वक निर्णय गर्ने र विश्वासको वातावरण तयार गर्ने तहमा पुग्नेमा आशंका धेरै थिए। दलहरूमा विधि र पारदर्शिता पालना नभएको गम्भीर आरोप लाग्ने गरेको छ। अझ राजनीतिक दलहरूमा आन्तरिक लोकतन्त्र विलोप भएको र गुटहरू संस्थागत हुँदै पार्टीहरू संयुक्त मोर्चाजस्ता भएका छन्। त्यो आरोप र प्रवृत्तिबाट नेकपा पनि मुक्त थिएन। दुई अलग अभ्याससहित आएका पार्टीहरूको एकतापश्चात् नेकपामा नौ सदस्यीय केन्द्रीय सचिवालय र अध्यक्षद्वयको निर्णय नै अन्तिम हुने गरेको थियो। कमिटी प्रणाली, जनवादी केन्द्रीयता, छलफलमार्फत अन्तिम निर्णय गर्ने विधिजस्ता सवाल दुर्लभ भएका थिए। नेतृत्व नोकरशाही, मनोगत हुने खतरा थियो। बैठकमा भएका समूहगत छलफल र टोली नेतामार्फत लिखित प्रतिवेदन प्रस्तुत गर्ने, मातहतका कमिटीहरूको रिपोर्ट प्रस्तुत गर्ने, आयोगहरूका प्रतिवेदन र सुझाव लिने र त्यस्ता प्रक्रियाबाट आएका सुझाव र धारण स्वीकार गरेर त्यसमा कतिपय प्रस्तावित विषयको हेरफेर, परिमार्जन गर्नसमेत नेतृत्व तयार हुनुले पार्टीमा गतिशीलता पैदा भएको छ। उच्च जनवादी वातावरणमा निर्धक्क र आलोचनात्मक चेतका साथ बैठकमा सहभागीहरूले आआफ्ना विचार र धारणा प्रस्तुत गर्नु र नेतृत्वले आफ्ना कमीकमजोरीप्रति पटकपटक आत्मालोचना गर्दै नदोहोर्याउने प्रतिबद्धतासमेत व्यक्त गर्नुले मनोगत हुँदै गएको पार्टीलाई सही मार्गमा डोर्याउन सफल भएको मान्न सकिन्छ। उपल्लो तहको नेतृत्वमाथि हमलाको एउटा सशक्त हतियार भएको थियो एमसीसी। पार्टी पंक्ति र सिंगो समाज त्यसको सारपक्ष अध्ययनै नगरी पक्ष र विपक्षको भावनात्मक बहसमा थियो। एमसीसी अनुमोदन गराउनु ठीक हुन्छ र ठीक हुँदैन भन्ने कट्टरपन्थी धारणाका कारण केन्द्रीय कमिटीको बैठक नै पूर्णरूपमा प्रभावित हुने सम्भावना थियो। कतिपय अतिवादी सोचाइ राख्नेले त्यही सवालले पार्टी विभाजनको तहसम्म पुग्न सक्ने विश्लेषणसमेत गरेका थिए। अध्यक्ष केपी ओलीले बैठकको उद्घाटन मन्तव्यमा लामो फेहरिस्तसहित एमसीसी पास गर्नुपर्ने धारणा राख्नुभएको थियो। त्यति मात्र होइन, उहाँले एमसीसी कार्यान्वयनमै गइसकेको समेत विचार व्यक्त गर्नुभयो। स्थायी र केन्द्रीय कमिटीका कमरेडहरूले ओलीको विचारको प्रतिवाद गर्नुभएको थियो। उहाँले सो विषयमा बैठक कक्षको धारणै नबुझी आफ्ना विचार राख्दा बैठकमा सहभागी नेताहरू कडा ढंगले प्रस्तुत हुने अवस्था आएको थियो। यस्तो जटिलताबीच सचिवालयले छलफल गरी अध्ययन कार्यदल गठनको प्रस्ताव ल्याएर पार्टीलाई विवाद र झमेलाबाट बचाएर एकताबद्ध र राम्रो सन्देश प्रवाह गर्न सफल भयो। वडादेखि सिंहदरबारसम्मका सरकारहरूको नेतृत्व नेकपाले गरेको छ। सबै तहका सरकारहरूको कार्यशैलीप्रति आलोचना र गुनासा छन्। राजकीय जिम्मेवारीमा रहेका नेता, कार्यकर्ता र पार्टी पहुँच र प्रभावमा रहेका नेताकार्यकर्ताका कार्यशैली, जीवनशैली कम्युनिस्ट मूल्य, मान्यता र आचरणविपरीत निर्वाचनमा गरिएको प्रतिबद्धताअनुसार प्रभावकारी कार्य सम्पादन हुन नसकेको आदि सवाल गम्भीरतापूर्वक बैठकमा उठेको थियो। जनताका बीचमा घनीभूत रूपमा उठेका सवाललाई नेताहरूले बैठकमा उठाएर बैठक कक्षमा जनभावनालाई प्रतिनिधित्व गराइएको थियो। जनताका गुनासा लिएर कम्युनिस्ट पार्टीका नेताहरूका बीचमा बहस गराएर जनतालाई विचार दिने कम्युनिस्ट शैली यसपटक बैठकमा गज्जबले प्रस्तुत भएको छ। कम्युनिस्ट पार्टीको सिद्धान्त भनेको शासन गर्ने होइन, नेतृत्व गर्ने हो। हाम्रा व्यवहार, कार्यशैली पुराना शासकहरूकै भद्दा नक्कल भएका कारण जनताबाट धेरै गुनासा हामीमाथि पनि केन्द्रित भएर आएका थिए। शासन गर्न छाडेर सदाचार, जनशैलीसहित पारदर्शिता, जावाफदेही र परिणाममुखी कार्यसम्पादनमार्फत सरकारको लोकप्रियता बढाएर मात्र पार्टी संगठनको प्रभाव विस्तार गर्न सकिने निष्कर्ष बैठकले निकालेको छ। उल्लिखित लक्ष्य हासिल गर्न पार्टी र सरकारका बीचको सम्बन्धलाई व्यवस्थित गर्न विशेष संयन्त्रको व्यवस्था गर्नेसमेत बैठकको निर्णय छ। बैठकबाट २०७७ भदौदेखि मंसिरसम्म सबै स्थानीय र प्रदेश तहका अधिवेशनहरू सम्पन्न गरी २०७७ चैत २५ देखि ३० गतेसम्म पार्टीको राष्ट्रिय महाधिवेशन गर्ने कार्यसूची पारित भएको छ। २०७६ साउनमा केन्द्रीय समितिले पास गरेको राजनीतिक प्रतिवेदनमा एकता र सहमतिका आधारमा महाधिवेशन प्रस्तुत गर्ने निर्णय पनि बैठकले गरेको छ। तर एकताको त्यो महाधिवेशन कति औं महाधिवेशन हुने भन्ने कुनै निर्णय छैन। महाधिवेशन हुनका लागि विगतका दुवै पार्टीमा रहेका पार्टी सदस्यताहरूको अभिलेख एकीकरण र प्रमाणीकरणको काम नै प्रमुख सर्त हो, जुन अहिलेसम्म हुन सकेको छैन। पार्टी सदस्यताको एकीकरण र प्रमाणीकरण गरी सदस्यता नवीकरण कार्य सम्पन्न गरिसकेपछि मात्र प्राविधिक रूपमा महाधिवेशनको निश्चितता हुन सक्छ। जनताको बहुदलीय जनवाद र एक्काईसौं शताब्दीको जनवाद दुइटा विचारलाई महाधिवेशनमा बहस गर्ने गरी तत्काल र महाधिवेशनसम्मका लागि भनेर जनताको जनवादका रूपमा कार्यदिशा परिभाषित गरिएको छ। विचारको स्पष्ट विकास र बुझाइमा एकरूपता ल्याउन पनि महाधिवेशन अनिवार्य छ। बहसमा विविधता र विचारमा एकरूपता अवलम्बन गर्दा नै पार्टीलाई एक ढिक्का बनाउँदै राष्ट्र र जनताको नेतृत्व गर्ने विचार जन्मन्छ। नेकपा त्यो दिशामा केन्द्रित हुनेछ भन्ने अपेक्षा गर्न सक्ने आधार खडा भएको छ।  सापकोटा नेकपाका केन्द्रीय सदस्य हुन्।"
भ्रष्टाचारको प्रभावमा विकास प्रक्रिया,"ठूला माछा हरू जालमा फसिहाले भने पनि तिनलाई उन्मुक्ति दिने कानुनी प्रावधान निर्माणाधीन अवस्थामा छन् भ्रष्टाचारले उन्नतिलाई अवरुद्ध गरेको उदाहरणीय मुलुक हुँदै छौं, हामी। सरकारी र वैदेशिक तथा निजी लगानीले आर्थिक उन्नतिको मार्गप्रशस्त गर्ने हो। आर्थिक वर्षको आधा अवधि बितिसक्दा पनि सरकारले विनियोजित पुँजीगत खर्च १५ प्रतिशत पनि खर्चिन सकेको छैन। यस वर्ष (उसै पनि छिमेकी राष्ट्रहरूमा हुनेभन्दा औसत न्यून रहने कुल गार्हस्थ्य उत्पादन ( जीडीपी ०४ प्रतिशत) वैदेशिक लगानीको प्रतिबद्धताको आधा हिस्सा पनि भित्रिएको छैन। सेयर बजारमा आएको गिरावटलाई मापदण्ड मान्ने हो भने निजी क्षेत्रको लगानी कुण्ठित अवस्थामा छ। समष्टिगत रूपमा विगत तीन वर्षदेखि कायम रहेको ६ प्रतिशत प्रतिवर्षको आर्थिक वृद्धिदरले धरातलमा उज्यालो ज्योति देखाए पनि भविष्यमा त्यही दर कायम हुन्छ भन्ने अवस्था छैन। विप्रेषण प्रवाह बढ्नु, अनुकूल मौसम तथा विनाशकारी भूकम्प पुनर्निर्माण कार्यजस्ता कारणले हासिल भएको उच्च आर्थिक वृद्धिदर आउँदा वर्षहरूमा पनि कायम हुनेछ भन्ने आधार छैन। विद्यमान अवस्थाका निमित्त अनेक कारण दोषी होलान् तर चीनमा हालै फैलिँदै गएको कोरोना भाइरसजस्तै हाम्रा निमित्त संक्रमण हुँदै गरेको भ्रष्टाचर प्रमुख हो। विगतमा केकस्ता भ्रष्टाचारका घटना भए र कसरी भ्रष्टाचार संक्रामक हुँदै गए, त्यसको विस्तृत विश्लेषणात्मक विवरण पत्रकार हरिबहादुर थापाद्वारा लिखित दुई पुस्तक भ्रष्टाचारको शल्यक्रिया (२०६०) तथा रजगज दल, दरबार, अदालत र अख्तियारभित्रका भ्रष्टाचार (२०७४) मा समावेश छन्। प्रत्येक दिन सञ्चारमाध्यममा भ्रष्टाचारका घटनाले प्रमुखता पाएका हुन्छन्। नक्कली भ्याट प्रकरणका दोषी ठहर, ठेकेदारका पक्षमा सार्वजनिक खरिद ऐनको संशोधन, सुरक्षा प्रेस खरिदमा राष्ट्रलाई अर्बौंको व्ययभार अथवा कार्यालय सहयोगीले कमाएको अकुत सम्पत्ति आदि। विचार स्तम्भहरूमा पनि मौलाउँदै गएको भ्रष्टाचार तथा त्यसका असर तथा प्रभावका विषयमा लेखहरू बरोबर प्रकाशन भएका हुन्छन्। यो लेखको उद्देश्य हाम्रो विकास प्रक्रियालाई कसरी भ्रष्टाचारले अवरुद्ध गर्दै छ तथा भ्रष्टाचारीले मुलुकलाई कुन दिशातर्फ उन्मुख तुल्याउँदै छन्, त्यसको प्रस्तुति गर्नु हो। हामी इतिहासको यस्तो मोडमा आइपुगेका छौं, जहाँ कृषक खेतीपाती गरेर जीविका धान्न उत्सुक छैनन्। उनीहरू रोजगारका अन्य अवसरहरूको खोजीमा पलायन हुने जोखिम मोल्दै छन्। पलायन हुन खोज्नुको मुख्य कारण खेती गर्नुभन्दा खेतबारी बाँझो राख्दा बढी लाभ हुने अवस्था सिर्जना हुनाले हो। हरित क्रान्तिको प्रभावमा भएको हाम्रो कृषि अनुसन्धान तथा प्रचारप्रसार कार्यक्रमले प्रोत्साहन गरेको आधुनिक खेती प्रणाली पानी, उन्नत बीउ, रासायनिक मल तथा कीटनाशक औषधिमा आधारित छ। अधिकांश किसानका निमित्त पानीको मूल स्रोत अझै पनि अकासे वर्षा नै हुँदै आएको छ। सिञ्चित कमान्ड एरिया का जमिनमा भएका कुलोमा बाली लगाउने मौसममा पानीको चरम अभाव हुन्छ। समयमा पुँजी, बीउ, मल तथा अन्य सामग्री बजारमा उपलब्ध हुँदैन सरकारले निर्धारण गरेको मूल्यमा। सञ्चित पुँजी अभाव हुनेका निमित्त मनी सार्क साहु महाजनको फन्दामा पर्नुको विकल्प हुँदैन। उब्जेको फसल किन्ने बिचौलिया मात्र हुन्छन् बजारमा, कृषकको बजारसम्म पहुँच हुँदैन उत्पादित वस्तुका निमित्त। उत्पादनका निमित्त चुकाउनुपरेको मूल्यमा फसल बजारमा बिक्री गर्न पाइँदैन। बरु वैदेशिक रोजगारबाट आर्जेको रकम उपलब्ध भएको खण्डमा आफ्नो उत्पादन खर्चभन्दा सुपथ मूल्यमा अन्नपात खरिद गर्न पाइन्छ स्थानीय बजारमा। उद्यमीहरूका निमित्त उद्योगधन्दा सञ्चालनसँग सम्बन्ध नै नभएका अनेक व्यवधान बेहोर्नुपर्छ। त्यसका अतिरिक्त राजस्वका निमित्त बुझाउनुपर्ने कर तिर्न पनि तोकिएको रकमभन्दा अन्य आर्थिक व्ययभार बेहोर्नु पर्छ। चन्दा आतंक र क्रान्तिकारी युनियनहरूको रोजै ह्यारेसमेन्ट बेहोर्नुपर्छ। यस्तो वातावरणमा उद्योग सञ्चालन अनावश्यक तनाव र घाटाको व्यापार सिद्ध भएको छ। उद्योगीहरूमध्ये धेरैले आफ्ना उद्योगहरूमा ताल्चा लगाउनुको अन्य विकल्प नभएको अवस्था भोगिरहेका छन्। कति उद्यमी भने उद्योगबाट विस्थापित भएर व्यापारतर्फ अग्रसर हुन थालेका छन्। व्यापार कम झन्झटिलो हुने गर्छ भन्ने उनीहरूको विश्वास छ। अर्कातर्फ व्यापारीहरू पनि खुलेआम भन्न थालेका छन् तस्करी, करछली तथा कालोबजारी मात्र व्यापारमा फस्टाउने अवस्था छ। उद्यमीहरू जोसँग सञ्चित पुँजी छ, उनीहरूका निमित्त उद्योग अथवा व्यापारमा संलग्न हुँदाको अवस्थामा झेल्नुपर्ने तनाव तथा लफडाभन्दा बढी सहज भएको पुँजीलाई बैंकमा सुरक्षित राखेर ब्याजबाट जीविका सञ्चालन गर्नु उत्तम विकल्प हुँदै छ। नियम, कानुन तथा नीति परिवर्तन गरेर गैरकानुनी कार्यलाई कानुनी मान्यता दिएर पैसाको चलखेल गर्ने अभ्यास सविस्तार फैलिँदै छ। भ्रष्टाचार न्यूनीकरणका निमित्त स्थापना गरेका संस्था तथा निकायहरूलाई कमजोर तथा निष्क्रिय तुल्याइँदै छ। विकास निर्माणका आयोजनाहरूको कार्यान्वयन पक्ष झनै उदेकलाग्दो अवस्थाबाट गुज्रँदै छ। निर्माण कार्यहरू सुस्त गतिमा बढ्दै छन्। राजकीय भ्रमणमा आएका चीनका राष्ट्रपतिले दिएको शिक्षा समयतालिकाअनुसार कार्यान्वयन गर हाम्रा नीतिनिर्माताका निमित्त भालुलाई पुराण सावित भयो। अमेरिकी डलर ६ अर्बभन्दा बढी लगानी गरेको एसियाली विकास बैंकका अध्यक्षले पनि आफ्नो नेपाल भ्रमणका अवसरमा आयोजना कार्यान्वयन प्रगतिप्रति असन्तुष्टि व्यक्त गरे। निर्माणाधीन आयोजनाहरूको प्रगति विवरण निराशाजनक हुने गर्छ। उच्च प्राथमिकता प्राप्त राष्ट्रिय गौरवका २१ आयोजनाको प्रगति शून्यप्रायः छ। राष्ट्रिय गौरवको बिल्ला पाएका कतिपय आयोजना विगत तीनचार वर्षसम्म पनि सुरु नै भएका छैनन्। विगत तीन दशकदेखि निर्माणाधीन आयोजनाको ६० प्रतिशत कार्य प्रगति भएको भनेर खुसीयाली मनाउनुपर्ने अवस्था छ। आर्थिक कारणले यी २१ आयोजनाको प्रगति अवरुद्ध नहोस् भन्ने हेतुले अग्रिम तवरमा अर्बौं रुपैयाँ छुट्ट्याइएको छ। भौतिक प्रगति एकछिन बिर्सने हो भने पनि आर्थिक वर्षको प्रथम ६ महिना बितिसक्दा विनियोजित रकमको ११ प्रतिशत मात्र खर्च भएको बुझिन्छ। निर्माण कार्यका ठेकेदारहरू काम सम्पन्न हुँदै गर्दा अन्यथा काम समापन हुनुपूर्व पलायन हुने गर्छन्। यो अवस्थाले विकास सम्भव हुँदैन तर विद्यमान अवस्थाका निमित्त ठूलो भूमिका भ्रष्टाचारकै छ। उदाहरणकै निमित्त काठमाडौं उपत्यकाका नागरिकको स्वच्छ पिउने पानीको अधिकार आपूर्तिका निमित्त दुई दशकपूर्व आरम्भ भएको मेलम्ची खानेपानी आयोजनालाई लिन सकिन्छ। उक्त आयोजनाबाट पानी आपूर्ति हुन ढिलाइ हुनुको निमित्त जिम्मेवार निर्माण कार्यमा संलग्न ठेकेदार र उक्त कार्यको जिम्मेवारी वहन गर्ने पदाधिकारीबीचको लेनदेन भन्ने बुझाइ छ। नदीनालाबाट विना प्रशोधन ट्यांकरमा पानी राखेर व्यवसायीहरू शुद्ध खानेपानी भनेर खुलेआम बेचिरहेका छन्। मिनरल वाटर आपूर्ति गर्ने बोतल तथा जार उद्योगहरूले पनि आयोजनाको आयु बढाउने कार्यमा सानो भूमिका खेलेका छैनन्। लम्बिँदै गएको निर्माण अवधिले अर्थतन्त्रलाई थोपरेको व्ययभारजस्तै कस्ट ओभर रन का कारणले खर्चिनुपर्ने अतिरिक्त व्यवहार, त्यस्तो अतिरिक्त रकमको अन्य उत्पादनशील नयाँ आयोजनामा हुन सक्ने गुमेको लगानी अवसर तथा त्यसबाट हुने लाभ तथा समयमा निर्माण समापन नभइदिएवापत सेवाग्राहीले बेहोर्नुपर्ने अतिरिक्त खर्च (बोतलजार तथा ट्यांकरद्वारा आपूर्ति गर्ने पानी खरिद खर्च) आदि जोडेर आर्थिक विश्लेषण गर्ने हो भने अधिकांश आयोजना मुलुकका निमित्त घाँडो मात्र नभएर हानिकारक सिद्ध हुन्छ। त्यस्ता प्रत्यक्ष मूल्यहरूमा सडक उधिनेर काठमाडौंलाई डस्टमाडौं मा परिणत गरिँदा सर्वसाधारणको स्वास्थ्यमा भएको हानिकारक असरलगायत अतिरिक्त औषधि उपचार खर्च जोड्ने हो भने यस्ता आयोजना मुलुकका निमित्त औचित्यहीन र घाँडो साबित हुन्छन्। तिनको योगदान विकासमा भन्दा विनाशमा अधिक देखिएको छ। जुन प्रकारले भ्रष्टाचारलाई अनियन्त्रित रूपमा फैलाइँदै गएको छ, त्यसले वर्तमानको दाँजोमा भविष्य अझै कष्टप्रद हुने लक्षण देखा पर्न थालेका छन्। भविष्य उज्ज्वल हुने संकेतहरू देखा परेको भए सायद आमनागरिक केही भ्रष्टाचारीको कमाइमा निर्मित भएका आलिशान भवन, तिनका विलासी जीवनशैली तथा उनीहरूले उपयोग गर्ने महँगा गाडी देखेर लोभिने मात्र थियौं होला। कसरी लुटिँदै छन् आमनागरिक तथा त्यसरी लुटेको धनको प्रयोजन केकस्ता कार्यमा उपयोग हुँदै छन्, तिनैबाट भविष्यको मार्गप्रशस्त हुने हो। राजनीतिक नेतृत्वको संलग्नताको आरोप लागेका भ्रष्टाचारबाट कांग्रेसजनले गरेको भ्रष्टाचारको प्रमुख लाभ व्यक्तिले पाउने तथा कम्युनिस्टले गरेको भ्रष्टाचारको लाभ दलले प्राप्त गर्ने भन्ने मान्यता हावी भएको छ। नेकपाका नेताकार्यकर्ताको संलग्नताको सञ्जाल व्यापक छ। ढुंगा, गिटी, वनसम्पदा, निजी विद्यालय, स्वास्थ्यचौकी, अस्पतालदेखि उद्योगव्यवसायसम्ममा उनीहरूको संलग्नता र उपस्थिति बाक्लो छ। स्थापनाकालदेखि लेबी लगाउने प्रथालाई भने सविस्तार मुनाफालाई मुआब्जाका रूपमा संकलन गरिने प्रथा संस्थागत रूपमा विकास भएको बुझिन्छ। निश्चय पनि भ्रष्टाचार अनियन्त्रित रूपमा फैलिनुको पछाडि नियोजित तरिकाबाट सीमित संख्याका राजनीतिकर्मी, व्यापारी तथा प्रशासकहरूको मिलिभगत प्रमुख कारण हो। व्यापारीको मूल धर्म मुनाफा हो भने कर्मचारीको भने राष्ट्रप्रति बफादार रहेर परिवारजनको भलाइ गर्नु हो। दुवै थरीलाई कम्तीमा सिद्धान्तमै भए पनि राजनीतिसँग सरोकार हुँदैन। मौलाउँदै गरेको भ्रष्टाचारको स्वरूप हेर्ने हो भने नीतिगत निर्णयको घुम्टोले भ्रष्टाचारलाई प्र श्रय दिन थालेको छ। पछिल्ला वर्षमा यो निकै मौलाएको छ। नियम, कानुन तथा नीति परिवर्तन गरेरे गैरकानुनी कार्यलाई कानुनी मान्यता दिएर पैसाको चलखेल गर्ने अभ्यास सविस्तार फैलिँदै छ। मन्त्रिपरिषद्को निर्णयलाई नीतिगत निर्णय ठहर गरी अख्तियार दुरुपयोग अनुसन्धान आयोगको पहुँचबाहिर तुल्याउने अभ्यासले गति लिन थालेको छ। विभागीय निर्णयहरूलाई समेत मन्त्रिपरिषद् बैठकबाट पारित गरेर अख्तियारको आँखा छल्ने प्रवृत्ति हावी हुँदै छ। भ्रष्टाचार न्यूनीकरणका निमित्त स्थापना गरेका संस्था तथा निकायहरूलाई कमजोर तथा निष्क्रिय तुल्याइँदै छ। ठूला माछा हरू जालमा फसिहाले भने पनि तिनलाई उन्मुक्ति दिने कानुनी प्रावधान निर्माणाधीन अवस्थामा छन्। अब भ्रष्टाचार गरेर कमाएको धनको उपयोग कसरी हुन्छ, त्यस विषयमा प्रवेश गरौं। लुटको धनको प्रथम प्राथमिकतामा पर्छ गृह निर्माण। जति धेरै लुट हुन्छ, त्यति धेरै सम्भावना रहन्छ सहरी क्षेत्रमा आलिशान वासस्थानको व्यवस्था। महँगा गाडी, विलासी जीवन, भव्य विवाह व्रतबन्ध, वैवाहिक वर्षगाँठ (म्यारिज एनिभर्सरी) का निमित्त गरिने भोज तथा महँगा विद्यालयमा बालबच्चाको अध्ययन कार्य आदि। कुम्ल्याएको रकमको परिणामअनुसार स्थानीय तहका सहकारी संस्था, ढुंगा, गिटी, ठेकापट्टादेखि स्वदेश तथा विदेशमा रकम पलायन गरिन्छ। धेरै चर्चामा नआउने तर ठूलै रकम खर्चिने तथा दूरगामी असर पर्ने दुई क्षेत्र विदेशमा सन्ततिलाई अध्ययनार्थ गरिने खर्च तथा चुनावी खर्चलाई यस आलेखमा समावेश गरिएको छ। मेधावी विद्यार्थीका निमित्त पहिले भारत प्रमुख गन्तव्य हुने गरेकोमा वर्तमान कालखण्डमा चीन, अस्ट्रेलिया, अमेरिका, क्यानडा, विघटित सोभियत युनियनका राष्ट्रहरू, युरोपका विभिन्न मुलुक, जापान, कोरिया, थाइल्यान्ड, फिलिपिन्स आदि हुन थालेका छन्। नेपाली विद्यार्थीको उपस्थिति बाक्लिन थालेको तथा वार्षिक ४० अर्ब रुपैयाँ खर्चिने अनुमान गरिन्छ। अध्ययनका निमित्त विदेश जाने विद्यार्थी चार किसिमका हुने गर्छन् (क) अत्यन्त उत्कृष्ट क्षमता भएका जसलाई विदेशका प्रख्यात विद्यालयहरूबाट सहज छात्रवृत्ति मिल्छ। (ख) मध्यम आय भएका परिवारका सदस्य जो आफ्नो जायजेथा बिक्री गरेर विदेश पठाउँछन्। (ग) धनाढ्य परिवार जसले आफ्नै पँुजी खर्चेर पठाउने गर्छन्। (घ) भ्रष्टाचारीहरूको अवैध कमाइको उपयोग गर्दै। अघिल्ला तीन ताप्काका विद्यार्थीमध्ये अधिकांशको जग राम्रो हुने गर्छ। उनीहरू स्थानीय उच्च कोटीका विश्वविद्यालयका उपज हुने गर्छन्। नेपालमै सफल भएका त्यस्ता विद्यार्थी विदेशका पनि उच्चस्तरीय विद्यालयहरूमा प्रवेश पाउँछन्। अध्ययनपछि उनीहरूका निमित्त रोजगारका अवसर बहुराष्ट्रिय तथा संघसंस्थालगायत सरकारबाटै उपलब्ध हुन थाल्छ। अर्थात् अधिकांश विदेशमै रोजगार गर्ने गर्छन्। स्वदेश फर्कनेमध्ये अधिकांशका निमत्त पारिवारिक बाध्यात्मक कारणले स्वदेश फर्कने हुन्। स्वदेशमा उनीहरू अधिकांश अन्तर्राष्ट्रिय दातृ निकाय, आईएनजीओ, एनजीओ तथा कन्सलटेन्सीलगायत बैंकहरूमा रोजगार गरेर जीवनयापन गर्छन्। त्यसको ठीक विपरीत अवस्था हुने गर्छ घुसखोरीबाट सन्ततिको अवस्था पृथक् हुने गर्छ अधिकांश अवस्थामा। आर्थिक कारणले सबैजसोको धेरै प्रारम्भिक शिक्षाको जग कमजोरै हुने गर्छ। स्वदेशमै मझौला या मध्यमस्तरका विद्यालयबाट दीक्षित भएको हुनाले उनीहरूका निमित्त विश्वका स्थापित उच्च शिक्षालयहरूमा प्रवेशै मुस्किल हुने गर्छ। विदेशका झारपात शिक्षालयबाट अध्ययन गरेर प्राप्त डिग्री गरेकाका आधारमा तिनलाई अन्तर्राष्ट्रिय जगत्को रोजगार अवसर कठिन हुन्छ। त्यसकारण कति अभिभावकले कमाएको कालो धनलाई व्यवस्था गर्नका खातिर विदेशमै रहने गर्छन्। तीमध्ये जो यहाँ फर्कन्छन्, राजनीतिक पहुँचका कारणले तिनका निमित्त अन्यत्रभन्दा यहीं बढी लाभ हुने कारणले हो। यहाँ प्राप्त हुने उच्च पदको रोजगारका अवसर तथा बिचौलिया हुँदाका फाइदा अन्यत्रका भन्दा अत्यधिक हुने गर्छ तिनका निमित्त। नीतिनिर्माण तहमा पुग्नका निमित्त उनीहरूको पहुँचले स्वतः मार्गप्रशस्त गरिदिन्छ। उनीहरूले चाहेको खण्डमा पार्टीले आँखीभौं ढाक्ने गरेर माला लगाएर स्वागत त गरिदिइहाल्छन्। हामीले अँगालेको राजनीतिक प्रणाली प्रतिस्पर्धामा आधारित छ। विगत चुनावहरूले जनमत प्राप्त गर्ने प्रतिस्पर्धा अब पैसाका आधारमा हुँदै गरेको पुष्टि गरिदिएको छ। चुनाव खर्च कति चुलिएको छ भने स्थानीय वडाध्यक्ष पद प्राप्तिका निम्ति पनि लाखौं रुपैयाँ खर्चिन आवश्यक हुन्छ। विगतमा जस्तो पैसा नभएका व्यक्ति जतिसुकै त्यागी को उपाधि पाएको भए पनि चुनाव जित्ने सम्भावना अबका दिनमा छैन। पैसा नहुनेले उम्मेदवारी दिनु पनि बेकार सिद्ध भइसकेको छ। जति धेरै पैसा खर्चियो उति धेरै चुनावमा विजयी हुने सम्भावना बढी हुन्छ। सत्ता प्राप्ति बन्दुकको नालबाट मात्र हुन्छ भन्ने स्कुलिङले प्रशिक्षित नेपाल कम्युनिस्ट पार्टीका क्याडर तथा नेताहरूका निमित्त अब सत्ता प्राप्ति नगदबाट हुन्छ भन्ने बोध भइसकेको छ। पार्टी नेताले संकलन गरेको दाखिलाका पैसाको उपयोग चुनावी खर्च जुटाइँदा विपक्षले चुनावमा प्रतिस्पर्धा गर्ने हिम्मतसम्म पनि गर्न नसक्ने अवस्था आउँदै छ। हामी एकदलीय प्रणालीउन्मुख हुने प्रबल सम्भावना छ। आउँदा दिनमा विगतमा जस्तो सत्ता कब्जा गर्न बन्दुकमा जनमतको सहाराको आवश्यकता हुने छैन। मुलुक त्यसउप्रान्त एकदलीय प्रणाली तथा नवसम्भ्रान्त वर्गको पकडमा परेर दक्षिण एसियाको उत्तर कोरिया मा परिणत हुने प्रबल सम्भावना हुनेछ। कालो बादलमा चाँदीको घेराजस्तै नेकपाका केन्द्रीय सदस्यहरूले हालै गरेको नेताहरूको सम्पत्ति जाँच मागले मूर्तरूप लिन सक्यो भने मात्र धरातलमा उज्यालो देखिने सम्भावना छ।"
सकिएन संयन्त्रको औचित्य ?,"दलीय संयन्त्रको औचित्य राजनीतिक उद्देश्य प्राप्तिसँगै समाप्त हुनुपर्ने हो तर आज पनि भागबन्डाको राजनीति जारी छ ०६२६३ को जनआन्दोलन सफल भएपछि राजनीतिक दलहरूबीच संविधानसभा निर्वाचन गराएर संघीय गणतन्त्रमा नगएसम्म राजनीतिक संयन्त्र बनाउने सहमति भयो। तत्कालीन कांग्रेस सभापति गिरिजाप्रसाद कोइरालाले आउँदो १० वर्षसम्म सहमति, सहकार्य र एकतासहित अघि बढ्नुपर्ने प्रस्ताव राखेका थिए। एमालेबराबर सिट संख्या पाएर जनतासँग अनुमोदित नभई सुटुक्क पुनस्र्थापित प्रतिनिधिसभामा छिरेको माओवादीले कोइरालाको त्यो प्रस्तावमा सहमति जनाएको थियो। एमालेले त्यसमा ठूलो विमति जनायो। माओवादीलाई काखी च्यापेर आफ्नो दललाई पाखा लगाउन गरिएको नाटक भनेर एमालेजनले कोइरालाको चर्को आलोचना गरे त्यतिबेला। जनआन्दोलनदेखि नै बनेको आठ दल र माओवादीबीच आन्दोलन निष्कर्षमा पुर्याएर संविधानसभा निर्वाचन, संविधान बनेपछि स्थानीय तह र संसदीय निर्वाचन नभएसम्म सबै दल मिलेर अघि बढ्ने सहमतिमा राजनीतिक संयन्त्र बनाइएको थियो। जनप्रतिनिधि नहुँदा स्थानीय निकाय सञ्चालन र स्थानीय विकास अप्ठेरोमा पर्ने भन्दै सर्वदलीय संयन्त्रको कन्सेप्ट ल्याइएको थियो र त्यतिबेलाका लागि त्यो उचित पनि ठहर्याइएको थियो। तर संविधानसभा निर्वाचनमा माओवादी ठूलो दल बनेपछि उसले त्यसको औचित्य देखेन। जनताबाट अनुमोदित भएकाले माओवादी पार्टीले दलीय व्यवस्थाअनुरूप राज्य सञ्चालन गर्न थाल्यो। तर सर्वदलीय संयन्त्रमा अभ्यस्त दलहरूले साथ नदिँदा पहिलो कार्यकालमा संविधान निर्माण हुन सकेन। त्यसपछि दलीय संयन्त्र औचित्यको महत्व झनै बढ्न थाल्यो। हिजो हङ पार्लियामेन्ट हुँदा पनि यस्तो अभ्यास गरिएको थियो। सर्वदलीय सहमति अथवा संयन्त्र राजनीतिक संक्रमणका बेला उपयुक्त हुन्छ। मुलुकमा झन्डै दुईतिहाइ बहुमतको सरकार हुँदा पनि त्यो अभ्यासलाई निरन्तरता दिइरहनु दलीय व्यवस्थाको उपेक्षा मात्र नभई जनमतको कदर नगर्नु पनि हो। हो, संयन्त्रले राजनीतिक परिणाम दिएको छ। संविधानसभाबाट संविधान निर्माण, राजतन्त्रको बिदाइ, संघीयता कार्यान्वयनसहित गणतन्त्र घोषणासम्मको उपलब्धि त्यही संयन्त्रको प्रतिफल थियो। दलीय संयन्त्रको औचित्य राजनीतिक उद्देश्य प्राप्तिसँगै समाप्त हुनुपर्ने हो तर आज पनि भागबन्डाको राजनीति जारी छ। सर्वदलीय संयन्त्रले विकासको नयाँ परिभाषा गरेको छ विकास गर्ने नभई विकास खाने। स्थानीयदेखि केन्द्रसम्म विकासे आयोजना सर्वदलीय संयन्त्रबाट सञ्चालन गरी त्यसलाई उद्योगका रूपमा परिभाषित गरियो। अधिकांश राजनीतिकर्मीको पेसा नै राजनीति भएकाले विकास जीविकोपार्जनको स्रोत बन्न गयो। विकासका नाममा खाने काम भइरहेको छ। सबै दलका नेता र उच्चपदस्थ कर्मचारीसमेतले बलबुताले भ्याउञ्जेल आआफ्नो क्षेत्रमा बजेट लैजाने अभ्यास भइरहेको छ। समानुपातिक विकास नारालाई खिल्ली उडाउने काम गरिएको छ। कर्मचारी पनि जहाँ बजेट बढी हुन्छ त्यहीं सरुवा भएर जान खोज्ने शैलीको विकासले सबै कमाउनेतिर उन्मुख भएको देखाउँछ। सुविधाजनक बहुमत हुँदाहुँदै पनि जानीजानी दलीय संसदीय व्यवस्था असफल पार्ने गरी सर्वदलीय भागबन्डाको नाटक जारी रहने हो भने मुलुकका लागि झनै दुर्भाग्य हुनेछ। सर्वदलीय संयन्त्र र यसको अभ्यासकै प्रतिफल हुन ठूला घोटाला काण्ड एकपछि अर्को गरी बढ्दै जानु र त्यसको कारबाही हुन नसक्नु। वाइडबडी, ३३ किलो सुन, ललिता निवास र यती लिज प्रकरण सार्वजनिक भए पनि कारबाही प्रक्रिया अघि बढ्न सकेन। किनकि यी सबै सर्वदलीय सहमति र सबैको संलग्नतामा भएका गलत अभ्यास भएकाले कारबाही प्रक्रिया प्राथमिकतामा परेन। पछिल्लो समय ललिता निवास प्रकरणमा कारबाही प्रक्रिया सुरु गरिएको छ तर यो प्रक्रियामा अपनाइएको शैलीले अख्तियार पनि आलोचनामुक्त हुन सकेको छैन। यही परम्परालाई निरन्तरता दिने हो भने दुईतिहाइनिकट सरकारको औचित्य पुष्टि हुन नसकी मुलुक असफल राष्ट्रमा परिणत हुने खतरा पनि त्यत्तिकै छ। दलीय व्यवस्थामा आवधिक निर्वाचन हुन्छ। अनेकन एजेन्डासहित पार्टी निर्वाचनमा लड्छ। जित व्यक्तिको नभई दलको हुन्छ। जुन दलको एजेन्डा जनताले पत्याउँछन् वा विश्वास गर्छन्, उही पार्टीको जनमत बढी आउँछ। त्यसैले बहुमतप्राप्त दललाई आफ्नो घोषणापत्रमा उल्लिखित एजेन्डा कार्यान्वयनको दायित्व हुन्छ। संसदीय व्यवस्थाको मर्म पनि यही नै हो। अमेरिकामा रिपब्लिकन पार्टीका नेता डोनाल्ड ट्रम्प र भारतीय जनता पार्टीका नेता नरेन्द्र मोदी दुवैले आआफ्नो घोषणापत्रकै आधारमा निर्वाचनमा विजयी भए। अहिले त्यही घोषणापत्र कार्यान्वयनमा लागिरहेका छन्। कतिपय एजेन्डा लोकप्रिय नहुँदा आलोचित पनि भइरहेका छन्, जसको कारण आफूहरू विजयी बनेका थिए। आउँदो निर्वाचनमा जनताले सोही घोषणापत्र कार्यान्वयनको मूल्यांकनकै आधारमा मत दिनेछन् र फेरि सत्तामा पुग्नेनपुग्ने यसैले निक्र्योल गर्नेछ। नेपाल कम्युनिस्ट पार्टीले अहिले आएर फेरि कांग्रेससँग सर्वदलीय सहमतिको सिलसिला सुरु गर्ने संकेत गरेको छ। सोहीअनुसार कांग्रेसले आफ्नो भाग खोजिरहेको छ। यो भाग खोज्ने र दिने प्रचलन बहुदलीय संसदीय व्यवस्थाका विरुद्धमा छ। नेकपाले चाहेर पनि कांग्रेसलाई भागबन्डामा पद दिनु हुँदैन, किनकि नेकपा पूर्वएमाले र पूर्वमाओवादीकै भागबन्डाको सिकार बनिरहेको छ। यही सिलसिलाको निरन्तरताकै कारण पार्टीभित्रै अत्यधिक बहुमत हुँदाहुँदै चार महिनासम्म सभामुख पद खाली रह्यो। बल्लबल्ल घोषणा भएको व्यक्ति पनि विवादरहित हुन सकेनन्। त्रिभुवन विश्वविद्यालय पनि भागबन्डाको मारमा परिरहेको छ। सरकारले समयमा उपकुलपति नियुक्त गर्न सकेन। त्यसो त उपकुलपति नियुक्त भएको तीन महिना पुगे पनि देखिनलायक कामको शुभारम्भ हुन सकेको छैन। बल्लबल्ल उपकुलपति र रजिस्ट्रार नियुक्त गरे पनि रेक्टर पद यद्यपि खाली नै छ। रेक्टर नियुक्त हुन नसक्नु नेकपाभित्रको पूर्वएमाले र पूर्वमाओवादीकै भागबन्डा मिल्न नसकेर भएको स्पष्ट छ। आफूभित्रैको भागबन्डा मिलाउन यति धेरै सकसमा परेको नेकपाबाट उछिट्टिएर आउला कि भनेर कांग्रेसले अपेक्षा गर्नु भनेको न व्यावहारिक हुन सक्छ न त राजनीतिक चरित्रभित्र नै पर्छ। यतिबेला सर्वदलीय भागबन्डाको संस्कार दलहरूबीच मात्र नभई दलभित्रका गुटहरूमा पनि हाबी भएको देखिन्छ। प्रजातन्त्रमा जनमतको कदर हुन्छ। जसले जनमत प्राप्त गर्छ उसकै नेतृत्वमा राज्य सञ्चालन हुने हो तर निर्वाचनमा भाग लिएर विजयी र पराजित हुने दुवै पक्ष भागबन्डाकै संस्कारमा अभ्यस्त भए। यो संस्कारले संसदीय व्यवस्था समाप्तितिर लाग्दै त छैन भन्ने प्रश्न उठ्न थालेको छ। संसदीय व्यवस्थाका परिभाषाअनुसार जित्नेले शासन गर्ने र हार्नेले जित्नेको निगरानी गरेर उसको असफलता र कार्यशैलीको एक्पोज गरी जनतालाई आफ्नो पक्षमा पार्ने हो न कि मिलेर खाने संस्कारको विकास। सुविधाजनक बहुमत हुँदाहुँदै पनि जानीजानी दलीय संसदीय व्यवस्था असफल पार्ने गरी सर्वदलीय भागबन्डाको नाटक जारी रहने हो भने मुलुकका लागि झनै दुर्भाग्य हुनेछ। कांग्रेस हाल प्रतिपक्षको भूमिकामा आसीन छ। उसले सरकार चलाउने जनमत नपाएकै कारण प्रतिपक्षमा बस्नुपरेको हो। कांग्रेसले सरकारले संविधानविपरीत र आफूअनुकूल गरेका निर्णयको विरोध गर्दै जनतालाई आफ्नो पक्षमा ल्याउन भूमिका निर्वाह गर्नेतिर लाग्नुपथ्र्यो तर ऊ भागबन्डाको भीखको प्रतीक्षामा बसिरहेको छ। यस्तो महत्वपूर्ण समयको सदुपयोग गरी जनतासम्म पुग्ने र आफ्नो घोषणापत्रमा उल्लिखित एजेन्डाले किन सरकार चलाउने जनमत पाउन सकेन भनी त्यसको विश्लेषणसहित परिमार्जित घोषणा लिएर जनसमक्ष जान सक्नुपथ्र्यो। नेकपाको हिडेन एजेन्डा भनेको खसीको टाउको देखाएर कुकुरको मासु बेच्ने नै हो। उसका क्रियाकलापले यही संकेत गरिरहेको छ। ऊ संसदीय व्यवस्था मिसिएको गणतन्त्र असफल बनाउने प्रयासमा छ। गुठी, मिडिया काउन्सिल र आईटीसम्बन्धी विधेयक यसका उदाहरण हुन ्। उसले जनताको मुड परीक्षण गरिरहेको छ। ज्यानमारा उद्योग गरेको आरोपमा अदालतमा मुद्दा विचारधीन रहेका व्यक्तिलाई सभामुख बनाइनु त्यसैको उदाहरण हो। नेकपा यसलाई स्थापित गर्न सफल भयो किनकि प्रतिपक्षी कांग्रेस नेकपाको भागबन्डा गरी जाने संकेतबाट प्रतिपक्षको धर्म छाडी त्यतै मोडिएको छ। कांग्रेस जनताको समर्थन बटुल्न प्रतिपक्षमा बसेर नेकपाको सभामुख चयन प्रक्रियासहित सबैजसो विवादित एजेन्डाको विरोध गरी सशक्त भूमिका निर्वाह गर्नुपर्नेमा त्यसको मौन समर्थन गरिरहेको छ। मौन समर्थनले प्रतिपक्षीविहीन संसदीय व्यवस्था बनाउने नेकपाको रणनीतिलाई बल पुर्याइरहेको छ। हिजो यही व्यवस्थाको विरोधमा रहेको माओवादीलाई संसदीय भासमा ल्याउन सफल कांग्रेसको अहिलेको मार्गचित्रले साम्यवादी भूमिका निर्वाह गरिरहेको नेकपालाई बल पुगेको छ। संसदीय व्यवस्थालाई असफल हुनबाट बचाउन सबै दलका नेताकार्यकर्ताले राजनीतिक संक्रमणका बेला अभ्यास गरिएको दलीय भागबन्डाको र चरित्र त्यागेर बहुदलीय व्यवस्थाको मर्मअनुरूप आचरण परिवर्तन गर्न जरुरी छ। राष्ट्रिय निर्वाचन होस् वा दलभित्रको निर्वाचन जनमत जसका पक्षमा हुन्छ उसैलाई दल वा राज्य सञ्चालन गर्न दिनुपर्छ। जनताबाट पराजितले आफ्नो भाग खोज्नेतिर नलागी अर्को निर्वाचनमा आफू विजय हुने काम गर्नुपर्छ। कांग्रेस दलीय भागबन्डामा नअल्मलिई नेकपा सरकारले गरेका सबै सानाठूला गल्ती र संविधानको मर्मविपरीत भएका निर्णय एक्पोज गर्दै जनताको निकट हुनतिर लाग्नुपर्छ, भागबन्डामा पद खोजेर भएको अस्तित्व गुमाउनेतिर लाग्ने होइन।"
ओली सरकारका असफल दुई वर्ष,"केपी ओली नेतृत्वको सरकारको दुईबर्से अवधि पूरा भएको छ। निर्वाचनताका एमाले र माओवादी केन्द्र जुन उचाइमा पुगेर एकता भयो, त्यहीअनुरूप कार्य हुन सकेन। एकताले संसद्मा दुईतिहाइको ऐतिहासिक सहजता र ६ प्रदेशमा नेकपाको सरकार त दियो, तर राष्ट्रको जीवनमा परिणाममुखी नतिजा दिन सकेन। समृद्धि र राष्ट्रवादको टोपी लगाएर जनताको अभिमत बटुल्न सफल ओली सरकार सत्तामा पुग्नेबित्तिकै उसको लोकप्रियता क्षय हुँदै गयो। यसको कारण जनआकांक्षाको सम्बोधन नहुनु हो भने राजनीति पुँजीपतिको स्वार्थ सिद्धमा तल्लीन रहनु हो। प्रारम्भीक वर्ष समृद्धिका लागि आधार वर्ष र त्यसपछिको कार्यान्वयन एवं कानुन निर्माण गर्ने भनी समृद्ध नेपाल सुखी नेपालीको नारा हेर्दा कुरा धेरै र काम थोरैमा दुई वर्ष बित्यो। राजनीतिक व्यवस्था परिवर्तन भयो, तर दलहरूले दाबी गरेअनुसार नयाँ युगको प्रारम्भ भएन। पात्र, प्रवृत्ति, राजनीतिक संस्कार पुरानै, सुशासन, शान्ति, समृद्धिको बाचा कसरी मेल खाला ? आपूलाई राष्ट्रवादी लोकप्रिय नेताका रूपमा परिणत गराई भारी बहुमतका साथ ओली नयाँ युगको प्रधानमन्त्री भए। तर नेपाल जनताले लोकतन्त्रको अनुभूति गर्न पाएनन्। कानुन निर्माण गर्ने नाउँमा धेरै विवादित विधेयक ल्याएका छन्। यसमध्ये राष्ट्रिय अनुसन्धान विभागलाई व्यक्ति तथा संस्थाको टेलिफोन ट्याप गर्ने कानुनी अधिकार दिने विशेष सेवा गठनसम्बन्धी विधेयक, सूचना र प्रविधि विधेयकले अभिव्यक्ति स्वतन्त्रतामाथि बन्देज लगाउन खोजेको छ। यस्तै थुप्रै विधेयक संविधानको मूल मान्यता विपरीत छन्। नागरिकका आधारभूत आवश्यकता पूरा गर्न छाडेर उल्टै खोस्न उद्यत् देखिन्छ। शिक्षा, स्वास्थ्य, रोजगार सुरक्षा र सामाजिक न्यायका कुरा गर्ने हो भने यी सबै कुरामा जनताको पहुच छैन। कर्णालीका जनता सिटामोल खान नपाएर मरिरहेका छन्। करिब २० लाख युवा रोजगारका लागि बिदेसिन पुगेका छन्। ढिलासुस्ती, भ्रष्टाचार र हत्याहिंसाका घटना बढिरहेका छन्। ठूला जलविद्युत्, विमानस्थल, सडकजस्ता ठूला पूर्वाधार विकास कार्य सुरु भए पनि गति लिन सकिरहेको छैन। अनेक प्रकारका घटना बाहिरिएका छन्। जस्तो ३३ किलो सुनकाण्ड, कर काण्ड, सेन्डिगेट काण्ड, बूढीगण्डकी जलविद्युत् परियोजना काण्ड, वाइडबडी र न्यारोबडी काण्ड, एसिया प्यासिफिक समिट काण्ड, मेलम्ची ठेकेदार काण्ड, होलीवाइन काण्ड, यति समूहसँग साठगाँठ काण्ड र बालुवाटार ललिता निवास जग्गा प्रकरणमा आफ्ना मान्छेलाई उन्मुक्ति दिने काण्ड आदि। ओली सरकारको दुई वर्ष चौतर्फी आलोचना र टीकाटिप्पणीको घेराबन्दीमा छ। ओली सरकारले निर्वाचनका बेला गरेका प्रतिबद्धता अवैज्ञानिक, महŒवाकांक्षी र सस्तो लोकप्रियतामा आधारित थिए। जस्तो चुनावी घोषणापत्रमा दुई वर्षभित्र नेपाललाई आधारभूत खाद्यान्न, माछा, मासु, अण्डा र दूधमा आत्मनिर्भर बनाइने छ। तर आज यिनै वस्तुका लागि अर्बौं रुपैयाँ मुलुकबाट बाहिरिएको छ। भैरहवा विमानस्थल निर्माण अभै पूरा हुन सकेन। काठमाडौंमा पेट्रोलियम वाहनलाई विद्युतीय वाहनबाट प्रतिस्थापन गर्ने भने पनि पेट्रोलियम वाहन नै गुडिरहेका छन्। यातायात क्षेत्रमा सिन्डिगेट र कार्टेलिङ प्रथाको अन्त्य गरिने भने पनि हुन सकेको छैन। तुइनलाई झोलुंगे पुलले विस्तापित गर्ने भने पनि अभै हुन सकेको छैन। राष्ट्रिय परिचयपत्र र गरिबी परिचयपत्र वितरण कार्य विवादित हुन पुगको छ। सबै श्रमिक तथा कर्मचारीलाई सामाजिक सुरक्षाकोषमा ल्याउने भनिए पनि यसले असुरक्षा निम्ताएकोे छ। भूकम्पबाट क्षतिग्रस्त संरचनाको पुनर्निर्माण, बाढीपहिरोपीडितलाई घर निर्माण कार्य पनि अभै पूरा हुन सकेको छैन। राष्ट्रव्यापी नापी भूमिको अभिलेख, अध्यावधि एवं वैज्ञानिक भूमिसुधार लागू गर्ने भने पनि व्यवहारमा कार्यान्वयन हुन सकेको छैन। विद्यालय जाने सबै उमेरका बालबालिकालाई स्कुल भर्ना कार्यक्रम पनि अधुरो नै देखिन्छ। परिमार्जित शिक्षा नीति लागू बजेटको २० प्रतिशत शिक्षामा लगानी गर्ने भनिए पनि कार्यान्वयन पक्ष फितलो छ। सबै पसलमा मूल्यसूची गुणस्तरीय अनुगमन गर्ने भनिए पनि मूल्यवृद्धि अकासिएको छ। स्वतन्त्र परराष्ट्र नीति अवलम्बन एवं बाह्य हस्तक्षेपलाई अस्वीकार गर्ने भने पनि अभै असंलग्न परराष्ट्र नीति अवलम्बन गरिएको देखिँदैन। भारतसँगको सन् १९५० लगायत तथा असमान सन्धि र सम्झौताको पुनावलोकन, सीमा समस्याको नाका व्यवस्थापन गर्ने भनिए पनि अभै कूटनीति पहल भएको देखिँदैन। द्वन्द्वपीडित परिवारलाई क्षतिपूर्ति तथा पुनस्र्थापना गर्ने भनिए पनि सत्य निरूपण तथा मेलमिलाप आयोग तथा द्वन्द्वपीडित आयोगले अभै काम गर्न सकेको छैन। ओली सरकारका चुनावी अभियानका बाचा एवं एजेन्डा सरकारमा गएर पूरा गर्नुभन्दा चुनाव जित्ने नियतले केन्द्रित देखिन्छन्। जस्तो घरघरमा ग्यासपाइप जडान, वृद्धभत्ता दोब्बर, एक घर एक रोजगार, महिला हिंसाको अन्त्य, स्वदेशमै पाँच लाख युवालाई रोजगार दिने, पानीजहाज र रेलको आश्वासन आदि। त्यस्तै चुनाव जितेर करिब दुईतिहाइको सरकार निर्माण गरेको दुई वर्ष बित्दा पनि जनतासँग गरेका बाचा सिरानीमुनि राखेर सरकार निदाएजस्तो देखिन्छ। जनताको जनसवाल, जनजीविका र जनसरोकारका मुद्दा निकै टाढा छन्। उखु किसानले उखुको मूल्य पाइरहेका छैनन्। नागरिकको जीवन अस्तव्यस्त छ। तर सरकारको नीतिगत भ्रष्टाचार गर्नका लागि मन्त्रिपरिषद्को निर्णयमा अख्तिायारले छानविन गर्न पाउने गरी नीतिगत भ्रष्टाचारमा लागेको देखिन्छ। ओली सरकारको असहिष्णु र अधिनायकवादी अवतार नेपाली जनतासमक्ष साक्षात्कार भइसकेको छ। सत्ता नपाउँदासम्म पुरानो शैली, गल्ती दोहोरिन नदिने, भ्रष्टाचार नगर्ने, लोकतन्त्रमाथि कुनै खलल हुन नदिने, आर्थिक समृद्धि र मुलुकलाई अगाडि लैजाने नारा लगाउने तर सत्ता प्राप्तिपछि असहिष्णु, अराजनीतिक चरित्र प्रदर्शन गर्न उद्यत् हुनुले यो सरकार लोकतान्त्रिक प्रक्रियाबाट निर्माण भएको हो। तर विरोधका स्वरलाई सुन्न नसक्ने प्रवृत्तिले सरकारको अलोकतान्त्रिक चरित्र उजागर गरेको छ। प्रधानमन्त्री ओली दलाल, बिचौलिया र व्यापारीको घेराबन्दीमा छन्। जस्तै राजनीतिक नियुक्ति एवं ठेक्कापट्टा, लेनदेन आदि सबैमा व्यापारी र बिचौलियको दबाबमा कार्य गर्न पुगेका छन्। जस्तो गोकर्ण रिसोर्टको जग्गा यति होल्डिङसलाई दिनु, क्रसर व्यवसायीलाई चुरे दोहन गर्न दिनु, उखु किसानलाई अनुदान नदिनु, चिकित्साशास्त्रसम्बन्धी विधेयक व्यापारीलाई पोस्ने आदि। कर्मचारीतन्त्र भनेको मुलुकको स्थायी सरकार हो। यसले सरकारलाई डोर्याइरहेको हुन्छ। तर सरकारले कर्मचारी समायोजन गर्ने वा सरुवाबढुवा गर्ने क्रममा राजनीतिक पूर्वाग्रह राखेर कार्य गरेकाले कर्मचारी सन्तुष्ट हुन सकेनन्। उल्टै सम्बन्धित मन्त्रीले जागिर खाइदिन्छु भनेर धम्क्याउनाले कर्मचारीहरू सडकमा उत्रिएर आनदोलनमा उत्रिए। जसको कारणले कर्मचारी सरकारप्रति जवाफदेही हुन सकेनन्। प्रादेशिक र स्थानीय तहको संगठनीय संरचना कानुनी पूर्वाधार तयार भयो तर जनशक्ति व्यवस्थापन गर्न नसक्नाले कर्मचारीको अविश्वास बढ्दै गयो। ओली सरकारको विदेश नीति पटकपटक असफल भएको छ। विदेश नीति मूलतः देशको स्वार्थ र प्राथमिकतामा आधारित भएर गर्ने हो। तर कुन देशले के चाहेको छ भनेर आधारित भएर गर्ने होइन। जस्तो होलीवाइन प्रकरण होस् वा भेनुजुयला प्रकरण, बिम्स्टेकको संयुक्त सैन्य अभ्यासमा भाग लिने प्रतिबद्धता र पछि फिर्ता लिने घोषण जस्ता प्रकरणबाट परराष्ट्र नीति, यस्तै इन्डोप्यासफिक रणनीतिमा अमेरिकीसँग प्रतिबद्धता जाहेर गर्ने, चीनको नेतृत्वमा हामी त्यसमा छैन भन्ने सरकारको परराष्ट्र नीति ढुलमुले देखिन्छ। यस्तै लिपुलेक कालापानी विषयमा कूटनीतिक पहल गरेर समस्या समाधान गर्न नसक्नु आदि। संग्रौला नेपाली कांग्रेसका केन्द्रीय सदस्य हुन्।"
अछाममा सुदूरपश्चिमकै ठूलो धनराशीको भलिबल प्रतियोगिता,"अछाम : अछामको साँफेबगरमा सुदूरपश्चिम प्रदेशकै ठुलो धनराशीको भलिबल प्रतियोगिता हुने भएको छ । प्रजातन्त्र दिवस फागुन ७ गते जिपी कोइराला प्रतिष्ठान जिल्ला शाखा अछामको आयोजनामा उक्त प्रतियोगिता हुने भएको हो । प्रतियोगितामा प्रथमलाई पुरस्कार नगद ५ लाख सहित ट्रफी, मेडल तथा प्रमाण पत्र, द्वितीयलाई २ लाख ५० हजार सहित मेडल तथा प्रमाण पत्र, तृतीयलाई १ लाख ५० हजारसहित ट्रफी, मेडल तथा प्रमाण पत्र, सान्त्वनालाई ५० हजारसहित मेडल तथा प्रमाण पत्रको व्यवस्था गरिएको छ । साथै खेल अवधिभर विभिन्न विधामा उत्कृष्ट हुने खेलाडीलाई पनि पुरस्कारको व्यवस्था रहेको छ । शनिवार साँफेबगरमा पत्रकार सम्मेलन गरी स्वर्गीय पूर्व प्रधानमन्त्री एवंम नेपाली कांग्रेसका सभापति गिरिजाप्रसाद कोइरालाको स्मृतीमा प्रजातन्त्र दिवसको अवसर पारी भलिबल प्रतियोगिताको आयोजना गरिएको जिपी कोइराला प्रतिष्ठान अछामका अध्यक्ष यज्ञराज ढुंगानाले बताए ।"
नगरस्तरीय खेलकुदमा न्यु वेष्ट पोइन्ट च्याम्पीयन,"बेनी : बेनी नगरपालिकाले आयोजना गरेको नगरस्तरीय अन्तर माध्यमिक छात्रछात्रा दोस्रो राष्ट्रपति रनिङ्ग शिल्ड खेलकुद प्रतियोगितामा न्यु वेष्ट पोइन्ट आवासीय मावि च्याम्पीयन भएको छ। २१ वटा स्वर्ण, ९ वटा रजत र ११ वटा कास्य पदक जितेको वेष्ट पोइन्टले रनिङ्ग शिल्ड, ट्रफी, मेडल र प्रमाणपत्रसहित नगद पचास हजार रुपैयाँ पुरस्कार प्राप्त गरेको छ । १६ वटा स्वर्ण, १३ वटा रजत र १० वटा कास्य पदक जितेको माउन्ट एभरेष्ट आवासीय मावि उपबिजेता भएको छ । तीन वटा स्वर्ण र एक वटा कास्य पदक जितेको कालीपुलको बालमन्दिर आधारभूत विद्यालय तेस्रो भएको छ । दृतीय र तृतीय हुने विद्यालयले ट्रफि, मेडल र प्रमाणपत्र सहित ३५ हजार र २० हजार रुपैयाँ पुरस्कार प्राप्त गरेका छन् । गत वर्ष माउन्ट प्रथम र वेष्ट पोइन्ट दोस्रो भएका थिए । वेष्ट पोइन्टको जितमा आयुसा केसी एक्लैले चार वटा स्वर्ण पदक दिलाएकी थिइन् । केसीले त्रिपल जम्प, १०० मिटर दौड, हाइजम्प र १०० गुणा ४ को रिले दौडमा स्वर्ण पदक जितेकी हुन् । केसी समग्रमा सर्वोकृष्ट र एथलेटिक्स तर्फ उत्कृष्ट खेलाडी हुदै छ हजार रुपैयाँ पुरस्कार प्राप्त गरेकी छिन् । कवड्डीमा वेष्ट पोइन्टका डिप्सन बुढा र भलिबलमा माउन्टकी दिक्षा पाइजाले उत्कृष्ट खेलाडीको उपाधि जितिन् । उत्कृष्ट खेलाडीलाई मेडल, ट्रफी र प्रमाणपत्रसहित नगद दुई हजार पाँच सय रुपैयाँ प्रदान गरिएको थियो। जिल्ला समन्वय समितिका प्रमुख देवेन्द्र केसी, नगर प्रमुख हरिकुमार श्रेष्ठ, नेकपा म्याग्दीका सचिव हरिकृष्ण श्रेष्ठ, नगर कार्यपालिका सदस्य कृष्णकुमार विश्वकर्मा, वडाध्यक्षहरु राजेन्द्र श्रेष्ठ, बेलबहादुर कटुवाल, हिराबहादुर थापा, प्रहरी निरीक्षक डाक्टर चौधरीलगायतले पुरस्कार वितरण गरेका थिए। तीन दिनसम्म चलेको प्रतियोगितामा भलिबल, कवड्डी, एथलेटिक्स र मार्सल आर्ट बिधाका कराते र तेक्वान्दो खेलहरु सञ्चालन भएको थियो । राष्ट्रिय खेलाडी अरुणा शाही, कमला पुन, तारादेवी पुन र बिन्दु पुनलाई नगरपालिकाले नगद पन्ध्र हजार रुपैयाँ सहित पुरस्कृत गरेको थियो। बिजयी खेलाडीहरुलाई छनौट गरेर फागुन ७ र ८ गते बेनीमा हुने जिल्ला स्तरीय प्रतियोगितामा सहभागि गराइने नगरपालिकाले जनाएको छ । प्रतियोगितामा २४ वटा विद्यालयले सहभागिता जनाएका थिए ।"
