शीर्षक,विवरण
प्रचण्ड र ज्ञानेन्द्रको हेग यात्रा ?,"युद्ध अपराधमा अप्रभावकारी कानुन बनाई वा नबनाई कुनै नाम मात्रको कारबाही गरेमा त्यसलाई अन्तर्राष्ट्रिय समुदायले मान्यता दिँदैन पूर्व प्रधानमन्त्री प्रचण्डले हेग लगे म त हिरो हुन्छु भनेपछि नेपालीका छोरा हेग तानिएलाल् त भन्ने लेखाजोखा सुरु भएका बेला हेग लैजाने कुनै सम्भावना छैन, यो त डलर खेतीवालाको झुठो प्रचार हो भन्ने एकथरी र हेग लैजाने सम्भावना नभए पनि प्रचण्ड आफैं थर्किएका हुन् भन्ने अर्काथरी विचार बहसमा छन्। यस सम्बन्धमा सम्बन्धित अन्तर्राष्ट्रिय कानुन र त्यसको कार्यान्वयन कसरी हुन्छ, के सम्भावना छ भन्नेबारे यहाँ प्रष्ट पार्ने कोसिस गरिएको छ। हेग भनेको के हो हेग भनेको युरोपेली मुलुक नेदरल्यान्डको एउटा सामान्य सहर हो। त्यही सहरमा नेदरल्यान्डको सर्वोच्च अदालत, हेग विश्वविद्यालय, अन्तर्राष्ट्रिय फौजदारी अदालतलगायत झन्डै दुई सयभन्दा बढी अन्तर्राष्ट्रिय संस्था त्यहीं छन्। तथापि नेदरल्यान्डको राजधानी भने हेग होइन, आम्सस्टरडम हो। प्रचण्ड स्वयंले हेग नाम लिनु परेको कारण यस्तो हुनुपर्छ। प्रचण्ड हामी सामान्य मानिसभन्दा चतुर हुनुहुन्छ। उहाँलाई थाहा छ कुनै पनि बेला युद्ध अपराधको अन्तर्राष्ट्रिय अपराधीका रूपमा अन्तर्राष्ट्रिय फौजदारी अदालतको सामना गर्नु पर्नेछ। त्यसमाथि उहाँका विरुद्धमा सम्बन्धित ठाउँमा उजुर पर्न थालिसकेको बुझिएको छ। उहाँका केही शुभेच्छुकले कुनै हालतमा मुद्दा लाग्दैन भनी ढाडस दिने प्रयास गरेका छन् तर यो निरर्थक प्रयास हो। नेपालमा मानवताविरुद्धका अपराध जो विगतमा घटाइए र अझै पनि विभिन्न समूहका नाममा केही मात्रामा जारी छन्। दोस्रो विश्वयुद्धपछिको विश्व समुदायले कुनै हालतमा सहँदैन। केही अन्तर्राष्ट्रिय अपराध जस्तै यातना, युद्ध अपराध, मानवताविरुद्धको अपराधसमेत अन्तर्राष्ट्रिय रूपमा घृणित अपराध हुन्। यस्ता अपराधको अनुसन्धान, तहकिकात गरी मुद्दा दर्ता गर्ने र दोषीलाई कारबाही गर्ने व्यवस्था सम्बन्धित मुलुकको कानुनमा हुनुपर्छ। त्यस्तो कानुन रहेछ र त्यसरी मुद्दा चलाई कानुनबमोजिम सजाय गरिएछ भने आफ्नै मुलुकको कानुनबमोजिम कारबाही गरिनु राम्रै हो। त्यस्ता अपराधमा मुद्दा चलाउने कानुन नभएमा वा भएका कानुनबमोजिम कारबाही नभएमा अन्तर्राष्ट्रिय कानुनबमोजिम कारबाही सुरु हुन्छ। असम्भव र बर्बर किसिमका अपराध गर्ने, मानवताविरुद्ध कसुर गर्ने, यातना दिने, युद्ध अपराध गर्ने जस्ता अपराध जोसुकैले जहाँसुकै गरे पनि कारबाही गरेरै छोड्ने प्रयास निकै अघिअघि विश्व समुदायले गरेको छ। तर, त्यस्ता अपराधमा कारबाही गर्ने कानुन अन्तर्राष्ट्रिय फौजदारी अदालतको रोम विधान नेपालले अनुमोदन गरेको छैन। त्यसैले हामी सुरक्षित छौं भन्ने कोही कसैलाई लागेको हुन सक्छ तर प्रचण्डलाई लागेको छैन। किनभने म कति सुरक्षित छु भनी उहाँले विश्लेषण गरिसक्नुभएको छ, त्यसैको प्रयासस्वरूप पार्टी एकीकरणलगायत उहाँका निरर्थक प्रयास जारी छन्। त्यस्ता केही अन्तर्राष्ट्रिय अपराधमा दोषीलाई उम्कन नदिने प्रयासस्वरूप मूलतः १९४९ तर खासमा १९९० बाट सर्वव्यापी क्षेत्राधिकारको सिद्धान्तका आधारमा दुनियाले कुनै पनि बेला कुनै पनि व्यक्तिका विरुद्धमा कारबाही गर्नसक्ने अभ्यास स्थापित भइसकेको छ। यसै सिद्धान्त र क्षेत्राधिकारका आधारमा बेलायतको केन्द्रीय फौजदारी अदालतले कर्नेल कुमार लामाका विरुद्ध मुद्दा चलायो तर केही वर्ष मुद्दा व्यहोरेपछि १ अगस्ट २०१६ मा उनले सफाइ पाए। चरम युद्ध अपराधमा संलग्न केही व्यक्ति जीवनको उत्तरार्धमा सत्ताको स्वादमा छन् तर तिनले उमेर निकै बाँकी भएका धेरै मानिसका लागि जीवनभर त्रासको अवस्था सिर्जना गराइदिएका छन्। यिनै प्रक्रियाअन्तर्गत चिलीका तानाशाह अगस्टो पिनाचेका विरुद्ध कारबाही भयो। युद्ध अपराधको पुर्पक्षका लागि हेग नै लैजानुपर्छ भन्ने पनि छैन। विश्वको जुनसुकै ठाउँमा गए पनि हेगकै प्रक्रिया अवलम्बन हुने हो। हेग नभएर अन्यत्र भए ठीक छ भन्ने हो भने त केही भन्नु छैन। अन्तर्राष्ट्रिय रूपमा सभ्य समाजविरुद्धका केही गम्भीर अपराध जस्तै नरसंहार, युद्ध अपराध, यातना, मानवताविरोधी अन्य अपराधलाई अन्तर्राष्ट्रिय सभ्य समुदायले गम्भीर अपराध मानेको छ। त्यस्ता अपराधका दोषीलाई विश्वभर जहाँसकै भए पनि र जुन राष्ट्रले भए पनि सजाय गर्ने अन्तर्राष्ट्रिय प्रयासस्वरूप रोम विधान निर्माण भयो। त्यसमा दस्तखत गर्ने सदस्य राष्ट्रको संख्या हाल १२३ पुगेको छ। सुरुमा दस्तखत गर्ने अमेरिका, फिलिपिन्स, दक्षिण अफ्रिकासमेतले त्यसको क्षेत्राधिकार पछि परित्याग गरे। हाम्रा छिमेकी मुलुक चीन र भारतसमेतले रोम विधान अनुमोदन गरेका छैनन्। तर, अनुमोदन गर्नु र नगर्नु वा परित्याग गर्नुले केही फरक पार्दैन। त्यसको कारण, जुन जुन १२३ वटा मुलुकले अनुमोदन गरेका छन् तिनीहरूले आफ्नो मुलुकको कानुनमा जोसुकैका विरुद्ध त्यस्ता अन्तर्राष्ट्रिय जघन्य अपराधको अनुसन्धान गरी कारबाही चलाउने कानुनी व्यवस्था गर्नुपर्छ वा गरेका छन्। जुन मुलुकले रोम विधान स्वीकार गरेका छन् ती मुलुकका दोषी नागरिकलाई हेगस्थित अन्तर्राष्ट्रिय फौजदारी अदालतमा र जुन मुलुकले रोम विधान स्वीकार गरेका छैनन् तिनीहरूका लागि रोम विधान स्वीकार गरी कानुन निर्माण गरेका सबै मुलुकमा सहजै मुद्दा चल्न सक्छ र चल्दै आएको छ। एकपटक रोम विधान स्वीकार गरी पुनः परित्याग गरेको संयुक्त राज्य अमेरिकाको गुप्तचर संस्था सीआईएका पदाधिकारीकाविरुद्ध पनि सोही व्यवस्थाबमोजिम मुद्दा चल्दैछ। विश्वमा दादागिरी मच्चाउन सफल अमेरिकाले पनि उसका नागरिक बचाउन सकेन। मुद्दा रोम विधानको स्वीकार गर्ने जुनसुकै मुलुकमा चल्न सक्छ। यसरी जहाँसुकै मुद्दा चल्न सक्ने व्यवस्थालाई विश्वव्यापी क्षेत्राधिकारको सिद्धान्तअन्तर्गत हेरिन्छ र यो प्रक्रिया झन् घातक मानिन्छ। दोस्रो विश्वयुद्धको समाप्तिसँगै सुरु भएको विश्वव्यापी क्षेत्राधिकारको प्रयोगलाई १९४९ को जेनेभा कन्भेन्सनले आत्मसात गर्यो। सन् १९९० पछि र हाल त्यस्ता अपराधी जहाँ रहेका भए पनि सजिलै कारबाहीको दायरामा ल्याउने गरिएको छ। त्यत्रा गम्भीर अपराध गर्नेलाई यो विश्वले छोड्नै सक्दैन। चिलीका तानाशाह पिनोचे, सेनेगलका तानाशाह हिसेना वावरे, नेपाली कर्नेल कुमार लामाका मुद्दा नै काफी छन् विश्वव्यापी क्षेत्राधिकारको अवलम्बनको उदाहरणका लागि। कर्नेल लामाको मुद्दा २४ फेब्रुअरी २०१५ मा सुरु भयो। दोभासे अभावले रोकिँदै ६ जुन २०१६ मा पुनः सुरु भई ८ हप्तासम्मको सुनुवाइपछि एउटा मुद्दामा सफाइ भयो र दोस्रोमा मुद्दा नचल्ने गरी टुंगियो। उनले सफाइ पाउने आधार बन्यो उनका विरुद्ध नेपालमा चलेको मुद्दामा भएको कारबाही। कुमार लामाको हकमा नेपालमा मुद्दा चली कारबाही भइसकेको प्रमाणबाट पुष्टि नगरेको भए निजले सफाइ पाउने सम्भावना थिएन। नेपालमै विश्वव्यापी क्षेत्राधिकारअन्तर्गत मुद्दा व्यहोरिसकेका व्यक्ति हुँदाहुँदै हामी कसैले गलत अनुमान गर्नु पर्दैन र गलत आश्वासन दिनु पनि व्यर्थ हुन्छ बरु नेपालमै कानुन बनाएर वा भएको कानुनबमोजिम अन्तर्राष्ट्रिय स्तरको प्रक्रिया पूरा गरी कारबाही नगर्ने हो भने कुनै पनि बेला हाम्रा नेता जहाँसुकै पक्राउ पर्ने अवस्था छ। त्यत्ति मात्र होइन नेपालविरुद्ध नाकाबन्दी गरेर खाद्यान्न, औषधी, अक्सिजन जस्ता जीवनाधार बन्द गरेकोमा मधेसवादी दलका नेताविरुद्ध पनि मानवताविरुद्धको अपराधका रूपमा युद्ध अपराधकै दर्जाको मुद्दा रोम विधानबमोजिम चल्न सक्छ। विश्व समुदाय दण्डहीनता अन्त्य र न्यायिक इन्साफ प्रत्याभूत गर्न प्रतिवद्ध छ, जसका लागि सकेसम्म सबै सिमांकन समाप्त हुनुपर्छ भन्ने मान्यता राख्छ। त्यस्ता गम्भीर अपराधका पीडक चयनसँग बस्न नपाउन भन्ने उद्देश्यले खासगरी नब्बेको दशकबाट विश्वव्यापी क्षेत्राधिकारलाई व्यापक अंगीकार गरिएको छ। लगभग सबै युरोपियन देशले रोम विधान स्वीकार गरेका छन्। त्यसैले युरोपियन युनियनका राजदूतहरूले नेपाल सरकारलाई द्वन्द्वकालका घटनामा छिटो न्याय सुनिश्चित गर भनी ताकेता गरिरहेका छन्। रोम विधान स्वीकार गरेका मुलुकले हाम्रा नेतालाई भिसा दिन पनि अप्ठ्यारो हुन्छ, दिउँ भने कारबाही गर्नुपर्ने, नदिउँ भने दुईपक्षीय सम्बन्ध सोच्नुपर्ने। तर, कारबाही गर्ने भनेको उसको मुलुकमा पुगेपछि हो, त्यसले केही फरक पर्दैन बरु कारबाहीका लागि सजिलो हुन्छ। कहीं झुक्किएर रोम विधान स्वीकार गरेका छिमेकी मुलुक बंगलादेश, माल्दिभ्स तथा अफगानिस्तान पुगेमा पनि हाम्रा नेताले छिमेकमै मुद्दा व्यहोर्नुपर्ने दिन आउन बेर लाग्दैन। दुनियाको पहिलो युद्ध अपराधको सुनुवाइ जसलाई न्यूरेम्बर्ग ट्रायलका नामले चिनिन्छ, त्यस मुद्दाको सुनुवाइका क्रममा विश्व समुदायले सधैं सबैलाई काम लाग्ने सिद्धान्त बनाइयो। यस सिद्धान्तले भन्छ, अन्तर्राष्ट्रिय कानुनको अपराध हुने कुनै काम गर्ने कुनै पनि व्यक्ति त्यसका लागि जिम्मेवार हुनेछ र सजाय पाउनेछ। तर, अर्को सिद्धान्तले भन्छ, अर्थात अपराधको आरोप लागेको त्यस्तो व्यक्तिलाई तथ्य र कानुनमा स्वच्छ सुनुवाइको अधिकार हुनेछ। यसबाट के देखिन्छ भने अपराध गर्ने हरेकलाई कारबाही हुन्छ र कारबाहीका लागि रोम विधानमा जे लेखिएको छ त्यतिमात्र होइन जे लेखिएको छैन त्यस बमोजिमसमेत कारबाही हुन्छ भन्ने स्थापित छ। विश्वव्यापी क्षेत्राधिकारको अवलम्बनबाहेक युद्ध अपराधमा मुद्दा चल्ने अर्को व्यवस्था पनि प्रचलनमा छ, त्यो हो संयुक्त राष्ट्र संघको सुरक्षा परिषद् वा अन्य संयन्त्रबाट रेफर गर्ने। उल्लिखित संयन्त्रबाट नेपालको विवाद रेफर भएर मुद्दा चल्ने सम्भावना त्यत्तिकै प्रचुर छ। त्यसो भएमा नेपाल सरकारले नै हाम्रा नेताहरूलाई पक्राउ गरी मुद्दाका लागि पठाउनुपर्छ। हाम्रो आन्तरिक मामलामा हस्तक्षेप भनेर धर पाइँदैन। अन्तर्राष्ट्रिय फौजदारी अदालतको स्थापना संयुक्त राष्ट्र संघले गरेको हो। संयुक्त राष्ट्र संघको सुरक्षा परिषद्ले मानवताविरुद्धको अपराध गर्ने कोही अपराधीलाई उसको मुलुकमा कारबाही गर्ने कानुन नभएको वा भए पनि सोबमोजिम सजाय नगरेको अवस्थामा र सुरक्षा परिषद्ले आवश्यक देखेमा त्यस्ता अपराधीका विरुद्ध हेगबाटै कारबाही चलाउन वा विश्वव्यापी क्षेत्राधिकारका आधारमा जहाँसुकै विवाद रेफर गर्ने अर्को कानुनी व्यवस्था छ। त्यस व्यवस्थाबमोजिम धेरै मुद्दा चलेका छन्। नेपालका सबै तानाशाह, दल तथा दलका कथित नेता जसले मातृभूमिविरुद्ध निरन्तर प्रहार गर्दागर्दै नेपाल निक्कै कमजोर बन्न पुगेको छ। जसका कारण सुरक्षा परिषद्मा हाम्रो कुनै प्रभाव वा योगदान पुर्याउन सक्ने कुनै सम्भावना छैन। हामीसँग त्यस्ता अवस्थामा प्रयोग हुने भिटो अधिकार पनि छैन। यस्तो अवस्थामा यदि मुलुकभित्रै कानुन बनाई कारबाही नहुने हो भने कुनै पनि बेला जुनसुकै व्यक्ति सजिलै हेग पुग्न सक्छन्। त्यस्ता युद्ध अपराधमा अप्रभावकारी कानुन बनाई वा नबनाई कुनै नाम मात्रको कारबाही गरेमा त्यसलाई अन्तर्राष्ट्रिय समुदायले मान्यता दिँदैन। त्यसैगरी आवश्यकताको सिद्धान्तका आधारमा पनि मुद्दा सुरु हुन सक्छ। पश्चिमा सञ्चारमाध्यमले बेलाबेलामा नेपाल सरकारका सम्बन्धमा प्रसारण गरेको समाचार अपराधीहरूको सरकार मा ध्यान दिने हो भने गृहयुद्ध बिसर्जन गरेर सत्तारोहण गरी वर्षौंवर्ष सत्ताको स्वाद लिँदा पनि कानुन कार्यान्वयन गर्ने निकायलाई पंगु बनाइराखेको, मानव अधिकार उल्लंघन चरम रहेको, सत्य निरूपण तथा मेलमिलाप आयोगलाई समाप्ति वा कठपुतलीका हालतमा राखिएको अदालतसमेत क्रमशः भर्तीकेन्द्रमा परिणत हुँदा त्यस्ता समाचारका शीर्षक बन्ने गरेको र यही अवस्था रहेमा आवश्यकताको सिद्धान्तका आधारमा समेत हेग सजिलै पुर्याउन सक्छन्। त्यसैगरी गम्भीर यातनाका घटनामा कति प्रमाण संकलित भए थाहा छैन तर रुखमा बाँधेर शिक्षकको हत्या भएको छ, मौलोमा गर्धन राखेर चरम यातनापूर्वक मानिस मारिएको छ, ब्यारेकमा राखेर अनेकौं दर्दनाक यातना दिइएको छ, गुड्दै गरेको गाडी विद्युतीय धरापमा पारी सबैको एकसाथ ज्यान लिइएको छ। यी सबै घटना विदेशीले त्यत्तिबेलै जानकारीमा लिइसकेका छन्। खासगरी दुईतर्फका सेना वा हतियारधारी समूहले गरेका अपराधका सम्बन्धमा दुवै पक्षका सैन्य कमान्डर तथा हतियारधारी जत्थालाई उल्लिखित कुनै पनि क्षेत्राधिकारअन्तर्गत कारबाही हुन सक्छ। सम्बन्धित सबै नेता तथा सेनाका प्रमुख राजा पनि भएका नाताले पूर्व राजाका विरुद्ध पनि मुद्दा चल्न कुनै गाह्रो छैन। केही समयको सरकार प्रमुख तथा सेनाप्रमुखका नाताले तत्कालीन राजा ज्ञानेन्द्रका विरुद्ध पनि जहिलेसुकै र जहाँसुकै मुद्दा चल्न सक्छ। विश्व इतिहास हेर्दा मौकामा सरकारमा रहेका वा युद्धमा रहेका व्यक्तिका विरुद्ध मुद्दा चल्नु कुनै मुस्किल काम होइन। कहिलेकाहीं यस्ता मुद्दा क्षेत्रीय वा छिमेकी असन्तुलनबाट पनि जन्मन सक्छन्। चरम युद्ध अपराधमा संलग्न केही व्यक्ति जीवनको उत्तरार्धमा सत्ताको स्वादमा छन् तर तिनले उमेर निकै बाँकी भएका धेरै मानिसका लागि जीवनभर त्रासको अवस्था सिर्जना गराइदिएका छन्। सम्बन्धित सबैले ती दूर दिनको प्रतिक्षा गर्ने कि आफ्नै मुलुकमा भएका कानुनबमोजिम वा नयाँ कानुन बनाएर सोबमोजिम सजाय स्वीकार गर्ने हो अवस्था गम्भीर छ। निरौला वरिष्ठ अधिवक्ता हुन्।"
सेरेनासँग हारिन् सारापोभा,"न्युयोर्क : प्रतिष्ठित ग्रान्डस्लाम टेनिस प्रतियोगिता यूएस ओपन मा अनुभवी अमेरिकी खेलाडी सेरेना विलियम्सले विजयी सुरुआत गरेकी छन्। सेरेनाले आफ्नो पहिलो खेलमा रुसी टेनिस सुन्दरी मारिया सारापोभालाई ६१, ६१ को सोझो सेटमा पराजित गरिन्। ३७ वर्षीया सेरेनाले हालसम्म २३ वटा ग्रान्डस्लाम उपाधि जितिसकेकी छन्। सेरेनाले सारापोभालाई हराउन केवल ५९ मिनेट समय खर्चिएकी थिइन्। अघिल्लो वर्ष यूएस ओपनको फाइनलका कारण सेरेना विवादमा परेकी थिइन्। त्यतिबेला महिला एकलतर्फको फाइनलमा जापानी खेलाडी नाओमी ओसाकाले सेरेनालाई हराएकी थिइन्। ओसाकासँग पराजित भएपछि सेरेनाले आफ्नो हारको दोष अम्पायरमाथि थोपरेकी थिइन्। उनले त्यतिबेला अम्पायरलाई ठगी गरेको र झुटो बोलेको आरोप पनि लगाएकी थिइन्। सोही कारणले हार स्विकार्न नसकेको भन्दै सेरेनाको आलोचना पनि भएको थियो। यूएस ओपनकी साबिक उपविजेता सेरेनाले यो वर्ष पनि प्रतियोगितामा आफ्नो उत्कृष्ट लयलाई निरन्तरता दिएकी छन्। सेरेनाले ३२ वर्षीया सारापोभालाई लगातार १९औं पटक पराजित गरेकी हुन्। सेरेनाले हालसम्म ६ पटक यूएस ओपन, सात पटक विम्बल्डन, तीन पटक फ्रेन्च ओपन र सात पटक अस्ट्रेलियन ओपनको उपाधि चुमिसकेकी छन्। उनले पछिल्लो पटक सन् २०१७ मा ग्रान्डस्लाम प्रतियोगिता अस्ट्रेलियन ओपनको उपाधि जितेकी थिइन्। उनी यसपटक २४औं ग्रान्डस्लाम उपाधिको खोजीमा छिन्। सेरेनाकी दिदी भेनस पनि प्रतियोगिताको दोस्रो चरणमा पुग्न सफल भएकी छन्। भेनसले चीनकी झेङ साईसाईलाई ६१, ६० को सोझो सेटमा पराजित गरिन्। अमेरिकाकी माडिसन किज, युक्रेनकी एलिना भितेलिना र चीनकी पेङ सुई पनि आआफ्ना प्रतिद्वन्द्वीलाई पाखा लगाउँदै प्रतियोगिताको दोस्रो चरणमा प्रवेश गरेका छन्। यसैगरी पुरुष एकलतर्फ स्विस टेनिस स्टार रोजर फेडेरर दोस्रो चरणमा पुगेका छन्। ३८ वर्षीय अनुभवी खेलाडी फेडेररले प्रतिस्पर्धात्मक खेलमा भारतका सुमित नागललाई ४६, ६१, ६२, ६४ अंकले हराए। फेडेरर तेस्रो र २२ वर्षीय नागल १९०औं वरीयताका खेलाडी हुन्। नागल छनोट चरण पार गर्दै यूएस ओपनमा पुगेका थिए। फेडेरर भने २० वटा ग्रान्डस्लाम उपाधि विजेता खेलाडी हुन्। उनले हालसम्म पाँचवटा यूएस ओपन, आठवटा विम्बल्डन, एउटा फ्रेन्च ओपन र ६ वटा अस्ट्रेलियन ओपन उपाधि जितेका छन्। पछिल्लो पटक उनले सन् २०१८ मा अस्ट्रेलियन ओपनको उपाधि हात पारेका थिए। सन् २००८ पछि भने उनले यूएस ओपनको उपाधि जित्न सकेका छैनन्। चर्चित जर्मन खेलाडी एन्जेलिक केर्बर भने पहिलो चरणमै पराजित भएकी छन्। पूर्वनम्बर एक खेलाडी केर्बरलाई फ्रान्सकी क्रिस्टिना माल्डेनोभिचले ७५, ०६, ६४ अंकले पराजित गरिन्। ३१ वर्षीय केर्बर सन् २०१६ मा यूएस ओपनको उपाधि जितेकी थिइन्। उनले सोही वर्ष अस्ट्रेलियन ओपन पनि जितेकी थिइन्। त्यसका अतिरिक्त उनले सन् २०१८ मा विम्बल्डनको उपाधि पनि हात पारेकी थिइन्। फ्रेन्च ओपनमा भने उनी क्वार्टरफाइनलभन्दा अगाडि बढ्न सकेकी छैनन्।"
ओलम्पिक कमिटीका लागि जीवनराम र उमेश फेरि भिड्दै,"काठमाडौं : नेपाल ओलम्पिक कमिटी (एनओसी) नेपाली खेलकुदमा सर्वाधिक चासोको रूपमा हेरिएको संस्था हो। त्यसैले त ओलम्पिक कमिटीको कार्यसमितिमा बस्न राजनीतिक दलका ठूला नेतादेखि साधारण कार्यकर्तासम्मको तँछाडमँछाड हुने गर्छ। नेपाल ओलम्पिक कमिटीको आगामी चारवर्षे कार्यकालका लागि यही भदौ २० गते निर्वाचन हुँदैछ। निर्वाचनका लागि मंगलबार उम्मेदवारी दर्ता भएको छ। एनओसी मुख्यालयमा दिउँसो २ बजेका लागि तय भएको उम्मेदवारी दर्ता गर्न एनओसीमा मताधिकार प्राप्त २७ जना प्रतिनिधिमध्ये २६ जनाले विभिन्न पदमा उम्मेदवारी दिएका छन्। उम्मेदवारी दिएकामध्ये कोषाध्यक्षमा रतन टन्डन र उपमहासचिवमा पीताम्बर तिमल्सिना निर्विरोध निर्वाचित भएका छन्। उक्त पदमा एकएक जनाको मात्र उम्मेदवारी परेको थियो। राष्ट्रिय खेलकुद परिषद् (राखेप) का उपाध्यक्ष पीताम्बर एथलेटिक्स संघ र टन्डन भारोत्तोलन संघको प्रतिनिधित्व गर्दै एनओसी प्रतिनिधि बनेका हुन्। टन्डन अघिल्लो कार्यसमितिमा पनि कोषाध्यक्ष नै थिए। अध्यक्ष पदका लागि यसपटक पनि वर्तमान अध्यक्ष जीवनराम श्रेष्ठ र उमेशलाल श्रेष्ठबीच प्रतिस्पर्धा हुने भएको छ। अध्यक्ष पदका लागि मंगलबार दुवैले उम्मेदवारी दर्ता गराएका छन्। जीवनराम प्रतिनिधिसभाका सांसदसमेत हुन्। उनी नेकपाका काठमाडौं उपत्यका इन्चार्ज पनि हुन्। उमेशलाल पनि नेकपाका नेता हुन्। पुष्पलाल र साहना प्रधानका छोरा उमेशलाल एनओसीको अघिल्लो निर्वाचनमा जीवनरामसँग नै पराजित भएका थिए। जीवनराम स्की संघ र उमेशलाल हक्की संघका अध्यक्ष हुन्। यसैगरी १९ सदस्यीय कार्यसमितिका लागि पाँच उपाध्यक्षमा आठ जनाले उम्मेदवारी दिएका छन्। उपाध्यक्षको उम्मेदवारमा लनटेनिस संघकी अध्यक्ष ज्योति राणा, सुटिङ संघका अध्यक्ष पुष्पदास श्रेष्ठ, पौडी संघका अध्यक्ष अशोकमान वज्राचार्य, ह्यान्डबल संघका अध्यक्ष तेज गुरुङ, टेबलटेनिस संघका अध्यक्ष चतुरानन्द वैद्य, फेन्सिङ संघका सुनील श्रेष्ठ, र्याफ्टिङ एन्ड क्यानोनिङ संघका उपाध्यक्ष राजीव श्रेष्ठ र कुस्ती संघका उपाध्यक्ष समिममिया अन्सारी छन्। एक महासचिव पदका लागि कराँते महासंघका अध्यक्ष पुरेन्द्रविक्रम लाखे र ट्रायथलनका अध्यक्ष नीलेन्द्रराज श्रेष्ठको उम्मेदवारी परेको छ। तीन सचिव पदका लागि चार जनाको उम्मेदवारी परेको छ। जसमा सांसद एवं कबड्डी संघकी अध्यक्ष तुलसा थापा, राखेपका पूर्वसदस्यसचिव एवं नेपाल उसु महासंघका अध्यक्ष केशवकुमार विष्ट, जुडो संघका अध्यक्ष दीपकहर्ष वज्राचार्य र नेपाल ब्याडमिन्टन संघका अध्यक्ष रामजीबहादुर श्रेष्ठ रहेका छन्। तुलसा नेकपाका उपाध्यक्ष वामदेव गौतमकी पत्नी हुन्। यसैगरी सात सदस्य पदका लागि आठ जनाको उम्मेदवारी परेको छ। सदस्यमा उम्मेदवारी दिनेमा गल्फ संघका अध्यक्ष तासी घले, फुटबलका दीर्घबहादुर केसी, आर्चरीका रमेशप्रसाद शिवाकोटी, भलिबल संघका अध्यक्ष मनोरञ्जनरमण शर्मा, तेक्वान्दो संघका अध्यक्ष प्रकाशशमशेर राणा, साइक्लिङ संघका अध्यक्ष गोपालसुन्दर कक्षपति, बक्सिङ संघका अध्यक्ष राम अवाले र बास्केटबल संघका होमबहादुर दोङ रहेका छन्। मताधिकार प्राप्त २७ प्रतिनिधिमध्ये एनओसीका पूर्वअध्यक्ष एवं जिम्न्यास्टिक संघका अध्यक्ष ध्रुवबहादुर प्रधान एकजनाले मात्र कुनै पनि पदमा उम्मेदवारी दिएनन्। लोकभक्त राणाको संयोजकत्वमा गठित तीन सदस्यीय निर्वाचन समितिले एनओसीको निर्वाचन गराउनेछ।"
इन्टरमा लुकाकुको डेब्यु गोल,"रोम : इटालियन सिरिए फुटबलमा इन्टर मिलानले सुखद सुरुआत गरेको छ। इन्टर मिलानले सोमबार राति खेलिएको खेलमा लिसमाथि ४० गोलको सजिलो जित हात पार्यो। उक्त खेलमा इन्टर मिलानका लागि चर्चित बेल्जियन खेलाडी रोमेलु लुकाकुले पनि डेब्यु गरेका थिए। २६ वर्षीय स्ट्राइकर लुकाकुले आफ्नो डेब्यु खेलमै इन्टर मिलानका लागि गोल पनि गरे। घरेलु मैदानमा खेलको प्रारम्भदेखि नै इन्टर मिलानले तुलनात्मक रूपमा कमजोर प्रतिद्वन्द्वीमाथि दबाब सिर्जना गरेको थियो। इन्टर मिलानले दुवै हाफमा दुईदुई गोल गरेको थियो। खेल सुरु भएको २१औं मिनेटमै मार्सेलो ब्रोजोभिचले इन्टर मिलानलाई अग्रता दिलाएका थिए। त्यसको तीन मिनेटपछि नै स्टेफानो सेन्सीले इन्टर मिलानको अग्रता दोब्बर बनाएका थिए। खेलको ६०औं मिनेटमा अनुभवी खेलाडी लुकाकुले टोलीलाई ३० को बलियो स्थितिमा पुर्याएका थिए। लुकाकु गत अगस्ट ८ तारिखमा इङ्लिस प्रिमियर लिग क्लब म्यानचेस्टर युनाइटेडबाट इन्टर मिलानमा आबद्ध भएका हुन्। इन्टर मिलानले लुकाकुका लागि कीर्तिमानी सात करोड ४० लाख पाउन्ड खर्च गरेको थियो। लुकाकुले दुई वर्ष म्यानचेस्टर युनाइटेडमा रहँदा ९६ खेल खेल्दै क्लबका लागि ४२ गोल गरेका थिए। उनी सन् २०१७ मा अर्को इङ्लिस क्लब एभर्टनबाट सात करोड ५० लाख पाउन्डमा म्यानचेस्टर युनाइटेडमा आबद्ध भएका थिए। उनले आफू आबद्ध भएका पछिल्ला चारवटा क्लबका लागि डेब्यु खेलमै गोल गरेका छन्। इन्टर मिलानका लागि चौथो गोल भने खेलको ८४औं मिनेटमा एन्टोनियो कान्ड्रेभाले गरेका थिए। त्यसअघि भ्रमणकारी टोली लिस १० खेलाडीमा समेटिएको थियो। ७६औं मिनेटमा डिएगो फारियस सीधै रातो कार्ड पाउँदै मैदानबाट बाहिरिएका थिए। इन्टर मिलानका प्रशिक्षक एन्टोनियो कोन्टेले लुकाकुबाट क्लबले निकै ठूलो आशा गरेको बताए। नयाँ सिजनको इटालियन सिरिएमा सबै टोलीले एकएक खेल खेलिसक्दा आठवटा क्लबले आफ्नो पहिलो खेल जित्दै तीनतीन अंक हात पारेका छन्। इन्टर मिलानका अतिरिक्त आफ्नो पहिलो खेल जित्ने टोली लाजियो, एटलान्टा, ब्रेसिया, टोरिनो, युभेन्ट्स, नापोली र उडिसेन हुन्। चार टोलीले भने आफ्नो पहिलो खेलमा बराबरीको नतिजा निकालेका छन्।"
बंगलादेशको पोस्टमा नेपालको ४ गोल,"काठमाडौं : पाँचौं साफ यू१५ पुरुष फुटबल च्याम्पियनसिपमा नेपालले बंगलादेशमाथि फराकिलो जित निकालेको छ। भारतको कल्याणीमा मंगलबार भएको खेलमा नेपालले साबिक विजेता बंगलादेशलाई ४१ गोलले हरायो। नेपालको यो दोस्रो जित हो। नेपालको जितमा क्रिसन अधिकारी यादवले दुई गोल गरे। सुगन जिमी र प्रदीप लम्सालले एकएक गोल गरेका थिए। बंगलादेशका मियाँले सान्त्वना गोल फर्काएका थिए। जितसँगै नेपाल तालिकाको दोस्रो स्थानमा उक्लिएको छ। नेपालले तीन खेलबाट ६ अंक बनाएको छ। पहिलो खेलमा नेपाल आयोजक भारतसँग ५० गोलले पराजित भएको थियो। नेपाले दोस्रो खेलमा श्रीलंकालाई २० गोलले पराजित गरेको थियो। नेपालसहित भारत, बंगलादेश, श्रीलंका र भुटान सम्मिलित प्रतियोगितामा शीर्ष दुई टोलीबीच फाइनल खेल हुनेछ। नेपालले बिहीबार भुटानसँग लिग चरणको अन्तिम खेल खेल्नेछ।"
