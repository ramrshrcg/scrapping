शीर्षक,विवरण
संविधानमा नक्सा र सीमा खोइ ?,"विश्वमा आफ्नो साम्राज्य विस्तार गरिरहेको बेलायतले भारतमाथि शासन गरिरहँदा नेपालको एकीकरण अभियान चलिरहेको थियो। सन् १८११ देखि नेपालका भूभागमा बेलायती (इस्टइन्डिया कम्पनी) ले आँखा गाढेको थियो। सन् १८१४ नोभेम्बर १ मा इस्टइन्डिया कम्पनी सरकारले नेपालविरुद्ध युद्धको घोषणा गरेको थियो। सन् १८१४१६ सम्म इस्टइन्डिया कम्पनी र नेपालबीच भएका युद्धलाई अन्त्य गर्ने उद्देश्यका साथ सन् १८१५ डिसेम्बरमा शान्ति तथा मैत्री सन्धि को प्रस्ताव पेस भएको थियो। सो प्रस्ताव पेस भएको तीन महिनापछि सन् १८१६ मार्च ४ मा नेपालका तर्फबाट गजराज मि श्र र चन्द्रशेखर उपाध्याय इस्टइन्डिया कम्पनीका तर्फबाट लेफ्टिनेन्ट कर्णेल ब्राड शाले मकवानपुर भ्यालीमा बसेर हस्ताक्षर गरेको सन्धिलाई सुगौली सन्धि भनिन्छ। ९ धारा रहेको सुगौली सन्धिको पहिलो धारामा इस्ट इन्डिया कम्पनी र नेपाल अर्थात् नेपाल राजाका बीचमा स्थायी शान्ति र मित्रता रहनेछ। धारा २ देखि ८ सम्ममा नेपालले गुमाएका भूभागलगायत काठमाडौंमा ब्रिटिस स्थायी प्रतिनिधि राख्नुपर्ने प्रावधान रहेको छ। यस सन्धिले नेपालका भूभाग पश्चिममा काली नदी र पूर्वमा मेची नदी सिमाना कायम भएको थियो। नेपालको सीमा निर्धारण गर्ने ऐतिहासिक सन्धि चारवटा थिए। राष्ट्रको सीमा भनेको संवेदनशील विषय भएकाले सबै पक्षले यसलाई गम्भीरताका साथ लिनुपर्छ १ सन् १८१६ मार्च ४ को सुगौली सन्धि। २ सन् १८१६ डिसेम्बर ८ को सुगौली सन्धिको पूरक सन्धिले कोशी नदीदेखि राप्ती नदीसम्मको समथर भूभाग नेपाललाई फिर्ता गरिएको। ३ सन् १८६० नोभेम्बर १ मा भएको सम्झौता जंगबहादुर राणा र लेज जर्ज र्याम्सेले गरेको सम्झौतामा बाँके, बर्दिया, कैलाली कञ्चनपुर फिर्ता भएको। ४ सन् १८७५ जनवरी ७ को सम्झौताका आधारमा तय भएको सीमा। यसरी नेपाल र तत्कालीन ब्रिटिस सरकारबीच भएका विभिन्न सन्धिसम्झौताले नेपालको सीमा निर्धारण गरेको ऐतिहासिक प्रमाण छ। नेपालका २७ जिल्ला र भारतका चार प्रदेशका २० जिल्ला नेपालभारत सीमासँग जोडिएका छन्। नेपालभारत एक हजार आठ सय ८० किमिमध्ये जमिन सीमाअन्तर्गत एक हजार २ सय ४० र नदी सीमा ६ सय ४० किमि महाकाली नदी २०० किमि नारायणी नदी २० किमि मेची नदी ८० किमि र अन्य साना नदी ५४ वटामा ३४० किमि सीमा निर्धारण भएको छ। नेपालभारत सीमा जोडिएका २७ जिल्लाको ७१ भन्दा बढी स्थानमा आज पनि भारतीय अतिक्रण जारी छ। यसैको पछिल्लो नमुना कात्तिक १६ गते २०७६ मा प्रकाशित नक्सालाई लिन सकिन्छ। एक महिनाको अवधिमा नेपाल र भारतका विभिन्न तहका सरकारी अधिकारीले महाकाली पश्चिमतर्फको भूमि आफ्नो भएको दाबी गरिरहेका छन्। तर महाकाली लिम्पियाधुरा नेपाली भूमि भएको विषयमा ऐतिहासिक, धार्मिक दस्ताबेजहरूले पुष्टि गरिसकेको छ। भारतको सीमा जोडिएका सबै छिमेकी देशमा सीमा विवाद छ। बंगलादेशको बंगाल खाडी न्यु मुर र परबाशा टापु, पाकिस्तान कश्मीरको नियन्त्रण रेखा, चीनको अक्साइ चीन र अरुणाचल क्षेत्र, भुटान फुन्चोलिङजयगाउँ, म्यानमारको अन्डामन समुद्रको टापु, श्रीलंकाको कचाथिवु टापु र नेपालको कालपानी लिम्पियाधुरालगायत ८२ स्थानमा सीमा विवाद छ। भारतको क्षेत्रीय दादागिरी यसैबाट प्रस्ट हुन्छ। सीमा समस्या समाधानसम्बन्धी विषयमा भारतीय नेता वा समकक्षी रिसाउलान् र आफ्नो पदीय कुर्सी गुम्ला भन्ने डर र भययुक्त मनोविज्ञान अन्त्य गरेर वार्ताबाट समाधान खोजिनुपर्छ। सीमा सम्बन्धमा हाम्रो संविधानको व्यवस्था : सविधानको धारा ४ नेपाल राज्य : उपधारा २ नेपालको क्षेत्र देहायबमोजिम हुनेछ यो संविधान प्रारम्भ हुँदाका बखतको क्षेत्र र संविधान प्रारम्भ भएपछि प्राप्त हुने क्षेत्र। संविधानमा सीमाका विषयमा उल्लेख भएका विषय यति मात्र हुन्। संविधानको धारा २७९ : सन्धि वा सम्झौताको अनुमोदन, सम्मिलन स्वीकृति वा समर्थन : उपधारा २क शान्ति र मैत्री, ख सुरक्षा एवं सामरिक सम्बन्ध, ग नेपालको सिमाना र घ प्राकृतिक स्रोत तथा त्यसको बाँडफाँट। यी विषयमा दुवै संसद्का दुईतिहाइ बहुमतबाट अनुमोदन गर्नुपर्ने प्रावधान छ। उपधारा ४ मा १२ मा जुनसुकै कुरा लेखिएको भए पनि नेपालको भौगोलिक अखण्डतामा प्रतिकूल असर पर्ने गरी कुनै सन्धि वा सम्झौता गरिने छैन। यसको अर्थ नेपालको संसद्, राष्ट्रपति वा अन्य कुनै निकायले नेपालको सीमा घटाउने गरी कुनै कार्य पाउने छैन। तर नेपालका लागि नयाँ जमिन थप गर्न सकिन्छ। हामीले संविधानमा झण्डाको आकारप्रकार, निशाना छाप आदिको संकेत अनुसूचीमा राखे तर नेपालको सीमा कहाँकहाँ हो ? नेपालको कुल क्षेत्रफल १ लाख ४७ हजार १ सय ८१ वर्ग किमि किन लेखेनौं ? एउटा अनुसूची थपिँदा के फरक पर्छ र संविधानमा लेख्नुपर्छ। नेपालको सीमा अनि सीमा सुरक्षामा तैनाथ सशस्त्र प्रहरी बलले विना नक्सा कहाँ कस्तो र कसको भूमिको रक्षा गर्ने ? नेपाली सीमाको रक्षा कसरी भइरहेको छ र केके गर्दा सीमा अतिक्रमण रोक्न सकिन्छ र अतिक्रमित सीमा कसरी फिर्ता ल्याउन सकिन्छ भन्नेतर्फ बहस गर्नुपर्ने बेलामा तथाकथित भारतीय विस्तारवादलाई सहयोग गर्ने बुद्धिजीवीको विभिन्न सञ्चारमाध्यममा आएको अभिव्यक्तिप्रति दुःख लागेको छ। सीमा सुरक्षामा नेपालको चासो र चिन्ता २०४६ सालको परिवर्तनपछि जबर्जस्त आएको देखिन्छ। नेपालभारत खुला सीमामा रहेका भन्सार गस्ती कार्यका लागि २०५७ साल चैत १ गतेबाट नेपाली सेनाले तराईका ७ मूल भन्सार र ५७ छोटी भन्सारका लागि ४१० जना सेनाका जवान तैनाथ भएको पाइन्छ। यसैबाट सीमाको आंशिक सुरक्षा भएको देखिन्छ। यसै बीचमा सशस्त्र प्रहरी बलको स्थापनापछि २०६१ साल कात्तिक १ बाट सशस्त्र प्रहरी बलले सीमा सुरक्षा सुरु गरेको थियो। सशस्त्र प्रहरी बल ऐन २०५८ को दफा ६(१) ६ मा नेपालको सीमा सुरक्षा गर्ने जिम्मेवारी कानुनीरूपमा सशस्त्र प्रहरी बललाई आएको थियो। यसपछि सीमा सुरक्षाका लगि करिब सात हजारको हाराहारीमा सशस्त्र प्रहरी तैनाथ र परिचालन भएका छन्। सशस्त्र प्रहरीको कूल दरबन्दी ३७ हजार १ सय १७ रहेकामा मुख्यालयसहित ८ वटा वाहिनी, ५ स्थायी र ६ प्रस्तावित गरी ११ शिक्षालय, ३६ गण, ५६ गुल्म र १ सय ७ बीओपी तैनाथ छन्। सीमा सुरक्षा, राजस्व, औद्योगिक र भन्सारलगायतमा करिब १७ हजार फौज तैनाथ छन्। त्यसमध्ये सीमा सुरक्षाका लागि १ सय ७ बीओपीमा ३ हजार ७ सय ४५ जनशक्तिको दरबन्दी छ । नेपालभारत सीमा क्षेत्रमा भारतले २०६१ सालमा करिब ३० हजार र हाल ६० हजारको हाराहारीमा तैनाथ भएको पाइन्छ। सन् १९६२ को भारतचीन सीमा युद्धका समयदेखि भारतीय फौजले नियतवश कालापानीमा कब्जा जमाएर बसिरहेको छ। सुरुमा त्यहाँ पाँचजना प्रहरी वायरलेससहित बसेका थिए। पछि त्यहाँ बंकर बनाएर आधुनिक हतियारसहित निकै बटालियन भारतीय अर्धसेनाको क्याम्प स्थापना गरियो। सुगौली सन्धिपछि नेपालको सीमा काली नदीभन्दा पूर्वको समस्त भूभाग नेपालको हो। कालापानीका लिम्पियाधुरा र लिपुलेकबाट उद्गम भएको नदीभन्दा पश्चिमतर्फ रहेको छ। यसैले कालापानी नेपालतर्फ पर्छ। कालपानी लिम्पियाधुरा क्षेत्रमा सन् १९६२ देखि भारतले अतिक्रमण सुरु गरी हाल ३७२ वर्ग किमि नेपाली भूमिलाई भारतले अतिक्रमण गरेको छ। सन् १९७६ नोभेम्बर २९ मा काठमाडौंमा भारतीय पक्षबाट भारतको गृह मन्त्रालयका अतिरिक्त सचिव एसएस सिधु र तत्कालीन श्री ५ को सरकारको तर्फबाट गृहपञ्चायत मन्त्रालयका सचिव शेरबहादुर शाहको नेतृत्वमा नेपालभारतबीच सीमा सम्झौता १९७६ मा भएको थियो भनी सूचना आएको छ। तर उक्त विषयको आधिकारिक पुष्टि नेपाल सरकारको कुनै पनि निकायबाट भएको छैन। तथापि उक्त सन्धि भएको हो भने सरकारले सार्वजनिक गरी यसमा भएका कमीकमजोरी संशोधन गर्न सक्नुपर्छ। देशको सीमा सुरक्षा गर्ने सशस्त्र प्रहरी बललाई आधुिनक हातहतियार, जाडोगर्मी सबै मौसममा सीमा सुरक्षा गर्न सक्ने बनाउनुपर्छ। सुरक्षा निकायलाई भत्ता पाइन्छ भनेर विभिन्न देशका दूतावास अगाडि पहरा दिन लगाउने होइन, राज्यको उपस्थितिलाई चुस्त बनाउन सीमा क्षेत्रमा तैनाथ गर्नुपर्छ। नेपालभारतको सीमा समस्या समाधान कूटनीतिक क्षेत्रबाट पहल हुनुपर्छ। नेपाल तथा भारत अन्तर्राष्ट्रिय जगत्मा समान हकअधिकार भएका दुवै सार्वभौम देश हुन् भन्ने प्रस्टसँग भारतसमक्ष प्रस्तुत गर्न सक्नुपर्छ। सीमा समस्या समाधानसम्बन्धी विषयमा भारतीय नेता वा समकक्षी रिसाउलान् र आफ्नो पदीय कुर्सी गुम्ला भन्ने डर र भययुक्त मनोविज्ञान अन्त्य गरेर वार्ताबाट समाधान खोजिनुपर्छ।"
आर्थिक समृद्धिको सहयात्री,"सामाजिक, आर्थिक र मानवीय पुँजी निर्माणका कार्य सहकारीले गर्न सक्ने भएकाले यो गरिबी निवारणको माध्यम र आर्थिक समृद्धिको आधार हो इन्दिरा गान्धीले भनेकी थिइन्, सहकारी आन्दोलनजस्तो सम्पूर्ण रूपले सामाजिक उद्देश्यको शक्तिशाली औजार अरू कुनै छैन। सहभागिता, समावेशिता, सशक्तीकरण, सचेतना विस्तार वा आर्थिक, सामाजिक र राजनीतिक आयाम जताबाट हेरे पनि सहकारी समुदायको स्फूर्त सशक्त अभियान हो। यो सबै आयाममा नागरिक जागरणको सम्पूर्ण अभियान हो। सदस्यहरूको स्वेच्छिक आपसी र सहकार्यको अभियान हो। विपन्नहरू आफ्ना समान आवश्यकता र आकांक्षा पूरा गर्न सामाजिकआर्थिक प्रक्रियामा आबद्ध हुन चाहन्छन्। किनकि उनीहरूलाई नै आर्थिक संगठन र सामाजिक आबद्धताको बढी आवश्यकता हुन्छ। समान स्वामित्व, फाइदा र जोखिमका कारण सदस्यहरू विश्वासको ऊर्जामा गतिशील हुन्छन्। सामाजिक, आर्थिक र मानवीय तीनै प्रकारका पुँजी निर्माणका कार्य सहकारीले गर्न सक्ने भएकाले यो गरिबी निवारणको माध्यम र आर्थिक समृद्धिको आधार हो। आर्थिक प्रतिफल र बजारको सीमितताका कारण निजी क्षेत्र लगानी गर्न नगएको वा नचाहेको ग्रामीण क्षेत्रमा सहकारी नै समुदायस्तरको उत्पादन, संगठन र रोजगारको माध्यम हो। यसले स्थानीय सम्भावना र ग्रामीण समुदायको सीप एवं ससाना पुँजी उत्पादन प्रक्रियामा लगी उपयोगिता सिर्जना गर्छ। त्यसैले यसले आर्थिक संरचनाको जग स्थानीय स्तरबाटै खडा गर्छ। ग्रामीण क्षेत्र प्रायतः कृषि तथा वन पैदावारमा निर्वाह गर्ने क्षेत्र हो, आधुनिक व्यवसाय र कलकारखाना ग्रामीण क्षेत्रमा कमी हुन्छ। ग्रामीण क्षेत्रमा कृषि सहकारीहरूमार्फत कृषि फसलको उत्पादन तथा उत्पादकत्व बढाउने, प्रशोधन, सञ्चयभण्डारण गर्ने र बजारीकरणका माध्यमबाट आयस्तर बढाउन सकिन्छ। नेपालको कृषि उत्पादन प्रविधि परम्परागत छ र खेती निर्वाहमुखी छ। सीमित कृषियोग्य भूमि खण्डीकरण भइरहेका छन्, कृषि साधनको पर्याप्तता छैन। उत्पादित कृषि फसलको व्यवस्थित बजार छैन। उत्पादक र उपभोक्ताबीच सम्बन्ध स्थापित छैन। बिचौलियाले उत्पादनउपभोक्ता सम्बन्धलाई अवरोध गरी दुवैतर्फ ठगिरहेका छन्। सहकारीले कृषिलाई निर्वाहको पेसाबाट व्यवसायको स्तरमा उकास्न सक्छ। कृषिमा आधुनिक प्रविधि भित्याउन, कृषि उत्पादनको सञ्चय र भण्डारण गर्न, बजार व्यवस्थित गर्न, मौलिक बीउवीजन संरक्षण गर्न, कृषिको जोखिम न्यूनीकरण गर्न र कृषकलाई सशक्तीकरण गर्न सक्छ। पारिवारिक एवं खण्डीकृत परम्परागत खेतीलाई सामूहिक, व्यावसायिक र आधुनिक खेतीमा बदल्न अभियान चलाउन सक्छ। केही कृषि सहकारीले यस क्षेत्रमा उल्लेख काम गरी प्रदर्शन प्रभाव पनि पारिरहेका छन्। यसर्थ ग्रामीण कृषिभित्रको गरिबी घटाउन सहकारी आफैंमा रणनीतिक अभियान बन्न सक्छ। सहकारी नागरिक सशक्तीकरणको सशक्त माध्यम हो। विस्तारको चरण पूरा गरी सबलीकरणमा पुगेका सहकारीहरू विषयगत व्यवसायमा सदस्यहरूलाई सशक्तीकरण गरी उपभोक्ता बजारमा दरिलो उपस्थिति देखाउन सक्षम हुन्छन्। युरोप तथा एसियाका केही मुलुकमा खाद्यवस्तु, बिजुली, उपभोग्य वस्तु, बिमा एवं वित्तीय सेवामा सहकारीले बजारको उल्लेख्य हिस्सा लिएका छन्। आएसीएको केहीअघिको प्रतिवेदनअनुसार नेदरल्यान्डमा आलु उत्पादनको सय प्रतिशत, दक्षिण कोरियामा कृषि उत्पादनको ४० प्रतिशत, फिनल्यान्डमा दैनिक सेवाको ३३ प्रतिशत, अमेरिकामा ऊर्जा आपूर्तिको १३ प्रतिशत हिस्सा सहकारीको छ। त्यस्तै भारतमा कृषि उत्पादनको ३७ प्रतिशत, माल्टामा माछा आपूर्तिमा ९० प्रतिशत र होन्डुरसमा बिमा सेवाको २७ प्रतिशत सहकारीले ओगटेको छ। नेपालमा वित्तीय सेवाको करिब २० प्रतिशत सहकारीको हिस्सा छ। कूल गार्हस्थ्य उत्पादनमा चारदेखि पाँच प्रतिशत सहकारीकै योगदान छ भने परोक्ष रूपमा सहकारी व्यवसायले दिएको योगदानको लेखांकन गरिएको छैन। यसरी विकसित तथा विकासोन्मुख दुवै प्रकृतिका मुलुकमा सहकारीले आफ्नो कार्य क्षेत्र विस्तार गर्दै गएका छन्। सहकारी सामाजिक सशक्तीकरण र नेतृत्व विकास गर्न पनि सफल छन्। सहकारीमा संलग्न सदस्यहरू आफ्ना विषयलाई समूह प्रक्रियामा लैजान र अन्ततः विस्तृत कार्यसूची दिन सफल छन्। नेपालमा करिब ६३ लाख सर्वसाधारण सहकारीमा आबद्ध भई दुई लाखभन्दा बढी व्यवस्थापन तहमा पुगेका छन्। महिला सदस्य हिस्सा ५१५ प्रतिशत पुगेको छ भने महिला सञ्चालित सहकारी ४२७३ पुगेको छ। यसले महिला सशक्तीकरण एवं नेतृत्व विकासमा उल्लेख्य योगदान पुर्याएको छ। स्थानीय तहदेखि संघीय तहसम्मका नेतृत्व लिन सफल महिलामा अधिकांश सहकारी आन्दोलनबाट प्रशिक्षित छन्। स्वनिर्भरको अर्थ आफैं उत्पादन गरी धानिन सक्ने मात्र नभई प्राकृतिक स्रोतसाधनको विवेकपूर्ण उपयोग र स्थानीय सम्भावना पुँजी प्रविधिको अभ्यासमार्फत वस्तु तथा सेवाको उत्पादनमार्फत जीवनस्तर सुधार्ने भन्ने हो। गरिबमुखी आर्थिक वृद्धिका लागि सहकारी एउटा सशक्त अभियान हो। आर्थिक वृद्धिका लागि स्वयं गरिबको परिचालन र प्राप्त प्रतिफलको समन्यायिक वितरण सहकारी क्रियाकलापमा देख्न सकिन्छ। उत्पादनका प्रक्रिया सहरकेन्द्रित, सुविधाकेन्द्रित र बजारकेन्द्रित मात्र हुँदा नीति कार्यक्रम निमानवीकृत हुने सम्भावना रहन्छ। यो दिगो विकास र आर्थिक वृद्धिको भरपर्दो माध्यम पनि होइन। समानता र न्यायको माध्यम पनि होइन। त्यसो हुन नदिन सहकारीजस्ता सामुदायिक अभियान सशक्त हुने गर्छ। साथै विस्तृततामा आधारित आर्थिक वृद्धि र समावेशी आर्थिक वृद्धिका लागि सहकारी परिचालित हुने गर्छ। नेपालको आर्थिक वृद्धि न समावेशी छ न त विस्तृत। केही आर्थिक क्षेत्र र सहरबजार मात्र सिंगो अर्थतन्त्रको आधार बनिरहेको सन्दर्भमा गाउँघरमा स्थापित सहकारीहरूले उत्पादन क्षेत्रको विविधीकरण र विस्तार गरिरहेका छन्। नेपाली समाज परम्परागत रूपमा नै लैंगिक तथा सांस्कृतिक रूपमा विभाजित छ। जन्मसँगै भूमिका र जिम्मेवारी सीमांकित हँुदै आएका छन्। पुस्तौंदेखि हस्तान्तरण हुँदै आएका यस प्रकारका कार्यसस्ंकृति र मूल्य प्रणालीलाई सहकारीले समावेशी बनाउँदै लगेको छ। सहकारीमा महिला, पुरुष, धनीगरिब र अन्य पहिचान नभई केवल सदस्यको पहिचान मात्र हुन्छ। यसले सामाजिक मूल्य पुनर्संरचना गरिरहेको छ। युवाहरू सहकारीमार्फत परिचालित भई स्वरोजगार बन्न सक्छन्। नेपालमा साँघुरो श्रम बजारका कारण औपचारिक क्षेत्रले रोजगारका पर्याप्त अवसर सिर्जना गर्न सकेको छैन। युवाहरू सुरक्षित भविष्यका लागि बिदेसिने क्रम तीव्र छ। जोखिम र असुरक्षा हुँदाहुँदै पनि वैदेशिक रोजगारमा जान युवा बाध्य छन्। यस अवस्थामा उपलब्ध आर्थिक तथा सामाजिक विप्रेषणको उपयोग गर्न र स्थानीय तवरमा नै श्रमिक कालिगढहरू संगठित भई स्वरोजगारका अवसर सिर्जना गर्न सहकारी उपयुक्त माध्यम हुन्। सहकारी ऐन, २०७४ ले यस्ता सहकारीलाई राज्यस्तरबाट सहुलियत दिने कुरासमेत उल्लेख छ। सहकार्य र सहउत्पादन राज्य पुनर्बोधका सन्दर्भमा आएका नवीन अवधारणा हुन्। राज्यका तर्फबाट वितरण हँुदै आएका नागरिक सेवा प्रवाहमा राज्य मात्र एकल प्रदाता नभई विभिन्न सामुदायिक पात्रहरूसँग सहकार्य र सेवावस्तु उत्पादनमै सहकार्य हुन थालेको छ। सहकारी यसको सक्रिय पात्र हो। सहकारी संस्थाहरू स्थानीय आवश्यकताका सेवा (शिक्षा, स्वास्थ्य, आवास, विद्युत्, सञ्चय तथा भण्डारण, वितरण, सामाजिक सुरक्षा आदि) आफैं उत्पादन गर्छन्, यस्ता सेवा वस्तु उत्पादन र वितरणमा सहकार्य गर्छन्। यसबाट सेवा उत्पादन तथा वितरण प्रक्रियामा लागत न्यूनीकरण हुन जान्छ, गुणस्तर बढ्न जान्छ, दिगो सेवा व्यवस्थापन सम्भव पार्छ र अन्ततः सेवा जवाफदेहितासमेत स्थापित हुन गई सुशासन संस्थागतसमेत हुन जान्छ। सहकारी परम्परागत रेखी अर्थतन्त्रलाई चक्रीय अर्थतन्त्रमा रूपान्तरण गरी जैविक विविधता र पारिस्थितिक प्रणालीसँग सन्तुलन कायम गर्ने विधि पनि हो। यो समुदायका लागि समुदायले नै काम गर्ने स्वउत्तरदायी अभियान भएकाले यसले स्रोतसाधनको दिगो व्यवस्थापन गर्नमा सघाउ पुर्याउँछ। सहर अवसरको केन्द्र हो, गाउँ सम्भावनाको स्थल। गाउँले उत्पादन गरेका वस्तुहरू सहरले उपभोग गर्छ। सहकारीमार्फत गाउँसहर अन्तरसम्बन्ध मजबुत बनाउन सकिन्छ। उदाहरणका लागि दुग्ध सहकारीलाई लिन सकिन्छ। गाउँमा उत्पादित दूध र दुग्ध पदार्थ सहकारीमार्फत सहर पुग्छ भने कृषकहरू आफ्ना उत्पादनका मूल्य पाउन सक्छन्। तरकारी, माछा, मासु, फलफूलका क्षेत्रमा कार्य गर्ने सहकारीहरू गाउँसहर आबद्धताका बलिया सूत्र बन्न सक्छन्। मुलुक संघीय संरचनामा क्रियाशील छ तर संघीय संरचनालाई क्रियाशील गराउने माध्यम भने स्थानीय तहमा स्थापना भइसकेका छैनन्। आर्थिक संरचनाहरूको क्रियाशीलताले गाउँबस्तीसम्म उत्पादन सम्बन्ध स्थापना गर्छ र वित्तीय मध्यस्थता गर्छ। स्थानीय स्तरसम्म आर्थिक संरचना विस्तार गरी संघीयतामा प्राण भर्न सहकारी एउटा जीवन्त माध्यम हो। यसले दुई प्रकारले स्थानीय आर्थिक गतिविधि बढाउँछ: पहिलो ससाना परिमाणमा रहेका बचतलाई पुँजीमा रूपान्तरण गरी उद्यमीका हातमा पुर्याउँछ। दोस्रो उद्यमी व्यवसायी तथा बचतकर्ताको जोखिम घटाउँछ। सहरी स्वरूप भएका र सुविधाका घनाबस्तीमा बैंक तथा वित्तीय संस्थाको उपस्थिति भए पनि गाउँ र विपन्न स्थान वित्तीय पहुँचभन्दा निकै टाढा छन्। बैंक तथा वित्त संस्थाहरूको स्वभाव बजार संकेतमा दौडिने हो, तुलनात्मक प्रतिफल दिने क्षेत्रमा दौडिने हो। गाउँबस्तीका सहकारीलाई स्थानीय व्यवसाय विकास, सीप विकास र उत्पादनमा व्यापक उपयोग गर्न सकिन्छ। सहकारीलाई भूमि बैंकको अवधारणामा विकास गरी कार्यान्वयनमा ल्याउन सके उपयोग नगरिएको जमिन निश्चित आधारमा उत्पादनशील हातमा पुर्याई त्रिपक्षीय फाइदा लिन सकिन्छ। सहकारी अर्थतन्त्र विकास भएको मुलुकमा स्वनिर्भर अर्थतन्त्र निर्माणको आधार मजबुत भएको पाइन्छ। स्वनिर्भरको अर्थ सबै कुरा आफैं उत्पादन गर्ने भन्ने होइन, आफैंमा धानिन सक्ने भन्ने पनि होइन। यसको व्यावहारिक अर्थ उपलब्ध प्राकृतिक स्रोतसाधनको विवेकपूर्ण उपयोग र स्थानीय सम्भावना पुँजी प्रविधिको अभ्यासमार्फत वस्तु तथा सेवाको उत्पादनमार्फत जीवनस्तर सुधार भन्ने हो। आफ्नो स्रोत, साधन र सामथ्र्यप्रतिको विश्वासमा उभिएर बटम अप एप्रोच मा विश्वास राख्ने आर्थिक संरचना हो। यस्ता अर्थतन्त्र बाह्य आर्थिक झट्का र प्रभावबाट धेरै प्रभावित हुँदैनन्। यस्ता अर्थतन्त्र सामथ्र्यको सीमामा रहन्छन्, स्वयम् प्रतिरोध शक्ति आर्जन गर्छन्, विवेकशीलता अवलम्बन गर्दछन्, नैतिक र आध्यात्मिक आचरणमा जोड दिन्छन्, बलिया जग बनाउँछन् र सबैभन्दा महत्वपूर्ण पक्ष यसले सिद्धान्त र दर्शनभन्दा व्यावहारिक पक्ष र आचरणमा जोड दिन्छ। नेपालको अर्थतन्त्र चरम गरिबीको दुुस्चक्रमा छ। बेरोजागार र व्यापार घाटा अत्यासलाग्दो छ। अनौपचारिक वित्तीय मध्यस्थता चाप पनि भोग्दै आएको छ। अनुत्पादक क्षेत्रमा लगानी र अवास्तविक अर्थतन्त्रको निर्माणको क्रम रोकिएको छैन। अर्थतन्त्रका प्रमुख पात्रबीच हार्दिक सम्बन्ध पनि छैन। विकास संस्कृतिको अभाव छ। स्वलगानी परिचालन अभावमा हाम्रा राष्ट्रिय अभीष्ट पूरा गर्न असजिलो छ। विकासशील मुलुकको स्तरमा पुग्न तत्कालीन मूल्यमा करिब ९६०० अर्ब र दिगो विकास लक्ष्य पूरा गर्न वार्षिक २००० अर्ब आवश्यक छ। लगानी सीमान्त उत्पादन अनुपात: ५२: १ छ। सार्वजनिक र निजी क्षेत्र मात्र अर्थतन्त्रको गतिशीलता विस्तार गरी स्वनिर्भर आर्थिक जग स्थापना गर्न पर्याप्त छैनन्। यस परिवेशमा सहकारीमा रहने सामूहिकता, जवाफदेहिता र सशक्तीकरण, लोकतन्त्र एवं रणनीतिक नेतृत्वले स्वनिर्भर अर्थतन्त्र निर्माण गर्न महत्वपूर्ण पात्र हुन सक्छन्।"
राजधानीमै भोगेको छाउपडी पीडा,"विश्वमा पहिलोपटक नेपालमा मर्यादित महिनावारी दिवस मनाइरहँदा अनि लैंगिक हिंसाविरुद्धको सोह्रदिने अभियान चलिरहँदा महिनावारीबारेको अनुभव साट्न मन लाग्यो। भर्खरै अछाममा २१ वर्षीया पार्वती राउतको छाउपडी गोठमा भएको मृत्युले स्तब्ध बनायो। किन राष्ट्रले अपराध ठानेको यो प्रथालाई हटाउन अझै नसकिएको होला ? महिलाभित्र हुने प्राकृतिक प्रक्रियालाई अछूतो बनाउने काम हाम्रो समाज र संस्कारले गरिरहेको छ। यही संस्कारभित्रकी एक शिक्षित अनि राजधानीवासी महिला म यो महिनावारी बार्ने संस्कारभित्रकी पीडित बनेर उभिएकी छु। धेरैजनालाई यो अस्वाभाविक लाग्न सक्छ र उनीहरू मलाई संस्कारविरोधी पनि भन्न सक्छन्। एक वर्षअघिको कुरा हो, सासूको मृत्युपश्चात् शोक बार्ने (किरिया बस्ने) क्रममा थियौं हामी। हिन्दु संस्कारअनुसार १३ दिन बार्ने किरिया बस्ने अवधिभित्र महिनावारी हुने आफैंमा अत्यन्तै अशुद्ध, अशुभ र पाप मानिँदो रहेछ। मेरो महिनावारी हुने पालो आएकाले आफन्त पहिलो दिनदेखि नै महिनावारी नहुने औषधि खान सल्लाह दिनुहुन्थ्यो। तर औषधिको खराब प्रभाव बुझेकी मैले औषधि खान चाहिनँ। किरिया बार्दै गर्दा महिनावारी भयो। त्यतिबेला महिनावारी भएपछि किरिया बार्ने कसैलाई हेर्न र बोल्न नहुँदो रहेछ। किरिया गर्नेहरूले देखे भने अत्यन्तै अशुभ र अशुद्ध हुने हुनाले छुट्टै कोठामा लुकेर बस्नुपर्ने रहेछ। त्यहाँ कसैलाई पनि भेट्नका लागि अनुमति नहुँदो रहेछ। त्यो विकराल र एक्लो क्षण भोग्दै गर्दा मैले सुदूरपश्चिमका छाउपडी भोग्दै गरेका महिलालाई सम्झिएँ। छाउपडी गोठभन्दा धेरै सुविधासम्पन्न कोठामा भए पनि मानसिक रूपमा म सुदूरपश्चिमका दिदीबहिनीजस्तै अशुभ, अशुद्धजस्ता शब्दहरूले विक्षिप्त थिएँ। त्यो क्षण, बसाइ र भोगाइ राजधानीभित्रको छाउपडीभन्दा कम लागेन। किरिया गर्ने दिनमा गरुडपुराण भन्ने र सुन्ने परम्परा छ। त्यसलाई मैले धार्मिक कुरा सुन्ने र सिक्ने अवसर प्राप्त हुने भयो भनेर सोचेकी थिएँ। तर कति कुरा सुन्नका लागि मात्र पनि मेरा यी दुई कान अपवित्र थिए। किनकि म आफैं अपवित्र थिएँ। बन्द कोठाभित्रबाट अन्यत्र सर्न कुनै अनुमति थिएन। मैले पतिलाई म टाढै बसेर भए पनि गरुडपुराण सुन्छु। किन मलाई यसरी छुट्टै राखिएको ? भनेर मोबाइलमा म्यासेज पठाएँ तर उहाँले मैले मात्र मानेर हुँदैन भनेर मोबाइलमा म्यासेज पठाउनुभयो। मलाई मानसिक रूपमा पीडा महसुस भयो। म छुनै नहुने गरी सबैजनासँग सँगै बस्छु, पुराण पनि सुन्छु भनेर कति भन्दा पनि मेरो कुरा कसैले सुनेन। सबैजना जेठाजुजेठानी (१० जना) पढेलेखेका हुनुहुन्छ। उहाँहरू पितृकार्यमा नछुने भएकी महिलालाई बोल्न त के हेरे पनि अशुभ हुन्छ भन्नुहुन्थ्यो। शोक बार्ने काम त्यत्तिकै पीडादायक क्षण हो। त्यसमाथि कसैले बोल्न र हेर्नै नहुने कस्तो परम्परा हो यो ? राजधानीमा बस्नेहरूको सोच त यस्तो छ भने सुदूरपश्चिमको मानसिकता कस्तो होला ? त्यतिबेला म एक्लैको संघर्ष व्यर्थ भयो। सातौं दिनसम्म त्यसरी नै तिरस्कार र अपहेलना गरिएको यो पीडापरक अनुभूति भनिरहँदा कतै म संस्कारविरोधी पो हुने हो कि भन्ने चिन्ताले पनि सताइरह्यो। सबैजना शिक्षित भएको मेरो परिवारमा जस्तै कैयन् परिवारभित्र यसरी नै महिनावारीका नाममा महिलाले मानसिक यातना भोगिरहेका छन् कि छैनन् कुन्नि ? धर्म र संस्कारका नाममा हुने यस्ता तिरस्कार दिनदिनै जताततै भइरहँदा के महिलाहरुले चुप लागेर बस्नुपर्ने नै हो त ? सासूप्रति सधैं सत्कर्म, श्रद्धा र माया गर्नुपर्छ भन्ने मान्यता राख्ने म कान्छी बुहारी उहाँको मृत्यु हुँदा गर्ने संस्कारमा एक अछूतो हेर्नसम्म नहुने कस्तो मान्छे भएछु भनेर हीनताबोध र मानसिक रूपमा उदास बनायो। पितृकार्यमा नछुने हुने कस्तो अभाग भनेर पनि कति महिलाले व्यंग्य गर्नुहुन्थ्यो र यो हुनुमा म नै दोषी जस्तो ठान्नुहुन्थ्यो। प्राकृतिक रूपमा हुने एउटा प्रक्रियालाई किन अभाग र अपशकुनका रूपमा लिइएको होला ? घरभित्रै आन्दोलित मैले मुख खोलेर समाजसामु ल्याएँ भने तपाईंहरूले मन नपराउन पनि सक्नुहोला। किनकि ६ जना बुहारी भएको मेरो परिवारमा कसैले पनि यो चलन नराम्रो भनेर बोल्नुभएन। धर्म र संस्कारका नाममा हुने यस्ता तिरस्कार दिनदिनै जताततै भइरहँदा के महिलाहरुले चुप लागेर बस्नुपर्ने नै हो त ? लेख्दै गर्दा संस्कार जोगाउने नाममा आफैंलाई हुने मानसिक पीडा र नमीठोपनलाई यसरी नै भोग्दै गर्ने हो त ? अनि आफ्ना नमीठो भोगाइ भावी छोरीहरूलाई पनि यसरी नै हस्तान्तरण गर्दै जाने हो त ? लेख्दै गर्दा डडेलधुराकी गाउँपालिका प्रमुखको घोषणा छाउ मान्नेलाई सेवासुविधा दिइन्न भन्ने लेखले थप ऊर्जा दिइएको महसुस गरें। देवकोटा मनमोहन मेमोरियल इन्स्टिच्युट अफ हेल्थ साइन्सेसमा उपप्राध्यापक छिन्।"
विकास धकेल्न खोज्नेसँग सावधान !,"निजगढ विमानस्थल निर्माण कुनै व्यक्तिको लहड र स्वार्थमा नभई स्वदेशी तथा विदेशी विज्ञ प्राविधिकहरूको वर्षौंको अध्ययन र सर्वेक्षणको परिणाम हो निजगढ अन्तर्राष्ट्रिय विमानस्थल परियोजना अचानक कतैबाट उत्पन्न भएको परियोजना होइन। विगत २५ वर्षदेखि समस्याका विविध चरण पार गर्दै निरन्तरको प्रयासस्वरूप वर्तमान अवस्थामा आइपुगेको हो। कार्यान्वयनको चरणमा अ कैयन् समस्या बाँकी नै छन्। समृद्ध नेपाल सुखी नेपालीको सपना साकार पार्न सक्ने, देशको सर्वांगीण विकासमा महत्वपूर्ण योगदान पुर्याउने राष्ट्रिय प्राथमिकता प्राप्त राष्ट्रिय गौरवका परियोजना कार्यान्वयनमा सबैको सहयोग र साथ जुट्नुपर्ने हो। गम्भीर विषय के छ भने, देशको उन्नति र प्रगति नचाहने तत्व देशभित्र र देश बाहिर पनि उत्तिकै सक्रिय रहेको हुन सक्छ। त्यसैले यो परियोजनालाई जुनसुकै हालतमा पनि असफल बनाउने प्रयासमा लाग्न सक्ने तत्वहरूप्रति पनि सचेत हुन उत्तिकै आवश्यक छ। २०५४ मा प्रारम्भिक सम्भाव्यता अध्ययन भई २०६७ मा विस्तृत सम्भाव्यता अध्ययन तथा २०७४ मा वातावरणीय प्रभाव मूल्यांकनसमेत स्वीकृत भई साइट तयारीको चरणमा पुगेको बहुआयामिक महत्व राख्ने निजगढ अन्तर्राष्ट्रिय विमानस्थल परियोजनाको दुर्भाग्य नै मान्नुपर्छ परियोजना अघि बढ्न लाग्यो कि कुनै न कुनै वाधा आइपर्ने गर्छ। कहिले सरकार परिवर्तन, कहिले मन्त्री परिवर्तन, कहिले वातावरणीय चासो। हालै एउटा रिटको सुनुवाइका क्रममा सम्मानित सर्वोच्च अदालतले सरकारलाई काम अघि नबढाउन आदेश दिई दुवै पक्षलाई छलफलका लागि बोलाएको छ। हालै विश्व नागरिक उड्डयन दिवस मनाउन भेला भएका उड्डयनकर्मीहरूलाई सम्बोधन गर्ने क्रममा संस्कृति, पर्यटन तथा नागरिक उड्डयनमन्त्रीले सम्मानित अदालतबाट यथार्थ कुरा बुझ्नका लागि यस्तो आदेश भएको हो। निजगढ अन्तर्राष्ट्रिय विमानस्थलसम्बन्धी यथार्थ विवरण प्रकाशमा आएपछि अदालतको बन्देज फुकुवा हुनेमा आपू विश्वस्त रहेको बारे उल्लेख गर्नुभयो। कसैकसैले आफूहरू विकासविरोधी नभएको भन्दै विमानस्थल निर्माण गर्न अरू खाली जग्गा देखाइदिने पनि भन्ने गरेका छन्। तर अन्तर्राष्ट्रिय विमानस्थल निर्माणस्थललाई यति हल्का रूपमा लिनु कत्तिको मनासिब होला ? निजगढ मात्र होइन, योभन्दा अझ राम्रा विकल्प भेटाइन्छ कि भनेर त्यसबेला नै अन्य सम्भावित स्थलबारे पनि धेरै अध्ययन भएका थिए। त्यसबेला नेताहरूले आफू जहाँजहाँ पुगे, त्यहींत्यहीं अन्तर्राष्ट्रिय विमानस्थल बनाउने सपना पनि बाँडे। तत्कालीन नेता तथा कार्यकर्ताले आआफ्नो क्षेत्रमा यस्तो अन्तर्राष्ट्रिय विमानस्थल परियोजना लैजाने मनसायले पनि अनेक प्रयास भए र सोहीअनुरूप प्रतिवेदनमा चलखेलका लागि विज्ञहरूलाई प्रभावित पार्ने प्रयास पनि भए होलान्। तर एउटा पूर्ण क्षमताको अन्तर्राष्ट्रिय विमानस्थलका लागि सर्वगुणसम्पन्न, प्राविधिक, आर्थिक, भूराजनीतिकलगायत हरेक दृष्टिले उत्तमस्थल निजगढ नै प्रमाणित भयो। फलस्वरूप २०६४ मा तत्कालीन सरकारले निजगढलाई दोस्रो अन्तर्राष्ट्रिय विमानस्थल निर्माणस्थलका रूपमा घोषणा गर्यो। यो घोषणा कुनै व्यक्तिको लहड र स्वार्थमा भएको होइन, स्वदेशी तथा विदेशी विज्ञ प्राविधिकहरूको वर्षौंको अध्ययन र सर्वेक्षणको परिणाम थियो। नेताहरूले भन्ने गरेका छन् हामीलाई कछुवाको चालजस्तो विकास होइन, भ्यागुताको उफ्राइजस्तो छलांग मार्ने विकासको आवश्यकता छ। तर यो कुरामा मात्र सीमित भयो व्यवहारमा देख्न पाइएन। देश विकास र समृद्धिका विषयमा सबै नेता, पार्टी, कार्यकर्ता, संघ तथा प्रदेश सरकार एकमत हुनुपर्नेमा कुनै विवाद नहोला। प्रत्येक सचेत नागरिकले देशको समृद्धिको आकांक्षा राख्नु स्वाभाविक हो। देशको समृद्धिमै सर्वसाधारण जनताले आफ्नो पनि उन्नति र प्रगतिको संकेत देख्छ। कृषि, जलविद्युत् र पर्यटन विकासले देश र जनतामा समृद्धि ल्याउँंछ भन्नेमा दुईमत नहोला। तर नेपालको परिपे्रक्षमा केही वर्षभित्रैमा छलांग मार्न सक्ने किसिमको विकास एउटा पूर्ण क्षमताको अन्तर्राष्ट्रिय विमानस्थल त्यो पनि निजगढ अन्तर्राष्ट्रिय विमानस्थलबाट मात्र सम्भव छ भन्दा धेरैलाई विश्वास नलाग्ला। देशको उन्नति र प्रगति नचाहने तत्व देशभित्र र देश बाहिर पनि उत्तिकै सक्रिय रहेकाले निजगढ विमानस्थल परियोजना जुनसुकै हालतमा पनि असफल बनाउने प्रयासमा लाग्न सक्ने तत्वहरूप्रति सचेत हुन आवश्यक छ। निजगढ अन्तर्राष्ट्रिय विमानस्थललाई अलि छुट्टै परिवेशमा लिनुपर्ने हुन्छ। देशमा मौजुदा त्रिभुवन अन्तर्राष्ट्रिय विमानस्थललगायत निर्माणाधीन अन्य दुइटा क्षेत्रीय अन्तर्राष्ट्रिय विमानस्थल पनि पूर्ण क्षमताको मान्न सकिन्न। हाम्रो आवश्यकता भनेको देशलाई ट्रान्जिट हबका रूपमा प्रवद्र्धन गर्न सकिने पूर्ण क्षमताको अन्तर्राष्ट्रिय विमानस्थल हो, जुन निजगढबाहेक अन्यत्र सम्भव छैन। देशका लागि असीमित सम्भावनाका ढोका खोल्ने यो विमानस्थलबारे नेपालीलाई भन्दा पनि विदेशी लगानीकर्ताको चासो बढी देखिन्छ। विमानस्थलको विस्तृत सम्भाव्यता अध्ययन गर्ने कोरियन कम्पनी लायन्डमार्क वल्र्ड वाइडका अध्यक्ष डा ली त्यसबेला (२०६७ तिर) पटकपटक भन्ने गर्थे निजगढ विमानस्थलले नेपालको कायापलट गर्नेछ। परियोजनाले ल्याउने बहुपक्षीय प्रभावले कल्पना नै गर्न नसकिने विकासको लहर ल्याउनेछ। तर यो कुरा हामीले आफ्नै बन्धुहरूलाई बुझाउन सकेनौं। निजगढ अन्तर्राष्ट्रिय विमानस्थल निर्माणले देशको कायापलट कसरी सम्भव छ भन्ने प्रश्नमा पहिलो कुरा यो विमानस्थल सञ्चालनमा आएपछि नेपाललाई अन्तर्राष्ट्रिय हवाई रुट सञ्जालभित्र ल्याउन सहज पार्छ। धेरैलाई जानकारी नहोला नेपाल अहिलेसम्म अन्तर्राष्ट्रिय हवाई रुट सञ्जाल बाहिर छ। अन्तर्राष्ट्रिय हवाई रुट सञ्जालमा पर्नु भनेको नेपाललाई हङकङ, बैंकक, सिंगापुरजस्तै ट्रान्जिट हबका रूपमा प्रवद्र्धन गर्ने ढोका खोल्नु हो। जसरी कुनै गाउँठाउँबाट एउटा राजमार्ग गएपछि त्यस क्षेत्रको विकास स्वस्फूर्त रूपमा आफ से आफ हुन्छ। त्यस्तै देश ट्रान्जिट हबका रूपमा स्थापित भएपछि यसबाट उत्पे्ररित हुने बहुआयामिक आर्थिक गतिविधिबाट नेपालको विकासले पनि तत्काल गति लिनेमा कुनै शंका छैन। सन् २००५ तिर एसियाली विकास बैंकको एउटा प्रतिवेदनमा नेपाललाई अन्तर्राष्ट्रिय हवाई रुट सञ्जालभित्र ल्याउन सकेमा देशलाई एभरेस्ट रुटका रूपमा प्रवद्र्धन गर्न सक्ने प्रचुर सम्भावना भएको बारे उल्लेख गरिएको थियो। आफ्नो गन्तव्य जाने क्रममा सगरमाथाको दृश्यावलोकन गर्दै जान पाउने भएपछि सबैका लागि यो रुट आकर्षणको केन्द्र बन्नु स्वाभाविक हुनेछ। तर, जबसम्म नेपालमा एउटा पूर्ण क्षमताको अन्तर्राष्ट्रिय विमानस्थल बन्दैन, तबसम्म एभरेस्ट (हिमालय) रुट कार्यान्वयनमा आउन गाह्रो छ। किनकि उडानमा रहेका विमान आकस्मिक अवतरण गर्नुपरेमा सम्पूर्ण सुविधा उपलब्ध भएको सजिलो विमानस्थल नै चाहिने हुन्छ। भैरहवा भारतीय सीमानजिक भएकाले पनि आकस्मिक अवतरणका लागि सहज हुँदैन। त्रिभुवन अन्तर्राष्ट्रिय विमानस्थलजस्तो अप्ठ्यारो विमानस्थल त झन् सम्भव नै भएन। पन्ध्रौं योजनाको आधारपत्र केलाउने हो भने सरकारले कम्तीमा २५ बर्से दीर्घकालीन सोच राखेको देखिन्छ। २५ वर्षअघि १०१२ लाखको हाराहारीमा रहेको त्रिभुवन अन्तर्राष्ट्रिय विमानस्थलको यात्रु आवागमन सन् २०१८ सम्ममा झण्डै ७२ लाख पुगिसकेको छ भने अर्को २५ वर्षसम्ममा कति पुग्ला ? त्यसका लागि धान्न सक्ने पूर्वाधारका लागि अहिल्यै सोच राख्न पनि निजगढ अन्तर्राष्ट्रिय विमानस्थल अपरिहार्य छ। परियोजनाको सफल कार्यान्वयनका लागि सरकारले पनि सर्वसाधारणको जायज आशंका निवारण गर्न जरुरी छ। रूख मात्र काटेर परियोजना अलपत्र छाडिदिने हो कि भन्ने आशंका पनि उत्तिकै जायज भएकाले सरकारले भरपर्दाे आधार तयार गरी सबैलाई आश्वस्त पार्नुपर्ने हुन्छ। वातावरणीय सरोकारका विविध विषय कसरी सम्बोधन गरिँदै छ भन्ने सम्बन्धमा सरकारले व्यापक प्रचारप्रसार गर्न आवश्यक छ। २४ लाख रूख काट्ने भनी उठाएको हल्ला गलत हो भनी सरकारले यथेष्ट जानकारी प्रवाह गर्न नसकेको देखियो। पहिलो चरणको निर्माण कार्यका लागि एक लाख रूख पनि काट्न नपर्ने जानकारीमा आएको छ। साथै ती काटिने रूखको सट्टामा अन्यत्र वृक्षरोपण गर्न स्थान पनि पहिचान भइसकेको र फलफूल जातका रूख लगाई साढे सात हजार व्यक्तिलाई रोजगार दिन सकिने खाका पनि तयार भइसकेको जानकारीमा आएको छ। विश्वभरि आएको विमानस्थल विकास र विस्तारको लहरबाट हाम्रो देश मात्र अलग्गिएर बस्नु हुँदैन। समयमै यसबाट लाभ लिन सकिएन भने पछि पछुताउनुपर्ने हुन्छ। धेरै टाढा जानु पर्दैन हामी छिमेकी मुलुक भारतबाट पनि धेरै सिक्न सक्छौं। निजगढकै हाराहारीमा सन् १९९७ मा प्रक्रिया प्रारम्भ गरिएको मुम्बईको नयाँ नाबी मुम्बई अन्तर्राष्ट्रिय विमानस्थल मोदी सरकारको प्रतिबद्धताका कारण अनेकौं समस्या हुँदाहुँदै पनि गएको वर्ष निर्माण प्रारम्भ गरियो। यसबाहेक उत्तर प्रदेशको कुशीनगर, ग्रेटर नोइडालगायत १८ वटा नयाँं विमानस्थल निर्माण प्रक्रिया सुरु भइसकेका छन्। सन् २०२३ सम्ममा दिल्लीको इन्दिरा गान्धी अन्तर्राष्ट्रिय विमानस्थलले हवाई चापलाई ठेग्न नसकिने पूर्वानुमान गरी उत्तर प्रदेशको ग्रेटर नोइडामा सार्वजनिक निजी साझदारी मोडलमा नोइडा अन्तर्राष्ट्रिय विमानस्थल कम्पनी स्थापना गरी विमानस्थल निर्माणका लागि प्रारम्भिक कार्य सुरु गरिसकेको छ। हाल विमानस्थलका लागि आवश्यक जग्गा अधिग्रहणको काम भइरहेको छ। इन्दिरागान्धी अन्तर्राष्ट्रिय विमानस्थलबाट ७२ किलोमिटर दक्षिणपूर्वमा पर्ने नोइडाको जेवारमा बन्ने पूर्ण क्षमताको अन्तर्राष्ट्रिय विमानस्थलमा चारवटा धावन मार्ग बन्ने र सञ्चालनमा आएको १० देखि १५ वर्षभित्रमा तीन देखि पाँच करोड यात्रु आवागमन हुने अनुमान गरिएको छ। नेपालले पनि छिमेकी मुलुकको अनुभवबाट सिकी निजगढ अन्तर्राष्ट्रिय विमानस्थलको निर्माण कार्य थालनी गर्नु आवश्यक छ। मानन्धर नेनाउप्रका पूर्वमहानिर्देशक हुन्।"
भलिबल लिग खेल्न प्रतिभा माली माल्दिभ्स प्रस्थान,"काठमाडौं : नेपाली राष्ट्रिय महिला भलिबल खेलाडी प्रतिभा माली लिग भलिबल खेल्न माल्दिभ्स प्रस्थान गरेकी छन्। उनी त्यहाँको चर्चित महिला भलिबल लिग खेल्न बिहीबार माल्दिभ्स उडेकी हुन्। प्रतिभाले त्यहाँको पुलिस क्लबबाट खेल्न लागेको न्यु डायमन्ड एकेडेमीका प्रिन्सिपल एवं प्रशिक्षक कुमार राईले जानकारी दिए। माल्दिभ्समा खेल्नका लागि दुईतीनवटा क्लबबाट प्रस्ताव आएको थियो, प्रशिक्षक राईले भने त्यहाँको राष्ट्रिय टोलीकी कप्तान जुझानको विशेष आग्रहमा उनी पुलिस क्लबबाट लिग खेल्न लागेकी हुन्। प्रतिभाले पनि लिगका लागि केही क्लबबाट प्रस्ताव आए पनि पुलिस क्लब छनोट गरेको बताइन्। माल्दिभ्समा पहिले पनि खेलिसकेकाले केही क्लबले प्रस्ताव गरेका थिए, उनले भनिन्, त्यहाँका साथीहरूको आग्रहमा यस पटक पुलिसबाट खेल्न लागेको छु। प्रतिभाले त्यहाँको लिग छोटो समयको मात्रै हुने र नेपालमा पनि भर्खरै १३औं दक्षिण एसियाली खेलकुद (साग) सम्पन्न भएको र कुनै गतिविधि नभएकाले माल्दिभ्स जान लागेको बताइन्। भर्खरै साग सकिएकाले भलिबलका कुनै गतिविधि नभएको र लिग पनि छोटो भएकाले माल्दिभ्स जान लागेकी हुँ, प्रतिभाले भनिन्। उनले लिगमा करिब दुई हजार पाँच सय डलर पाउने जनाइएको छ। प्रतिभाले माल्दिभ्समा भलिबल लिग खेल्न लागेको यो तेस्रो पटक हो। उनले यसअघि पनि त्यहाँको क्लबबाट भलिबल खेलिसकेकी छन्। न्यु डायमन्ड एकेडेमीबाट घरेलु भलिबल खेल्दै आएकी प्रतिभाको प्रेरणामा नेपाली महिला टोलीले १३औं सागमा रजत पदक जितेको थियो। उनी टोलीकी ओपन स्पाइकर हुन्।"
आर्दश क्रिकेट एकेडेमी बन्यो च्याम्पियन,"झापा : भद्रपुर १० स्थित आदर्श सेवा समितिद्वारा सञ्चालित आदर्श क्रिकेट एकेडेमीले आयोजना गरेको जिल्ला स्तरीय टी ट्वान्टी लिग क्रिकेट प्रतियोगितामा आयोजक आर्दश क्रिकेट एकेडेमी भद्रपुर च्याम्पियन बनेको छ। धुलाबारी क्रिकेट एकेडेमीलाई ५७ रनले पराजित गर्दै आयोजक भद्रपुर च्याम्पियन बनेको हो। भद्रपुरले नगद ३५ हजारसहित ट्रफि र मेडल पाएको छ। उपविजेतामा चित्त बुझाएका धुलाबारी क्रिकेट टिमले नगद २० हजारसहित ट्रफि र मेडल प्राप्त गरेको छ। मेची रङ्गशाला भद्रपुरमा बिहीबार भएको फाइनल खेलमा टस जितेर पहिला ब्याटिङ रोजेको भद्रपुरले निर्धारित २० ओभरमा ८ विकेटको क्षतिमा १४५ रन जोड्यो। भद्रपुरका ओपनर ब्याट्सम्यान अङ्कित सुवेदी र उज्जवल काफ्लेले पहिलो विकेटका लागि महत्वपूर्ण साझेदारी गरे। काफ्लेले अर्धसतक प्रहार गर्दै ५२ रन र सुवेदीले ४० रन जोडन सफल भए। धुलाबारीका बलर शिवु राजवंशीले ३ विकेट र नित्य खडोलिया र सविन प्रसाईँले ११ विकेट लिए। १४६ रनको उपाधि लक्ष्य लिएर मैदानमा उत्रिएको धुलाबारीले खराब प्रदर्शन गर्दै १५ ओभरमै सबै विकेट गुमाउँदै ८८ रनमै सीमित भयो। धुलाबारीका नित्य खडोलियाले मात्र ३५ रन जोडेका थिए। भद्रपुरका अङ्कित सुवेदी र विपिन महत्तोको बलिङको अगाडि धुलाबारीका बेस्ट ब्याट्स्म्यान टिक्न सकेन। सुवेदी र महत्तोले ४४ विकेट लिए। उक्त फाइनल खेलको म्यान अफ दि म्याच भद्रपुरका अङ्कित सुवेदी घोषित भए। प्रतियोगितामा बेस्ट ब्याट्स्म्यान धुलाबारीका नित्य खडोलिया, म्यान अफ दि सिरिजमा धुलाबारीका बिक्कि खडोलिया, वेस्ट बलरमा भद्रपुरका प्रवेश कामती, उदयमान खेलाडी दमकका सौजन घिमिरे र फेयर प्ले टिम कचनकवलका आदर्श क्रिकेट क्लब घोषित भएको छ। मंसिर १८ गते देखि २७ गतेसम्म भएको उक्त प्रतियोगिता जिल्लाभित्र रहेका मिहेनेती तथा गुणस्तरिय खेलाडीहरु पहिचान गरि देशको लागि राम्रो खेलाडीहरु उत्पादन गर्न सहयोग गर्ने उदेश्यले आयोजना गरिएको आर्दश क्रिकेट एकेडेमीका अध्यक्ष तुलसी कार्कीले बताए। जिल्लाका ८ वटा टिमले उक्त प्रतियोगितामा सहभागी जनाएका थिए। झापा जिल्ला क्रिकेट संघ अध्यक्ष प्रवीण थापा जिल्ला समन्वय समिति झापाकी उपप्रमुख मिना पराजुलीले विजेता तथा उपविजेता टिमलाई पुरस्कार वितरण गरेका थिए। उक्त खेलको मुख्य प्रायोजन बाबा एजुकेशन कन्सल्ट्यान्सी न्युरोड काठमाडौँले गरेको थियो।"
यसरी हुँदैछ सागका पदक विजेता खेलाडीको नगरपरिक्रमा,"काठमाडौं : १३ औं दक्षिण एसियाली खेलकुद प्रतियोगिता (साग)का पदक विजेता खेलाडी र प्रशिक्षकको नगरपरिक्रमा सुरु भएको छ। राष्ट्रिय खेलकुद परिषद् (राखेप)ले सागका विजेता खेलाडीलाई नगरपरिक्रमासहित सम्मान गर्न लागेको हो। नगरको परिक्रमा गराउने कार्यक्रम बिहान ११ बजे भएपनि मौसम प्रतिकुल भएपछि दिउँसो १ बजेबाट सुरु भएको हो। राष्ट्रिय खेलकुद परिषद् त्रिपुरेश्वरबाट सुरु हुने नगरपरिक्रमा न्युरोड, ईन्द्रचोक, मखन, भोटाहिटी, रत्नपार्क, भृकुटीमण्डप, भद्रकाली, सिंहदरबार, थापाथली, पुल्चोक, जावलाखेल, लगनखेल, सातदोबाटो, कोटेश्वर, जडिबुटी, नयाँ थिमी, सल्लाघारी, सुर्यविनायक चोकको परिक्रमा गर्दै पुन : सल्लाघारी, नयाँथिमी, जडिबुटी, कोटेश्वर, तीनकुने, नयाँ बानेश्वर, थापाथली हुँदै राखेप प्राङ्गणमा आएर टुङ्गिनेछ । राखेपले नागरिक अभिनन्दनको समयमा अत्यावश्यक बाहेक अन्य सवारी साधन प्रयोग नगरिदिन अनुरोध गरेको छ ।"
ए डिभिजनलाई कतार एयरवेजको साथ,"काठमाडौं : घरेलु फुटबलको महत्त्वाकांक्षी सहिद स्मारक ए डिभिजन लिग प्रतियोगितालाई कतार एयरवेजले मुख्य प्रायोजन गरेको छ। शनिबारदेखि दशरथ रंगशालामा सुरु हुने लिगलाई कतार एयरवेजले एक लाख ५० हजार अमेरिकी डलर प्रायोजन गरेको हो। सातदोबाटोस्थित एन्फा कम्प्लेम्समा बिहीबार आयोजित कार्यक्रमबीच अखिल नेपाल फुटबल संघ (एन्फा)का अध्यक्ष कर्माछिरिङ शेर्पा र कतार एयरवेजका कन्ट्री म्यानेजर मोहमद इमरानले सम्झौतापत्र आदानप्रदान गरेका छन्। सम्झौताअनुसार कतार एयरवेजले एन्फालाई दुई किस्तामा गरी ९० हजार र ६० हजार अमेरिकी डलर उपलब्ध गराउनेछ। यो सम्झौता एक वर्षका लागि हुनेछ। सम्झौतासँगै लिगको नाम कतार एयरवेज सहिद स्मारक ए डिभिजन लिग रहनेछ। एन्फाले भने कतार एयरवेजको लोगोसहित प्रचारप्रसार र प्रोमोसनमा सहयोग गर्नेछ। ए डिभिजन लिगमा १४ क्लबको सहभागिता रहनेछ। सहभागी क्लबले कुल ९१ खेल खेल्नेछन्। लिगको नियमअनुसार अन्तिममा रहने एक टोली बी डिभिजनमा घटुवा हुनेछ। एन्फाले लिगमा सहभागी प्रत्येक क्लबलाई तयारी खर्चस्वरूप २० लाख रुपैयाँ उपलब्ध गराउनेछ। कुल ६ करोड ३० लाख लगानीमा सञ्चालन हुने लिगको विजेता टोलीले ५० लाख, उपविजेताले ३५ लाख, तेस्रोले २५ लाख, चौथोले १५ लाख, पाँचौंले सात लाख र छैटौं स्थानमा रहने टोलीले पाँच लाख रुपैयाँ पुरस्कार प्राप्त गर्नेछन्। लिगका हरेक खेलको विजेता टोलीले छुट्टै ५० हजार रुपैयाँ प्राप्त गर्नेछ। खेल बराबरीमा सकिएमा १५१५ हजार रुपैयाँ प्राप्त गर्नेछन्। यसैगरी लिगको उत्कृष्ट स्ट्राइकर, मिडफिल्डर, रक्षक, गोलरक्षक र प्रशिक्षकलाई जनही एक लाख ५० हजार रुपैयाँ प्रदान गरिने एन्फाले जनाएको छ। प्रत्येक खेलको म्यान अफ दी म्याचलाई १० हजार रुपैयाँ प्रदान गरिनेछ। लिगको फेयर प्ले टोलीलाई एक लाख रुपैयाँ प्रदान गरिने पनि एन्फाले जनाएको छ। एन्फाले लिगको खेल तालिका यसअघि नै सार्वजनिक गरिसकेको छ। शनिबार हुने उद्घाटन खेलमा ब्रिगेड ब्वाइज र मच्छिन्द्र क्लबबीच प्रतिस्पर्धा हुनेछ। एन्फाले लिगका लागि प्रत्येक क्लबले कम्तीमा १८ र बढीमा ४५ जना खेलाडी राख्न पाउने नियम बनाएको छ। एक खेलमा तीनजना खेलाडीले खेल्न पाउनेछन्। सम्झौतापत्र आदानप्रदान कार्यक्रममा एन्फाका अध्यक्ष शेर्पाले अन्तर्राष्ट्रिय स्तरको ख्यातिप्राप्त कम्पनीलाई प्रायोजकका रूपमा पाउनु नेपाली फुटबलको विकासका लागि खुसीको क्षण भएको बताए। यसैगरी एयरवेजका कन्ट्री म्यानेजर इमरानले लोकप्रिय खेल फुटबलसँग गाँसिन पाउनु कम्पनीको भाग्य भएको बताए। उनले साग फुटबलको स्वर्ण जितेकोमा नेपाललाई बधाई दिँदै भविष्यमा नेपालको फुटबलमा थप सहयोग गर्ने पनि बताए। कतार एयरवेजले फिलिपिन्स र श्रीलंकाको लिगलाई पनि प्रायोजन गर्न लागेको बताइएको छ। नेपाल नीलो र जापान भिड्दै नेपाली राष्ट्रिय फुटबल नीलो टोलीले शुक्रबार जापानको जेएफएल यू२३ फुटबल टोलीसँग दशरथ रंगशालामा मैत्रीपूर्ण फुटबल खेल्ने भएको छ। नेपालका केही सिनियर खेलाडीसहितको टोलीले जापानसँग दिउँसो ३:०० बजे मैत्रीपूर्ण फुटबल खेल्न लागेको हो। खेलाडीलाई एक्स्पोजर दिन मैत्रीपूर्ण खेलको आयोजना गरिएको एन्फाले जनाएको छ। मैत्रीपूर्ण फुटबल खेलका लागि जापानी टोली काठमाडौं आइसकेको छ। जापानी टोलीसँग आइतबार नेपालको ए डिभिजन मनाङ मस्र्याङ्दी क्लबले पनि मैत्रीपूर्ण खेल खेल्ने कार्यक्रम छ।"
सागका पदक विजेता खेलाडीलाई आज कहाँकहाँ गराइँदैछ नगरपरिक्रमा ?,"काठमाडौं : १३ औं दक्षिण एसियाली खेलकुद प्रतियोगिता (साग)का पदक विजेता खेलाडी र प्रशिक्षकलाई आज नगरपरिक्रमा गराउँदै छ । राष्ट्रिय खेलकुद परिषद् (राखेप)ले सागका उनीहरुलाई नगरपरिक्रमासहित सम्मान गर्न लागेको हो। नगरको परिक्रमा गराउने कार्यक्रम कार्यक्रम बिहान ११ बजे सुरु हुने राष्ट्रिय खेलकुद परिषद् ले जनाएको छ । राष्ट्रिय खेलकुद परिषद् त्रिपुरेश्वरबाट सुरु हुने नगरपरिक्रमा न्युरोड, ईन्द्रचोक, मखन, भोटाहिटी, रत्नपार्क, भृकुटीमण्डप, भद्रकाली, सिंहदरबार, थापाथली, पुल्चोक, जावलाखेल, लगनखेल, सातदोबाटो, कोटेश्वर, जडिबुटी, नयाँ थिमी, सल्लाघारी, सुर्यविनायक चोकको परिक्रमा गर्दै पुन : सल्लाघारी, नयाँथिमी, जडिबुटी, कोटेश्वर, तीनकुने, नयाँ बानेश्वर, थापाथली हुँदै राखेप प्राङ्गणमा आएर टुङ्गिनेछ । राखेपले नागरिक अभिनन्दनको समयमा अत्यावश्यक बाहेक अन्य सवारी साधन प्रयोग नगरिदिन अनुरोध गरेको छ । सागमा नेपालले ५१ स्वर्ण, ६० रजत र ९५ कांस्य पदक जितेको थियो। नेपाल पदक तालिकामा दोस्रो भएको थियो। पहिलो भएको भारतले भारतले एक सय ७४ स्वर्ण, ९३ रजत र ४५ कांस्य पदक जितेको थियो। सागमा २६ खेलमा प्रतिस्पर्धा भएको थियो। सरकारले १३ औं दक्षिण एसियाली खेलकुद (साग) मा पदक जित्ने खेलाडीलाई दिने रकमको घोषणा गरिसकेको छ। बुधबार प्रधानमन्त्री केपी शर्मा ओलीले बालुवाटारमा दुईभन्दा बढी स्वर्ण जित्नेलाई ११ लाख, एक स्वर्ण जित्ने खेलाडीलाई नौ लाख, रजत पदक विजेतालाई जनही ६ लाख र कांस्यलाई जनही तीन लाख रुपैयाँ प्रदान गर्ने घोषणा गरेको छ। सरकारले घोषणा गरेको यो पुरस्कार रकम अहिलेसम्मकै धेरै हो। सागको अघिल्लो संस्करणमा सरकारले व्यक्तिगत विधामा स्वर्ण, रजत र कांस्य पदक विजेतालाई क्रमशः पाँच लाख, तीन लाख र एक लाख रुपैयाँ प्रदान गरेको थियो। यसैगरी सरकारले टिम स्पर्धामा स्वर्ण विजेता खेलाडीलाई जनही पाँच लाख रुपैयाँ प्रदान गर्ने भएको छ। टिम स्पर्धाको रजत र कांस्य पदकबारे कार्यविधि बनाएर पुरस्कार प्रदान गरिने बताइएको छ। टिम स्पर्धामा स्वर्ण विजेता टोलीका प्रशिक्षकलाई पनि जनही पाँच लाख रुपैयाँ पुरस्कार प्रदान गर्ने जनाएको छ। सरकारले पदक विजेता खेलाडीका लागि एक अर्ब १३ करोड रुपैयाँ पुरस्कार राशिमा खर्च गर्न लागेको छ। सागका लागि सरकारले कुल पाँच अर्ब २५ करोड रुपैयाँ बजेट प्रदान गरेको थियो।"
प्रधानसेनापति कपमा आठ टोली,"काठमाडौं : प्रधानसेनापति कप अन्तर्राष्ट्रिय आमन्त्रण महिला फुटबल प्रतियोगिताको सातौं संस्करण मंसिर २९ देखि पुस ९ सम्म काठमाडौंमा हुने भएको छ। सैनिक शारीरिक तालिम तथा खेलकुद केन्द्रको आयोजनामा हुने प्रतियोगितामा नेपाल, भारत र भुटानका गरी आठ टोलीको सहभागिता रहनेछ। प्रतियोगितामा नेपालका ६ तथा भुटान र भारतको एक टोलीको सहभागिता रहने बिहीबार आयोजित पत्रकार सम्मेलनमा महासेनानी शशिकिरण रायमाझीले जानकारी दिए। प्रतियोगितामा आयोजक त्रिभुवन आर्मी क्लब, नेपाल पुलिस क्लब र सशस्त्र प्रहरीको एपीएफ क्लब प्रदेश नम्बर १, २ र ५ तथा भुटान र सिक्किमको टोलीलाई दुई समूहमा विभाजन गरी लिगककम नकआउटका आधारमा खेलाइनेछ। समूह एमा एपीएफ, आर्मी, प्रदेश १ र सिक्किम छन्। समूह बीमा पुलिस, भुटान, प्रदेश २ र प्रदेश ५ छन्। समूहका शीर्ष दुई टिम सेमिफाइनलमा प्रवेश गर्नेछन्। प्रतियोगिताको विजेता टोलीले तीन लाख र उपविजेताले एक लाख ५० हजार रुपैयाँ प्राप्त गर्नेछन्। तेस्रो हुने टोलीलाई एक लाख रुपैयाँ प्रदान गरिने बताइएको छ। यसैगरी प्रतियोगिताको सर्वोत्कृष्ट खेलाडीलाई एक थान मोटरसाइकल र उत्कृष्ट विधाका खेलाडीलाई जनही १० हजार रुपैयाँ पुरस्कार प्रदान गरिनेछ। प्रतियोगिता सम्पन्न गर्न २९ लाख रुपैयाँ लाग्ने आयोजकले जनाएको छ। प्रतियोगितालाई अखिल नेपाल फुटबल संघ (एन्फा)ले प्राविधिक सहयोग गर्नेछ।"
