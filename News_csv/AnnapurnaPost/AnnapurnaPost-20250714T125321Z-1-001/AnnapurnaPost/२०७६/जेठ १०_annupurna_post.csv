शीर्षक,विवरण
जोगाऔं प्रेसको मर्यादा,"चौध वर्षअघि ०६२ असोज २३ गते राजा ज्ञानेन्द्रद्वारा सञ्चारसम्बन्धी केही कानुन संशोधन अध्यादेश जारी गरियो। तर घटनाक्रम यसरी तेज रफ्तारले घुम्यो कि २०६२ चैत २२ देखि दोस्रो जनआन्दोलन प्रारम्भ भयो र सात महिनापछि २०६३ वैशाख ११ गते आफैंले भंग गरेको प्रतिनिधिसभा पुनस्थार्पित गर्नुपर्यो। त्यति मात्र होइन, राजतन्त्र नै आन्तरिक र बाह्य कारणले समाप्त भयो। त्यसै क्रममा ३ असार ०६२ मा काठमाडौंस्थित ब्रिटिस राजदूत किथ ब्लुमफिल्डले खुलारूपमा भने, नेपालमा नाम मात्रको प्रजातन्त्र छ। वाक् स्वतन्त्रताविनाको प्रजातन्त्र देखावटी र नाम मात्रको छ। यो घटनाक्रमको १३ वर्षपछि फेरि वर्तमान सरकारका तर्फबाट सूचना तथा सञ्चारमन्त्री गोकुल बास्कोटाले ०७६ वैशाख २७ गते राष्ट्रिय सभामा मिडिया काउन्सिल विधेयक प्रस्तुत गरेको तीन दिनपछि ३० वैशाखमा अमेरिकी राजदूत र्यान्डीबेरीले भने, प्रेस स्वतन्त्रता कुनै पनि प्रकारको लोकतन्त्रको आधारभूत पक्ष हो र नियम, कानुन एवं कार्यद्वारा सूचनाको स्वतन्त्र प्रवाहमा वाधा पुर्याउने कोसिसप्रति चिन्तित छु। ०६२ मा केही सञ्चारसम्बन्धी अध्यादेश जारी हुने वातावरणमा ब्रिटिस राजदूत बोले र किन १४ वर्षपछि ०७६ मा अमेरिकी राजदूत किन बोले ? २०६२ मा ब्रिटिस राजदूतको खुला बोले। अमेरिकी राजदूत मोरियार्टीले खुला नबोले पनि अमेरिकी दूतावासकी प्रवक्ता र अमेरिकन सेन्टरकी निर्देशक कन्टास कोल्डिङ जोन्सलाई मैले एउटा साप्ताहिक पत्रिकाको कार्यालयमा देखें बाहिर केही नबोले पनि तत्कालीन समय लागू गरिएको प्रेस सेन्सरसिपविरुद्ध प्रेससँग साथ देखाउन पत्रिका कार्यालयमा पुगेको थिइन्। ०६२ र १४ वर्षपछि ०७६ सालमा प्रेस र मिडियासामु उस्तै संकटको वातावरण नेपालमा छ ? किन बोले विदेशी कूटनीतिज्ञले २०६२ मा झैं २०७६ मा पनि ? ट्रान्सपरेन्सी इन्टरनेसनल र अन्य अन्तर्राष्ट्रिय प्रेस स्वतन्त्रता पक्षधर संस्थाहरू, नेपालकै राष्ट्रिय मानव अधिकारका व्यक्ति, स्वयं प्रेस काउन्सिल, अखबारहरू, रेडियोहरू, टेलिभिजनहरू, पत्रकारहरू र सबै प्रकारका सञ्चारकर्मीहरू, सामाजिक सञ्जालका उपयोग र उपभोगकर्ताहरू चर्को विरोधमा उत्रेका छन्। नेपाल पत्रकार महासंघले जिल्लाजिल्लामा पत्रकार र सञ्चारकर्मीले प्रदर्शन गर्दै छन्। सत्ताधारी नेता छाडी सबै विरोधमा बोल्दै छन्। सत्ताधारी दल सम्बन्ध पत्रकारहरू पनि विरोध बोलिरहेका छन्। संविधानप्रदत्त वाक् स्वतन्त्रता केवल पत्रकारका लागि होइन, सम्पूर्ण नेपाली नागरिकका लागि हो। यसमध्ये पत्रकार र सञ्चारकर्मीहरू पनि पर्छन्। इन्टरनेट र सामाजिक सञ्जाल चलाउनेहरू पनि पर्छन्। यो प्रेसविरोधी, मिडियाविरोधी मात्र होइन, जनविरोधी विधेयक हो। केही दिनअघि पोखरामा जनतालाई रोष लाग्ने एउटा घटना यो कि प्रेस काउन्सिलमा दर्ता छैन भनी दुई नेपाली नागरिकलाई भ्रष्टाचारविरुद्ध बोलेको र प्रसारण गरेकोमा प्रहरीद्वारा थुनियो। केन्द्रका सत्ताधारीदेखि चौकीका प्रहरीसमेतलाई सायद यो थाहा छैन कि संविधानले दिएको वाक् स्वतन्त्रता केवल दर्ता भएका पत्रकारलाई मात्र होइन सबै नेपाली नागरिकलाई हो। सवा चार सय वर्षअघि सन् १६९५ मा ब्रिटेनको प्रेस स्वतन्त्रता कानुनले प्रेसको लाइसेन्सिङ उन्मूलन भयो। तर यस्ता पुरातन आउट अफ डेट कानुन आज पनि नेपालमा छन्। दुई सय २८ वर्षअघि अमेरिकी संविधानको पहिलो संशोधन (फस्र्ट एमेन्डमेन्ट) सन् १७९१ ले अमेरिकी संसद्ले वाक् र प्रेस स्वतन्त्रता कम गर्ने कुनै कानुन बनाउन नपाउने संवैधानिक व्यवस्था गर्यो। तर जुन देशको संविधानले संसद्, सरकार वा कसैले पनि प्रेससम्बन्धी कानुन नै बनाउन पाउँदैन। त्यसै देशमा पत्रकारलाई एक करोडसम्म जरिवाना र आतंकवाद संरक्षण गरेको पत्रकारलाई मृत्युदण्डको कानुन छ भनी मंगलबार जेठ २ गते एउटा सार्वजनिक कार्यक्रममा एउटा मन्त्री हावादारी ज्ञान र जानकारी प्रदर्शन गर्न पुगे। किन राजा ज्ञानेन्द्रले ०६२ मा सञ्चार अध्यादेश जारी गरेर विफल भएको देख्दादेख्दै आज सत्तामा पुगेकाहरू फेरि उस्तै काला कानुन बनाउन कम्मर कसेर लागेका छन् ? ०६१६२ तिर नेपालमा पत्रकार र सबै प्रकारका सञ्चारकर्मीहरू १०११ हजारजति थिए। आज १५२० हजार जति पुगे होलान्। फेसबुक, ट्विटर, इन्टरेनट पनि छन्। जनविरोधी जनताको अभिव्यक्तिविरोधी कानुन बने भने सत्तामा बसेकाहरूका लागि आत्मघाती हुन्छ। आज प्रजातन्त्रघाती काम भोलि जनताको मौलिक स्वतन्त्रताविरोधी र देशघाती काम हुन्छ। ०६२६३ का उदाहरणबाट शिक्षा लिने हो भने संसद्को लागि यस्ता कामबाट परै रहनु उचित हुन्छ। प्रेसको स्वतन्त्रता सबै स्वतन्त्रताकी आमा हुन्। एउटा प्रजातान्त्रिक समाजमा मिडियाले आफैं आफ्नो निर्देशन रेखा आत्मनियन्त्रणका लागि कोर्नुपर्छ। त्यस समयका भारतका प्रधानन्यायाधीश दीपक मि श्रले भने (द टाइम्स अफ इन्डिया २४ जुलाई २०१८) केही दिनअघि फ्रान्सबाट भारतीय वायु सेनाका लागि ३६ वटा राफेल लडाकु विमान किन्नेसम्बन्धी रक्षा मन्त्रालयको गोप्य फाइलसम्बन्धी मुद्दामा पहिले भएका फैसलाको पुनरावलोकन होस् भनी निवदेन भारतको सर्वोच्च अदालतमा दायर गर्नेहरू इन्डियन एक्सप्रेसमा र द टाइम्स अफ इन्डियाका सम्पादक रहिसकेका अरुण शौरी जनसरोकारका मुद्दाहरू (पब्लिक इन्टररेस्ट लिटिगेसन) का प्रसिद्ध वकिल प्रशान्त भूषण, जसले बोफोर्स तोय खरिदमा राजीव गान्धीले भ्रष्टाचार गरेको विषय पुस्तक पनि लेखेका छन् र पूर्वभारतीय जनता पार्टी नेता र अर्थमन्त्री यशवन्त सिन्हाले पेस गरेका कागजबारे भारतको केन्द्रीय सरकारले भन्यो, यी विशेषाधिकार प्राप्त रक्षा मन्त्रालयका गुप्त फाइलहरू अनधिकार फोटोकपी गरिएका हुन् र यसले राष्ट्रिय सुरक्षामा शत्रुतापूर्ण प्रभाव पार्छ र फ्रान्सको साथ मित्रतापूर्ण सम्बन्ध बिगार्छ। तसर्थ यस्ता रक्षासम्बन्धी गुप्त कागजका आधारमा पुनरावलोकन गरिनु हुँदैन। तर प्रधानन्यायाधीश राजन गोगोई न्यायाधीश एसके कौल र केएम जोसेफको फुल बेन्चले पुनरावलोकन गर्न मञ्जुर गरे १० अप्रिल २०१९ (२७ चैत २०७५) भारत सरकारको माग अस्वीकार गरिदिए। राफेल लडाकु जेट किन्दा भ्रष्टाचार भयो भन्ने भारतमा चर्चा छ। नेपालमा २०५२ सालमा सेनामा भ्रष्टाचारबारे समाचार प्रकाशित हुँदा छाप्ने पत्रकारलाई केही भएन। तर त्यो समाचारमा नाम परेका कमान्डर इन चिफको भोलिपल्टै राजीनामा भयो। उनीपछि सेनापति हुने रोलक्रममा रहेका जनरल र अन्य उच्च सैनिकले जेलमा कैदी हुनुपर्यो। केही दिनअघि संसद्को राज्यव्यवस्था समितिको बैठकको समाचार कभर गर्न पुगेका पत्रकारलाई सभापतिद्वारा बाहिर जान भनियो। तर ०५१५२ देखि राज्यव्यवस्था समितिले बोलाउँदा सेनाका जनरल भावी सेनापति वरियताक्रममा दोस्रा रहेका प्रज्ज्वलशमशेर राणा जहिले पनि राज्यव्यवस्था समितिले बोलाउँदा आएका थिए। ०५१ सालसम्म सेनाको प्रतिनिधिलाई बोलाउने काम भएको रहेनछ। ०५१ सालको प्रतिनिधिसभा निर्वाचनपछि कांग्रेसका पूर्णबहादुर खड्का र त्यसपछि पंक्तिकार राज्यव्यवस्था समितिको सभापति हुँदा दर्जनौंपटक हेलिकप्टर र बसहरूद्वारा चितवनको होस्टेज रेस्क्यु, जंगल बार फेयर प्रशिक्षण, पाँच खाल शान्ति सेना प्रशिक्षण, नुवाकोट ककनी आर्मी अस्पताल इत्यादि स्थलहरूमा लगिन्थ्यो। हामी सांसदहरूले चाहेको प्रश्नको उत्तर दिइन्थ्यो। राज्यव्यवस्था समितिको बैठकबाट कहिले पत्रकारलाई बाहिर जानुस् भन्ने घटना भएन। विभिन्न सैनिक प्रशिक्षण स्थलहरूमा भने केवल सांसदहरूलाई लिएर सैनिक वाहनहरूले लान्थे। संसद् र संसदीय बैठक गोप्य होइन पारदर्शी र खुला हुनुपर्छ। कार्यपालिकाले आफ्नो एटर्नी जनरलमातहत प्रेस काउन्सिल वा मिडिया काउन्सिल पार्न खोज्नु र त्यसलाई कैद गर्ने अधिकार दिनु न्यायपालिकाले होइन, कार्यपालिकाले न्यायपालिकाको अधिकार खोस्नु र संविधानले व्यवस्था गरेको शक्ति पृथकीकरणको विरुद्ध हो। यस्तो ल्याइँदै नल्याइनुपर्ने विधेयक संशोधन होइन सबै प्रकारले सबैको हितमा हुन्छ। हाइलाइटसंविधानप्रदत्त वाक् स्वतन्त्रता केवल पत्रकारका लागि होइन, सम्पूर्ण नेपाली नागरिकका लागि हो।"
राजनीति कसका लागि ?,"दुई राजनीतिक पार्टीको मिलनबारे आआफ्नै किसिमका व्याख्या र विश्लेषण गरिँदैछ। हुन त नेपालको राजनीतिमा यो कुनै नयाँ अवस्था भने होइन। यहाँ कतिपय पूर्ण पृथक विचारधारा बोकेका राजनीतिक पार्टीसमेत एक भएका अनेक उदाहरण छन्। भनिन्छ सबै नीतिभन्दा माथि हुन्छ राजनीति, किनकि यसले सरकार बनाउँछ, कानुन बनाउँछ, अनुगमन कार्यान्वयन तथा नियन्त्रणमा पनि प्रत्यक्ष भूमिका खेल्छ। विद्यमान व्यवस्थालाई समयसापेक्ष परिमार्जन गर्न, प्रभावकारी कार्यान्वयन गराउन र परिवर्तन गर्न समाज तथा देशलाई नेतृत्व दिन राजनीति गरिन्छ, जसको केन्द्रमा जहिले पनि देश र नागरिक हुनुपर्छ। यो एक विश्व प्रसिद्ध मान्यता हो। तर मैले जति कोसिस गरे पनि बुझ्नै नसकेको नेपालका दल किन र कसका लागि राजनीति गर्छन् ? पालैपालो सरकार बनाउन अहं भूमिकामा बस्ने ती दललाई एकएक गरी केलाएर हेरें तर तिनका कार्यशैली कतैबाट पनि देश र नागरिककेन्द्रित भेटिन। भ्रष्टाचारका विषयमा चर्को स्वरमा विरोधमा उत्रेका प्रतिपक्षी समेत आफ्ना समूहका कसैको नाम भेट्ना साथ लर्याकलुरुक पर्छन्। निर्वाचन आयोगमा दर्ता भएका दल विचार र सिद्धान्तका आधारमा फरक नामले चिनिएका मात्र हुन्, नत्र सबै दल एउटै दलका रूपमा चिनिन्थ्यो होला। दल फरक हुनुको पछाडि तिनका विचार र सिद्धान्तबीचका भिन्नताले हो तर देश र नागरिक को विन्दुमा सबै एक हुनैपर्छ। विडम्बना जबजब सरकार बनाउने र सत्ता टिकाउने समीकरण बन्छ, जुनसुकै परस्परविरोधी सिद्धान्त बोकेका पार्टी मिलेर सरकार बनाउँदा रहेछन्। मन्त्रीको कुर्सीमा बस्न सकेनन् भने वा राखिएनन् भने नागरिकको नाममा ठेकेदारी गर्छन्। नागरिकलाई बन्दी बनाई नागरिककै नाममा नागरिकलाई नै ठग्छन्। म यो कुरा बुझ्दिन कि आखिर राजनीति किन र कसका लागि गर्छन् ? यो कुनै एक दलको नभई सबैको चरित्र नै हो। बाटोमा कतिपय पसल अगाडि लेखेको देख्छु ए हजुर कता, हजुरको पसल यता तर यसले कुनै अपनत्व झल्काउँदैन। दल देख्दा पनि त्यस्तै लाग्छ। मधेसी मोर्चाबाट छ महिना मधेस बन्द भयो, सीमा अवरुद्ध गरिँदा मधेसका नागरिकले अति पिडा भोगे। पचासौंभन्दा बढी नेपाली मारिए। हिमाल, पहाड र तराई सबै ठाउँका नागरिकले कष्ट झेले। तर, जब राज्यसँग छलफलका लागि बुँदा तयार पारियो ती बुँदामा कतै पनि यो उल्लेख थिएन, छ महिना मधेस बन्द हुँदा व्यापार व्यवसाय ठप्प थियो। ऋण लिएर व्यापार गरेका आम नागरिकको कर, बिजुलीको बिल वा ऋणमा सहुलियत दिनुपर्छ। शैक्षिक संस्था बन्दको प्रभावले पठनपाठनको स्तरीयता कायम गर्न विशेष व्यवस्था गर्नुपर्छ। यी विषय नागरिकको प्रत्यक्ष दैनिकीलाई सहज पार्न सक्ने आधार थियो। तर कहिँ कतै उल्लेख भएको पाइएन। सरकारमा छिर्नासाथ मधेसी नेताले भोको पेट साथ दिएको बिर्से, नागरिकलाई सडकमा दिशाहीन गन्तव्यतर्फ बढ्न छोडी दिए। विसं ०६४ मा पनि नागरिकका नाममा स्वास्थ्य, सञ्चार, कृषि र भौतिक संरचनालगायत ५६ वटा मुख्य मुख्य मन्त्रालय पाए तर मधेसका नागरिकका जीवनमा सकारात्मक परिवर्तन ल्याउन कुनै काम गरेनन्। नागरिकका लागि त गरेनन् गरेनन् आफ्ना कार्यकर्ताका लागि पनि केही गरेको देखिएन। यिनीहरूको राजनीति पनि आफू, आफ्ना परिवार र नातेदारका लागि मात्रै केन्द्रित रहेछ भन्ने प्रमाणित भयो। होइन भने कसका लागि राजनीति गरे ? कांग्रेस, एमाले र माओवादी भन्दा भिन्न देखिएनन्। त्यत्रो पिडामा पिल्सिएका नेपाली नागरिकलाई राहत दिन सक्ने नागरिकमुखी कुनै कार्यक्रम ल्याएनन् जसले तिनीहरू नागरिकका लागि राजनीति गरेको बुझ्न सकिन्थ्यो। राज्य र नागरिक तथा नागरिक र नागरिकबीचको अपनत्व बढाउन सकिन्थ्यो। विसं०४६ पछि बढी समय सरकारमा सक्रिय भूमिका खेलेका कांग्रेस पार्टीको नेतृत्व वर्गले गरेका कर्णाली परियोजना, पश्चिम सेती परियोजना र अरुण तेस्रो सम्झौता कुनै पनि हिसाबले देश र नागरिकमुखी छैनन्। शान्ति, समृद्धि र विकास नेपालीले लामो समयदेखि अनुभूति गर्न पाएका छैनन् भने नेताहरूले किन र कसका लागि राजनीति गरे ? ०५० मा मधेसको द्वन्द्व व्यवस्थापनका निम्ति लिखित प्रतिबद्धतामा हस्ताक्षर गर्ने हातले पुनः ०७३ साउन १९ गते उही बुँदामा हस्ताक्षर गरे। के पहिला भएको हस्ताक्षर छल थियो ? स्पस्ट देखियो भने पहिला पनि सत्ता समीकरण मिलाउन गरेका थिए र पछि पनि त्यसैका लागि गरे। देश र नागरिकका लागि राजनीति गर्ने सोच भइदिएको भए २०५० देखि नै समान बुँदामा घरिघरि हस्ताक्षर गरी मधेसका नागरिकलाई झुक्याउने थिएनन् होला। जसले गर्दा बारम्बार देशमा द्वन्द्व चर्कियो, नागरिक मरे तर यिनका बुँदागत सम्झौता नयाँ नयाँ पानामा सारिँदै गयो। न भुइँचालो पीडितलाई हेरे न आगलागीमा सर्वस्व गुमाएर बाँचेकालाई सोधे न त भगौलिक विकटतामा रहेका नागरिकलाई अत्यावश्यक सेवा र सुविधा पुर्याउने कुनै ठोस कार्यक्रम ल्याए। बुझ्नै सकिएन यिनले कसका लागि राजनीति गरे ? एमालेले पनि बारम्बार बोली, व्यवहार र कार्यशैलीले अरूलाई बिच्क्याउने बाहेक खासै उपलब्धिमूलक काम केही गरेनन्। संरचनागत विभेद घटाउन, नेपालका युवा विदेश पलायन हुनबाट रोक्न र देशलाई आत्मनिर्भर बनाउन कुनै पनि ठोस कार्यक्रम ल्याएनन्। राष्ट्रघाती सन्धिमध्येका एक महाकाली सन्धिमा यिनको पनि समर्थन रह्यो। देशभक्तिलाई राष्ट्रवादको खोलमा संकुचित पार्दै समाजमा धु्रवीकरण ल्याउन सहायक रहे। यदि यिनी पनि नागरिककेन्द्रित राजनीति गर्ने भएका भए सर्वसाधारण नागरिकका जीवन सहज बनाउने प्रयास गर्थे न कि आफ्नो हठलाई केन्द्रमा राखी मुक्तक र कवितामय भाषण र नारा लगाउँदै समय खेर फाल्थे। माओवादीले पनि केके नै गरौंला भनेर सपना बाँडे। सत्तामा पुगेपछि कांग्रेस, एमाले र मधेसवादीभन्दा भिन्न देखिएनन्। मधेसी, जनजाति, महिला, थारू, आदिवासी सबैका आसाका केन्द्र बनेका थिए। तर यिनीहरू पनि न नागरिक केन्द्रित हुन् सके न त कार्यकर्ताकेन्द्रित भन्न मिल्ने केही गरे। जे गरे आफू र आफ्नाका लागि मात्रै गरे। सिरहाबाट बिजयी गराएर पठाएका मधेसी नागरिकले प्रचण्डकै प्रधानमन्त्रित्वकालमा सबभन्दा बढी असमावेशीकरण संरचना पाए। नेपालको संविधान २०७२ ले दिएका समावेशीकरण अधिकारबाट समेत मधेसी, जनजाति, महिला तथा आदिवासीलाई वन्चित गरियो। अहिलेसम्म आम नेपालीले समानता र समृद्धिको अनुभूति समेत गर्न सकेनन्। सरकारमा रहनेहरूले नै संविधानप्रदत्त नागरिक मौलिक हक खोसेको अवस्थामा अन्य निकायलाई संविधानले दिएका हक अधिकारको प्रत्याभूति गराउन सक्लान् ? यदि सकिन्न भने त्यत्रो जनधनको क्षति गर्दै गरेको राजनीति कसको लागि ? नूनको चिन्ता भएको नागरिकलाई कानुनको भण्डार दिएर के हुन्छ ? दैनिक गुजारा गर्न पनि विभिन्न व्यवधान झेल्नुपर्ने सर्वसाधारणलाई ठूलठालू बाद का कुरा गरेर के गर्नु ? कसका वाद मा के विशेषता छ भनेर अथ्र्याएर के पाउनु ? नेपाली नागरिकले प्रजातन्त्र ल्याएको तीनदशक हुन लाग्यो। प्रजातन्त्र आएपछि जन्मेकाहरूले पनि समानताका लागि लड्नु पर्दैछ, जुन प्रजातन्त्रभित्र स्वयं पाउनुपर्ने हक होइन र ? यतिका वर्षसम्म यी राजनीति गर्नेहरू कसका लागि राजनीति गरिरहेछन् ? शान्ति, समृद्धि र विकास नेपालीले अझैसम्म अनुभूति गर्न पाएका छैनन् भने यी नेताहरूले किन र कसका लागि राजनीति गरे ?"
यसकारण सांसदलाई बजेट,"कमजोरी हटाऔं, बदमासी भएको छ भने कार्बाही गरौं तर अपवादमा हुने गरेका घटनालाई आम प्रवृत्ति ठानेर जनप्रतिनिधिलाई कमजोर नपारौं। ०७४ को संसदीय निर्वाचन खासमा अन्य समयकै जस्तो कुनै आवधिक निर्वाचन मात्र थिएन, जनताका प्रतिनिधिका हातबाट निर्माण गरिएको नेपालको संविधान जारी भएपछिको पहिलो निर्वाचन थियो। निर्वाचनपश्चात मुलुक संघात्मक व्यवस्थामा रूपान्तरण हुनुको अलावा नयाँनयाँ परिवेशको खोजी हुन थाल्यो। केही पुराना स्थापित मान्यता चलिरहेका भने कतिपय संरचना बदलिनुपर्छ भन्ने मान्यता अघि सारियो। यसै मेसोमा एकाथरी मानिसले जबर्जस्त एउटा दृष्टिकोण अघि सार्दै सांसदहरूले विकासको काम छाडेर खाली विधि निर्माणमा मात्र केन्द्रित हुनुपर्छ। खासगरी प्रादेशिक र स्थानीय सरकारहरू बनेसँगै विकासको कामको नेतृत्व त उनीहरूले गर्छन्, सांसदले विकासको अगुवाइ गर्नु संघीयताविरोधी हो भन्नेसमेत आरोप लगाइयो। विकासको कामको अगुवाइ गर्न वा विकास र समृद्धिका अभियन्ता सांसद पनि हुनुपर्छ भन्नेहरू र सांसदलाई विकासबाट विमुख गर्नुपर्छ भन्नेहरूबीच घनिभूत बहस चल्यो। यो एजेन्डाले आर्थिक वर्ष ०७५०७६ को बजेट निर्माणको पूर्व सन्ध्यामा राम्रैसँग बजार ततायो। अन्ततः स्थानीय पूर्वाधार विकास साझेदारी कार्यक्रम का नाममा मुलुकका १६५ निर्वाचन क्षेत्रका लागि चारचार करोडका दरले बजेट विनियोजन भयो। त्यसबेला केही मिडिया र दिग्गज भनिने व्यक्तिहरूले यसका विरुद्धमा व्यापक माहौल बनाउँदा बनाउँदै पनि बजेट विनियोजन हुनु विकासमा जनप्रतिनिधिको भूमिकालाई स्वीकार गरेको देखियो। अहिले फेरि आर्थिक वर्षको बजेट निर्माणको पूर्व सन्ध्यामा यो कार्यक्रम विरुद्धमा लेख, कार्टुन समाचारले मिडियामा व्यापक परिचर्चा पाएको छ। जबर्जस्त नकारात्मक माहोल सिर्जना गरेर सांसदहरूलाई आफूलाई निर्वाचित गर्ने जनताबाट पूर्णतः विच्छेद गराउने प्रयत्न हुँदैछ। राष्ट्रिय पञ्चायतमा पनि केही भिन्न तरिकाको भए पनि ०५१ मा पहिलोपल्ट निर्वाचन क्षेत्र विकास कार्यक्रम का नाममा सांसदहरूले आफ्नो क्षेत्रमा वितरण गर्ने गरी यो कार्यक्रम प्रारम्भ भएको थियो। त्यो कार्यक्रम ०७३ सम्म २२ वर्षसम्म चलेर चालु संसद्को कार्यकालमा खारेज भयो। त्यो कार्यक्रममा केही त्रुटि पनि रहन गए भने सांसदले मनोगत तरिकाले वितरण गर्ने र अंकुशहरू कम भएकाले यदाकदा विसंगति पनि देखा परेका थिए। दोस्रो संविधानसभा निर्वाचनपश्चात निर्वाचन क्षेत्र पूर्वाधार विशेष कार्यक्रम का नाममा पूर्वाधार निर्माणमा मात्र सीमित गर्ने गरी नयाँ कार्यक्रम प्रारम्भ गरियो। खासमा त्यसबेला संविधानसभा निर्वाचन भएको थियो। नामले नै जनाएकै छ कि त्यसको काम संविधान निर्माण मात्र हो। तर पनि आफ्नो विशिष्ठ कार्यक्षेत्रबाट बाहिर गएर यो कार्यक्रम राख्नुको मूल कारण जनप्रतिनिधिलाई विकासबाट टाढा नराखौं र जनतासँग प्रतिनिधिको अन्योन्या िश्रत सम्बन्धलाई अझ जीवन्त बनाउँ भन्ने देखिन्छ। अकस्मात् ०७४ को निर्वाचनपश्चात यो कार्यक्रम बन्द गरिनुपर्छ भन्ने आवाज उठ्यो। देश संघीयतामा गएपछि क्षेत्रको विकासमा स्थानीयले नेतृत्व गर्छ, त्यसमा अपुग हुँदा प्रदेशले गर्छ, संघीय सांसदले त कानुन मात्र बनाउन सीमित हुनुपर्छ भन्ने तर्क आउन थाल्यो। हाम्रो देशको अभ्यासका दृष्टिले हेर्ने हो भने यो कार्यक्रम निरन्तर चल्दै आएको छ। बेलायत र भारतलगायत थुप्रै देशमा यस प्रकृतिको कार्यक्रम लामो समयदेखि चलि नै रहेको छ। करिबकरिब हाम्रो जस्तो निर्वाचन प्रणाली अँगाल्दै आएका देशहरूले यस प्रकृतिको कार्यक्रम चलाउनु हाम्रा लागि उदाहरण पनि हो। निर्वाचनका बेला राजनीतिक दलहरूले जारी गरेका घोषणापत्रको शीर पुछार विकासका दृष्टिकोण र मान्यताहरूले भरिभराउ हुन्छन्। कतिपय जिल्लामा उम्मेदवारहरूले र सम्बन्धित दलले जारी गरेका स्थानीय घोषणापत्रहरूमा पनि विकासबाहेक अरू विषयले ठाउँ पाएका हुँदैनन्। ती घोषणापत्रका संवाहक उम्मेदवार आफ्ना मन्तव्य, अन्तर्वार्ता, लेख आदिमा विकासका कुरा एकोहोरो उठाउँछन्। हुँदाहुँदा मतदाताले पनि उम्मेदवारलाई प्रश्न गर्ने मौका पाउँदा विकासकै प्रश्न गर्छन्। मतदान गर्दा पूर्णरूपमा विकासको अपेक्षा गरेका हुन्छन्। विकासै विकासको त्यो माहौलबाट जितेर आएको जनप्रतिनिधिलाई विधि निर्माणमा मात्र सीमित बन्नुस् भन्नु कसरी न्यायसंगत हुन्छ ? कानुन निर्माणमा मात्र सीमित हुँदा जनअपेक्षा कसरी पूरा हुन्छ ? विकास निर्माणका विषयमा पूर्णतः बेखबर बसेर एउटा निर्वाचित सांसद जनताबाट पूरै टाढा हुन्छ र जनतामा जनप्रतिनिधिप्रति वितृष्णा उत्पन्न हुन्छ। मूलतः लोकतन्त्रलाई प्रकारान्तरले कमजोर बनाउँछ। समन्यायिक कार्यक्रम नेपालमा बजेट वितरणको प्रणाली अझै पनि वैज्ञानिक र विधिसम्मत् बन्न सकेको छैन। मूलतः पहुँचका आधारमा वितरण हुने गतल परिपाटी अद्यापि जारी छ। पहुँचवाला नेताको क्षेत्रमा, निर्णय गर्ने ठाउँमा बसेका कर्मचारी र उच्चपदस्थको मनोगत चाहनामा बजेट जाने गरेको दृष्टान्त प्रशस्त देख्न सकिन्छ। भौतिक योजना मन्त्रालय समालेर बसेकाहरूले एउटै क्षेत्रमा दर्जनौं पुल, बाटो र अन्य पूर्वाधारका योजना राख्ने तर पहुँच नभएका क्षेत्रमा आवश्यक योजना पनि नदिने प्रवृत्तिको प्रमाण खोज्न विगतका रातो किताब पल्टाए पुग्छ। यो परिपाटी अन्त्य गरेर विकासका सूचकांक, वस्तुगत आवश्यकता, भौगोलिक क्षेत्र, जनसंख्या अर्थात् समग्रमा विधिसम्मत तरिकाले बजेट विनियोजन गर्ने प्रणाली विकसित गर्नैपर्छ। निर्वाचित प्रतिनिधिलाई खुइल्याएर, जनताबाट टाढा पुर्याएर, अनावश्यक लान्छना लगाएर र सबैलाई उस्तै हुन् भनेर चित्रण गरेर धेरै मूल्य चुकाएर प्राप्त गरेको यो प्रणालीलाई बलियो पनि किमार्थ सकिँदैन। त्यो नहुँदासम्म कम्तिमा प्रत्येक निर्वाचन क्षत्रेमा बराबर बजेट पुग्ने एउटा कार्यक्रम कमसेकम यही नै हो। यो समन्यायिक छ। सबैलाई बराबर जान्छ र पहुँच नपुगेका जिल्ला र क्षेत्रमा संघीय सरकारको उपस्थिति देखाउँछ। नेपालमा पुँजीगत खर्च न्यून भएको परिवेशमा कम्तीमा यो कार्यक्रमको पुँजीगत खर्च ९९ प्रतिशत रहेको छ। भ्रष्टाचार र अनियमितताको पाटो एउटा अखबारले आफ्नो मुखपृष्ठमा सांसद जस्तो देखिने एउटा पात्र बोरामा नोट बोकेर बाटोमा बाँड्दै हिँडेको कार्टुन छाप्छ। फेरि अर्को पटक सांसदले पूरै बजेट आफैंले एक्लै खाएको भान पार्ने कार्टुन छाप्छ। जिन्दगीमा कहिले चुनाव लड्नु नपर्नेको आँट चुनाव लडेर जनप्रतिनिधि हुने सम्भावना नभएका व्यक्तिलाई खुइल्याएर नकारात्मक विषयवस्तु मात्रै समाचार हो भन्ने मान्यता राख्ने साथीहरू पूर्वाधार विकास साझेदारी कार्यक्रमको विरोधमा रहेको देखिन्छ। प्रश्न उठ्छ, चर्चामा आएजस्तो यो कार्यक्रमको बजेटमा व्यापक अनियमितता वा भ्रष्टाचार छ ? यो कार्यकर्ता पोल्ने, चुनाव खर्च उठाउने वा सांसदले मनोगत तरिकाले जथाभावी वितरण गर्ने कार्यक्रम हो र ? त्यसलाई मूल्यांकन गर्ने कुनै न कुनै मानक त होला नै। अनियमितताको पुष्टि गर्ने आधार केलाई मान्ने ? पहिलो, यो कार्यक्रम निर्वाचन क्षेत्रकेन्द्रित हो, सांसदकेन्द्रित हैन। दोस्रो, सांसदले झोला वा बोरामा बोकेर मन लागेको मानिसलाई हातहातमा नगद दिने नभएर जिल्लाभरिका निर्वाचित प्रमुख व्यक्तिको बैठकले योजना छनोट गर्ने व्यवस्था हो। तेस्रो, सांसदको नेतृत्वमा योजना छनोट गरेपछिका सबै काम स्थानीय तहले गर्छन्, खाली अन्त्यमा अनुगमन मात्र सांसदले गर्छ। चौथो, उपभोक्ता समिति निर्माण वा निर्माण व्यवसायी छनोटमा सांसदको कुनै भूमिका नभएपछि आफ्नालाई काम दिन दुर्नियत राख्नेले पनि सम्भव छैन। महालेखा परीक्षकको पचपन्नौं प्रतिवेदनमा जम्माजम्मी चारवटा योजनामाथि प्रश्न उठाइएको छ। त्यो पनि विधिसम्मत तरिकाले खर्च नभएको मानिएको छ। हालै प्रकाशित छपन्नौं प्रतिवदेनमा यो कार्यक्रमको अनियमितताको चर्चा गरिएकै छैन। अब के आधारमा सांसदले खाएको प्रमाणित गर्ने खोजिएको हो प्रष्ट छैन। यदाकदा कहींकतै यसमा तलमाथि भएको पूर्णतः अस्वीकार गर्न सकिन्न तर अनियमितता भएका वा केही प्रश्न चिन्ह उठेका कार्यक्रम सबै बन्द गर्न सम्भव छैन। त्यसो गर्ने हो भने नेपालका अधिकांश योजना बन्द हुन सक्छन्। तर दाबीका साथ भन्न सकिन्छ कि यो कार्यक्रममाथि आम जनताको चासो र सरोकार हुने भएकाले यो बजेटमाथि अनियमितता हुने सम्भावना कम हुन्छ। अर्को, यदि अनियमितता हुने आशंका हुँदा यसको कार्यविधि कडा बनाएर कमजोरी हुने सबैखाले ढोका बन्द गरिनु आवश्यक छ। त्यति गर्दा पनि कहींकतै बदमासी भयो भने प्रचलित कानुनअनुसार दोषीलाई हदैसम्मको कार्बाही गरिनुपर्छ। एउटा निर्वाचित विधायक त्यतिसम्म गिरेर आफैंले वितरण गरेको बजेटमा तलमाथि गर्न उद्यत हुन्छ भन्ने कल्पना नगरौं। कोही जिउछाडा नै भएर गिर्न तयार हुन्छ भने कानुनको कठघरामा त उभिन्छ नै, प्रमाण पुगेन भने पनि जनताको नजरबाट सदासदाका लागि विलिन भएर जान्छ। सांसद जनअपेक्षा पूरा गर्ने जननिर्वाचित प्रतिनिधि पात्र हो। सांसदसँग जनताको अपेक्षा मूलतः मुलुक र जनताको हितमा विधि निर्माण गर्ने र आफ्नो क्षेत्र वा जिल्लाको विकासको आवश्यकता पूरा गर्नुपर्छ भन्ने नै हुन्छ। त्यस कामबाट पूर्णतः विमुख भएर जनताका आवश्यकता पूरा गर्न सकिन्न। खासगरी हामीले संविधान निर्माण गरेपछि नयाँ कानुन निर्माण गर्ने र कतिपय कानुन समयानुकुल बनाउने काम व्यापक रूपमा भइसकेपछि अबको मुलुकको आवश्यकता विकास र समृद्धि नै हो। तसर्थ गाउँ, वस्तीहरूबाट जनताका विकासका आवश्यकता सम्बोधन गरेर मात्र विकास र समृद्धिको मात्रामा योगदान गर्न सम्भव छ। त्यसको अगुवाइ संघीय सांसदले गर्नैपर्छ। कमजोरी छन् भने हटाऔं, बदमासी भएको छ भने कार्बाही गरौं तर अपवादमा हुने गरेका घटनालाई आम प्रवृत्ति ठानेर जनप्रतिनिधिलाई कमजोर नपारौं। कहींकतै नियत वा अन्जानवश कसैले गल्ती गर्छ भने आवधिक निर्वाचनको माध्यमबाट सम्बन्धित पात्र वा उ सम्बद्ध दल जनताबाटै तिरस्कृत हुनेछ। लोकतन्त्रको सबैभन्दा सुन्दर पक्ष नै यही हो। निर्वाचित प्रतिनिधिलाई खुइल्याएर, जनताबाट टाढा पुर्याएर, अनावश्यक लान्छना लगाएर र सबैलाई उस्तै हुन् भनेर चित्रण गरेर धेरै मूल्य चुकाएर प्राप्त गरेको यो प्रणालीलाई बलियो पनि किमार्थ सकिँदैन।  भट्टराई प्रतिनिधिसभा सदस्य हुन्।"
कहाँ चुके बाबुराम ?,"एउटा दरिलो वैकल्पिक राजनीतिक पार्टी निर्माण गर्न अहिले बृहत् ध्रुवीकरणको आवश्यकता छ, जसले इन्द्रधनुषीय राष्ट्रवादको प्रतिनिधित्व गरोस्। हालै नयाँ शक्ति पार्टी र संघीय समाजवादी फोरमबीचको एकताले समकालीन नेपालको राजनीतिमा एकप्रकारको हलचल उत्पन्न गरेको छ। केहीले यसलाई स्वाभाविक भनेर खुब प्रशंसा गरेका छन् भने केहीले अस्वाभाविक भन्दै भुइपतार गाली गर्दैछन्। अझ यसलाई ऐतिहासिक भन्नेहरू पनि कम छैनन्। यस अर्थमा संसदीय प्रणालीमा टाउको गिन्तीको महत्तालाई ख्याल गर्ने हो भने संघीय संसद्मा एक सिट भएको नयाँ शक्ति र सोह्र स्थान ओगटेको संघीय समाजवादी फोरमको अगाडि बाबुरामको निरिहता स्वाभाविक मान्न सकिएला तर ७७ मध्ये ७५ जिल्लामा रहेको नयाँ शक्ति र ३३ मा सीमित संघीय समाजवादी फोरमका लागि योभन्दा राम्रो विकल्प अर्को थिएन। फेरि पनि पार्टी एकताको मूल आधार सैद्धान्तिक र वैचारिक नै हुन्छ। एकता प्रक्रियामा जसले यस तथ्यसित जति गम्भीरता अपनाएका हुन्छन् उसको एकता उत्तिकै दरिलो र दीर्घायु हुने गर्छ भन्ने नेपाली राजनीतिक पार्टीहरूको टुटफुट र जुटको इतिहासले पुष्टि गरेको वास्तविकता हो। होइन भने त्यसले दीर्घजीवन प्राप्त गर्न नसकेको टर्रो र ठर्रो स्वाद पनि नेपालीले नचाखेका होइनन्। तर संसदीय राजनीतिमा वर्चश्व स्थापित गरेको अंकगणितीय खेलले सैद्धान्तिक एकता प्रक्रियालाई ठाडै चुनौती दिएको इतिहास पनि छ। यस अर्थमा नयाँ शक्ति र समाजवादी फोरमबीचको एकता कति दीर्घायु होला त्यो यिनै संसदीय राजनीतिभित्र अंकगणितीय खेलदेखि वैचारिक र सैद्धान्तिक आधारको कसीमा निक्र्यौल गर्ने विषय हो। वैकल्पिक राजनीतिको गर्भाधान डा बाबुराम भट्टराईले आफ्नो महान् तथा गौरवशाली पार्टी नेकपा (माओवादी ) परित्याग गर्दा वैकल्पिक राजनीतिको अवधारणा अघि सारेका थिए। छोटो अवधिमा उनको यो दूरदृष्टि कति प्रभावकारी बन्न गयो भन्ने तात्कालीन प्रधानमन्त्री केपी शर्मा ओलीले दशरथ रंगशालामा आयोजित पार्टी घोषणा सभामा विशाल उपस्थिति हेरेर उद्घोष गरेको तथ्यले नै पुष्टि गर्छ। तर त्यो राष्ट्रिय पार्टीको उद्घोष क प्रचण्डलाई पचेन। किनकि बाबुरामको उदयमा प्रचण्डले आफ्नो अवसान देखे। तत्पश्चात् षड्यन्त्रमूलक ढंगबाट प्रचण्डले बाबुरामलाई यसरी गोर्खेलौरी लगाए कि रातारात राष्ट्रिय पार्टीको रूपमा प्रशंसा पाएका नयाँ शक्ति तासको महल झैं ढलेर चकनाचुर भयो। पाँच स लाई सैद्धान्तिकीकरण गरी असल राजनीतिको वैचारिक सोच प्रतिपादित गरेका बाबुराममाथि त्यहीं नै पूर्णविराम लाग्यो। यसबाट के निष्कर्ष निकाल्न सकिन्छ भने वामपन्थी पाठशालाका विद्यार्थी बाबुरामले संसदीय राजनीतिमा चुनाव चिन्हको महत्ताको आकलन नै गर्न सकेनन्। प्रचण्डले आफ्नो प्रधानमन्त्रीय शक्ति र स्रोतको भरपूर दुरुपयोग गरी संसद्मा रहेका १५ राजनीतिक दलबाहेकले चुनाव चिन्ह नपाउने विधेयक नै पास गराए। नयाँ शक्तिलगायत निर्वाचन आयोगमा दर्ता भएका करिब सातदर्जन नयाँ पार्टीले जति आन्दोलन गरे पनि चुनाव चिन्ह पाएनन्। किनकि त्यो विधेयक अप्रत्यक्ष रूपमा नयाँ शक्तिलाई चकनाचुर पार्न ल्याइएको थियो। संघीय लोकतान्त्रिक गणतन्त्र नेपालको इतिहासमा यो एउटा कालो धब्बा थियो। अन्ततोगत्वा वाध्य भएर हिँड्दै गरेको बसमा यात्रुले चढेझैं बाबुराम कम्युनिस्ट एकताको भेलमा हाम्फाले तर हात लाग्यो जिरो ! फलस्वरूप नयाँ शक्तिले संघीय समाजवादी फोरमजस्तो मधेसकेन्द्रित क्षेत्रीय दलको मसाल छापबाट चुनाव लड्नुपर्यो, जो प्रतिकूल साबित भयो। यस्तो विषम परिस्थितिमा बाबुराम जेनतेन कांग्रेससँगको चुनावी समीकरणमार्फत एक सिट प्राप्त गर्न सफल भए। यस अर्थमा वैकल्पिक राजनीतिको पहिलो संस्करणले आफ्नो औचित्य गुमायो तर संघीय संसद्मा प्राप्त गरेको एक सिट वैकल्पिक राजनीतिको दोस्रो संस्करणको लागि गर्भाधान गर्यो। दोस्रो संस्करण र ध्रुवीकरण वैकल्पिक राजनीतिको पहिलो संस्करणको सबैभन्दा राम्रो विचार थियो असल राजनीतिमार्फत समृद्ध नेपालको परिकल्पना। समकालीन नेपाली राजनीतिभन्दा भिन्न तथा उम्दा प्रकारको राजनीति। न कतै भ्रष्टाचार न अनावश्यक राजनीतीकरण ! यहाँसम्मकि चन्दा पनि संकलन गर्दा चेकमार्फत लिने ! बडो आदर्शवादी ! तर यथार्थको कसीमा त्यो धेरै दिनसम्म टिक्न सकेन। लोकपाल विधेयकजस्तो भ्रष्टाचार निस्तेज पार्ने सोच त्यसै सेलायो र सुरु भयो ध्रुवीकरणको घनिभूत यात्रा। मूलतः यो यात्राको अन्तरनिहित वास्तविकता के थियो भने असल राजनीतिभन्दा सत्ताशक्तिको राजनीतिले बाबुरामलाई कुनै न कुनै रूपमा उद्वेलित गरिसकेको थियो। प्रभावित पारिसकेको थियो। अहिलेको एकीकरण त्यही सत्ता राजनीतिको पहिलो खुडकिला हो, जसले अन्त्यहीन यात्राका लागि एकप्रकारको दरो पूर्वाधार तयार पारेको छ। पार्टी परित्याग गर्ने क्रममा पनि बाबुराम र प्रचण्डबीचको करिब एक साताको दोहोरीले नयाँ शक्तिको औचित्य स्थापित गर्न नसके पनि अन्ततोगत्वा माओवादीको एमालेकरणले त्यो तथ्यलाई पुष्टि गरिछाड्यो। त्यतिबेला बाबुरामको एउटामात्र स्वर थियो अब माओवादीको रूपमा यो दुकान चल्दैन। यसलाई समाजवादीकरण गरौं। प्रचण्ड तयार भएको भए सायद नेपालको राजनीतिक परिदृश्य योभन्दा भिन्न हुन सक्थ्यो। कुल जनसंख्याको एकतिहाइ रहेको खस, त्यत्तिकै रहेको आदिवासीजनजाति र बाँकी एकतिहाइ रहेका मधेसीथारूलाई राज्यको हरेक अंगप्रत्यंगमा समानुपातिक रूपमा प्रतिनिधित्व नै इन्द्रेणी राष्ट्रवादको परिकल्पना हो। नेपाली राजनीति सिद्धान्तमुखीभन्दा नेतामुखी बढी छ। नेता नै सिद्धान्त हो। नेता नै पार्टी हो। यहाँसम्मकि नेता नै देश हो। अर्थात् नेता नै सबैथोक हो भन्ने सयौं वर्षसम्म जरा गाडेका एकात्मक राजतन्त्रात्मक सामन्तवादी शासन प्रणालीको अवशेषको रूपमा सोचको विकास भएको पाइन्छ। भन्नलाई नेताभन्दा पार्टी ठूलो र पार्टीभन्दा देश महान ! तर व्यवहारमा त्योभन्दा ठीक विपरीत देखिन्छ। अर्थात् नेतागिरीको महत्ता यसरी स्थापित भइसकेको छ कि कहिलेकाहीं नेताबीचको व्यक्तिगत अहं र टकरावले सिद्धान्त र विचारको पनि जन्म दिँदोरहेछ। नेपाली राजनीतिक पार्टीहरूको टुटफुटको इतिहासलाई गम्भीरतापूर्वक अध्ययन गर्ने हो भने यो तथ्य प्रष्टरूपमा दृष्टिगोचर भएर आउँछ। मोहनविक्रम सिंहले गद्दार पुष्पलाल भन्ने पुस्तक नै लेखे। पछि आफैं पश्चाताप गरे। मोहनविक्रम र निर्मल लामाको व्यक्तिगत टकरावले सैद्धान्तिक आकार नै ग्रहण गर्यो। पछि पार्टी विभाजित भयो। प्रचण्डले बाबुरामलाई अध्यक्ष पद हस्तान्तरण गरेको भए नेकपा (माओवादी) बाट बाबुराम बाहिरिने थिएनन्। बाबुरामको नयाँ शक्तिरूपी सोचले त्यही गुम्सिएर चक्कर काटथ्यो। समाजवादी सोच र अवधारणाले अहिलेको जस्तो प्रष्टरूपमा मूर्तरूप धारण पनि गर्न सक्ने थिएन। त्यसैले बाबुरामको बहिर्गमनमा उनको व्यक्तिगत अहंले पनि ठूलो भूमिका खेलेको देखिन्छ, जो कालान्तरमा वैचारिक अवधारणाको रूप धारण गर्यो। अहिले उनको मन र मस्तिष्कमा एउटै भूत सवार छ समाजवादी सोच र विचारको आधारमा एउटा यस्तो राजनीतिक संगठन निर्माण गर्ने जो प्रतिद्वन्द्वीको दृष्टिकोणले प्रचण्डलाई टक्कर दिन सकोस्। अझ प्रचण्डलाई परास्त गरी एउटा नयाँ युगको सूत्रपात गर्न सकियोस्। त्यसैले संघीय समाजवादी फोरमसँगको एकताले बाबुरामको अहमता, सोच र वैचरिक अवधारणाले प्राथमिक स्तरको सफलता प्राप्त गरेको देखिन्छ। अहिले नेकपाभित्रको चिन्तन प्रणाली धर्मराउँदो अवस्थामा रहेको बेला बाबुरामको यो विस्तारीकरणले प्रचण्डलाई पक्कै चिन्तित तुल्याएको हुन सक्छ। ध्रुवीकरणको लक्ष्य नेपालको राजनीति एन्टिकरेन्टको रूपमा पनि हिँड्दो रहेछ। विश्व राजनीतिको प्रभाव यो हिमाली मुलुकमा थोरैमात्र पर्छ। विश्वमा कम्युनिस्ट आन्दोलन रक्षात्मक अवस्थामा रहेको बेला यहाँ आक्रामक थियो। अहिले कतै नभएको र गर्न पनि नसकेको संसदीय प्रणालीमार्फत यहाँ कम्युनिस्टहरू सत्तामा दुईतिहाइको करिब नजिक पुगेका छन्। अर्थात् नेपाली जनताको अगाध आस्था र विश्वास कम्युनिस्ट पार्टीमा रहेको तथ्यलाई हृदयंगम गर्नै पर्छ। तर कम्युनिस्ट पार्टीको आन्तरिक राजनीति, सत्ताशक्तिको प्रयोग तथा सञ्चालन त्यसको सैद्धान्तिक आचरण अनुकूल नभएकाले वर्तमान सरकार नामधारी कम्युनिस्टको रूपमा चर्चित छ। बाबुराम भट्टराईको आकलनमा यसरी नै यो धेरै दिनसम्म जीवित रहन सक्दैन। तर वैकल्पिक राजनीतिले मूर्तरूप धारण गर्न सकेन भने यसले कम्बल ओढेर खेत खाइरहने सम्भावना पनि उत्तिकै छ। अर्कोतर्फ नेपाली कांग्रेस बूढी गाई हुन, जो न राम्रो दूध दिन सक्छ न उसको मासु खान मिल्छ। त्यसैले एउटा दरिलो वैकल्पिक राजनीतिक पार्टी निर्माण गर्न अहिले बृहत् ध्रुवीकरणको आवश्यकता छ जसले इन्द्रधनुषीय राष्ट्रवादको प्रतिनिधित्व गरोस्। अर्थात् एउटा यस्तो पार्टी जसको आन्तरिक लोकतन्त्रले मुलुकको वस्तुगत अवस्थाको निरोपित गरोस्। कुल जनसंख्याको एकतिहाइ रहेको खस, त्यत्तिकै रहेको आदिवासीजनजाति र बाँकी एकतिहाइ रहेका मधेसीथारूलाई राज्यको हरेक अंगप्रत्यंगमा समानुपातिक रूपमा प्रतिनिधित्व नै इन्द्रेणी राष्ट्रवादको परिकल्पना हो। यसले मात्र एक्काइसांै शताब्दीमा मुलुकको राष्ट्रियता र अखण्डतालाई अक्षुण्ण राख्न सक्छ। त्यसैले एउटा समाजवादी पार्टीसँगको एकीकरणले मात्र यो बृहत् उद्देश्यको परिपूर्ति गर्न सक्दैन। यसका लागि तराईमधेस र पहाडका तमाम क्षेत्रीय पार्टीहरूको एकीकरण अनिवार्य सर्त हुन जान्छ। राष्ट्रिय जनता पार्टीसँगको वार्ता यसको एउटा ज्वलन्त उदाहरण हो। अन्त्यमा, बाबुराम भट्टराई र पुष्पकमल दाहालबीचको अन्तरद्वन्द्व वैचारिक रूपले अहिले अन्तरकलहमा रुपान्तरित भइसकेको छ। दुवैले एकअर्कालाई तल पार्ने खेलमा लागेको शक्ति आर्जनको यो एकीकरण अभियानको अभ्यासले पनि पुष्टि गर्छ। नयाँ शक्तिभित्र केही खैलाबैलाको सुइको पाउन बित्तिकै धुम्बाराही र पेरिसडाँडामा विशेष कार्यक्रम आयोजनाको तामझामले के संकेत गर्छ भने प्रचण्ड समूह बाबुरामलाई सखाप पार्न तल्लीन छ। तर विचारको एडिक्टस रूपमा रहँदै आएको बाबुरामको प्राथमिकतामा अब शक्ति समीकरणले लिनुको पछाडि पनि प्रचण्डलाई तल पार्नु नै हो। यद्यपि सैद्धान्तिक रंगरोगन त नेपाली राजनीतिको लफ्फाजीको रूपमा रहँदै आएको तथ्य नकार्न मिल्दैन। यस अर्थमा प्रचण्डको शक्ति पृथकीकरणको कसरत तथा बाबुरामको शक्ति आर्जनको अभियानले हाल संघीय समाजवादी फोरमसँगको एकता प्रक्रियाले शक्ति सवलीकरणमा नै सहयोग पुर्याउने सम्भावना बढी छ। बाबुराम भट्टराई, उपेन्द्र यादव र अशोक राईको सम्यक उपस्थितिले मुलुकको वस्तुगत परिस्थिति अनुकूल गठन गरिने इन्द्रेणी राष्ट्रवादको महत्तालाई जुन उचाइ प्रदान गरेको छ त्यसले ध्रुवीकरणमार्फत सशक्तीकरणको सैद्धान्तिक अवधारणलाई मूर्तरूप प्रदान गर्नमा ओजपूर्ण भूमिका निर्वाह गर्नेछ।"
प्रहरी स्कुल क्वार्टरफाइनलमा,भक्तपुर : नेपाल प्रहरी स्कुल भक्तपुरमा जारी १८औं सैनिक कप अन्तरविद्यालय रनिङ सिल्ड फुटबल प्रतियोगिताको क्वार्टरफाइनलमा पुगेको छ। सैनिक आवासीय महाविद्यालयको आयोजनामा भएको प्रतियोगितामा जेम्स स्कुललाई १० गोलले हराउँदै प्रहरी स्कुलले क्वार्टरफाइनल यात्रा तय गरेको हो। प्रहरीका नरेन्द्र परियारले निर्णायक गोल गरेका थिए। शुक्रबार नै भएको अर्को खेलमा रिपुमर्दिनी स्कुलले राजन मेमोरियल स्कुललाई ३० गोलले पराजित गर्यो। रिपुमर्दिनीका अनिष नेपालीले दुई र सुविन थापाले एक गोल गरे। राजन मेमोरियल लगातार दुई खेलमा हार बेहोर्दै लिग चरणबाटै बाहिरिएको छ। यसैगरी समूह डीको खेलमा भ्याली पब्लिकले अरुनिमा स्कुललाई १० गोलले हरायो। भ्याली पब्लिकको जितमा दीपक राईले गोल गरेका थिए। अरुनिमा स्कुल पनि लगातार दुई खेलमा पराजित हुँदै प्रतियोगिताको लिग चरणबाटै बाहिरिएको छ। प्रतियोगितामा काभ्रेसहित काठमाडौं उपत्यका १४ स्कुलका १५ टोलीको सहभागिता रहेको छ।
कतार विश्वकपमा पनि ३२ टोली,"दोहा : सन् २०२२ मा कतारमा आयोजना हुने विश्व कप फुटबलमा ३२ टोलीको मात्र सहभागिता रहने विश्व फुटबल महासंघ (फिफा)ले जनाएको छ । फिफाले यसअघि कतार विश्वकपदेखि नै सहभागी संख्या ३२ बाट बढाएर ४८ बनाउने विषयमा छलफल र तयारी गरिरहेको थियो । गल्फ राष्ट्रबीच देखिएको आन्तरिक टकरावका कारण सहभागी संख्या बढाउन गाह्रो भएको फिफाले जनाएको छ । मध्यपूर्वी गल्फ क्षेत्रमा अहिले राजनीतिक परिस्थिति बिग्रिएको छ । कतारले मात्र ४८ टोली र समर्थकको चाप धान्न नसक्ने देखिन्छ । त्यसैले फिफा ३२ टोलीलाई नै निरन्तरता दिने निर्णयमा पुगेको हो । कतारले मानव अधिकार, श्रमसम्बन्धी कुनै पनि समस्याबिना विश्वकप आयोजना गर्ने विश्वास व्यक्त गरिरहेको छ । व्यवस्थापन सहज बनाउन सहभागी संख्या बढाउन सकिएन, फिफाका अध्यक्ष जियानी इन्फान्टिनोले भनेका छन् । फिफाको अध्ययनअनुसार कतारमा सहभागी टोली संख्या बढाउँदा कम्तीमा १६ खेल कतारबाहिर खेलाउनुपर्ने अवस्था देखिएको थियो । हाल छिमेकी राष्ट्रसँग कतारको सम्बन्ध चिसिएको छ । कतारलाई लामो समयदेखि छिमेकी मुलुकहरुले नाकाबन्दी गर्दै आएका छन् । यूएई, बहराइन र साउदी अरेबियालाई सहआयोजकका रूपमा लिएर सहभागी संख्या बढाउने फिफाको योजना गल्फ राष्ट्रबीच चिसिएको सम्बन्धका कारण विफल भएको हो । कुवेतले आयोजनाको इच्छा देखाए पनि त्यहाँको रंगशाला निर्माण र तयारीको लागि समय अभाव हुने निष्कर्ष पनि फिफाले निकालको छ । तर ओमानले आयोजना गर्ने इच्छा नै देखाएन । विश्व कपमा सहभागी संख्या बढाउँदा एसिया, अफ्रिकालगायत साना देशहरूले पनि विश्वकपमा सहभागिता जनाउने मौका पाउने विश्लेषण गरिएको थियो । तर, युरोेपेली फुटबल महासंघ (यूईएफए)का अध्यक्ष अलेकजेन्डर सेफेरिनले भने कतार विश्वकपमा सहभागी संख्या बढाउने विषयको विरोध गर्दै आएका थिए । सन् २०२६ को विश्वकपमा भने सहभागी देश ४८ नै हुनेछ । सन् २०१८ को रुस विश्वकपका क्रममा भएको फिफा कंग्रेसले सन् २०२६ को विश्वकपमा ४८ टोलीको सहभागिता पक्का गरेको थियो । उक्त कंग्रेसमा भएको निर्वाचनबाट विश्वकप आयोजनाको अधिकार अमेरिका, क्यानडा र मेक्सिकोले पाएका थिए ।"
सन्दीपको अर्को छलाङ,"काठमाडौं : नेपालका लेग स्पिनर सन्दीप लामिछानेले विश्वका चर्चित क्रिकेट लिगहरूमा एकपछि अर्को छलाङ मारिरहेका छन् । सन्दीप बुधबार मात्र क्यारेबियन प्रिमियर लिग (सीपीएल) टीट्वेन्टी क्रिकेटमा महँगो रकममा अनुबन्ध भएका छन् । लिगका लागि ड्राफ्टमा रहेका सन्दीपलाई बुधबार अबेर बार्बाडस ट्राइडेन्ट्सले अनुबन्ध गरेको हो । सन्दीप लगातार दोस्रो वर्ष सीपीएलमा छनोट भएका हुन् । उनले अघिल्लो सिजन सेन्टकिट्स एन्ड नेभिस प्याट्रियट्सबाट खेलेका थिए । त्यति बेला उनले पाँच खेलमा सात विकेट लिएका थिए । गत वर्ष ६ हजार अमेरिकी डलरमा अनुबन्ध भएका सन्दीप यसपटक निकै महँगो रकममा अनुबन्ध भएका छन् । सन्दीपले बार्बाडसबाट यसपटक कम्तीमा ७० हजार अमेरिकी डलर (करिब ८० लाख नेपाली रुपैयाँ) प्राप्त गर्नेछन् । लन्डनमा गरिएको अनुबन्धनका लागि ड्राफ्टमा सन्दीपसँगै नेपालका बलर सोमपाल कामी, अलराउन्डर दीपेन्द्रसिंह ऐरी र युवा ब्याट्सम्यान रोहितकुमार पौडेल समावेश थिए । नेपालका तीन खेलाडी भने अनुबन्धनमा परेनन् । सीपीएलको नयाँ संस्करण सेप्टेम्बर ४ देखि अक्टोबर १२ सम्म वेस्टइन्डिजमा हुनेछ ।"
प्रतियोगितामा यो कस्तो बेथिति ?,"कलिला बालबालिकाका लागि ट्रिपल जम्प स्पर्धा जोखिमपूर्ण रहेको खेलविज्ञ बताउँछन्। खेलकुदविज्ञ दिवाकरलाल अमात्यका अनुसार यो कलिला बालबालिकामाथि अपराध गरेसरह हो। कलिला बालबालिकालाई लक्ष्य गरी आयोजना गरिएको उपराष्ट्रपति कप चिल्ड्रेन गेम्स मा राखिएको ट्रिपल जम्प स्पर्धाको जोखिमका सम्बन्धमा अन्नपूर्ण सम्पूर्णका लागि रोशन राउतले 'प्रतियोगितामा यो कस्तो बेथिति?' शीर्षकको लेख तयार पारेका छन् । यही जेठ १३ र १४ गते काठमाडौँमा केन्द्रीय स्तरको उपराष्ट्रपति कप चिल्ड्रेन गेम्स आयोजना हुँदै छ। विद्यालयस्तरदेखि नै ससाना बालबालिकालाई खेलकुदतर्फ आकर्षित गराउने उद्देश्यले यो प्रतियोगिता आयोजना गरिँदै आएको छ। यो प्रतियोगितामा छदेखि आठ कक्षासम्म अध्ययरत विद्यार्थीले मात्र सहभागिता जनाउन पाउँछन्। प्रतियोगितामा १४ वर्षसम्मका विद्यार्थी सहभागी हुन्छन्। तर, प्रतियोगितामा समावेश गरिएको एथलेटिक्सका केही स्पर्धाको विषयलाई लिएर भने खेलकर्मी नै आश्चर्यमा परेका छन्। त्यसमध्ये पनि एथ्लेटिक्समा समावेश गरिएको ट्रिपल जम्प स्पर्धा यतिबेला चर्चाको विषय बनेको छ। कलिला बालबालिकालाई लक्ष्य गरी आयोजना गरिएको प्रतियोगितामा कस्तो स्पर्धा समावेश गर्ने भन्ने कुराको सामान्य हेक्कासमेत राखिएको देखिँदैन। कलिला बालबालिकाका लागि ट्रिपल जम्प स्पर्धा जोखिमपूर्ण रहेको खेलविज्ञ बताउँछन्। खेल छनोट गर्ने व्यक्तिहरूको अल्पज्ञानका कारणले एथ्लेटिक्समा ट्रिपल जम्प इभेन्ट पनि राखिएको छ, खेलकुदविज्ञ दिवाकरलाल अमात्य भन्छन्, यो कलिला बालबालिकामाथि अपराध गरेसरह हो। अमात्यका अनुसार बालबालिकाका लागि यो निकै जोखिमपूर्ण स्पर्धा हो। यो इभेन्टलाई हपस्टेपजम्प पनि भनिन्छ, उनी भन्छन्, खेलाडीले हप (पहिलो जम्प गरेर अर्को स्टेपका लागि ल्यान्ड) गर्दा खुट्टाले आफ्नो शरीरको तौलभन्दा चारपाँच गुणा बढी भार थेग्नुपर्ने हुन्छ। त्यस्तो स्थितिमा हड्डीको राम्ररी विकाससमेत भइनसकेका बालबालिकाको नलीखुट्टा भाँचिने प्रबल सम्भावना हुन्छ। खेल विज्ञहरूको भनाइलाई आधार मान्ने हो भने १४ वर्षभन्दा मुनिका बालबालिकाका लागि आयोजना गरिने प्रतियोगितामा हाइजम्प पनि त्यति उपयुक्त मानिँदैन। अझ खेल पूर्वाधारको चरम अभाव रहेको विद्यालयस्तरीय प्रतियोगितामा त हाइजम्प स्पर्धा पनि निकै जोखिमपूर्ण मानिन्छ। उपराष्ट्रपति कप चिल्ड्रेन गेम्स र राष्ट्रपति रनिङ शिल्डजस्ता प्रतियोगितामा तल्लो तहका विद्यालयदेखि नै खेलाडी छनोट भएर आउँछन्। दूरदराजका गाउँका विद्यालय त निकै परको कुरा हो, शहरमै रहेका विद्यालयमा समेत खेल सामग्रीको अभाव देखिन्छ। यस्तो स्थितिमा हाइजम्पको छनोट खेल बालुवाको थुप्रो वा कडा जमिनमै गराउनुपर्ने बाध्यता आइपर्छ। यसरी खेल पूर्वाधारको अभावमा हाइजम्प गराउँदा कम उमेरका खेलाडी घाइते हुने सम्भावना बढ्छ। आफ्ना विद्यार्थीको स्वास्थ्यप्रति सचेत देखिएका विद्यालयले यस पटक उपराष्ट्रपति कप चिल्ड्रेन गेम्सका लागि हाइजम्पमा आफ्ना खेलाडी नै पठाएनन्। नेपाली एथलेटिक्समा चर्चित नाम हो, केशरी चौधरी। थुप्रै अन्तर्राष्ट्रिय प्रतियोगितामा देशको प्रतिनिधित्व गरिसकेकी केशरी खेलकुदमा लागेर आर्थिक रूपमा जीवन धान्न नसक्ने भएपछि यतिबेला वैदेशिक रोजगारीका लागि खाडी मुलुकमा पसिना बगाउँदै छिन्। बर्दिया जिल्लाबाट विभिन्न चरणको छनोट प्रतियोगिता खेल्दै उनी राष्ट्रियस्तरसम्म पुगेकी थिइन्। कुनै समय खेल पूर्वाधारको अभावमा बालुवामा हाइजम्पको अभ्यास गर्दा ढाडमा गम्भीर चोट लागेर उनलाई उपचारका लागि भारतसम्म पुर्याउनुपरेको तीतो अनुभव नेपाली खेलकुदले यसअघि नै बेहोरिसकेको छ। तर, यस्ता घटनाबाट शिक्षा लिनुको साटो हाम्रा खेल पदाधिकारी भने अझै पनि ससाना बालबालिकाका लागि आयोजना गरिने प्रतियोगितामा समेत ट्रिपल जम्प र हाइजम्प जस्ता स्पर्धा समावेश गर्न पछि पर्दैनन्। कुन प्रतियोगितामा कस्ता इभेन्ट समावेश गर्ने भन्ने कुराको निर्णय सम्बन्धित खेलका विज्ञले लिनुपर्छ, एक पूर्व खेलअधिकारी भन्छन्, यसका लागि प्राविधिक ज्ञान आवश्यक पर्छ। तर, हाम्रो देशमा यस्तो निर्णय दक्ष प्राविधिकभन्दा पनि प्रशासनिक कर्मचारीले लिने गरेकाले यस्तो समस्या आइपर्छ। अन्तर्राष्ट्रिय एथ्लेटिक्स महासंघ र एसिएन एथ्लेटिक्स संघको नियमअनुसार १८ वर्षभन्दा कम उमेरका खेलाडीलाई तीन हजार मिटरभन्दा लामो दूरीको दौडमा भाग लिन दिइँदैन। म्याराथन र हाफ म्याराथन त निकै परको कुरा हो। १८ वर्षभन्दा कम उमेरका बालबालिकालाई लामो दूरीको दौडमा सहभागी गराउँदा त्यसले उनीहरूको शारीरिक विकासमा समेत नकारात्मक असर पार्ने भएकाले यसमा रोक लगाइएको हो। तर, हाम्रो देशमा यस्ता कुरामा कुनै ध्यान दिइएको पाइँदैन। १८ वर्षभन्दा कम उमेरका खेलाडी लामो दूरीको दौडमा दौडिएका पर्याप्त उदाहरण पाउन सकिन्छ। त्यसै गरी, १४ वर्षसम्मका बालबालिकालाई लक्ष्य गरी आयोजना गरिएको उपराष्ट्रपति कपमा कराँते र तेक्वान्दोजस्ता कन्ट्याक्ट गेमलाई पनि समावेश गरिएको पाइन्छ। कराँतेमा काँता र कुमुते गरी दुई स्पर्धा हुन्छन्। काँतामा खेलाडीले आपसमा भिडन्त गर्नुपर्दैन। तर, कुमुतेमा भने खेलाडीले आपसमा भिडन्त नै गर्नुपर्ने हुन्छ। तेक्वान्दोमा पनि करिबकरिब यस्तै हुन्छ। बालबालिकाका लागि आयोजना गरिने प्रतियोगितामा काताको स्पर्धा समावेश गरिनु ठीक हो। तर, कुमुते स्पर्धा पनि समावेश गरेर एकअर्कामाथि प्रहार गर्न लगाउनु कति उपयुक्त हो भन्ने विषयमा कुनै हेक्का राखेको पाइँदैन। विदेशमा कन्ट्याक्ट गेममा बालबालिकालाई समावेश गर्दा त्यसबाट पर्ने नकारात्मक असरको विषयमा थुप्रै अध्ययनअनुसन्धान भएको पाइन्छ। तर, हाम्रो देशमा यससम्बन्धी सामान्य अध्ययन पनि गरिएको पाइँदैन। यद्यपि, कराँतेका प्रशिक्षक कुशल श्रेष्ठ उपराष्ट्रपति चिल्ड्रेन गेम्समा कुमुतेमा खेलाडीले विपक्षीलाई नछोए पनि (पाँच सेन्टिमिटर टाढाबाटै) अंक दिने प्रावधान राखिएको बताउँछन्। केही समयअघि काठमाडौँमा फुटबल खेल्ने क्रममा एक खेलाडीको निधन भयो। उनको मुटुमा समस्या देखिएको थियो। हाम्रो देशमा कुनै पनि प्रतियोगितामा खेलाडीलाई खेलाउनुअघि स्वास्थ्य परीक्षण गर्ने परम्परा छैन। खेलाडीले निरन्तर ९० मिनेट मैदानमा दौडनुपर्ने फुटबलजस्तो खेलमा मैदानमा ओर्लने खेलाडीको मुटुको अवस्था कस्तो छ वा खेलाडी खेल्नका लागि पूर्ण रूपमा स्वस्थ छ कि छैन भन्ने विषयमा वास्ता गरिँदैन। खेलअघि स्वास्थ्य परीक्षण गर्ने कुरा त हाम्रा लागि एकादेशको कथा हो। फुटबलको अन्तर्राष्ट्रिय नियमअनुसार एउटै टोली वा खेलाडीले खेल्ने दुई वटा प्रतियोगिताको बीचमा कम्तिमा ४८ घण्टाको फरक हुनुपर्छ। एउटा खेलाडीले ९० मिनेटको खेलका क्रममा औसतमा १२ किलोमिटरसम्म दौडनुपर्ने हुन्छ। यस्तोमा खेलाडीलाई धेरै धपेडी नहोस्, खेलाडीले कुनै चोटपटक बेहोर्नु नपरोस् र स्वास्थ्यमा प्रतिकूल असर नपरोस् भनेर यस्तो नियम लागू गरिएको हो। तर, हालै सम्पन्न एक प्रतिष्ठित फुटबल प्रतियोगितामा सेमिफाइनल खेलाइएको भोलिपल्टै फाइनल खेलाइयो। उक्त प्रतियोगितामा अखिल नेपाल फुटबल संघ (एन्फा) का वरिष्ठ पदाधिकारीहरू नै उपस्थित भएर पुरस्कार पनि वितरण गरे। यो त सामान्य घटना हो। पछिल्लो समय नेपालमा विभिन्न नाममा ठूला धनराशि पुरस्कारसहित गोल्डकप फुटबल प्रतियोगिताको बाढी नै आएको छ। यस्तोमा एउटा खेलाडीले अघिल्लो दिन एक ठाउँमा प्रतियोगिता खेलेर रातारात भोलिपल्टै अर्को प्रतियोगिता खेल्न अर्को शहर पुगेका प्रशस्त उदाहरण छन्। यसतर्फ सम्बन्धित निकाय र खेल पदाधिकारीको ध्यान गएको पाइँदैन। विश्व खेलकुदमा बक्सिङलाई निकै जोखिमपूर्ण खेल मानिन्छ। बक्सिङ खेलका क्रममा टाउकोमा प्रतिद्वन्द्वीको मुक्का लागेर धेरैले ज्यान गुमाइसकेका छन्। नेपालमै पनि यस्तो घटना भइसकेको छ। बक्सिङ खेलमा सम्भावित जोखिमलाई कसरी कम गर्ने भन्ने विषयमा थुप्रै अध्ययन, अनुसन्धान र छलफल भएका छन्। बक्सिङ खेलमै प्रतिबन्ध लगाइनुपर्छ भनेर बहस चलाउनेहरूको पनि कमी छैन। खेलका क्रममा जोखिम बढी भएकाले नै बक्सिङ प्रतियोगिता न्युरो अस्पताल भएको स्थानमा खेलाइन्छ। तर, हाम्रो देशमा न्युरो अस्पताल त टाढाको कुरा, स्तरीय अस्पतालसम्म नभएको स्थानमा बक्सिङ प्रतियोगिता आयोजना गर्ने गरेको पाइन्छ। यी त सामान्य विषय मात्र हुन्। खेलकुद प्रतियोगिता आयोजना गर्दा हाम्रो देशमा थुप्रै कमीकमजोरी देखिने गरेका छन्। नेपाली खेलकुदले स्पोट्र्स साइन्स (खेलकुद विज्ञान)को क्षेत्रमा आफूलाई अगाडि बढाउन नसक्नु नै यसको प्रमुख कारण हो। स्पोट्र्स साइन्सको अभाव, दक्ष खेल प्राविधिकको कमी, आधुनिक खेल प्रविधिको अभावजस्ता कारणले नै नेपाली खेलकुद यी र यस्ता थुप्रै बेथितिबाट पीडित बन्न पुगेको सहज अनुमान गर्न सकिन्छ। यस्ता विषयमा विश्व खेलकुदले निकै ठूलो फड्को मारिसकेको वर्तमान परिवेशमा नेपाली खेल क्षेत्रले पनि क्रमशः आफूलाई परिमार्जित गर्दै लैजानु आवश्यक देखिन्छ।"
