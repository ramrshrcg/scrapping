शीर्षक,विवरण
विरोधले देश बन्दैन,"भनिन्छ, समाचार नभएको समाचार नै राम्रो समाचार हो। अफसोच नेपाल समाचार नै समाचारले भरिएको देश हो। नेताले कोसँग के खाए, कस्तो कार्पेटमा हिँडे अनि कसले छाता ओढेओढाए मुख्य समाचार बन्छन्। यस्तो देख्दा लाग्छ, हाम्रो प्राथमिकता राजनीति नभई मनोरञ्जन हो। भौगोलिक तथा सांस्कृतिक विविधताले होला, करिब तीन करोड जनसंख्या रहेको हाम्रो देशमा पत्रपत्रिका, प्रसारण तथा अनलाइन सञ्चार गृहहरूको संख्या नगण्य पुगेको छ। तर यी सबैले बिकाउभन्दा उच्छृंखल समाचारमा प्रतिस्पर्धा गरेको देख्दा आश्चर्य लाग्छ। सामाजिक सञ्जालका छरपस्ट अभिव्यक्ति हेर्ने हो भने हाम्रो समाजको दिमागमा भरिएको सैतानी सोचाइ छर्लंग देख्न सकिन्छ। उक्त सैतानी कारखानाको प्रमुख माली नैतिकता, जिम्मेवारी तथा उत्तरदायित्व नभएका केही पत्रकार पनि रहेका छन्। यसले नेपाली समाजमा डिजिटल नकाब प्रयोग गरी स्वदेशी तथा विदेशी विषादी प्रयोग गरेर आफ्नो मिडिया खेतीलाई उर्वर बनाइरहेका छन्। भनिन्छ मानिसको भौतिक स्वास्थ्यभन्दा नैतिक स्वास्थ्य महत्त्वपूर्ण हुन्छ। त्यसैले हिजोआज तरकारीमा फैलिएको विषादीविरुद्धको आवाज उठ्दै गर्दा पत्रकारितामा लागेको त्यस्तै विषादीबारेमा पनि उत्तिकै ध्यान जान जरुरी छ। पत्रकारिताको मूल मन्त्र सत्यता, सन्तुलित तथा विश्वसनीयता हो। यो सत्यता, सटिक तथा स्पष्टता को धरातलमा रहेर हुनुपर्छ। तर हिजोआज हामी एकलकाटे र मिसन पत्रकारितामा लिप्त छौं। सबै नभनौं बहुसंख्यक पत्रकारिता जगत् नै राजनीतिक संगठनभित्र समाहित छन्। त्यसैले हाम्रा आँखा र कानले हामी जे देख्न सुन्न चाहन्छौं त्यही देख्दछ सुन्दछ अनि हाम्रो कलम, क्यामेरा र किबोर्डले बोल्ने भाषामा हाम्रो स्वार्थ र आस्था हावी भएका छन्। आज पत्रकारितामा देखिएको प्रमुख समस्या भनेको पत्रकारले समाचार, कथा तथा विचारको मौलिकतालाई आफ्नो धारणा, स्वार्थ र आस्थाले बलात्कार गर्नु हो। पत्रकारितालाई राज्यको चौथो अंग अनि पावर विदाउट पावर पनि भनिन्छ। कारण पत्रकारिता आफैं शक्ति हैन तर प्रभाव होस्। पत्रकारिताले आफैं भौतिक गति वा क्षति पुर्याउने सामर्थ्य राख्दैन तर यसको प्रभावले भौतिक गति वा क्षति निर्धारण गर्ने गर्छ। आज समाज विविधताले रूपान्तरण भएको छ। ओल्लो घरको छिमेकी पल्लो घरसँग अपरिचित छ। उसले टोल, छिमेक तथा आफ्नै सेरोफेरोको जानकारी लिन मिडिया वा सामाजिक सञ्जालको भर पर्नुपर्छ। राजनीति र समाजमा भइरहेका संगति वा विसंगतिका बारेमा हामीले थाहा पाउने एक मात्र साधन मिडिया अझ भनौ सामाजिक सञ्जालको नशानशामा नकारात्मकताले जरा गाडेको छ। हरिया तरकारी तथा फलफूलमा जस्तै विषादीले भरिपूर्ण छ। सकारात्मक तथा सुसंस्कृतभन्दा विसंगति र विकृति उन्मुख छ। भनिन्छ हरेक सिक्काका दुई पाटा हुन्छन्। विज्ञान र प्रविधिको प्रमुख उद्देश्य क्षमता अभिवृद्धि गर्ने हो। यो आफैंमा राम्रोनराम्रो भन्ने हुँदैन। पत्रकारिताको संरक्षण अनि खोल ओढेको सामाजिक सञ्जाल पनि प्रशस्त मात्रामा ज्ञान, कला, प्रेरणा तथा सकारात्मक गुणले भरिपूर्ण छन्। आज समाज सुसूचित हुन पाएको छ। दुरदराजका आवाज सिंहदरबारको ढोका ढक्ढकाउन सक्षम भएको छ। दबिएका आवाज आकाशवाणी बनेका छन्। असीमित सूचना, समाचार र ज्ञानले भरिपूर्ण छन् अनि आफूले मन पराएका व्यक्ति, संस्था तथा सामग्रीको पहुँच सर्वसाधारणको मुठीमा पुगेको छ। हाम्रो पत्रिकारिता प्रदूषित बनेको छ। अधिकांश समाचारले भनेका विकृति सर्वेसर्वा होइनन्। देश भ्रष्टैभ्रष्ट, दलाल र फटाहाले मात्र भरिएको छैन। यहाँ त वर्षौंदेखि निस्वार्थ कर्ममा कैयौं व्यक्ति, संस्था अनि समाज लागेका छन्। तन, मन र धन दिएर रातो दिन खटिएका जनप्रतिनिधि पनि त्यत्तिकै संख्यामा छन्। तर टाठोबाठोलाई हिरो अनि एक सानो गल्तीलाई पत्रकारले एकतर्फी दोषीको उपमा भिराइदिएर बदनाम गरेका उदारहण प्रशस्त छन्। गल्ती, दोष र खोट खोज्ने हो भने भगवान् पनि अछूतो रहँदैनन्। हामी त जाबो मानव जाति। तसर्थ कुनै पनि समाचार वा मिडिया कन्टेन्टलाई आधिकारिक र सत्यतथ्यका आधारमा सन्तुलित रूपमा प्रस्तुत गर्न जरुरी छ। पत्रकारिताले आफैं भौतिक गति वा क्षति पुर्याउने सामर्थ्य राख्दैन तर यसको प्रभावले भौतिक गति वा क्षति निर्धारण गर्ने गर्छ। हत्याराको पनि आवाज हुन्छ। सबै हत्यारालाई एकै नजरले हेर्नु गल्ती हुन सक्छ। किनकि बलात्कारी हत्यारा र हत्यारा बलात्कारी, यी दुईलाई कानुनले पनि फरक देख्छ। आज कैयन् समाजसेवी, अभियन्ता तथा उदाहरणीय व्यक्तित्वमाथि पत्रकारिताको दुरुपयोग गरी एकोहोरो हिलो छ्यापिदिएर निरुत्साहित गरिएको छ। त्यस्तै व्यापार, व्यवसायी, ठेकेदार, कर्मचारी अनि ट्याक्सी चालकदेखि सरकारसम्मलाई स्पष्टीकरणको अवसर नै नदिई एकोहोरो बद्नाम गर्न व्यस्त छ। अनि बेरोजगारको कुण्ठालाई निराशा, ईश्र्या र क्रोधमा परिणत गरी पत्रकारिताको खेती फस्टाउन सफल छ। नयाँ पिँढीको कलिलो मस्तिष्कले ठूला नेता, उद्यमी, व्यापारी, समाजसेवी, कर्मचारी अनि पत्रकारसमेतलाई प्रेरणाका स्रोत देख्नुको सट्टा भ्रष्ट, ठग, कालोबजारी, जाली, घुसखोरी अनि ब्ल्याकमेलर देख्न थालेको छ। अनि डाक्टरदेखि इन्जिनियरसम्म पैसा कमाउने बाटो मात्र सोच्छ। विभिन्न आरोपीलाई अदालतको फैसलाअघि नै दोषी र निर्दोषी ठहर्याउने पत्रकारिताले खबरदारीको नाममा अत्यधिक नकारात्मकताको व्यापार गर्नु भोलिका लागि दुर्भाग्यपूर्ण हुन सक्छ। कुनै पनि पेसा, व्यवसाय वा व्यक्तित्वले नयाँ पिँढीको विश्वास र इज्जत जित्न नसक्नुको परिणाम विदेशी हेजेमोनी वा प्रभुत्वलाई थप प्रश्रय दिनेछ। म्याकेन्जी सेन्टर फर गभर्मेन्टको रिसर्चअनुसार ८० प्रतिशत सरकार ठूला परिवर्तन ल्याउने आफ्नो उद्देश्य कार्यान्वयनमा ल्याउन असफल छन्। सरकारको कार्य सम्पादनको भागीदार मिडिया, समाज र जनता पनि उत्तिकै हुन्छन्, के हाम्रो समाज उत्कृष्ट छ ? के हामी सुसंकृत समाजको उपज हौं ? के हामी कर्तव्यपालक नागरिक हौं ? अनि देश विकासमा हाम्रो भूमिका केकस्तो छ ? जस्ता प्रश्न पनि उत्तिकै महत्त्वपूर्ण छन्। भनिन्छ संग्लो पानी खान मुहान सफा गर्नुपर्छ। यसको अर्थ मुहान भनेका जनता हुन्, नेता त धारा मात्र हुन्। त्यो मुहान सफा गर्ने ल्याकत राख्ने पत्रकारिताले मुहानमा विषादी हालेर धाराको आलोचना वा वर्णन गर्नु दुवै हानिकारक हो। औषधि र विषादी दुवैको प्रकृति एकै हुन्छन्, डाक्टरको प्रेस्क्रिप्सनले यसको परिभाषा निर्धारण गर्दछ। हो उसैगरी पत्रकारले कुरीति र कुशासनमा विषादि हाल्ने नाममा जनताको दिमाग नै विषादियुक्त बनाइदिएको छ पत्रकारिताले ठोक्ने मनस्थितिले राष्ट्र र समाजका विभिन्न अंगमा प्रहार गर्न रोक्नुपर्छ, नत्र जुन जोगी आए पनि कानै चिरेको भन्ने पुरानो उखानजस्तै जुनसुकै सरकार वा जस्तोसुकै सरकार आए पनि हामी उही नकारात्मक अनन्त चक्रमा विलय हुनेछौं अनि सुनधारा, ढुंगेधारा, फलामे धाराको चक्रमा समृद्धिको तृप्तता मेट्ने नाममा अर्को काकाकूल अध्याय सुरु हुनेछ। विरोधले देश बन्दैन, आफू पानीमाथिको ओभानो बन्नुभन्दा सकारात्मक सोच र खुला दिमागले रचनात्मक कार्य गरे देश आफैं बन्छ। किनकि देश सरकारले हैन जनताले बनाउने हुन्। जनता र समाज सक्षम भए सरकार स्वतः प्रतिबिम्बित हुनेछ। अन्त्यमा पत्रकारिता भनेको राज्यको एक अभिन्न अंग हो, जनता र समाजको मार्गदर्शक हो तसर्थ अबको पत्रकारिता विषादिरहित हुनुपर्छ।"
हेग जाने बाटो नेताहरू आफैं खन्दैछन् (भिडियो),"१२ वर्षको म, कक्षा ५ मा पढ्दै थिएँ। कुरा २०५९ सालको हो। काभ्रेबाट हेटौंडामा रहेको मामाघर पुगेको थिएँ। मामाघरनजिकै माओवादीले सांस्कृतिक कार्यक्रम आयोजना गरेका रहेछन्। साथीसँग म पनि त्यो कार्यक्रम हेर्न गएँ। मलाई थाहा थिएन, त्यो कार्यक्रमले मेरो जिन्दगीमा यति उथलपुथल ल्याउँछ भनेर। त्यो दिनको त्यो कार्यक्रम अहिले पनि मेरो दिमागमा घुमिरहन्छ। त्यो कार्यक्रममा नगएको भए के हुन्थ्यो ? यसरी भौंतारिँदै हिँड्थें कि पढिलेखी कुनै जागिरमा आबद्ध हुन्थें ? हिजोआज मेरो दिमागमा यस्तै प्रश्न खेल्छन्। किनकि त्यो सांस्कृतिक कार्यक्रमपछि मैले माओवादी सेनामा प्रवेश गरेको थिएँ। बालक भएकाले त्यो बेला मलाई र मेरा साथीहरूलाई सबै कुरा थाहा थिएन। आदर्श मानिएका नेताहरूले नै पछि धोका दिए। अहिले हामी युवा भएका छौं। हाम्रो विवाह भएको छ, तर साथमा शिक्षा छैन। राम्रो शिक्षा नभएकै कारण राम्रो काम पाएनौं। यस्तो अवस्थामा हामीले आफ्ना सन्तानलाई कसरी राम्रो भविष्य दिने ? माओवादी सेनामा प्रवेश गरेपछि मेरो काम जासुसी विभागमा थियो। बजारमा जाने र सूचना संकलन गर्ने मलगायत साथीहरूको काम थियो। हामी रातिराति भित्ताहरूमा लेख्ने काम पनि गथ्र्यौं। कमान्डरहरूले मलाई सुरुदेखि नै हतियार उठाउने र युद्धमा जाने काममा लगाएनन्। ०६० सालतिरको कुरा हो। म पहिलोपटक पक्राउ परें। मेरो नामकै कारण प्रहरीले पक्राउ गर्यो। पहिलोपटक पक्राउ परेका कारण साह्रै डर लागेको थियो। म माओवादी हो भनेर थाहा नपाएकै कारण प्रहरीले मलाई ६ घण्टाजति थुनेर छाडिदियो। त्यो बेला मैले बच्ने आशा मारिसकेको थिएँ। शान्ति प्रक्रियापछि म चितवनको क्यान्टोन्मेन्टमा बसें। सेना समायोजन हुँदा मलगायत मेरा साथीहरूको उमेर पुगेन। हामी बाल घोषित भयौं। ०६६ सालमा हामी क्यान्टोन्मेन्टबाट घर निस्किँदा १० हजार नगत र एउटा झोला दिइएको थियो। प्रचण्डले त्यो बेला भन्नुभयो थियो, अगाडिको ढोकाबाट निकालेर पछाडिको ढोकाबाट भित्र छिराउँछौं। लामो समय बितिसकेको छ, तर हामीलाई कतैबाट छिराइएन। अर्थात् बेवास्ता गरियो। हामी चुप बसेनौं। आन्दोलन गर्यौं। पटकपटक पेरिसडाँडा घेराउ गर्यौं। तर, हाम्रा समस्या नेताहरूले कहिल्यै सुनेनन्। यहाँको मुद्दा हेग पुर्याउन हामीलाई मन छैन। सकेसम्म यही नै मिलाउनुपर्छ। हाम्रो माग पनि त्यही हो। तर, हेग जाने बाटो नेताहरू नै खन्दैछन्। त्यति मात्र होइन, हामी बसेको कोठामा मान्छे पठाएर तोडफोड गरियो। मलाई अपहरण गरियो। त्यो बेला म दुई तलाबाट हाम फालेर भागेको थिएँ। ०७५ सालमा थाइल्यान्ड जाँदै गर्दा मलाई एयरपोर्टमै रोकियो। हेग चर्चा चैतदेखि सुरु भएको तीनमहिने युरोप भ्रमणमा मैले धेरै कुरा थाहा पाएँ। युरोपका विभिन्न देशमा विभिन्न संघसंस्थाका मानिससँग भेट भयो। त्यहाँका मन्त्री र सरोकारवालासँग पनि भेटें। त्यति मात्र होइन। मैले मानव अधिकारका क्षेत्रमा काम गर्ने संस्थाका प्रतिनिधिसँग पनि छलफल गरें। छलफलबाट धेरै कुराको निष्कर्ष निस्कियो। नेपालको द्वन्द्वकालीन सबै मुद्दा अन्तर्राष्ट्रिय अदालतमा दर्ता हुन्छन् भन्ने कुरा मैले त्यहीं थाहा पाएकी हुँ। र, यो मुद्दा त्यहाँसम्म पुर्याउने निष्कर्षमा म त्यहीं नै पुगेको हुँ। नेपाल आएपछि धेरै साथीहरूसँग छलफल भयो। लामो समयदेखि संघर्ष गरिरहेका हामीले एउटा बाटो खोजिरहेका छौं। अब पनि नेताहरूले हाम्रा कुरा सुनेनन् भने हामीलाई अन्तर्राष्ट्रियस्तरमा जान कसैले रोक्न सक्दैन। तीन महिनाको समय हामीलाई आफ्नो देशको कुरा बाहिर लग्न मन छैन। भन्ने हाम्रो मान्यता हो हाम्रो समस्या नेपालमै समाधान होस्। सरकारले हाम्रा कुरा सुनिदेओस्। हामीले अधिकार प्राप्त गर्नकै लागि लामो समय संघर्ष गर्यौं। तर पनि नेताहरूले हाम्रा माग सुनेनन्। द्वन्द्वकालका समस्या सामधान गर्न टीआरसीसमेत बनाइयो। तर, यसले बालसेनाका समस्या सामधान गर्ने म्यान्डेट राखेन। अरू पीडितको पनि विश्वास जित्न सकेन। टीआरसीमा राजनीतिक नेतृत्व भएकाले उनीहरू आफ्ना नेताहरूलाई जोगाउनमै लागे। तत्कालीन माओवादी विद्रोहमा लागेकै कारण यतिखेर हामी बेवारिसेजस्तै भएका छौं। यसको क्षतिपूर्ति नेताहरूले बुझाउनैपर्छ। त्यसैकारण हामीले तीन महिनाको समय दिएका छौं। यो अवधिमा हाम्रा माग सम्बोधन नभए हामी मुद्दा लिएर अन्तर्राष्ट्रिय अदालतमा जान्छौं। सरकारसामु दुइटा माग राखेका छौं पहिलो, द्वन्द्वको औचित्य पूरा गर्नुपर्ने र दोस्रो, राज्य र विद्रोही पक्ष जवाफदेही हुनुपर्ने। तेस्रो, भविष्यमा कुनै पनि राजनीतिक हिंसामा बालबालिकालाई संवैधानिक तवरबाट निषेध गर्नुपर्छ। तीन महिनाभित्र यी माग सुनुवाइ नभए हामी अन्तरर्राष्ट्रिय स्तरमा जान्छौं। (पूर्वलडाकु विष्टसँगको कुराकानीमा आधारित)"
महिलाका हकमा न्याय,"न्याय माग्न महिला आऊन् भन्ने ध्येय राख्ने हो भने सबभन्दा पहिले न्यायालयमा कर्मचारीको व्यवहार सहज र नरम हुनुपर्यो न्याय प्राप्ति हरेक व्यक्तिको नैसर्गिक अधिकार हो। अन्याय परेमा परापूर्वकालमा मानिस राजाको दरबारमा उजुरी गर्दथे। अब अन्यायविरुद्ध कारबाही गर्ने संसारभरि एउटा संस्था छ, त्यो हो न्यायपालिका। यहाँ प्रमाणको मूल्यांकनबाट न्यायअन्याय छुट्ट्याउने गरिन्छ। हाम्रो मुलकमा अन्याय पर्दा पुरुष वर्ग तत्काल न्यायालय धाउन थाल्छन्। तर, महिलाको हकमा सानो समूह मात्र न्यायालय जाने गर्छ। १० वर्षअघि यूएनडीपीले गरेको अनुसन्धानबाट के देखिएको थियो भने नेपालमा कुल सेवाग्राहीको संख्यामा मात्र १३ प्रतिशत महिलाको संख्या छ। अहिले पनि त्यो संख्यामा खासै वृद्धि भएको देखिँदैन। महिलाको स्वभावका कारण वा केही वाधाअड्चनका कारण महिला वर्ग न्याय प्राप्तिका लागि न्यायालय जाने र मुद्दा लड्ने प्रयास गर्दैन। तथापि नेपालको न्यायालयमा जम्मा सेवाग्राहीको संख्या कूल जनसंख्याको मात्र पाँच प्रतिशत हो। यूएनडीपीको अध्ययनबाट के देखिएको छ भने त्यो पाँच प्रतिशत पनि सहरिया जनसंख्याबाट वा टाठाबाठा र जान्नेसुन्ने मानिसले मात्र न्यायालयको सुविधा लिएका छन्। महिला न्यायालयमा नजाने कारणमध्ये एउटा कारण अदालतमा कर्मचारीबाट गरिने नकारात्मक व्यवहार हो भन्ने एकताका भनाइ पनि थियो। तथापि सर्वोच्च अदालतअन्तर्गतका न्यायमा पहुँच भएका आयोगले अन्य संस्थाहरूसँग गरेको सहकार्यअन्तर्गत गरेको अनुसन्धानबाट के पुष्टि भयो भने अदालतका महिलासँग हुने व्यवहारको कुरालाई लिएर ६० प्रतिशत महिलाले न्यायालयभित्र कर्मचारीद्वारा महिला सेवाग्राहीसँग राम्रो व्यवहार हुने गरेको तथ्य स्वीकार गरेको पाइयो। यथार्थमा महिलाले अदालतमा प्रवेश गरी अन्याय पर्दा पनि न्याय माग्न सक्ने रुझान नहुने विविध कारण देखिएका छन्। सामाजिक लाञ्छनाको डर : अन्याय भएको विरुद्ध परिवारको मूली बाबु पति दाजुभाइविरुद्ध मुद्दा हाल्दा सिंगो परिवारबाट अपहेलित र बहिष्कृत हुने चिन्ता रहन्छ। समाजले पनि आफन्तउपर मुद्दा हालेको भनी हेयको दृष्टिकोण राख्ला भन्ने चिन्ता रहन्छ। यही कारणबाट भविष्यमा छोराछोरी र सन्तानको बिहेमा अवरोध हुने डर पनि हुन्छ। परिवाको बहिष्कारको कारणबाट एक्लो भई अरू असामाजिक तत्वबाट असुरक्षित हुने चिन्ता पनि रहन्छ। यिनै कारणबाट धनीभन्दा धनी र सम्भ्रान्त परिवारका छोरीबुहारी आँसु पिएर बस्न वा प्रताडना खप्न स्वीकार गर्छन्। बरु आफ्ना पीडा शृंगार र पहिरनले छोप्ने कोसिस गर्छन्, तर न्याय माग्न न्यायालय जान चाहँदैनन्। परिणामतः त्यसरी सहेर बसेकै कारण कतिपयले अकालमा मृत्युवरण गर्नुपरेको उदाहरण समाजमा प्रशस्त देखिएको छ। अर्थको अभाव : महिलासँग मुद्दा लड्न खर्च हुँदैन। जस्तै धनी परिवारकी पत्नी, छोरी र बुहारीले परिवारबाट विवादका कारण बाहिर बस्नुपर्दा तिनीहरूसँग अर्थ अभाव हुन जान्छ। हाम्रो समाजमा बेग्लै बसेकी पत्नी, छोरी, बुहारीलाई यो तिमीहरूको खर्च हो भनी परिवारको मुखियाले दिने चलन छैन। झन् मुद्दा हालेपछि अर्कै रूप हुन्छ। सगोलमा बस्दा एउटा भाँडामा पाकेको भात खाइ बस्ने हो। छुट्टिएकी छोरीबुहारीलाई भरसक अंश माना चामल दिने चलन छैन। कि त अदालतले तोकिदिनुपर्यो। त्यो तोकिएको मानाचामल पाउन पनि कठिन हुन्छ। त्यसमाथि ससाना नानी भए तिनलाई पनि हेर्नुपर्यो। भरसक परिवारले दुःख पाओस् भनी ती सन्तान पनि जिम्मा लगाउँछन्। तर खर्च पनि दिएका हुँदैनन्। मुद्दा लड्दा ठूलो रकम आवश्यक पर्छ। कानुन व्यवसायीलाई मुद्दा लेखाउने, तारिख धाउने, बहस फिस, साक्षी बकाउँदा लाग्ने खर्च आदि। मसिनो खर्च धेरै लाग्छ। मुद्दा गर्ने महिला रोजगार सेवामा छन् भने उनलाई तारिखमा धाउन कठिन हुन्छ। नोकरी गर्ने कि सन्तानको हेरचाह गर्ने। फेरि मुद्दाको अर्को पाटो पनि छ। असल र इमानदार कानुन व्यवसायी भेटे राम्रो गर्छन्। तर उस्तैको फेला परेमा विपक्षीसँग मिलेर मुद्दामा केही नपाउने गर्लान् भन्ने चिन्ता पनि रहन्छ। नेपालमा विनाशुल्क मुद्दा हेरिदिने थुप्रै संस्था छन्। त्यहाँ पनि कतिपय अवस्थामा सेवाग्राहीलाई मुद्दा सित्तै हेरेको भन्ने तर शुल्क माग्ने गरेको पनि सुनिन्छ। गैरसरकारी संगठनसँग आबद्ध संस्थाले मुद्दा त हेर्छ। निःशुल्क मुद्दा हेर्ने जतिसुकै भने पनि स्वयं सरकारको तर्फबाट भएको अध्ययनबाट के देखिएको छ भने ८५ प्रतिशत नेपालीलाई कानुनी सहायताबारेमा जानकारी नभएको अध्ययनबाट पुष्टि भएको छ। अदालती लामो प्रक्रिया : हाम्रा ऐनकानुन नियममा भएका व्यवस्थाअनुसार अदालतबाट मुद्दाको परीक्षण हुन र फैसला हुन लामो समय लिन्छ। एउटा मुद्दा जिल्लाबाट सर्वोच्चसम्म पुगी निर्णय हुन कस्तै पनि १० वर्ष लाग्न सक्छ। प्रत्युत्तरपत्र म्याद तामेल, पटकपटक म्याद बदर हुन सक्छ। अन्त्यमा फैसलाको जानकारी नलिई विपक्षी कयौं दिनसम्म बस्न सक्छ। त्यसपछि कार्यान्वयन त्यत्ति नै कठिन छ। फौजदारी मुद्दाका प्रक्रिया पनि त्यस्तै छन्। मुद्दा लड्ने महिलालाई प्रथमतः सुरक्षाको आवश्यकता पर्छ। त्यो सुरक्षा राज्यले दिनुपर्छ। मुद्दा छिटोभन्दा छिटो निर्णय हुनुपर्यो र कानुन व्यवसायीदेखि साक्षी बकपत्र आदिमा सहयोग हुनुपर्छ। केही मुद्दा विशेषतः महिलावादी हुनेमा अदालतले प्राथमिकता पेसी सूचीमा दिएको छ। त्यसपछि जिल्ला अदालत नियमावली २०५२ मा एउटा थप व्यवस्था २३ (ग) राखी निरन्तर सुनुवाइको प्रावधान राखियो। त्यो पनि जिल्लासम्मको निम्ति हो।। उच्च र सर्वोच्चमा त्यो व्यवस्था छैन। हाल यो व्यवस्थालाई मुलुकी देवानी कार्यविधिसम्बन्धी नियमावली २०७५ को नियम ३६ मा लगातार कारबाही र सुनवाइ शीर्षकमा अनुसूची १० को ११ प्रकृतिका मुद्दाहरूमा र त्यस्तै फौजदारी दाबीको हकमा मुलुकी फौजदारी कार्यविधि नियमावली २०७५ को नियम ९६ मा सोही शीर्षकमा अनुसूची ३० का विविध फौजदारी मुद्दाहरूमा निरन्तर सुनुवाइको व्यवस्था गरिदिएको छ। यो व्यवस्था भए पनि न्यायालयले सक्रियता देखाएन भने म्याद तामेल नभएका कारण र उच्च अदालतमा समय लामो लिन सक्छ। परिवारले महिलालाई उमेरदार भए अर्को बिहे गर्ने आशंका वा छोराछोरीको भाग मासिने शंकामा दिन नचाहँदा मुद्दा लम्ब्याउने कोसिस गर्छन्। तसर्थ वर्षौंवर्षसम्म मुद्दा खेपी मानसिक र आर्थिक सम्पूर्ण कुराको लगानी गर्नुपर्ने, तनाव झेल्नुपर्ने र त्यसमाथि मुद्दामा यही फैसला हुन्छ भन्ने निश्चित नहुने कारणबाट पनि महिला बीचमा नै मुद्दा छाड्न विवश हुन्छन्। तनाव र मानसिक कति धेरै हुन्छ भने मेरी एउटा सेवाग्राहीलाई म वकिल हुँदा प्रत्येक तारिखमा आउँदा विपक्षीले गाली गर्दै डेराको ढोकासम्म पुर्याएको अनुभव मसँग छ। अदालतमा मुद्दा दर्ता गर्ने र खेप्ने ज्ञानको अभाव : सामान्यतया आम महिला निरक्षर छन्। चार अक्षर पढेको भए पनि कानुनसम्बन्धी ज्ञान कठिन छ। मुद्दा दर्ता गर्न कहाँ जाने, कसलाई भन्ने, पैसा कति लाग्छ, कोसँग केके कुरा गर्ने, न्यायालयमा बोल्ने भाषा के हो, सब अन्योल हुन्छ। मुद्दा गरेपछि जित्ने निश्चितता हुन्छ, हुन्न वा जाली, फटाहा र ठगको फेरमा परिने हो कि ? यस्ता धेरै चिन्ता हुन्छन्। हुन त अहिले न्यायमा पहुँचअन्तर्गत हेल्प डेक्स हटलाइन, अनलाइन सेवाको व्यवस्था छ। त्यस्तै सानातिना निवेदनको हकमा टेम्पलेटको व्यवस्था पनि छ। तर यी कुरा सबै अदालतमा प्रभावकारी छैनन्। कतिपय ठाउँमा नक्कलविना शुल्क दिने भनेकोमा शुल्क लिएर दिएको गुनासो सुनिन्छ। तारिख लिन आउँदा एकघण्टे सेवा भनेको छ त्यो लागू हुँदैन। त्यसर्थ आम अशिक्षित ग्रामीण भेगका गरिब निमुखा जनताका लागि त्यसमा पनि महिलाको हकमा न्यायालय जानु, मुद्दा दर्ता गर्नु, तारिख खेप्नु आदि कुरा आकाशको फल आँखा तरी मर भन्ने उखान चरितार्थ हुन जान्छ। जो महिला जबर्जस्त छन् धाउने गर्छन् र लड्न छाड्दै छाड्दैनन्। सुरक्षाको प्रश्न : महिलाले मुद्दा लड्नु अंशको माग गर्न पाउनुजस्ता कुरा तराईमा छोरी, बुहारी, पत्नीको कतिपय अवस्थामा ज्यानै असुरक्षित भएको घटना देखिएका छन्। मुद्दाका तारिख खेप्न जाँदा बाटोमा मारिएका प्रशस्त उदाहरण छन्। मुद्दा लड्दालड्दा जब अंश पाउने अवस्था हुन्छ, त्यस्तो बेलामा परिवारले हत्याराको प्रयोग गराई मारेका घटना प्रशस्त भएको पाइन्छ। पहाडे समाजमा पनि मुद्दा खेप्न लगाउने र मुद्दा लम्ब्याउन समय लम्बिन दिने। फाँटको कानुन व्यवसायीलाई मिलाई समयमा मुद्दाको फैसला हुन नदिने अथवा फैसला भई कार्यान्वयन नै भए पनि भोग गर्न अवरोध गर्ने अनि सम्पत्ति भोग्न नदिई मृत्युवरण गराउने प्रशस्त घटना भएका छन्। आमा, पत्नी, छोरी, चेलीलाई मुद्दा खेदाएर वृद्ध बनाई मार्ने प्रक्रिया प्रशस्त भएको देखिन्छ। वास्तवमा न्यायको प्राप्ति एउटा अधिकार हो। अन्याय सहेर बस्नु भनेको अन्याय गर्नेलाई छुट दिनु हो। न्याय प्राप्तिका निम्ति अन्याय हुँदा अदालत जानैपर्छ। न्याय प्राप्ति व्यक्तिको हक भएजस्तै न्यायालयले पनि परेको उजुरीका हकमा न्याय दिनैपर्छ। सामान्यतः महिलालाई अदालत गई मुद्दा लड्न सहज छैन। तर केही प्रयास गरेमा महिलाको न्यायमा पहुँच हुन सक्छ। महिलासँग अर्थ अभाव हुँदा मुद्दा गर्नलाई कोर्ट फी मिनाहा गर्न जरुरी छ। महिलाको मुद्दा गर्ने संख्या सानो हुँदा राजस्व तिनका मुद्दामा कति पो जम्मा होला ? फास्ट ट्र्याकबाट मुद्दा हेर्ने व्यवस्था गर्न जरुरी छ। उच्च अदालत तथा सर्वोच्च अदालतमा छोटो तारिख र द्रूत प्रक्रियाबाट मुद्दा हेर्ने व्यवस्था हुन जरुरी छ। न्यायमा पहुँचअन्तर्गतका हेल्प डेक्स, एकघण्टे सेवा वा तारिख एक घण्टाभित्र दिने, पेसीको अनलाइन सूचना, मुद्दाको समयसारिणी जस्ता व्यवस्थालाई प्रभावकारी बनाउन जरुरी छ। त्यस्तै नक्कल निःशुल्क वितरण गर्ने विषयलाई प्रभावकारी बनाउने। वैतनिक कानुनी सहयोगलाई प्रभावकारी र संख्यामा वृद्धि गर्ने र जिल्ला अदालत नियमावली २०७५ को दफा १०४ मा भएको स्वेच्छिक कानुनी सहायतासम्बन्धी प्रोबोनो सेवाको प्रभावकारी व्यवस्था गर्ने। तथापि गरिब र महिलाले पनि उच्चस्तरका कानुन व्यवसायीको सेवा पाउन सकून्। विशेषतः फौजदारी मुद्दाहरू जबर्जस्ती करणी, हत्या, लैंगिक हिंसा, मानव बेचबिखन र यौनिक हिंसाजन्य मुद्दाहरूमा प्रायः महिलाहरू अग्रपंक्तिमा आई मुद्दा लड्न चाहँदैनन्। लडे पनि खेप्न कठिन पर्छ। त्यसको कारण हो पीडकको दबाब, प्रभाव र पैसाको प्रलोभन। तसर्थ मुख्य गवाह भएर पनि डर र त्रासले न्यायालयमा आउन सक्दैनन् र मुद्दा छाडिदिन्छन्। कतिपय विवादमा मुद्दामा लामो समय लाग्ने हुँदा छाडिदिन्छन्। नेपालमा हिंसाबाट पीडित भएका महिलाका एकाध प्रतिशतले पनि क्षतिपूर्ति पाउँदैनन्। तसर्थ मुद्दा लड्ने महिलालाई प्रथमतः सुरक्षाको आवश्यकता पर्छ। त्यो सुरक्षा राज्यले दिनुपर्छ। मुद्दा छिटोभन्दा छिटो निर्णय हुनुपर्यो र कानुन व्यवसायीदेखि साक्षी बकपत्र आदिमा सहयोग हुनुपर्छ। फौजदारी विवादबाट प्रताडित महिलाको हकमा तिनको नाम पूर्णतः गोपनीयता कायम गरी प्रकाशित हुनु हुन्न। अन्ततः यदि न्याय माग्न महिलाहरू अदालतमा आऊन् भन्ने ध्येय राख्ने हो भने सबभन्दा पहिले न्यायालयमा कर्मचारीको व्यवहार सहज र नरम हुनुपर्यो। न्याय दिने न्यायकर्मीहरूले पनि तिनका मुद्दामा सहानुभूति देखाउने होइन, अहिल्यै भएको कारणबाट जिताउनै पर्छ भन्ने पनि होइन। तर मैले भोगेको कष्ट, प्रताडित हुनुपरेको अवस्था र उसको कष्टको भोगाइको अनुभूति गरी उचित न्याय दिन आवश्यक छ। त्यो न्याय दिँदा छिटोछरितो विधि अपनाउन जरुरी छ। कार्यान्वयनमा पनि भरसक छिटो गरिदिन आवश्यक छ।"
नेपालको रोमाञ्चक जित,"काठमाडौं : नेपालले अफगानिस्तानविरुद्धको मैत्रीपूर्ण भलिबल खेलमा रोमाञ्चक जित हात पारेको छ। यही भदौ २ गतेबाट सुरु हुने एभीसी सेन्ट्रल जोन सिनियर पुरुष भलिबल प्रतियोगिताको तयारीका लागि खेलिएको मैत्रीपूर्ण खेलमा नेपालले अफगानिस्तानलाई ३२ को सेटमा हरायो। लगनखेलस्थित सैनिक शारीरिक तथा तालिम केन्द्रको कभर्डहलमा बुधबार भएको निकै प्रतिस्पर्धात्मक खेलको पहिलो सेट २२२५ गुमाएको नेपाल दोस्रो सेटमा लयमा फर्किएको थियो। नेपालले दोस्रो र तेस्रो सेट क्रमशः २५१७, २५२१ ले आफ्नो पक्षमा पारेको थियो। नेपालले चौथो सेट नेपालले २५२३ ले गुमायो। दुवै टोलीले दुईदुई सेट जितेको अवस्थामा पाँचौं तथा निर्णायक सेट नेपालले १५१३ ले जितेको थियो। सुरुआती सेटमा केही अत्तालिएको नेपालले खेलभर प्रतिस्पर्धात्मक प्रदर्शन गरेको थियो। खेलपछि नेपाली टोलीका प्रशिक्षक हान एबिङले पहिलो सेटमा खेलाडीलाई खेल बुझ्नै लागेको बताए। खेलाडी पहिलो सेटमा केही नर्मस भए। हामीले दोस्रो र तेस्रो सेटमा राम्रो खेल्यौं। टोलीमा अझै अनुभवको खाँचो छ। हामीले यही प्रतियोगिताका लागि लगातार मेहनत गरिरहेका छौं। आज सर्भिस र रक्षापंक्तिमा केही कमजोर देखिएको छ। गल्तीलाई सुधार गर्दै अगाडी जानेछौं। अफगानिस्तानसँगको खेलले मुख्य प्रतियोगितालाई धेरै फाइदा पुगेको छ। यस जितले अन्य खेल जित्न खेलाडीलाई प्रेरित गरेको छ, हानले भने। नेपाली भलिबल टोलीले हानको प्रशिक्षणमा दुई महिनादेखि तयारी गरिरहेको छ। ५८ वर्षीय हान नेदरल्यान्ड्सका प्रशिक्षक हुन्। यसैगरी नेपाली टोलीका कप्तान इम रानाले आपसी तालेमल नमिल्दा पहिलो सेट गुमे पनि समग्रमा राम्रो भएको बताए। हामीले एक वर्षपछि ठूलो प्रतियोगिता खेल्न पाएका छौं। सेन्ट्रल जोनअघि यस खेलले धेरै राम्रो भएको छ। यद्यपि यस्ता खाले ठूला प्रतियोगिता अघि ६ महिनादेखि ठूला टोलीसँग खेल्न पाएको भए नेपालले धेरै राम्रो गर्न सक्थ्यो। टोलीमा अहिले युवा खेलाडी छन्। सेन्ट्रल जोन खेल्ने सबै टोली तुलनात्मक रूपमा बलिया छन्। हाम्रो लक्ष्य फाइनल पुग्ने हो। गल्तीलाई सुधार गर्दै उत्कृष्ट नतिजा निकाल्ने प्रयास गर्नेछौं, रानाले भने। नेपाल र अफगानिस्तानबीचको दोस्रो मैत्रीपूर्ण खेल बिहीबार हुनेछ। नेपालको हावापानीसँग घुलमिल हुन र नेपालसँग दुईवटा मैत्रीपूर्ण खेल खेल्न अफगानिस्तानको टोली मंगलबार काठमाडौं आएको हो। एसियन भलिबल संघको संयोजनमा हुने प्रतियोगिता भदौ २ देखि भदौ ७ गतेसम्म सञ्चालन हुनेछ। प्रतियोगितामा नेपालसहित बंगलादेश, माल्दिभ्स, अफगानिस्तान, किर्गिस्तान, तुर्कमिनिस्तान र उज्वेकिस्तानले प्रतिस्पर्धा गर्नेछन्।"
पाथीभरा गोल्डकप आजदेखि,"ताप्लेजुङ : पाँच दशक लामो इतिहास बोकेको पाथीभरा गोल्डकप फुटबल प्रतियोगिताको चौथो संस्करण बिहीबारदेखि ताप्लेजुङमा सुरु हुँदैछ। प्रतियोगिताको उद्घाटन खेलमा रेडहर्ष क्लब इलाम र घरेलु टिम पोमु केछाङ स्पोर्टिङ क्लब भिड्दैछन्। खेल दिउँसो १ बजे ताप्लेजुङ सदरमुकाम फुङलिङस्थित भानु माविको मैदानमा सञ्चालन हुनेछ। रेडहर्ष र पोमु केछाङबीचको भेट पहिलोपटक हुन लागेको हो। पोमु केछाङका कप्तान अमिर सेन्दाङले तीनजना विदेशी र ए डिभिजन क्लबका खेलाडी टोलीमा रहेकाले खेल जित्दै दोस्रो चरणमा पुग्ने दाबी गरे। मलेसियन लिग खेलेका तान्जेनियाका तीन र यू१८ टोलीका एकजना खेलाडी टिममा रहेकाले खेल जित्नेमा ढुक्क छौं, उनले भने। यसैगरी दुई विदेशी खेलाडीसहित पासाङ शेर्पाको कप्तानीमा रेडहर्ष क्लब पोमु केछाङसँग भिड्दैछ। अनुभवी खेलाडी जाउलाखेलका फोफोना र संकटा क्लबका ट्याम्पे टोलीमा छन्। घरेलु टिममाथि विजय प्राप्त गर्ने लक्ष्यका साथ मैदानमा उत्रँदैछौं, रेडहर्षका व्यवस्थापक सेवक देवानले भने, प्रतिस्पर्धी नयाँ भएकाले दोस्रो चरण पुग्नेमा ढुक्क छौं। रेडहर्ष गत सिजन सेमिफाइनलमा रेडस्टार क्लब झापासँग पराजित भएको थियो। पोमु केछाङले भने पहिलो पटक सहभागिता जनाउन लागेको हो। भदौ ६ गतेसम्म चल्ने प्रतियोगितामा नेपाल र भारतका १० टोलीले प्रतिस्पर्धा गर्दैछन्। प्रतियोगितामा फिदिम स्पोर्टिङ क्लब पाँचथर, यूकेएफसी दार्जिलिङ, गोर्खा स्पोर्टिङ क्लब दमक, रेडस्टार क्लब झापा, डाँगीहाट फुटबल क्लब, बेलबारी फुटबल क्लब मोरङ, एलाभेन एरोज क्लब दुहवी सुनसरी र आयोजक टिम सहभागी छन्। आयोजकले बुधबार प्रिम्याच कन्फरेन्स गरी मैदान, प्यारापिट, खेलाडीलाई होटल व्यवस्थापनलगायत सबै तयारी पूरा भएको जनाएको छ। करिब १० हजार दर्शक अटाउने गरी बाँसको अस्थायी प्यारापिट निर्माण गरिएको लाखेजात्रा खेल सञ्चालन समिति अध्यक्ष नारायण थापाले बताए। उनका अनुसार दुई लाख ५० हजार रुपैयाँको बाँस प्रयोग गरी प्यारापिट बनाइएको हो। मैदानको उत्तारतर्फको भागमा सिमेन्टको स्थायी प्याराफिट छ। १५ हजार दर्शकले खेल अवलोकन गर्न सक्ने आयोजनाले जनाएको छ। प्रतियोगिताको विजेताले तीन लाख ११ हजार र उपविजेताले एक लाख ५१ हजार रुपैयाँसहित ट्रफी पाउने छन्। बाँकी पुरस्कार, खेलाडी व्यवस्थापनलगायत सबैको खर्च करिब ४० लाख रुपैयाँ लाग्ने अनुमान गरिएको समितिका कोषाध्यक्ष विरु मोक्तानले बताए। पूर्वी पहाडकै प्रतिष्ठित पाथीभरा गोल्डकपमा दिनहुँ चारपाँच हजार दर्शकको भीड लाग्ने गरेको आयोजकले जनाएको छ। पहिलो चरणका खेलमा एक सय, सेमिफाइनलमा एक सय ५० र फाइनलका लागि दुई सय रुपैयाँ टिकटदर तोकिएको छ। २०२९ देखि २०७२ सालसम्म कञ्चनजंघा च्यालेन्ज रनिङकप भनेर खेलाइँदै आएकोमा त्यसयता प्रतियोगिताको नाम परिवर्तन गरी पाथीभरा गोल्डकप बनाइएको हो। खेलकुदको माध्ययमबाट पाथीभरा मन्दिरको प्रचार गरी खेल पर्यटनको विकास गर्ने मुख्य लक्ष्य रहेको छ, अध्यक्ष थापाले भने, त्यसैले प्रतियोगिताको नाम परिवर्तन गरी पाथीभरा गोल्डकप बनाएका हौं। प्रतियोगिताको समापन संस्कृति पर्यटन तथा नागरिक उड्डयनमन्त्री योगेश भट्टराईको उपस्थितिमा हुने उनले बताए।"
