शीर्षक,विवरण
नेतृत्व पहुँचमा महिला,"नेपाली समाजले परापूर्वदेखि पितृसत्तात्मक चिन्तन बोक्दै आएको छ। एक्काइसौं शताब्दीमा पनि यसमा खासै परिवर्तन आएको देखिँदैन। अहिले पनि स्वयं महिलाहरू नै घरपरिवारमा छोरीभन्दा छोराकै पक्ष लिन्छन्। छोरी नै छोरी जन्मिँदा महिला दुःखी हुन्छन्। उनीहरूले आँसु झारेको देखिन्छ। महिलाहरू छोराको घरबार बलियो होस्, दुःख नपाऊन् भनी नखाइनखाइ सम्पत्ति जोहो गरिदिन्छन्। जबकि यिनै भेदभावका कारण महिला स्वयं समाजमा दुःख पाइरहेका छन्। घरपरिवारमा छोरीको सुविधा र शिक्षाबारेमा कुराकानी गर्दा जहिले पनि अर्काका घरमा जाने जात भनेको सुनिन्छ। छोरीलाई सामान्य शिक्षा दिएर थोरै खर्चमा कलिलै उमेरमा बिहे गरी अर्काका घर पठाउन पाए आमाबाबु खुसी हुन्छन्। पुरुषबाहुल्य राज्यसत्ताले पनि महिलालाई भेदभाव गरेको छ। महिलाले नेतृत्वदायी भूमिका पाउन लागेका छन् भने पनि उनलाई पन्छाएर पुरुषलाई नियुक्त गर्ने हाम्रो प्रचलन छ। दिइहाले पनि लैंगिक समानताका नाममा संसारलाई देखाउन वा झारा टार्नसम्म एकाध पदमा राखिने गरिन्छ। हामीमा विद्यमान पुरातन सोचका कारण नै आज पनि महिलालाई भन्सा चलाउने र सन्तान पैदा गर्ने वस्तुका रूपमै परख गरिन्छ। यसरी आज पनि पुरुष समाजबाटै मुखियाको भूमिका निर्वाह हुँदै आएकाले महिलाले पनि काम गर्न सक्छन् भन्ने विश्वास पुरुषले गर्दैनन्। एसियाली मुलुकमा राजनीतिक क्षेत्रमा महिलाले प्रभावकारी राजनीतिज्ञ पिता, पति वा दाजुभाइ कोही भएको अवस्थामा नेतृत्व पंक्तिमा बसी काम गर्न पाएको देखिएको छ। परिवारवाद भएकै कारण भारतमा इन्दिरा गान्धी र सोनिया गान्धी, श्रीलंकामा बन्दरानायके, पाकिस्तानमा बेनजिर भुट्टो, बंगलादेशमा शेष हसिना र खालिदा जिया सत्ता राजनीतिमा आउन सफल भएका हुन्। अझ अल्पविकसित र अविकसित मुलुकहरूमा महिलालाई आफ्नो पहुँचमा सत्तामा पुग्न झन् कठिन र चुनौतीपूर्ण छ। हिजोआज युरोप र ल्याटिन अमेरिकी राष्ट्रहरूमा नेतृत्वपंक्तिमा महिलाहरू आफ्नै पहुँचमा आउन थालेका छन्। राजनीतिक दलहरूमा महिलानेत्रीहरू बोल्न र कुनै कुराको दाबी गर्न धक मान्ने गरेको देखिन्छ। त्यसरी बोल्दा दलबाटै बाहिरिनुपर्ने हो कि भन्ने डर उनीहरुले पालेको देखिन्छ। डराउने र धक मान्ने हो भने महिला कहिल्यै माथि आउन सक्दैनन्। हालै पूर्वउपसमुख भइसकेकी जनजाति महिलाबाट शिवमाया तुम्बहाम्फे संसद्को सभामुख पदमा आफ्नै पहुँचमा पुग्ने बलियो सम्भावना देखिएको थियो। उनी धेरै पढेलेखेकी र अनुभवी पनि थिइन्। केही पुस्तक पनि लेखेकी छन्। कलेजमा अध्यापन गरेर प्राध्यापकको पृष्ठभूमि पनि बनाएकी थिइन्। तर पनि उनलाई पन्छाइयो र सभामुख पदमा एउटा पुरुषलाई स्थापित गरियो। नेपालमा महिलालाई नेतृत्व तहमा पुग्नबाट पन्छाउने कार्य धेरै ठाउँमा पटकपटक भएका छन्। यसै सन्दर्भमा एकजना समाजसेवी महिलाले संसद्मा सभामुख नियुक्तिको विषयलाई लिएर एउटा भेलामा चर्चा गर्दा भनेकी थिइन् अब त शिवमायालाई सभामुखको उम्मेदवारीमा खडा गराउने सन्दर्भमा सम्बन्धित दलका महिला पनि मौन बसिदिए। विपक्षी दलकी नेत्रीले दबाब नदिनु त्यसलाई केही हदसम्म स्वाभाविक मानिएला। त्यसैकारण पुरुषहरू आरोप लगाउने गर्छन् कुनै एउटी महिलाले कुनै क्षेत्रमा फट्को मारेको रहेछ भने अरू महिलाले त्यसलाई ईष्र्या भावले हेर्ने गर्छन्। यो प्रवृत्ति हाम्रो समाजमा मात्र होइन, धेरै अन्य समाजका महिलामा पनि पाइएको छ। यो पक्ष शतप्रतिशत महिला विकासको वाधक हो। जबसम्म महिलाले ती प्रवृत्तिबाट मुक्ति प्राप्त गर्ने प्रयास गर्दैनन् तबसम्म नेतृत्वदायी भूमिका प्राप्त गर्न कठिनाइ हुन्छ। हाम्रो मुलुकमा कुनै पनि कार्यक्षेत्रमा नियुक्ति गर्दा महिला र पुरुषबीच जहिले पनि भेदभाव नै गरिन्छ। तर महिलाले यही असमान व्यवहारका कारण हीन भावना राख्नु हुन्न। यिनैकारण निराश भई काम गर्न छाड्नु पनि हुन्न। काम निरन्तर जारी गर्नाले अनुभव बढ्दै जान्छ र क्षमतामा वृद्धि हुन्छ। फेरि आफ्नो कामप्रति विश्वास पनि बढेर आउँछ। तसर्थ जस्तै अड्चन आए पनि कामलाई निरन्तरता दिनुपर्छ। यो लगनशीलताबाट प्राप्त अनुभवकै कारण काम गर्न सक्ने क्षमताको पछि मूल्यांकन पनि हुन्छ। कामकै सन्दर्भमा हुने छलफल वा सोही सिलसिलामा उठेका विवादमा आफ्ना भनाइ तथा समस्या राख्न कहिल्यै पनि पछि हट्नु हुन्न। यस्ता मौकामा आफ्नो क्षमता प्रदर्शन गर्नैपर्छ। छलफलमा मौन बस्ने होइन, हात उठाएर आफ्ना भनाइ राख्नुपर्छ। यसले गर्दा सबैका माझमा परिचित हुन सहज हुन्छ। महिलाका मूल समस्या भनेको महिलामहिलाबीचमै मेलमिलाप नहुनु हो। केही अपवाद छाडेर अन्यमा सासूबुहारी, नन्दभाउजू कहाँसम्म भने कहींकहीं त आमाछोरीको पनि मेल भएको पाइँदैन। भनाइ छ चारजना महिला भेला भएपछि विवाद हुने गर्छ। विशेषतः महिलामहिलाबीच नै लाउनेखाने र आर्थिक स्तरका विषयमा छिमेकमा बोलचाल नहुने र रिसइबी हुने गरेको पाइन्छ। पुरुष र महिलाका बीचमा बरु त्यति विवाद हुँदैन तर महिलामहिलाबीचमा भने मिलेको देखिँदैन। यसको कारण मनोविज्ञान पनि हो भनिन्छ। यद्यपि महिलाका समग्र पक्षको विकासका निम्ति उनीहरूबीच मेलमिलाप हुनैपर्छ। समग्र महिलाको विकासनिम्ति महिलाले महिलालाई सहयोग गर्नुपर्छ, चाहे राजनीतिमा होस्, व्यापार वा सेवामा। एउटी महिला अघि बढेकी छन् भने भरसक सबै महिलाले मिलेर सहयोग गर्ने र हौसला बढाउने गर्नुपर्छ। आलोचना गर्ने, खुट्टा तान्ने र ईष्र्याको भावना राख्ने गर्नु हुन्न, चाहे राजनीतिमा विपक्षी दलकी नेत्री नै किन नहोस्। यसमा खुसी नै मान्नुपर्छ समग्रमा महिलाको उन्नति सम्झेर। निश्चय नै, अर्थ अभावमा मानिसको उन्नति हुँदैन। हाम्रो समाजमा महिलाले जति काम गरी आर्जन गरे पनि त्यो आर्जनको श्रेय मूली पुरुषलाई दिने गरिन्छ। महिलाले घरमा पशुपालन, खेतीपाती र आयआर्जनका काम गर्छन्। त्यसबाट आउने आम्दानी सबै घरको मूली मानिएका पुरुषको खल्तीमा पुग्ने गर्छ। अनि उनीहरू अर्थ अभावमा पिल्सिन बाध्य हुन्छन्। जबकि पैसाले स्वतन्त्रता र इच्छाअनुसार बाँच्न सिकाउँछ। तसर्थ महिलाले आत्मानिर्भर हुन अर्थआर्जन गर्नुपर्छ। भोलि पुरुषबाट धोखा भएमा र परित्यक्त भई यता न उता भएमा त्यही पैसाले आत्मनिर्भर बनाउनेछ। पैसा गलत मार्गबाट कमाउने होइन, सही सत्य पेसाबाट कमाएमा समाजमा प्रतिष्ठा कायम हुन सक्छ। महिलाले सफलता प्राप्तिनिम्ति आफूभित्रको आत्मविश्वास जगाउनुपर्छ। म केही गर्न सक्दिनँ भनी हीन भावना राख्ने हो भने जीवनमा सफल हुन सकिन्न। तसर्थ जीवनमा केही बन्ने योजना बनाउनुपर्छ। तिनै योजनालाई आफ्नो लक्ष्य बनाई दृढसंकल्पका साथ सफलता प्राप्त गर्ने प्रयास गर्नुपर्छ। समाजमा त्यसै पनि महिलाले गरेका काम रुचाइँदैन र विनाकारण आलोचना गरिन्छ। बरु त्यस्ता आलोचनालाई ध्यान दिनु हँुदैन। आफ्नो सही र सत्य बाटोमा लागी लक्ष्य हासिल गर्ने प्रयास गर्नुपर्छ। राजनीतिक दलहरूमा महिलानेत्रीहरू बोल्न र कुनै कुराको दाबी गर्न धक मान्ने गरेको देखिन्छ। त्यसरी बोल्दा दलबाटै बाहिरिनुपर्ने हो कि भन्ने डर उनीहरुले पालेको देखिन्छ। डराउने र धक मान्ने हो भने महिला कहिल्यै माथि आउन सक्दैनन्। सही विषयमा बोल्न धक मान्नु हुन्न। शिष्ट भाषामा बोल्ने र तार्किक कुरा प्रस्तुत गर्ने बानी विकास गर्नुपर्छ। यसरी अभ्यास हुँुदै गएपछि बोल्न पनि सकिनेछ। सही र सत्य कुरा छलफलमा राख्दा जब आफ्नो तर्फबाट बोलेका कुरा अरूले सुन्छन् अनि मात्र दलभित्रबाट सम्मान प्राप्त हुन थाल्नेछ। सभासम्मेलनमा नबोली मूकदर्शक भई सबै कुरा स्वीकार गर्ने हो र आफ्नो विचार प्रदर्शन नगर्ने हो भने कुनै महत्व रहँदैन। व्यापार होस्, सेवा होस् वा राजनीति होस्, महिलालाई किनारा लगाई एक कुनामा थन्क्याउने प्रयास गरिन्छ। यसविरुद्ध लड्न, भिड्न र संघर्ष गर्न पनि कठिनाइ हुन्छ। महिला प्रथम पंक्तिमा आउने हो भने आफ्ना विषयमा दक्ष बन्ने प्रयास गर्नैपर्छ। निरन्तर समाचार पढ्ने र चौतर्फी कुराको जानकारी राख्नैपर्छ। किनकि यसले ज्ञान बढाउँछ। क्षमताको विकास नभएसम्म मानिस सक्षम बन्न सक्दैन। कुनै पनि क्षेत्रमा काम गर्दा निर्णय क्षमता वृद्धि हुन जरुरी छ। यसनिम्ति अभ्यासको पनि आवश्यकता हुन्छ। नेपाली महिला पछि पर्ने र निर्णायक पदमा बहाल नहुने कारण शिक्षा अभाव पनि हो। नेपाली महिला केही प्रतिशत साक्षर भए पनि डिग्री प्राप्त गर्नेको संख्या १० प्रतिशत पनि छैन। निर्णय गर्ने क्षमता वास्तवमा रोजगार, राजनीति र सेवामा मात्र चाहिने होइन, घरव्यवहार तथा व्यापारव्यवसायमा पनि आवश्यक पर्छ। महिलाको गम्भीर चुनौती भनेको स्वास्थ्य हो। स्वास्थ्य ठीक नभए काम गर्न कठिन हुन्छ। त्यसका लागि पनि स्वस्थ्यबारेमा चनाखो रहनैपर्छ। तसर्थ स्वस्थकर भोजन गर्ने, शारीरिक अभ्यास गर्ने गर्नुपर्छ। तर बढी चिन्ता र कामको बोझ उठाउन भने हुन्न। महिलामा सन्तानको लालनपालनको जिम्मेवारी रहन्छ। यो गहन जिम्मेवारीले महिलालाई अन्य काममा वाधा पुर्याएको हुन्छ। यस काममा घरपरिवार, श्रीमान् र समयले साथ दिएमा घरबाहिर निस्केर केही समय काम गर्न सरलता आउने छ। यो वातावरण बनाउन अरू महिलाले पनि सहयोग गर्न आवश्यक छ। महिला समाजले आफ्नो सम्मान बढाउन आफ्ना वरिपरिका महिला मित्रहरूले गरेका कामबारेमा प्रशंसा गर्नुपर्छ। त्यसबाहेक तिनको साहस र हौसला बढाउन आवश्यक छ। यसले महिलाको मनोबल बढेर आउँछ। कुनै महिलालाई अन्याय परेमा उसलाई न्याय दिलाउन संगठित रूपमा सक्रिय हुनुपर्छ। यसरी संगठनात्मक रूपमा गरेको सहयोगले पीडितमा हौसला बढाउँछ। कोही महिला गरिब र असहाय रहेछन् भने, आवास नभएका वा असुरक्षित अवस्थामा रहेछन् भने समाजका, कुनै पनि दलका, अन्य क्षेत्रका आम महिलाले हैसियतअनुसार धेरथोर धनराशि जम्मा गरेर भए पनि सहयोग पुर्याउने संस्कार बसाउनुपर्छ। यसरी नै महिलाको कष्ट महिलाले बुझ्न सम्भव हुन्छ। हिजोआज अनलाइन आदि प्रयोगले केटीहरूमा नकारात्मक प्रभाव परेको देखिन्छ। समाजका महिला सदस्यहरू मिलेर आफ्ना वा छरछिमेकीका छोरीलाई त्यस्ता कार्यक्रम हेर्नबाट रोकी अध्ययन, संगीत, खेलकुद, कला पेन्टिङतर्फ आकर्षित गराउने वा तिनका रुचि अन्य विधामा मोड्नेतर्फ पाइला चाल्नुपर्छ। फेसन आदिले युवतीमा नकारात्मक सोच र खर्च गर्ने प्रवृत्ति बढाएकाले तिनलाई सचेत गराउने र मितव्ययी बन्न सल्लाह दिने गर्नुपर्छ। महिलाविरुद्ध हुने लैंगिक हिंसा, हत्या, पीडा र उत्पीडितविरुद्ध भेदभाव नगरी सामूहिक रूपमा लड्नुपर्छ। महिला हिंसा बढ्नुमा उनीहरूबीच एकता अभाव नै हो। प्रहरीले राम्रो अनुसन्धान गर्दैन। राज्यले ध्यान दिँदैन र जहिले पनि गरिब, विपन्न र असहाय महिलाविरुद्ध अपराध हुने गर्छ। यस्ता अपराध गर्ने व्यक्ति सम्पन्न पुरुष छ भने समाज उसैका पक्षमा लागेर दबाबप्रभावका आधारमा महिलालाई अन्याय र पीडा भोग्न बाध्य गराएको देखिन्छ। यस्तो मामलामा समाजका महिला एक हुनैपर्छ। आफूवरिपरिका मित्रहरूलाई साहस दिलाउने कोही छोरी छन् भने उनीहरूलाई खेलकुद, अध्ययन, संगीत वा कुनै चाहना भएको क्षेत्रमा जान हौसला दिने गर्नुपर्छ। महिलानिम्ति सहयोगी हुनुपर्छ। अन्यायविरुद्ध सबै मिलेर लड्न र कामको प्रशंसा गर्न जरुरी छ महिलालाई माथि उठाउने हो भने।"
कर्मचारी प्रशासन र स्थानीय तह,"हामी कर्मचारीतन्त्रलाई देशको स्थायी सरकार भन्छौं। सरकारले दिएको नीतिनिर्देशनहरू स्थानीय तह, प्रदेश तह हुँदै केन्द्रसम्म अथवा संघसम्मका सम्पूर्ण कामकारबाही जनतालाई पुर्याउने काम यो स्थायी सरकारले गर्नुपर्छ। स्थायी कर्मचारीतन्त्रमा योग्यतामा आधारित प्रतिस्पर्धा छ, जसले सक्षम व्यक्तिहरूलाई ल्याएर त्यो ठाउँमा राख्नुपर्छ। कर्मचारीतन्त्रले सरकारलाई केही नीतिगत निर्णय गर्न पनि सघाउ पुर्याउँछ। सरकारले गरेका नीतिगत निर्णय पनि कार्यान्वयन तहमा जान सकून् भन्ने मान्यता यो स्थायी सरकारले राख्छ। यही मान्यतामा रहेर हामीले योग्यतामा आधारित रहेका व्यक्तिहरूलाई मात्रै लोकसेवाबाट पदपूर्ति गर्ने व्यवस्था कानुन बनाएर गरेका छौं। मलाई लाग्छ प्रशासन सञ्चालन गर्न धेरै कुरा गर्नुपर्छ। सरकारले गर्ने कामकारबाहीको प्रतिनिधित्व कर्मचारी प्रशासनले गर्छ। सरकार भनेको नीतिगत कुरा मात्र दिन सक्छ। कानुनका कुरा दिन सक्छ। सरकारका लक्ष्य निर्धारण गर्न सक्छ। अहिले सरकारले सुखी नेपाली समृद्ध नेपाल को लक्ष्य लिएको छ। सुखी नेपाल र समृद्ध नेपाल बनाउन केके चाहियो? भौतिक पूर्वाधार चाहियो। निर्माण हुनुपर्यो। सबै ठाउँमा यातायातको पहुँच हुनुपर्यो। स्मार्ट सिटीहरूको विकास हुनुपर्यो। त्यो ठाउँमा उपभोग्य सामग्री सहज ढंगले पुगेको हुनुपर्यो। सरकारले भिजन देखायो। यो भिजन मात्रै हो। काम गर्नका लागि मेहनत हामी कर्मचारीले गर्नुपर्छ। कति बजेट चाहिन्छ? कति वर्षमा काम गर्न सकिन्छ? काम गर्न केके कार्यविधि तयार गर्नुपर्छ? विदेशबाट पैसा कसरी ल्याउने? स्वदेशमा आय कसरी सिर्जना गर्ने? कसरी राजस्व वृद्धि गर्ने? वृद्धि गरिसकेपछि त्यसको उपयोग गर्ने ठाउँमा हामीले कस्तो टावर बनाउनुपर्छ? कस्तो खालको घर बनाउनुपर्छ? कस्तो खालको जमिन खुला राख्नुपर्छ? सरकारले त भिजन मात्र दिन्छ। काम त कर्मचारी प्रशासनको हो। जनतालाई दिनुपर्ने सेवाहरूमा सुशासन कायम गर्न हुनुपर्ने विभिन्न काममा हामी कर्मचारी कति इमानदार छौं भन्ने हुन्छ। म बेइमान छु भने काम हुँदैन। म इमानदार छु भने पनि काम हुन्छ। हाम्रो क्षमता कति छ? पहिले क्षमता आकलन गर्ने हो। आपू कति इमानदार छु त्यो कुरा पहिले आकलन गरौं। बाटो बनाउन कर्मचारीको ठूला तिघ्रा भएर सिमेन्ट घोलिरहनु पर्दैन। मेसिनले घोल्छ। तर कर्मचारीले इमानदार बन्ने हो। जस्तो पाँच एमएमको सडक बनाउनु छ। तर तीन एमएमको बनायो भने इमानदार भएन। पहिले त्यहाँबाट हिसाब गर्नुपर्छ। तीन किलोमिटर सडक बनाउनु छ। तर साढे दुई किलोमिटर मात्र बनायो। त्यसमा सरकार गएर नाप्दैन। त्यो कर्मचारीले नाप्ने हो। पाँच सय मिटरको पैसा मैले खाएँ भने त इमानदारी भएन। सरकारले गर्ने काममा कर्मचारीलाई मेरो काम हो भन्ने भएन भने बेइमान हुन्छ। सबै काम आफ्नो मानेर गर्नुपर्छ। दोस्रो, सरकारबाट आउने पैसा जनताले दिएको कर हो भन्नुपर्यो। तेस्रो, मैले गरेको काममा कसैले प्रश्न उठाउन नसकोस् भनेर गर्नुपर्यो। तर कहिलेकहिले जति राम्रो काम गरे पनि प्रश्न उठ्न सक्छ। तर तपाईं आफैंभित्र इमानदार हुनुपर्यो। सुशासन कायम गर्ने उपायमध्ये एउटा आर्थिक दण्ड हो। यो काम सानो हो तर यसले ठूलो परिवर्तन ल्याउन सक्छ। सुशासनका लागि यहाँभन्दा अरूबाट हुन सक्दैन। मलाई पनि कतिपय गाली गर्छन्। तैंले कानुन मिचेर काम गरिस् भने र हो। कतिपय काम गर्नुपर्ने पनि अवस्था आउँछ। तर त्यसले जघन्य अपराध गर्छ कि गर्दैन हेर्नुपर्छ। उदाहरणको निम्ति कुनै ठाउँमा शान्तिसुरक्षा कायम गर्ननिम्ति सिडिओले एउटालाई थुन्नुपर्ने हुन्छ। हेर्दा अपराध गरेको देखियो। तर त्यो कारणले गर्दा शान्तिसुरक्षा खल्बलिएर अरू ५० जना मर्छन् भने त्यसलाई छाड्नुपर्ने हुन्छ। कहिलेकाहीं सयजनालाई राम्रो हुन्छ भने त्यो काम पनि गर्नुपर्छ। कहिले कुनै निर्णय ढिलाइ गर्दा राष्ट्रलाई हानि हुन्छ। कुनै बेला छिटो निर्णय गर्दा हानि हुन सक्छ। यसलाई ट्र्याकमा लगेर गर्नुपर्ने हुन्छ। त्यो सुशासन हो। तपाईंले कानुन पनि मिलाउनुपर्ने हुन्छ। काम पनि तुरुन्तै गर्नुपर्ने हुन्छ। सुशासन भनेको पारदर्शी चिज हो। तपार्इं खुला हुनुहुन्छ भने तपाईंलाई कसैले गाली गर्न पाउँदैन। तपाईं एकदम लुकाएर गर्नुहुन्छ भने तपाईंलाई गर्छन्। सुशासनको एउटा पाटो भनेको मैले के गर्दैछु? मैले गरेको कामबारे सबैले थाहा पाउनुपर्छ। मैले पनि इमानदारीपूर्वक काम गर्नुपर्छ भन्ने हो। कर्मचारीले मिलेर खाने गरेका पनि थुप्रै उदाहरण छन्। यो सुशासनको विरुद्ध हो। सबैको अनुहार हेरेर मैले व्यवहार गरें भने त्यो सुशासन हो। एउटाको अनुहार हेरेर ठीक हो भनियो भने त्यो ठीक होइन। पदमा बसेको मान्छेले आफ्ना लागि मात्र हेरियो भने जनताका लागि कसले हेर्छ? वर्तमान समयमा कर्मचारी प्रशासनमा पनि भ्रष्टाचार एकदम बढेको छ। चीनमा बर्सेनि सयडेढ सय कर्मचारीलाई झुन्ड्याइन्छ। जुन कर्मचारीले भ्रष्टाचार गर्छ, त्यसलाई मृत्युदण्ड दिइन्छ। तर पनि त्यहाँ भ्रष्टाचार रोकिएको छैन। भ्रष्टाचार संंसारमा कहीं पनि पूरै समाप्त हुँदैन। तर त्यसलाई नियन्त्रण कसरी गर्न सकिन्छ। एउटा कानुनको दायरामा ल्याएर, अर्को स्वतस्फूर्त तरिकाले नियान्त्रण गर्न सकिन्छ। अमेरिका वा बेलायतमा प्रायः भ्रष्टाचार हुँदैन भन्छौं हामी। किन हुँदैन त्यहाँ? किनकि त्यहाँको जीवन सुरक्षित छ। जुन बेला पनि मलाई सरकारले हेर्छ भन्ने छ। अर्को भने हामीसँग भ्रष्टाचार गर्नु हुँदैन भन्ने संस्कार विकास भएको छैन। तेस्रो के देखियो भने तपार्इंलाई कसैले अगाडि पैसा देखायो भने लोभ लाग्छ। तर कार्ड देखाउँदा लाग्दैन। कार्ड देखाएपछि त एक करोड नै होस् न मेरो कार्डभित्र तर लोभ हुँदैन। त्यसैले कार्डबाट कारोबार गर्नुपर्छ। किनकि यसो भएमा कर्मचारी फाइल अड्काएर पैसा झार्ने प्रयत्नमा लाग्दैन। मान्छे फेस टु फेस भएर कारोबार गर्नु हुँदैन। अन्तर्राष्ट्रिय जगत्मा पनि फेस टु फेस हुँदैन। अनलाइन वा अन्य तरिका अपनाउनुपर्यो। तर तत्काल हाम्रो अवस्था त्यति माथि पुगिसकेको छैन। त्यो पनि काउन्टरमा कलेक्सन गरेर डकुमेन्ट मात्र भित्र छिर्ने व्यवस्था मिलाउने हो भने भ्रष्टाचार रोकिने आधार देखिन्छ। कर्मचारीको सेवासुविधा, बढुवाको समस्या भएर भएर भ्रष्टाचार भएको भन्ने कुरा सुनिन्छ। यो गलत धारणा हो। समस्या सेवासुविधा कम भएर आएको होइन। अमेरिकामा त्यही एक डलरले दूधको पोका किन्नु हुन्छ। त्यसलाई यहाँ सय रुपैयाँ पर्छ। सय रुपैयाँ परे पनि तपार्इंलाई राज्यले खान पुग्ने गरी दिएको हुन्छ नि। किन? राज्य गरिब छ, एकैपटक दिन सक्दैन। यो मनोवृत्ति हो। अधिकांश मानिस भविष्य सुरक्षित गर्न भ्रष्टाचार गर्ने गरेका छन्। नपुगेर त होइन। केही फ्रन्टमा काम गर्नेछन्। जहाँ बढी भ्रष्टाचार छ। जस्तो सडक विभाग, मालपोतलगायतका कार्यालय छन्। ठूला भ्रष्टाचारको कुरा गर्दा। अर्बौं रकम कमाएका छन्। किन गर्छन् त? एउटा लोभ नै हो। अर्को हामी कमाएर कसैलाई सञ्चय गरेर राखिदिएका छौं। मनोवृत्ति ह्रास भएपछि भ्रष्टाचार बढ्छ। दण्ड नभएर, सरुवा बढुवा, नभएर भन्ने भ्रम हो। किनकि हिजो कुनै व्यक्ति बाहिर बस्दा भ्रष्टाचार विरुद्धमा बोल्छ। आज लोकसेवा आयोग पास गरेर कर्मचारी भएर आएपछि आफैं भ्रष्ट हुन्छ। त्यसैले मनोवृत्ति राम्रो हुनुपर्यो। सार्वजनिक पद धारण गरेपछि म भ्रष्टाचार गर्दिनँ भनेर सबैले प्रयत्न गरेमा कम हुन्छ। कर्मचारीले आफूलाई केन्द्रविन्दु होइन, मुलुकलाई केन्द्रविन्दु बनाउनुपर्छ। व्यक्तिलाई केन्द्रविन्दुमा राखेर सुशासन आउँदैन। कर्मचारीमा अर्को समस्या पनि छ लोकसेवा पास गरेर जान्छ तर अर्को तह पास गर्नलाई बिदा बसेर पढ्न थाल्छ। हाम्रो प्रचलन के छ भने कर्मचारीले शाखा अधिकृत पास गर्छ। तर जनतालाई सेवा दिन होइन, उपसचिव हुने गर्छ। उपसचिव पास गर्छ सहसचिव हुनलाई। सहसचिव पास गर्छ सचिव हुनलाई। यस्ता केही विकृति छन्। यस्ता विकृति अन्त्य गर्न कानुनमा सुधार चाहिन्छ। सँगसँगै मानसिक सुधार पनि जरुरी छ। स्थानीय तहमा पनि सुशासन कायम हुन सकेको छैन। भ्रष्टाचार धेरै बढेको देखिएको छ। यसमा तीनवटा कारण देखिन्छ। एउटा, जनप्रतिनिधिमा ज्ञान र कानुनको अभाव भयो। नयाँ भएकाले ऐन, काननु, नियम थाहा छैन। दोस्रो, पाँच वर्ष कार्यकालपछिको पोजिसन के हुने? अन्योल छ। तेस्रो, राजनीति गर्ने मान्छेलाई तलबभक्त तोकियो। तलब तोकेर पठाइसकेपछि उनीहरू तलबी व्यक्ति भए। तलबी व्यक्ति भएपछि भ्रष्टाचार बढ्छ। जनप्रतिनिधि सामाजिक सुधारक भए भने त्यहाँ पैसाको कल्पना हुँदैन। किनकि तलब हुँदैन। तर तलब दियो भने लोभ लाग्न थाल्छ। अर्को कुरा, स्थानीय तहमा पारदर्शिता भएर धेरै भ्रष्टाचार भएका देखिएको हुन सक्छ। जनताको सहज पहँुच भयो। जे गरे पनि देखिने भयो। पहुँचको कारणले देखियो। तर स्थानीय तह त्यसरी जानु हुँदैन। किनकि यो एउटा जिम्मेवार निकाय हो। त्यसरी चल्यो भने जनताले त दण्ड दिन्छन्। कानुुनले पनि छाड्दैन। त्यसमा दायाँबायाँ छैन। जनताको करले स्थानीय सरकारले पनि काम गर्ने हो। यो कुरा बुझ्नुपर्छ। विकेन्द्रीकरणको सिद्धान्तले पनि जनताले उठाएको कर ठाउँठाउँमा खर्च गर्ने भनेर पठाएको हो। गाउँगाउँमा सिंहदरबार भनेको सिंहदरबारले गर्ने काम अब तिमी गर भनेर स्थानीय जनप्रतिनिधिलाई दिएको हो। विकास तिमी कायम गर। सुशासन तिमी कायम गर। सेवा प्रवाह तुरुन्त गर। जनतासँग मिलेर काम गर भनेर दिएको हो। तर जिम्मेवार निकायले नै भ्रष्ट बन्दा समस्या भएको छ। हाल सिस्टम पनि बसिसकेको छैन। छोटो समयमा धन कमाउने हुँदा पनि समस्या भएको छ। स्थानीय तहमा निर्वाचित भएर आएपछि अबको पाँच वर्षमा के हो भनेर सबै उठाउन थालियो भने राम्रो भएन। त्यसो भएकाले अख्तियार दुरुपयोग अनुसन्धान आयोगले गरेका अनुसन्धानमा स्थानीय तहमा बढी भ्रष्टाचार देखाएको छ। यसलाई हामीले कानुनबाट नियन्त्रण गर्नुपर्छ। जनताबाट नियन्त्रण गर्नुपर्छ। अन्य कुनै संयन्त्र बनाएर गर्नुपर्छ। त्यसतर्फ मन्त्रालय पनि लागिरहेको छ। देशमा व्यापक रूपमा रहेको भ्रष्टाचार नियन्त्रण गर्न नसक्दा राष्ट्रमा सुशासन कायम हुँदैन। भ्रष्टाचारले देशको अस्तित्व नै पतन हुन सक्छ। संसारमा अहिलेको दुःख भनेको पनि भ्रष्टाचारै हो। यसलाई अन्त्य गर्नुपर्छ। यसको अन्त्य गरी सुशासन कायम गर्ने केही उपाय छन्। हामीले कानुन बलियो बनाएपछि त्यसको पालना हुनुपर्छ। दायाँबायाँ गर्न पाइँदैन। सुशासन कायम गर्ने दोस्रो उपाय इमानदारी हो। सुशासन कायम गर्न जनताबाट उठाएको पैसा यहीं खर्च गर्नुपर्छ भन्ने ज्ञान पलाउनुपर्छ। निर्वाचित प्रतिनिधि र कर्मचारी दुवैमा त्यो हुनुपर्छ। कर्मचारी प्रशासनले पारदर्शी रूपले काम देखाउनुपर्छ। जनताले देखिने गरी सहभागिता गराएर काम गरियो भने भ्रष्टाचार हुँदैन। विकासनिर्माण कार्यमा दुई कारणले भ्रष्टाचार बढी भएको छ एउटा गुणस्तरमा र अर्का परिमाणमा। यस्तो अवस्थामा जाँचबुझ गर्न प्रविधियुक्त निगरानी चाहिन्छ। पाँच एमएमको पिच भनेको ठाउँमा दुई एमएमको गरिन्छ। त्यो कसैले नाप्दैन। त्यो सरकारको दायित्व हो। त्यस्तो ठाउँमा भ्रष्टाचार भएको मापन गर्न प्रविधि ल्याउनुपर्यो। केही राम्रा व्यक्तिहरूलाई अनुगमन गर्ने अधिकार दिनुपर्छ। पहिलेको घुमुवा प्रहरीजस्तो। गुणस्तरमा सम्झौता नगर्ने गरी सूचना लिन त्यस्ता व्यक्ति हरेक ठाउँमा परिचालन गर्नुपर्छ। त्यो संयन्त्र हामीले बनाउन सक्यौं भने त्यसबाट सूचना आउँछ। आएको सूचनाले ठाउँको ठाउँ कारबाही गर्न सक्छौं। यसबाट यस्तो किसिमको भ्रष्टाचार रोक्न सक्छौं। सुशासन कायम गर्ने अर्को उपाय आर्थिक दण्ड हो। मानसिकभन्दा आर्थिक रूपले दण्ड दिनुपर्छ। यी काम साना हुन्। तर यिनले ठूलो परिवर्तन ल्याउन सक्छ। सुशासन यहाँभन्दा अरूबाट हुन सक्दैन। शारीरिक र मानसिक दण्डको भय सिर्जना गरेर हुँदैन। आर्थिक रूपले दण्ड दिएपछि जिम्मेवार हुन्छ। म तँलाई समात्दिनँ तर एक करोडचाहिँ तिर्नुपर्यो। घरबारी बेचेर पनि तिर्छ। फेरि त्यसले भ्रष्टाचार गर्दैन। तर भ्रष्टाचारीलाई थुन्यो भने करोड खान्छ। एक महिना थुनिन्छ। निस्केर फेरि खान्छ। आर्थिक रूपले दण्ड गरियो भने ऊ इमानदार बन्छ। कामप्रति जिम्मेवार हुन्छ। (सामान्य प्रशासन मन्त्रालयका सचिव कोइरालासँग उपेन्द्र अर्यालले गरेको कुराकानीमा आधारित)"
अख्तियारका अनुसन्धान नियाल्दा,"संविधानको भाग २१ मा अख्तियार दुरुपयोग अनुसन्धान आयोगलाई संवैधानिक आयोगको रूपमा राखिएको छ। धारा २३९ ले कुनै सार्वजनिक पद धारण गरेको व्यक्तिले भ्रष्टाचार गरी अख्तियारको दुरुपयोग गरेको सम्बन्धमा आयोगले कानुनबमोजिम अनुसन्धान गर्न वा गराउन सक्छ। भ्रष्टाचार मानिने कुनै काम गरेको देखिएमा आयोगले अपराधमा संलग्नहरूमाथि अदालतमा मुद्दा दायर गर्न वा गराउन सक्छ। आयोगको अन्य काम, कर्तव्य र अधिकार संघीय कानुनले तोकेअनुसार हुन्छ। आयोग ऐन, २०४८ को दफा ३ ले अनुचित कार्य र दफा ४ ले आयोगको अधिकार क्षेत्रको विषयमा प्रष्ट्याएको छ। सोही ऐनको परिच्छेद ३ मा अनुचित कार्यसम्बन्धी प्रावधानहरू राखिएको थियो। २०७२ मा संविधानमा अनुचित कार्य हटाइएपछि ऐनमा भएको प्रावधान कार्यान्वयन गर्न पनि अख्तियार हच्कियो। आयोगलाई कमजोर पार्ने गरी संशोधनको मस्यौदा सरकारसमक्ष पठाइयो। सरकार पनि आयोगलाई कमजोर पार्नतिर लागेको देखिन आएको छ। भ्रष्टाचारका उजुरी लिनेदेखि कारबाहीका प्रकिया यो ऐनले निर्धारण गरेको छ। आयोगले कुनै कानुन, निर्णय, आदेश वा कारबाही अव्यावहारिक, अवाञ्छनीय वा असंगत भएकोमा संशोधन र सुधारको लागि समेत सुझाव दिन सक्छ। भ्रष्टाचारको कसुरको अनुसन्धान, तहकिकात र मुद्दा दायरीको सम्बन्धमा भ्रष्टाचार निवारण ऐन, २०५९ ले आयोगको कार्यक्षत्र सम्बन्धमा विस्तृत प्रावधान राखेको छ। भ्रष्टाचारको उजुरी परेकोमा वा कुनै स्रोतबाट आयोगलाई जानकारी भएमा पनि आयोगले अनुसन्धान तहकिकात गराउन सक्छ। आयोगले उजुरी नै पर्खेर बसिरहनु पर्दैन। अनुसन्धान तहकिकात गर्न गराउन आयोगमा दक्ष कर्मचारी रहन्छन्। कानुनी राय सल्लाह दिन सरकारी वकिल हुन्छन्। आयोग प्रविधिले सम्पन्न छ। ठूलठूला भ्रष्टाचार मुद्दामा आयोग सफल हुँदै आएको पनि देखिन्छ। प्रमुख आयुक्त सूर्यनाथ उपाध्यायको पालामा भ्रष्टाचारविरुद्ध आयोग बढी सक्रिय भएको मानिन्छ। त्यसपछि आयोगको सक्रियतामा कमी आएको आरोप लाग्दै आएको छ। अझ लोकमानसिंह कार्कीको पालामा त अख्तियार नै भ्रष्टाचारमा सक्रिय भएको सार्वजनिक रूपमा आरोप लागेको छ। कुनै पनि मुद्दा अन्तिम नभएसम्म अख्तियार मुद्दाको पछि लागिरहनु पर्छ। तर अख्तियार र उसको सरकारी वकिलको टिम भने अभियोगपत्र दायर गरेपछि काम फत्ते भएको सम्झन्छन्। आयोगको अनुसन्धान तहकिकात चुस्त, दुरुस्त, स्वतन्त्र र निष्पक्ष हुनुपर्छ। कतिपय अवस्थामा ठूला माछालाई उम्काइँदै आएको पाइन्छ। ठूला माछा समात्ने भनी लोकमानका पालादेखि भनिँदै आएको पाइन्छ। बेलामा यति जना माथि भ्रष्टाचारमा, अकुत सम्पत्तिमा अख्तियारले छानबिन सुरु गरेको भनिन्छ। तर कहिल्यै अनुसन्धान तहकिकात पूरा भएको खबर आउँदैन। एक पटक व्यवसायी रहेका बहालवाला सांसदसमेत ३१ जना उपर छानविन प्रारम्भ गरियो भनियो। त्यसपछिको खवर बाहिर आएन। सम्पत्ति शुद्धीकरण विभागले पनि स्रोत नखुलेको सम्पत्तिको विभिन्न व्यक्ति उपर छानबिन प्रारम्भ गरिएको सूचना बेलाबेलामा प्रवाह गर्छ। तर टुंगोमा पुगेको खवर कहिल्यै आउँदैन। छानबिन गर्न लागिएको भनी नाम प्रकाशन गर्ने परिपाटीलाई सम्पर्क राख्न आउन निम्ता दिएको अर्थमा लिनु उचित होला। यस किसिमको प्रचारबाजीले ठूला माछासँग मोलमोलाइ हुन्छ। मोलमोलाइ पछि अनुसन्धान तहकिकातलाई तामेलीमा राखिन्छ। तामेलीमा राखिनु भनेको प्रमाण नभेटिएकाले हाललाई कारबाही नगर्ने हो। तामेलीमा राखिनेको फाइल दोस्रो पटक कहिल्यै खोलिँदैन। तामेलीमा राखेको सम्बन्धमा नाम नामेसी दिएर प्रोपब्लिकले प्रकाशन गर्दै आएको पाइन्छ। यस प्रकार ठूला माछालाई महाजालमा होइन तामेलीमा राखेर टुंग्याइने गरेको छ। भ्रष्टाचार र सम्पत्ति शुद्धीकरणसम्बन्धी छानबिन र अनुसन्धान तहकिकातको काम गोप्य रूपमा गर्ने हो। अनुसन्धान गर्नु पहिले नै प्रचार गर्ने होइन। अनुसन्धानका काम सकिएर मुद्दा दायर भएपछि मात्र सञ्चार माध्यममा जानुपर्ने हो। पहिल्यैके के अनुसन्धान गरियो ? के के सम्पत्ति देखियो भनी प्रचार गर्नु भनेको अभियुक्तलाई सम्पत्ति लुकाउन मौका दिनु र गोप्य सहमतिमा टुंग्याउने बाटो खोल्नु हो। भ्रष्टाचारका विषयमा अनुसन्धान भनेको कठिन र प्राविधिक कार्य हो। अनुसन्धान अधिकृतले ठीक र कानुनसंगत तरिकाले अनुसन्धान गरेको हो होइन भनी जाँच्न सक्ने प्राविधिक क्षमता आयुक्तमा हुनु पर्छ। भ्रष्टाचार नकेलाएका र कानुनका ज्ञाता नभएका कारणले पनि अनुसन्धान अधिकृतका भरमा आयुक्तहरू विश्वास गर्न बाध्य छन्। कतिपय अवस्थामा अनुसन्धान अधिकृतले आयुक्तहरूका आँखामा छारो हालिदिन सक्छन्। फौजदारी मुद्दामा अनुसन्धान अधिकृतले गरेको अनुसन्धानको स्थिति सम्बन्धमा तत्कालीन सरकारी मुद्दासम्बन्धी ऐन, २०४९ र हालको मुलुकी फौजदारी कार्यविधि (संहिता) ऐन, २०७४ को दफा १० मा अनुसन्धान अधिकारीले अनुसन्धान सुरु गरेपछि तीन दिनभित्र सरकारी वकिल कार्यालयमा प्रारम्भिक प्रतिवेदन पठाउनु पर्छ। प्रारम्भिक प्रतिवेदन अध्ययनगरी थप अनुसन्धान गर्न सरकारी वकिलले कारण खुलाई आवश्यक निर्देशन दिनुपर्ने प्रावधान रहेको छ। तर भ्रष्टाचारको अनुसन्धान तहकिकातमा सरकारी वकिलको राय लिने गरेको देखिँदैन। सरकारी वकिलले अनुसन्धान अधिकारीलाई लिखित निर्देशन दिने गरेमा अनुसन्धान अधिकृतले कानुनअनुसार काम गर्न गराउन सहयोग मिल्छ। अनुसन्धान अधिकृत राम्रो र चुस्त अनुसन्धान गर्नमा बाँधिने अवस्था आउँछ। सरकारी वकिलले दिएको निर्देशन पालना नगरेमा वा सरकारी वकिलले गलत निर्देशन दिएमा ऊ जिम्मेवार हुने अवस्था हुन्छ। आयोगमा २५ सरकारी वकिल कार्यरत रहँदा पनि लिखित रूपमा उनीहरूबाट निर्देशन लिने गरिएको पाइँदैन। मौखिक सल्लाह लिने गरेबाट अवस्थानुसार मुद्दा नलगाउने खेल खेल्न आयुक्तहरू सफल हुन्छन्। मौखिक कानुनी सल्लाहबाट के सल्लाह मागियो र के सल्लाह दिइयो भन्ने कुनै अभिलेखमा रहने हुँदैन। यही नै अख्तियारका आयुक्तहरूको खेल खेल्ने बाटो हो। सरकारी वकिलको राय लिएमा भ्रष्टाचारको अनुसन्धानले ठीक गति लिने र अनुसन्धान अधिकारी बिच्कन नपाउने हुन्छ। सरकारी वकिलको लिखित निर्देशन लिने गरिएमा आयोग वा आयुक्तहरूले पनि कसैलाई मुद्दा लगाउने, कसैलाई नलगाउने खेल खेल्न नपाउने हुन्छ। राजनीतिक र अन्य खेलखाल गर्न गराउन आयुक्तहरू सरकारी वकिलको राय लिएमा कतिपय मुद्दा लगाउन बाध्य हुने स्थिति आउने हुनाले राय नलिने गरिएको प्रष्ट छ। सरकारी वकिलको राय नलिने गरेकाले आयोगले मुद्दा लगाउनु पर्नेलाई भित्री खेलखाल गरेर मुद्दा नलगाएको देखियो। चाबहिल नापी कार्यालयको फिल्ड बुक सच्याएर सात सय रोपनी जग्गा निजी बनाउन खोजिएकोमा मुख्य अभियुक्तहरूलाई अभियोग लगाइएन। जनक शिक्षा सामग्री केन्द्रको किताब छपाइ सम्बन्धमा, नेपाल टेलिकम पाटन शाखाको रिचार्ज कार्ड, सिमकार्ड रिम कार्ड हिनामिनामा पनि मुख्य अभियुक्त खोजिएन। वैदेशिक रोजगार विभागको कानुन अधिकृतले घुस लिएकोमा रंगेहात पक्राउ भएकोमा अख्तियार भित्रबाट नै धरौटीको टिप्पणी लेख्न लगाएर वैदेशिक रोजगार विभागको दराजबाट फेला परेको भनी देखाइयो। यी विषयमा मेरो पालामा विशेष अदालतले कानुनी निर्देशनै जारी गरेको थियो। पहिलेका मुद्दामा भएका सफलता र असफलताबाट अख्तियारले शिक्षा लिने गरेको पाइँदैन। जाहेरवालालगायत प्रत्यक्ष प्रमाणको रूपमा देखिएका साक्षीलाई प्रमाण कानुनअनुसार अख्तियारले अदालतमा साक्षी परीक्षणको अवसरमा उपस्थित गराउनुपर्ने हुन्छ। तर प्रतिवादीलाई सफाइ दिलाउने दुराशयले जाहेरवाला लगायतलाई अख्तियारले अदालतमा उपस्थित गराउँदैन। अभियोग लगाएपछि कर्तव्य पूरा गरेको भनेर चूप लाग्ने गरेको पाइन्छ। कुनै पनि मुद्दा अन्तिम नभएसम्म अख्तियार मुद्दाको पछि लागिरहनुपर्छ। तर अख्तियार र उसको सरकारी वकिलको टिम भने अभियोगपत्र दायर गरेपछि काम फत्ते भएको सम्झन्छन्। आफ्ना जाहेरवालालगायत साक्षीलाई अदालतमा प्रवेश गराउँदैनन्। भ्रष्टाचार निवारण ऐनको दफा ५५ बमोजिम अनुसन्धानका काम कारबाहीमा सहयोग गर्ने अभियुक्तलाई सरकारी साक्षीको रूपमा राखेर निजउपर सजायको माग दावीमा छुट दिन सकिने कानुनी व्यवस्था रहेको छ। सरकारी साक्षीको रूपमा राखिएका त्यस्ता साक्षीले अदालतमा गएपछि प्रतिकूल बयान दिएमा र अन्य अभियुक्तको समर्थनमा बयान दिएमा निजउपर पुनः अभियोग लगाएर मुद्दा दायर गर्नुपर्ने कानुनी व्यवस्था रहेको छ। तर अख्तियारले सशस्त्र प्रहरीका प्रमुखहरू उपरका मुद्दामा अभियोग नलगाइएका त्यस्ता साक्षीले अदालतमा अन्य प्रतिवादीको समर्थनमा अनुसन्धान अधिकारीसमक्ष गरेको बयानको उल्टो बयान दिएकोमा अख्तियारले त्यस्ता साक्षीहरूलाई विद्यमान कानुन मिचेर, माया गरेर मुद्दा लगाएन। उनीहरूकै बयानको आधारमा अदालतले सफाइ दियो। यसबाट अख्तियारको क्रियाकलाप मुद्दा सफल हुनुपर्छ भन्नेतिर लागेको देखिन आउँदैन। पुनरावेदन र मुद्दा दोहोर्याउनेमा पनि अख्तियारमा खेलखाल हुने गरेको देखिन्छ। कतिपय मुद्दामा अदालतबाट हारेपछि म्यादभित्र उचित बुँदा प्रमाण र कारणसहित पुनरावेदन गर्नुपर्नेमा कतिपयमा सफल हुने सम्भावना नभएको भनी पुनरावेदन नै गरिँदैन। कतिपयमा पुनरावेदन गर्ने म्याद नै जानीबुझी गुजारेर अभियुक्तलाई सहयोग गरिन्छ। सर्वोच्च अदालतले गरेका कतिपय फैसलामा अकुत सम्पत्तिको मूल्यांकनमा पूर्वप्रतिपादित नजिरको उल्लंघन गरिएको छ। हचुवाको भरमा सफाइ दिइएको र प्रमाणको गलत व्याख्या गरिएको पाइन्छ। यस्तो अवस्थामा लोकमानको अयोग्यतासम्बन्धी मुद्दामा जस्तै मुद्दा दोहोर्याउनेतिर अख्तियार र सरकारी वकिल लाग्नुपर्नेमा दोहोर्याउने तिर गइँदैन। लोकमानको अयोग्यतासम्बन्धी मुद्दामा एकजना नागरिक अधिवक्ता ओमप्रकाश अर्यालले ज्यान फालेर नलागेको भए लोकमान राष्ट्रपति हुने थिए। अदालतभित्रै पनि लोकमानको पक्षमा काम भएको देखिएको थियो। उदाहरणका लागि सुडान काण्डको भ्रष्टाचार मुद्दामा सर्वोच्च अदालतको डिभिजन बेन्चले केही अभियुक्तलाई ५० हजार जरिबाना मात्र गरेको छ। बिगो भुक्तानी दिएको आधारमा कसुर ठहर भइसकेपछि बिगोबमोजिम जरिबाना नगरी माया गरेर केही जरिबाना मात्र गर्न सक्ने कानुनी प्रावधान नै रहेको छैन। यस्तोमा पनि अख्तियार दोहोर्याउनेतिर जाँदैन। दोहोर्याउनेतिर किन नगएको होला भनी कसैले प्रश्न उठाउँदैन। संविधानतः अख्तियारले गरेको कामको प्रतिवेदन धारा २९४ बमोजिम राष्ट्रपतिसमक्ष पेस गर्नुपर्छ। राष्ट्रपतिले प्रधानमन्त्रीमार्फत संघीय संसद् समक्ष पेस गर्न लगाउनुपर्छ। संसद्मा अख्तियारलगायत संवैधानिक निकायले गरेको कामकारबाही सम्बन्धमा बिरालो बाँधेर सराद्धे गरे सरह औपचारिकतामात्र पुर्याइन्छ। संवैधानिक निकायको वार्षिक प्रतिवेदनको विस्तृत मूल्यांकन गरिने परिपाटी बसेको छैन। अख्तियारलगायत संवैधानिक निकायले कतै पनि जवाफदेही हुनुपर्ने अवस्था छैन। अख्तियारको काम कारबाहीमा प्रश्न गर्न सक्ने हैसियत संसद्मा हुनुपर्ने हो। राजनीतिक भागबन्डाको आधारमा अख्तियारका आयुक्त नियुक्त गरिने भएकाले आयुक्तहरूबाट निष्पक्षरूपमा अनुसन्धान तहकिकात हुन नसकेको हो। नियुक्तिपूर्व नै बोलकबोल गराइन्छ। अनि त्यसरी दलीय नियुक्ति हुनेहरूबाट निष्पक्षताको खोजी गर्नु भनेको हुटिट्याउँले आकाश थाम्नु सरह हो। अख्तियार र सम्पत्ति शुद्धीकरण विभागलाई काम गर्न दिने हो भने देश हाँक्ने नेतृत्व र राजनीतिक दलहरूमा शुद्धता आउनुपर्छ, बोली र व्यवहारमा एकरूपता हुनुपर्छ। (कार्की, भ्रष्टाचारका मुद्दा हेर्ने विशेष अदालतका पूर्वअध्यक्ष हुन्।)"
मोक्क्षदा र आदर्श जनप्रेमी विजयी,"भक्तपुर : भक्तपुरमा जारी १३ औं प्रधानसेनापति कप टी ट्वेन्टी रनिङ क्रिकेट प्रतियोगितामा बिहीबार मोक्क्षदा र आदर्श जनप्रेमी स्कुलले जीत दर्ता गरेका छन्। भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगिताअन्तर्गत बिहीबार मोक्क्षदाले ज्ञान निकेतनलाई ९० रनले हराएको हो। टस जितेर व्याटिङ रोजेको मोक्क्षदाले २० ओभरमा सात विकेटको क्षतिमा १५४ रनको योगफल तयार गरेको थियो। उसको लागि गौरव वाग्लेले अविजित रहँदै ६१ रन जोडे। उनले ६ चौका प्रहार गरे। त्यस्तै निश्चल वाग्लेले १९ र शिवकुमार यादवले १५ रनको योगदान दिए। बलिङतर्फ ज्ञान निकेतनका अनुभव कुँवर र दिग्विजय भट्टले दुईदुई विकेट लिँदा विकास रावतले एक विकेट झारे। जवाफी व्याटिङमा आएको ज्ञान निकेतन १३२ ओभरमै अलआउट हुँदै ६४ रनमा समेटिएको थियो। उसको लागि श्याम मण्डलले १३, सुवास कार्की र वरुण गिरीले १०१० रन जोडे। बलिङतर्फ मोक्क्षदाका दीपेश यादव एक्लैले ६ विकेट लिए। रोहित शर्माले तीन र संयम नेपालले एक विकेट झारे। उक्त स्पर्धामा मोक्क्षदाका दीपेश यादव म्यान अफ दी म्याच घोषित भए। योसँगै दुई लिग जीत हात पारेको मोक्क्षदा दोस्रो चरणमा जाने सम्भावना बलियो भएको छ भने दुई लिग हारेको ज्ञान निकेतन लिग चरणबाटै बाहिरिने सम्भावना देखिएको छ। बिहीबार नै भएको अर्को खेलमा भक्तपुरको आदर्श जनप्रेमीले युनाइटेड स्कुललाई सात विकेटले हराएको छ। टस जितेर व्याटिङ गरेको युनाइटेडले १५१ ओभर खेल्दा नै अलआउट भएर १०१ रन जोड्यो। उसको लागि विभूषण शाहले १८, अभिषेक शाहले १५ र आदित्यराज शाहले ११ रनको योगदान दिए। बलिङतर्फ आदर्श जनप्रेमीका निशान्त जोशी एक्लैले युनाइटेडका पाँच विकेट लिए। संगम सेढाईंले २ र दीक्षित कुँवरले एक विकेट झारे। जवाफी व्याटिङमा आएको आदर्श जनप्रेमीले १४१ ओभरमा मात्र तीन विकेटको क्षतिमा १०२ रनको लक्ष्य पार गर्यो। उसको लागि संगम सेढाईं र निशान्त जोशीले अविजित रहँदै क्रमशः ३५ र ३३ रन जोडे। त्यस्तै सौरभ थापाले ११ रन जोडे। बलिङतर्फ युनाइटेडका विभूषण शाहले आदर्श जनप्रेमीको तीन विकेट लिए। उक्त स्पर्धामा आदर्श जनप्रेमीका निशान्त जोशी उत्कृष्ट खेलाडी घोषित भए। प्रतियोगितामा काठमाडौं उपत्यका र काभ्रेका १३ विद्यालयका १४ वटा टीमको सहभागिता रहेको छ। आयोजक सैनिकका दुई टीमले प्रतिस्पर्धा गर्दैछन्। विद्यालयस्तरमा सर्वाधिक धनराशी पुरस्कार भएको प्रतियोगिताका विजेताले एक लाख रुपैयाँ नगद पुरस्कार पाउनेछ। उपविजेताले भने पचास हजार रुपैयाँ जित्नेछ।"
