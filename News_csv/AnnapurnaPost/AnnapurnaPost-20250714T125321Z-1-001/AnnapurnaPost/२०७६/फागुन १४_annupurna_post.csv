शीर्षक,विवरण
सपना सधैं बिक्दैन,"सरकार सुशासन, संविधान कार्यान्वयन, विदेश नीति, आर्थिक क्रियाकलाप र आमजनताका सरोकारका विषयमा नराम्ररी चुकेको तथ्यांकले देखाउँछ नेपाल कम्युनिस्ट पार्टीको सरकार गठन भएको दुई वर्ष पूरा भएको छ। निर्वाचनअघि र सरकार गठनपछि नेकपा सरकारले जनतालाई असीमित आश्वासन बाँड्यो। नेकपाको आश्वासनलाई जनताले विश्वास पनि गरे। त्यसभन्दा बाहेक दुई कम्युनिस्ट पार्टीबीचको चुनावी गठबन्धनले नेकपालाई प्रदेश र केन्द्रमा जित्न सहज बनायो। तर, दुई वर्षको शानसकालमा जनताले सरकारबाट गरेको आशा निराशामा परिणत भएको छ। राष्ट्रियता, सुशासन र संविधान कार्यान्वयनका विषयमा सरकार पूर्ण रूपमा असफल भएको छ। उपनिर्वाचनले पनि त्यसतर्फ केही संकेत गरेको थियो। नेकपाको प्रभाव क्षेत्र मानिने धरान, भक्तपुर र चितवनको पराजयले त्यो सन्देश दिएको पनि थियो। सरकारप्रति नागरिकको असन्तुष्टि पूर्णरूपमा निर्वाचनमा नदेखिएको सत्य हो। किनकि सरकारको प्रभाव, प्रलोभन, त्रासलगायत विभिन्न कारणले उपनिर्वाचनमा जनताको असन्तुष्टिका बीच पनि नेकपाले राम्रै मत ल्याएको हो। यतिबेला सरकार संलग्न रहेका ठूलाठूला भ्रष्टाचार प्रकरणका घटना धमाधम बाहिर आइरहेका छन्। पछिल्लो पटक तत्कालीन सूचना तथा सञ्चार प्रविधिमन्त्री गोकुल बाँस्कोटाको अडियो प्रकरण सार्वजनिक भयो। उनले नैतिकताका आधारमा राजीनामा पनि दिइसकेका छन्। सार्वजनिक नभएका र नीतिगत भ्रष्टाचारका अनगिन्ती घटना असंख्य छन्। ती विषय प्रत्यक्षपरोक्ष रूपमा जनताले महसुस गरिरहेका छन्नेकपाको सरकार जनहितमा छैन भन्ने। अहिले सरकारप्रति जनता दिनादिन निराश हुँदै गएका छन्। सरकारी तथ्यांकलाई नै आधार मानेर सरकारको दुईवर्षे कार्यकाल मूल्यांकन गर्ने हो भने पनि सन्तुष्ट हुने ठाउँ छैन। चुनावी घोषणापत्र र सरकारको वार्षिक कार्यक्रम कार्यान्वयनका विषयमा भएका प्रगति त्यसका लागि काफी छन्। आर्थिक वृद्धिको तस्बिरले त त्यसलाई झनै स्पष्ट पार्छ। सरकारले दोहोरो आर्थिक वृद्धिको कुरा गरेको थियो, असम्भव पनि थिएन। सामान्यतया सरकार गठनताका अर्थतन्त्र विविध कारणले निम्न आर्थिक वृद्धिको अवस्थामा रहन्छ नै, बहुमतको सरकार आइसकेपछि त्यसमा व्यापक सुधार हुन्छ। विगतमा भूकम्प तथा सशस्त्र द्वन्द्वका अवशेषले जति आर्थिक वृद्धि हुनुपर्ने थियो, त्यो भएन। संविधान निर्माणपछि बलियो सरकार गठन हुँदा दोहोरो आर्थिक वृद्धि असम्भव थिएन। मौसमले साथ दिएका कारण कृषि क्षेत्रमा भएको प्रगतिले ६ प्रतिशतको आर्थिक वृद्धि भए पनि महँगी त्यही अनुपातमा बढिरहेको छ। बैंकको व्याजदर बढेकोबढ्यै छ। बेरोजगारी झन् बढ्दो छ। जुनसुकै सूचकांक हेरे पनि नेपालको अर्थतन्त्रले सही तस्बिर देखाउन सकेको छैन। सरकारले वार्षिक पाँच लाख रोजगार सिर्जना गर्ने घोषणा गरेको थियो। तर औपचारिक क्षेत्रमा वर्षमा पचास हजारले मात्र रोजगारी पाएको सरकारी तथ्यांकले देखाउँछ। आश्वासनप्रतिबद्धता पाँच लाखको र वास्तविकतामा पचास हजारले मात्र रोजगारी पाउनुले सरकार असफल हुँदै गएको पुष्टि गर्छ। सरकारले राजस्व बढाउने मुख्य आधार कर वृद्धिलाई मात्र ठानेको छ। लगानीको लागत बढेपछि उद्योगव्यवसाय फस्टाउन सक्दैन। एकातिर कर वृद्धि, अर्काेतर्फ चर्काे बैंक ब्याजदरले लगानीको लागत बढिरहेको छ। यसले लगानीको वातावरण बिगार्ने काम भएको छ। कर मात्रै बढाएर राजस्व बढ्दैन। उद्योग व्यवसाय गर्ने वातावरण नबनाएसम्म न रोजगारी बढ्छ न त कर। यसले गर्दा वैदेशिक रोजगारीमा जाने युवाको संख्या घटेको छैन। यसले आमनागरिकको जीवन स्तर माथि उठ्न सक्दैन। सरकारी खर्च (पुँजीगत खर्च) पहिलाभन्दा कम छ। स्थिर सरकारको पालामा पनि सरकारले प्रक्षेपण गरेअनुसार खर्च नहुनुको प्रमुख कारण नै सरकारको कार्यशैली हो। आफूनिकट कर्मचारीलाई भूमिका दिएर अरूलाई आस्थाका आधारमा सरुवा गर्ने, जगेडामा राख्ने र उनीहरूको मूल्यांकन गर्ने सरकारको प्रवृत्तिका कारण कर्मचारीतन्त्र आतंकित र अस्थिर छ। यसले पुँजीगत खर्चमा पनि प्रभाव पारेको छ। पुँजीगत खर्च कम हुँदा सरकारबाट हुने लगानीका कारण अर्थतन्त्र चलायमान हुन सकेको छैन। जनजीविकाका सवाल होस् या मुलुकलाई आर्थिक समृद्धितर्फ लैजाने विषयमा, कांग्रेस सरकारलाई बाटो देखाउने काम गरिरहन्छ। यसमा चुक्यो भने विरोधमा उत्रनु प्रतिपक्षीको धर्म पनि हो। सुशासनमा पनि सरकार चुकेको छ। उदाहरणका लागि मन्त्री बाँस्कोटाको अडियो प्रकरण काफी छ। मन्त्रीले नै बढी कमिसन लिने उद्देश्यले लागत बढाउन एजेन्टहरूलाई उक्साउनुले सरकार कसरी सञ्चालन भइरहेको छ भन्ने छर्लंग हुन्छ। एकातिर प्रधानमन्त्रीले भ्रष्टाचारमा शून्य सहनशीलता भन्ने, अर्काेतर्फ उहाँकै विश्वासपात्र मन्त्रीले कमिसनका लागि राज्यस्रोतको दोहोन गर्ने प्रवृत्ति बढ्दो रूपमा देखिएको छ। फोरजी र गोकर्ण रिसोर्ट काण्डले पनि सरकारको सुशासनप्रतिको दृष्टिकोण स्पष्ट हुन्छ। लोकतान्त्रिक मूल्य र मान्यताविपरीत सरकार सञ्चालन भइरहेको छ। संविधानको मर्म र भावनालाई लत्याउँदै जबर्जस्ती सत्ता सञ्चालन गर्नेतर्फ सरकार केन्द्रित छ। जनमतको अवमूल्यन गर्दै मुलुकमा कम्युनिस्ट सत्ता स्थापना गर्न नेकपा सरकार सक्रिय छ। संविधानप्रदत्त अधिकारलाई कुण्ठित गरेर कानुन बनाएरै प्रेस तथा अभिव्यक्ति स्वतन्त्रता नियन्त्रण गर्न सरकार उद्धत छ। संवैधानिक निकायहरूलाई स्वतन्त्रतापूर्वक आफ्नो प्रभावभन्दा माथि उठेर कार्यसञ्चालन गर्न नदिई सरकारले हतियारको रूपमा प्रयोग गरेको देखिन्छ। संविधानका प्रावधान मिच्नेदेखि लिएर संविधानविपरीत कानुन बनाउने काम सरकारबाट भइरहेको छ। त्यसले स्पष्ट भएको छ, सरकार सुशासनमा उल्टो बाटोतर्फ हिँडिरहेको छ। विदेश नीतिमा सरकार पूर्ण असफल, अपरिपक्व र अस्पष्ट छ। नेपालको हित र स्वार्थलाई केन्द्रमा राखेर विदेश नीति अवलम्बन गर्नुको साटो राजनीतिक पूर्वाग्रहका आधारमा सञ्चालन गर्न खोजिएको स्पष्टै देखिन्छ। विदेश नीतिमा मुलुकको एउटै मापदण्ड हुनुपर्छ। व्यक्ति र दलैपिच्छेको कूटनीति कुनै पनि देशले अपनाउँदैन। नेपालको स्वार्थ र आवश्यकता अनुसार सबै मुलुकसँग समान व्यवहार हुनुपर्नेमा नेकपाले नेतृत्व गरेको सरकार विपरीत दिशातिर हिँडिरहेको छ। भेनेजुएला प्रकरणमा जसरी हाम्रो आर्थिक, राजनीतिक सम्बन्ध कस्तो छ, कसलाई प्राथमिकतामा राख्दा नेपालको हित हुन्छ भन्ने विषय ख्यालै नगरी बहकाउमा लाग्ने काम हुनु हुँदैन। एमसीसीलाई जबर्जस्ती विवादमा तान्ने काम गरियो। अमेरिकी सरकारले नेपाल सरकारको मागअनुसार पाँच सय मिलियन डलर अनुदानमा दिने सम्झौता भएको हो। हाम्रो मागअनुसार पूर्वाधार विकासमा खर्च गर्ने गरी प्राप्त हुन लागेको एकमुष्ट रकम पनि तुहाउने प्रयास भइरहेका छन्। राष्ट्रियता र भौगोलिक अखण्डताका सवालमा पनि सरकार चुकेको छ। हिजो सत्तामा आउँदा राष्ट्रियताको विषयलाई मुख्य हतियार बनाउनेहरूको अहिले वास्तविक अनुहार देखिएको छ। यसले मुलुककै शिर झुकेको छ। शान्ति सुरक्षा कायम गर्न पनि सरकार असफल देखिएको छ। राजनीतिक आस्थाका आधारमा कांग्रेसलगायत विरोधी दलका नेता कार्यकर्तामाथि निरन्तर आक्रमणका घटना बढिरहेका छन्। प्रहरीको तथ्यांकले पनि अपराधका घटनामा वर्षेनी बढोत्तरी भएको देखाउँछ। सरकार सुशासन, संविधान कार्यान्वयन, विदेश नीति, आर्थिक क्रियाकलाप र आमजनताका सरोकारका विषयमा नराम्ररी चुकेको तथ्यांकले देखाउँछ। सरकारको असफलता केलाउँदै गर्दा विपक्षी दलको भूमिकालाई लिएर पनि प्रश्न उठेका छन्, जुन स्वाभाविक हो। नेपाली कांग्रेस पार्टी अहिले विपक्षमा छ। दुई कम्युनिस्ट पार्टी मिलेको अवस्था र निर्वाचनका बेला बाँडिएका आश्वासनलाई जनताले विश्वास गरे। त्यही विश्वासका आधारमा नेकपा सत्तामा पुग्यो। जनतालाई दिएको आश्वासन पूरा नभइरहेका बेला विपक्षी कहाँ छ भन्ने प्रश्न आम सर्वसाधारणले उठाएका हुन्। प्रदेश र संघमा संख्यात्मक उपस्थिति कम भएका कारण कांग्रेसले उठाएका विषय र आवाज केही कमजोर देखिएका हुन्। नेपाली जनताको चासो र चिन्ताको विषय कांग्रेसले जनसरोकार र राष्ट्रिय स्वार्थका विषयमा संसद्मा चर्कोगरी आवाज उठाओस् भन्ने नै हो। कांग्रेसले यी विषयमा निरन्तर आवाज उठाइरहेको छ। कांग्रेसले संसद्मा गरेको प्रयासका कारण सरकारले ल्याएका संविधानविरोधी विधेयक रोकिएका छन्। गुठी विधेयक कांग्रेसको विरोधका कारण उल्टिएको थियो। सदनभित्र मात्र होइन बाहिर पनि विरोधका कार्यक्रम गरी कांग्रेसले सार्वजनिक सरोकारका विषयमा आफ्नो दृष्टिकोण सार्वजनिक गर्दै आएको छ। सरकारका जनविरोधी कामका विरुद्धमा सदन र सडक दुवै ठाउँमा प्रभावकारी रूपमा सशक्त आवाज उठाउनेछ। सरकार निरन्तर असफल हुँदा विपक्षी दललाई फाइदा हुन्छ र जनमत हाम्रो पक्षमा हुन्छ भन्ने दृष्टिकोण हुन पनि सक्छ तर हामी यो मान्यतामा छैनौं। हामी चाहन्छौं, अझै पनि सरकारले राम्रो काम गरोस्। जनताको मत जितेर सरकार सुध्रियोस् तर सरकार यसतर्फ केन्द्रित देखिँदैन। विगतका गल्ती सुधार्ने मानसिकता सरकारमा देखिँदैन। जनताका बीचमा बाँडिएको आश्वासन पूरा गर्नेतर्फ सरकार क्रियाशील बनोस्। सरकारले जनताका पक्षमा काम गर्दा कांग्रेस पनि त्यसको विरोधमा लाग्दैन। प्रधानमन्त्रीले पोखरामा आयोजित एक कार्यक्रममा कुखुराको चल्लाको उदाहरण दिँदै कांग्रेसलाई गाली पनि गरे। कुरा बढी काम कम गरेर जनताको विश्वास जित्न सकिन्न। जनपक्षीय काम गर्न नसकेको रिस प्रतिपक्षीमाथि पोखेर जनमत बटुल्न सकिन्न भन्ने प्रधानमन्त्रीले बुझ्न सक्नुपर्छ। कांग्रेस नबुझी बोल्दैन। लोकतन्त्र र जनअधिकार स्थापनार्थ लामो संघर्ष गरेको कांग्रेस सरकारलाई गाली गरेकै भरमा इतिहास जोगिन्छ भनेर विश्वास गर्दैन। कांग्रेस सधैं जनताका पक्षमा उभिन्छ। संसद्को गणित मात्र सबैथोक होइन। प्रधानमन्त्रीदेखि सबै मन्त्रीमा मुलुकप्रतिको समर्पण, इमानदारीता र सीप देखिएन। जनजीविकाका सवाल होस् या मुलुकलाई आर्थिक समृद्धितर्फ लैजाने विषयमा, कांग्रेस सरकारलाई बाटो देखाउने काम गरिरहन्छ। यसमा चुक्यो भने विरोधमा उत्रनु प्रतिपक्षीको धर्म पनि हो। जनताको चाहनाअनुसार त्यो धर्म कांग्रेसले निर्वाह गर्ने छ।"
चिनियाँ अर्थतन्त्रमा कोरोना,"जनवरीको मध्यबाट चीनमा महामारीका रूपमा पैलिएको कोरोना भाइरस (कोभिड १९) को संक्रमणले चीनसँगै विश्वलाई आतंकित तुल्याएको छ। यो भाइरस महामारीका रूपमा पैलिएको एक महिना भइसक्दा पनि त्रास अझै बाँकी छ र यस विपत्तिमाथि जित हासिल गर्न चीन युद्धस्तरमा खटिरहेको छ। चीनले चालेको कदमले विश्वभरि मात्रै होइन; चीनभरि पनि यो भाइरस संक्रमण सजिलै पैलिन भने पाएन। यस कोरोना भाइरसको उद्गमस्थल चीनको हुपै प्रान्तको वुहान सहरमा संक्रमण भएको पाउनेबित्तिकै उक्त सहरको आवतजावत रोकेर भाइरसलाई चीनभरि मात्रै होइन; सारा संसारमा पैलिनबाट जोगाएको छ। विश्वलाई धेरै हदसम्म सुरक्षित महसुस गराए पनि चीनको अरू सहर र प्रान्तमा यो भाइरस फैलिनबाट रोक्न भने सकेन; जसले आम चिनियाँको जीवन प्रभावित बनाएको छ। चीनसँगै विश्व अर्थतन्त्रमा समेत असर पुर्याएको छ। चिनियाँहरूको नयाँ वर्षसँगै वसन्त चाडको अवधिमा यस भाइरसको संक्रमणले करोडौं चिनियाँको योजना अलपत्र बनायो। यस वर्ष जनवरी १० देखि फेब्रुअरी १८ सम्मको ४० दिन छुनयुन को अवधि थियो, अथात् करोडौं चिनियाँहरूको आवतजावतको अवधि थियो। कर्मथलोबाट जन्मथलो जाने र फेरि फर्कने तथा आन्तरिकसँगै बाह्य पर्यटनको यो समयमा ३ अर्ब ट्रिप्स (यात्रा) पुग्ने अनुमान राष्ट्रिय विकास तथा सुधार आयोगले जनवरी १० तारिख आयोजित पत्रकार सम्मेलनमा बताएको थियो। तर कोरोना भाइरसको महामारीका कारण जनवरी १० देखि फेब्रुअरी १० सम्म ३२ दिनको अवधिमा मात्र एक अर्ब ३८ करोड यात्रा भएका छन्। जुन गत वर्षको सोही समयावधिको तुलनामामा ४३१ प्रतिशतले गिरावट आएको छ। गत वर्ष २०१९ को वसन्त चाडको सात दिनको लामो बिदा अवधिमा मात्र पर्यटन, पारिवारिक भेटघाटको सिलसिलामा ६२ लाख आन्तरिक यात्रा र ७२ लाख वैदेशिक यात्रा भएका थिए। यसपटक महामारीका कारण धेरै सहरहरूले लकडाउन नै गरेका थिए भने कतिपय मुलुकले चीनसँगको हवाई सम्पर्कसमेत विच्छेद गरेको अवस्था रह्यो। कोरोना भाइरसको महामारीबाट चीनको अर्थतन्त्रसँगै विश्व आर्थिक जगत्मा केही असर परे पनि चीनको आर्थिक विकासका आधारभूत अवस्थामा परिवर्तन हुने छैन। चिनियाँ संस्कृति तथा पर्यटन मन्त्रालयका अनुसार, गत वर्षको साताव्यापी वसन्त चाडको बिदामा मात्र ५१३९ बिलियन युआन आन्तरिक पर्यटनबाट आम्दानी भएको थियो। सोही अवधिमा सरसामान तथा खाद्यवस्तुको कारोबार १०१ ट्रिलियन युआनको पुगेको चीनको वाणिज्य मन्त्रालयको तथ्यांकले देखाउँछ। यसैगरी सोही अवधिमा चिनियाँ बक्सअफिसले पाँच बिलियन युआनको आँकडा पार गरेको थियो। यसरी छुनयुन र वसन्त चाडको अवधिमा चलायमान रहने अर्थतन्त्र यस वर्ष कोरोना भाइरस संक्रमणका कारण शिथिल बन्न पुग्यो। कोरोना भाइरसले चीनको २०२० को पहिलो त्रैमासिक आर्थिक वृद्धिमा गिरावट ल्याउने देखिए पनि सो त्रैमासिकमा जीडीपी वृद्धि दर ५ प्रतिशतभन्दा माथि रहने अपेक्षा चिनियाँ विज्ञहरूले गरेका छन्। साथै यस वर्षको आर्थिक वृद्धिदर ६ प्रतिशतमा स्थिर रहने अनुमान छ। विज्ञका भनाइअनुसार, यस भाइरस संक्रमणको प्रभाव मुख्यगरी पर्यटन, यातायात, उड्डयन र शिक्षा क्षेत्रमा मात्र परेको छ। उपभोक्ताहरूले मासुसहितको कृषिजन्य उत्पादन खरिद गरिरहेका छन् र घरेलु खपत कम भएको छैन। यसैबीच, यस संक्रमणको निवारणमा लाग्ने समय अवधिले चिनियाँ अर्थतन्त्रलाई असर पार्न सक्ने चिनियाँ परराष्ट्र मन्त्रालयका प्रवक्ता कङ श्वाङले फेबु्रअरी ११ मा आयोजित पत्रकार सम्मेलनमा बताएका छन्। उनले भाइरस संक्रमण तथा रोगको निवारण र नियन्त्रणमा देखिने प्रगति र उपलब्धिबाट चिनियाँ अर्थतन्त्रमाथि केकति असर भयो भन्ने बुझ्न सकिने औंल्याएका छन्। साथै चीनको अर्थतन्त्रमा दीर्घकालीन रूपमा सकारात्मक प्रवृत्ति रहने र संक्रमणबाट हुने असरलाई सन्तुलन गर्न चीन सक्षम रहेको पनि बताए। संक्रमणको छिटोभन्दा छिटो अन्त्यले नै अर्थतन्त्रलाई स्थिर बनाउने छ। साथै विश्व अर्थतन्त्रको स्थिर वृद्धिका लागि पनि अन्तर्राष्ट्रिय जगत्को दरिलो समर्थन आवश्यक छ। भाइरसको प्रतिकारका साथै हवाई सम्पर्कको पुनस्र्थापना, व्यापारलगायतका क्षेत्रमा विभिन्न मुलुकबीच समर्थन र समन्वय हुन आवश्यक छ। विश्वभरि चीनमा निर्मित वस्तुको खपत धेरै हुन्छ। चीन विश्वमा सबैभन्दा ठूलो उत्पादनकर्ता मुलुक हो। दोस्रो आर्थिक शक्ति राष्ट्रसँगै चीन विश्वमा सबैभन्दा ठूलो व्यापार गर्ने मुलुकमध्ये एक हो। सबैभन्दा ठूलो निर्यातकर्ता र आयातकर्ता मुलुकमध्येको एक हो। साथै मेड इन चाइना अहिले आएर सस्तो मात्रै होइन; टिकाउ र भरपर्दाे पनि भइसकेको छ। २०१९ मा चीनको वैदेशिक व्यापार ३४ प्रतिशतले बढ्दै ३१५४ ट्रिलियन युआनको कारोबार भएको तथ्यांकले देखाउँछ। यो संक्रमण अझै केही महिना भयावह रहने हो भने मागअनुसारको आपूर्ति नभएर विश्व अर्थतन्त्रमा नकारात्मक असर पर्ने छ। सन् २०१९ मा चीनले निर्यात गरेका विद्युतीय सामग्री, विद्युतसम्बन्धी र मेसिनरी वस्तुको व्यापार मात्रा १००६ ट्रिलियन युआन थियो। चीनको भन्सार प्रशासनका अनुसार, २०१९ मा निर्यात तथा आयातमा संलग्न रकम क्रमशः १७२३ ट्रिलियन र १४३१ ट्रिलियन छ; जुन अघिल्लो वर्षको तुलनामा २०१९ मा निर्यात ५ प्रतिशत र आयात १६ प्रतिशतले बढेको छ। यसैबीच चीनको राज्य परिषदन्तर्गत संयुक्त प्रतिरोध र नियन्त्रण व्यवस्थाले फेब्रुअरी ११ मा बेइजिङमा पत्रकार सम्मेलनको आयोजना गर्दै राष्ट्रिय विकास र सुधार समितिका महासचिव छोङ ल्याङले जनजीवनसँग सम्बन्धित रहेका महत्वपूर्ण क्षेत्रको उत्पादन तत्काल पुनः सुरु गर्ने तथा प्रभावित क्षेत्र र अन्य कम जरुरी क्षेत्रको उत्पादन तथा सञ्चालन वास्तविक अवस्थाबमोजिम केही समयसम्म लम्ब्याउन सकिने बताएका छन्। उत्पादनका साथै जनस्वास्थ्यलाई प्राथमिकतामा राखेर अघि बढ्नु तत्कालको आवश्यकता हो। चीनको सुधार र विकास समितिले फेब्रुअरी ११ तारिख नै जनाएअनुसार, चीनको हुपै प्रान्तबाहेकका अरू क्षेत्रहरूमा उद्योग र कामकाज विस्तारै सञ्चालन हुँदै आएका छन्। कोरोना भाइरसको महामारीका कारण चिनियाँ वसन्त चाडको लम्बिएको बिदा (फेब्रुअरी १०) पछि विभिन्न महत्वपूर्ण उद्योग व्यवसायहरूका उत्पादन पुनः सुरु भएका हुन्। उद्योग व्यवसाय नै अर्थतन्त्रको महत्वपूर्ण अंग हो। यो संक्रमणबाट व्यवसायमा पर्ने असरलाई कसरी न्यूनतम विन्दुमा झार्ने भन्ने नै वर्तमान चीनको अर्थतन्त्रको सबैभन्दा महत्वपूर्ण विषय हो। यस्तो नकारात्मक असर हुँदाहुँदै पनि चीन फटको मार्ने विकास गर्न सक्षम छ। चिनियाँ अर्थतन्त्रले जस्तो विषम अवस्थालाई पनि निरन्तर पार गर्दै सशक्त हुँदै आएको छ। साथै देशी तथा विदेशी अर्थविद्हरूले पनि चिनियाँ अर्थतन्त्रमा क्षणिक रूपमा मात्र नकारात्मक असर परेको र चाँडै आफ्नो लय समात्ने विश्वास राखेका छन्। चीनका राष्ट्राध्यक्ष सी चिनफिङले फेब्रुअरी ७ मा अमेरिकी राष्ट्रपति डोनाल्ड ट्रम्पसँग टेलिफोन वार्ता गर्दै चीनसँग कोरोना भाइरस महामारीलाई पराजित गर्ने विश्वास र क्षमता रहेको र चीनको अर्थतन्त्र दीर्घकालीन सही दिशातर्फ उन्मुख हुने प्रवृत्तिमा परिवर्तन नहुनेमा जोड दिएका थिए। चिनियाँ केन्द्रीय बैंक अर्थात् चिनियाँ जन बैंकका उपगभर्नर फान कुङ सङले फेब्रुअरी ७ मा जन बैंकले तीन खर्ब चिनियाँ युआनको रिफाइनान्सिङ गरेको बताउँदै सहुलियत ऋण ब्याज कार्यान्वयन गरेर महत्वपूर्ण चिकित्सा, जनजीवनमा आवश्यक सामग्री आदि क्षेत्रका उद्योगव्यवसायलाई समर्थन दिने बताएका छन्। उनका अनुसार, महामारीको अन्त्यपछि चीनको अर्थतन्त्र पुनः उदय हुनेछ र उच्च गुणस्तरको वृद्धिको आधारभूत अवस्थामा परिवर्तन आउने छैन। चीनको वित्त बजारमा सिर्जना भएको प्रभाव अवश्य नै छोटो तथा अस्थायी हुनेछ। चीनको बैंकिङ र बिमा नियामक आयोगका उपाध्यक्ष छाउ युका अनुसार महामारी सुरु भएदेखि चीनको बैंकिङ र बिमा संस्थाले तुरुन्तै महामारीको नियन्त्रण तथा प्रतिरोधमा बैंकिङ सेवा तथा प्रत्याभूति सम्बन्धित काम सञ्चालन गरिरहेको छ। उपाध्यक्ष छाउका अनुसार सुधार तथा खुलापन र निगरानी तथा व्यवस्थापन विकासमा केही वर्षयता चिनियाँ वित्तीय संस्था र वित्त बजारको लचिलोपन स्पष्टरूपमा बलियो बन्दै गएको छ र नकारात्मक प्रभावको प्रतिरोध क्षमता ठूलो परिमाणमा बढेको छ। यस वसन्त चाड र संक्रमणको अवधिमा कोरोना भाइरसको प्रतिरोधका क्रममा ईवाणिज्य निकै फस्टाएको छ। अनलाइन व्यापार र सेवासँगै ईगेम्सले डिजिटल इकोनोमीमा उल्लेख्य योगदान पुर्याएको छ। धेरै वर्षयता विश्व अर्थतन्त्रमा चीनको आर्थिक वृद्धि योगदान दर ३० प्रतिशत छ। चीन निरन्तर विश्वको आर्थिक विकासको इन्जिन बन्दै आएको छ। हाल महामारीबाट चीनको अर्थतन्त्रसँगै विश्व आर्थिक जगत्मा केही असर परे पनि चीनको आर्थिक विकासका आधारभूत अवस्थामा परिवर्तन हुने छैन। चीनले यस महामारीविरुद्धको युद्धमा जित हासिल गर्ने छ। यो महामारी धेरै समय रहने छैन। विजय अवश्यम्भावी छ। यसर्थ चीनले विश्वको आर्थिक वृद्धि दरलाई निरन्तर रूपमा शक्ति थप्ने नै छ।"
विद्युतीय चुलो प्रवर्द्धन,"विगत केही समयदेखि देशमा सोचेअनुरूप विद्युतीय आयोजना सम्पन्न भई विद्युत् उत्पादन भइरहेको छ भने भारतबाट आयात गरिएको विद्युत्का कारण देशका मुख्य सहरमा निरन्तर विद्युत् उपलब्ध भइरहेको छ। निकट भविष्यमा थप निर्माणधीन जलविद्युत् आयोजना सम्पन्न हुने संकेतका कारण बढ्दो विद्युत्को यथोचित खपत गराउने सम्बन्धमा विभिन्न कोणबाट बहस सिर्जना भएको छ। विगत दुई वर्षको अन्तरालमै विद्युत् प्रतिव्यक्ति प्रतिवर्ष खपत १८७ युनिटबाट २४५ युनिट मा पुग्नु ऊर्जा क्षेत्रको सुखद् पक्ष हो। राष्ट्रिय लक्ष्यअनुसार आगामी सन् २०८० सम्म प्रतिव्यक्ति प्रतिवर्ष विद्युत् खपत ७०० युनिट तथा सन् २०८६ सम्म १५ हजार मेगावाट विद्युत् आयोजना सम्पन्न गरी खपत पनि १५ सय युनिट पुर्याउने भन्ने छ। यस आलेखमा मूलतः आयातीत खनिज इन्धनमध्ये घरायसी तवरमा प्रयोग भइरहेको एलपी ग्यासलाई विद्युत् प्रयोगमार्फत प्रतिस्थापन गरी न्यूनीकरण गर्न सकिने विषयवस्तुका बारेमा चर्चा गर्ने जमर्को गरिएको छ। राष्ट्रिय नीति सरकारका विभिन्न नीति तथा कार्यक्रम (राष्ट्रिय जैविक ऊर्जा रणनीति २०७३, ऊर्जा, जलस्रोत तथा सिँचाइ मन्त्रालयद्वारा जारी गरिएको श्वेतपत्र २०७५ तथा पन्ध्रौं योजना आधारपत्र) मा परम्परागत ऊर्जाका स्रोत दाउरा, गुइँठा, कृषि पातपतिंगर तथा खनिज इन्धनलाई विद्युतीय चुलोमार्फत प्रतिस्थापन गर्ने कार्यलाई उच्च प्राथमिकतामा राखेको छ। बढ्दो खनिज इन्धन खपतलाई घटाउने एउटा महत्वपूर्ण उपाय भनेको विद्युतीय ऊर्जामार्फत एलपी ग्यास प्रतिस्थापन गर्नु नै हो। थप दिगो विकासको लक्ष्यअन्तर्गत ऊर्जा क्षेत्रमा किटान गरिएको लक्ष्यअनुसार बढ्दो एलपी ग्याँसको खपत सन् २०३० सम्म ३९५ घरधुरीको सीमासम्म कायम गर्ने भन्ने छ। (हाल करिब २६५ घरधुरीमा एलपी ग्यासको उपयोग भइरहेको छ भने गत आर्थिक वर्ष ०७५०७६ मा एलपी ग्यासको खपत अघिल्लो आर्थिक वर्षभन्दा १६५ ले बढेको तथ्यांक छ) आर्थिक पाटो एलपी ग्यास चुलो र विद्युतीय चुलोको तुलनात्मक अध्ययन हेतु वैकल्पिक ऊर्जा प्रवर्द्धन केन्द्रले गरेको अध्ययनअनुसार १० लिटर पानी तताउन एलपी ग्यासमार्फत वर्तमान मूल्यअनुसार १६ रुपैयाँ २० पैसा लाग्छ भने विद्युतीय इन्डक्सन चुलोमा जम्मा ६ रुपैयाँ ६९ पैसा मात्र लाग्ने देखिन्छ। (तालिका) हाल बजारमा उपलब्ध एलपी ग्यासको सिलिन्डरमा सरकारी अनुदान प्रतिसिलिन्डर १५० जति रहेको छ, यस हिसाबले एलपी ग्यासको वास्तविक खर्च अझै बढी हुन जान्छ। यस तथ्यांकका आधारमा वार्षिक १२ वटा एलपी सिलिन्डर प्रयोग गर्ने परिवारले विद्युतीय इन्डक्सन चुलो प्रयोगपश्चात् १०,३८३ रुपैयाँ बचत गर्न सक्ने देखिन्छ। उक्त रकममा हाल बजारमा रहेको विद्युतीय चुलो तथा सोमा प्रयोग गर्न मिल्ने भाँडाकँुडा सहजै खरिद गर्न सकिने अवस्था छ। प्राविधिक पाटो पूर्णरूपमा घरघरबाट एलपी ग्यासको विद्युतीय चुलोमार्फत प्रतिस्थापनका लागि निरन्तर भरपर्दो तथा गुणस्तरीय विद्युत्को उपलब्धता अनिवार्य सर्त हो। खाना पकाउने कार्य अन्य विद्युतीय घरायसी उपयोगजस्तो टालटुल गर्न सकिँदैन। अर्को तथ्य खाना पकाउने समय प्रायः सबै घरमा बिहान दुई घन्टा तथा साँझ दुई घन्टा समान हुने कारणले सो समयमा मात्रै गुणस्तरीय विद्युत् प्रवाह व्यवस्थापन गर्नु चुनौतीपूर्ण हुन्छ। हालै काठमाडांै उपत्यकामा ४६० मेगावाटको माग थाम्न वर्तमानमा रहेका संरचनालाई धौधौ परेर कतै ट्रान्सफर्मर पड्कने, कतै फिडरमा समस्याजस्ता कारणले विद्युत् आउने जाने भइरहेको सन्दर्भमा विद्युतीय चुलो प्रवर्द्धनपश्चात् सो माग निश्चित समयमा उच्चतम हुने प्रस्टै छ। इन्जिनियरिङ अध्ययन संस्थानका प्राध्यापक अरविन्द मिश्रका अनुसार हाल देशका सम्पूर्ण घरधुरीमा विद्युतीय चुलोको प्रयोग गर्ने हो भने करिब तीन हजार पाँच सय मेगवाटबराबरको जलविद्युत् आयोजना आवश्यक पर्छ तर बुझ्नुपर्ने तथ्य विद्युत् आयोजनाबाट उत्पादित विद्युत् दैनिक सरदर चार घन्टा (खाना पकाउने समय) मात्र खपत हुने हो, जसअनुसार काठमाडौं उपत्यकामा मात्रै ५० प्रतिशत घरधुरीमा तत्काल एलपी ग्यासको विकल्पमा विद्युतीय चुलोको प्रयोग गर्ने हो भने करिब ३०६ मेगावाटबराबरको ऊर्जा करिब चार घन्टा अतिरिक्त खपत हुन्छ। विद्युतीय प्राविधिक ह्रासलाई समेत सम्बोधन गर्दा एक हजार युनिट विद्युत् थप आवश्यक पर्छ। यसको अर्थ बाँकी समय उत्पादित विद्युत् अन्य उत्पादनशीलआर्थिक तवरले खपत हुने व्यवस्था मिलाउनुपर्ने हुन्छ। जडित क्षमता र वास्तविक विद्युत् उत्पादनको मासिक तथा दैनिक रूपमा हुने फेरबदललाई सोहीबमोजिम मागका आधारमा तुलनात्मक विश्लेषणसहित विद्युत् व्यवस्थापन गर्नु आजको टड्कारो आवश्यकता हो। हाल विकसित राष्ट्रमा समेत विद्युत् उच्चतम माग व्यवस्थापन गर्न चुनौतीपूर्ण छ। अबको बाटो निश्चय पनि बढ्दो खनिज इन्धन खपतलाई घटाउने एउटा महत्वपूर्ण उपाय भनेको विद्युतीय ऊर्जामार्फत एलपी ग्यास प्रतिस्थापन गर्नु नै हो। तर यसका लागि अनिवार्य सर्त भनेको ऊर्जा आयोजनाबाट निरन्तरआवश्यक विद्युत् उत्पादन तथा गुणस्तरीय तवरमा प्रसारण तथा वितरण नै हो। यसैअनुसार क्रमशः मिहीन तवरमा अध्ययनअनुसन्धान गरी विद्युत् व्यवस्थापन गर्दै सोहीअनुसारको भौगोलिक स्थान निश्चित गरी विद्युतीय चुलोको प्रवर्द्धन गर्नु श्रेयष्कर हुन्छ। मुख्य कुरा विद्युतीय चुलो प्रवर्द्धनपश्चात् बढ्ने उच्चतम मागलाई कसरी सम्बोधन गर्ने भन्ने हो। सोका लागि मागआपूर्ति सन्तुलन प्रक्षेपण अध्ययनका आधारमा भारतसँग इनर्जी बैंकिङको अवधारणाका आधारमा तत्कालका लागि विद्युत् आयातनिर्यातको व्यवस्थालाई अझै वैज्ञानिक तवरमा अगाडि बढाउन सकिन्छ। त्यसैगरी सहरी क्षेत्रमा अवस्थित भवनका छत लगाउन अन्य उपयुक्त स्थानमा सौर्य ऊर्जा प्रविधिको प्रवर्द्धनमार्फत दिउँसोको विद्युत् खपतमा जलविद्युत्मार्फत उत्पादित विद्युत् योगदान घटाई सोलाई उच्चतम माग व्यवस्थापनमा प्रयोग गर्न सकिन्छ। एक अध्ययनअनुसार काठमाडौं उपत्यकाका घर तथा भवनका छानामा मात्रै कम्तीमा आठ सय मेगावाटबराबर सौर्य प्रणाली सहजै प्रवर्द्धन गर्न सकिने देखाएको छ। हाल विश्वव्यापी नै विकसित राष्ट्रमा प्रयोगमा आइरहेको लिथियम आयोन ब्याट्री सन्दर्भमा काठमाडौंलगायत अन्य केही सहरी स्थानमा नमुना आयोजनाका रूपमा प्रयोगमा ल्याई विशेषगरी रातका समयमा खेर गइरहेको जलविद्युत्बाट उत्पादित विद्युत् बचत गर्नु सान्दर्भिक हुन्छ। १० वर्षभन्दा बढी आयु भएका लिथियम आयन ब्याट्रीको प्रयोग गरी विद्युत् सञ्चित गर्ने कार्यले राष्ट्रिय ऊर्जा सुरक्षामा समेत महत्वपूर्ण भूमिका खेल्ने प्रस्टै छ। रसायनशास्त्रका क्षेत्रमा सन् २०१९ मा विश्वकै सर्वोत्कृष्ट नोबेल पुरस्कार प्राप्त गर्न सफल लिथियम आयन ब्याट्री विधाका विषयमा अब प्राविधिक प्रयोगमा थप सन्देह गर्नुपर्ने स्थिति छैन। अन्त्यमा यस्ता नवीनतम प्रयोग र प्रयासले अन्ततोगत्वा नेपालमा बढ्दो एलपी ग्यासको तथा भारतबाट आयातीत विद्युत्को मात्रा न्यून गराउन पक्कै योगदान पुर्याउनेछ। डा अधिकारी ऊर्जा व्यवस्थापन अध्यक्ष हुन्।"
महँगो निर्वाचन र भ्रष्टाचार,"हामीले अँगालेको निर्वाचन प्रणाली महँगो हुँदै गएको छ, पैसाविना निर्वाचन जित्ने त निकै परको कुरा भयो उम्मेद्वारी समेत दिन नसकिने अवस्था छ विसं २०७६ माघको तेस्रो साता सत्तारुढ नेपाल कम्युनिस्ट पार्टीको केन्द्रीय समिति बैठक बस्यो। पार्टी गठन भएपछिको करिब दुई वर्षपछि बसेको बैठकमा केन्द्रीय सदस्य राम कार्कीले निर्वाचन प्रणालीको बारेमा चोटिलो सवाल उठाए। बैठकमा कार्कीले निर्वाचनमा लागेको ऋण तिरिदिने कोही मान्छे भेटिए पद नै दिन तयार रहेको बताए। नेता कार्कीको यो भनाइपछि महँगो निर्वाचन प्रक्रिया र भ्रष्टाचारको बारेमा केही समय निकै गरम छलफल भयो। अनि सेलायो। यद्यपि यसले महँगो निर्वाचन प्रक्रिया र भ्रष्टाचारको सम्बन्धका बारेमा केही तरंग भने उत्पन्न गरेको छ। नेपालले अँगालेको निर्वाचन प्रणाली निकै महँगो हुँदै गएको छ। पैसाविना निर्वाचन जित्ने त निकै परको कुरा भयो उम्मेद्वारी समेत दिन नसकिने अवस्था छ। प्रत्यक्ष र समानुपातिक दुवै निर्वाचन पद्धतिमा पैसावालाको बोलवाला बढ्दै गइरहेको छ। पैसा हुनेलाई राजनीतिक दलका शीर्ष नेताले टिकट दिने, अनि तिनैलाई मतदाताले मत दिँदा इमानदार पाखा लाग्दै गएका छन्। परिणामतः पैसावाला वडा तहदेखि संघीय संसद्सम्म प्रभावशाली हुँदै गइरहेका छन्। समानुपातिक त इमानदार राजनीतिक नेताका लागि भन्दा पनि पैसावाल व्यक्तिलाई सांसद बनाउन गरिएको व्यवस्थाजस्तो देखिन्छ। अझ भनौं पद बेचेर नेता धनी हुने सजिलो बाटो बनेको छ। गोल्छादेखि चौधरीसम्म, लामादेखि खेतानसम्म पैसाकै बलमा समानुपातिकमा अटाएका हुन्। कतिपयले दललाई ठूलो रकम चन्दा दिएर त कतिपयले राजनीतिक दललाई पार्टी कार्यालय बक्सिस दिएर अनि कतिपयले दलका शीर्ष नेतालाई दाम चढाएर सभासद् तथा सांसद् पद किनेका उदाहरण प्रशस्तै छन्। प्रत्यक्ष निर्वाचन प्रणालीको अवस्था पनि समानुपातिकभन्दा फरक छैन। प्रत्यक्ष निर्वाचनमा पनि पैसावालको उपस्थिति र प्रभाव झाँगिँदै गएको छ। पैसा हुनेहरूले दल वा तिनका केही ठूला नेतालाई आर्थिक सहयोग गरेर टिकट किनिरहेका छन्। अनि पैसाकै बलमा गाउँघरका सोझासीधा मतदातालाई मासुभात वा केही रकमको लोभमा पारेर आफ्नो पक्षमा मत किनिरहेका छन्। पछिल्लो समय बैंकिङ, शैक्षिक तथा स्वास्थ्य क्षेत्रका माफियादेखि ठेकेदार, तस्कर तथा म्यानपावर व्यवसायीले पनि पैसाको बलमा राजनीतिलाई आफ्नो मुठीमा पार्र्दै लगेका छन्। निर्वाचनमा पैसाको महत्व बढ्दै जाँदा इमानदार राजनीतिक व्यक्ति पैसावाल ठेकेदार तथा तस्करको कार्यकर्तामा रुपान्तरित हुँदै गएका छन्। भर्खरै सार्वजनिक भएको एक तथ्यांकअनुसार संघीय सांसददेखि वडा सदस्यसम्म ठेकेदारहरूले बलियोसँग राजनीतिमा कब्जा जमाएका देखिन्छ। संघीय संसद्मा ६ जना, प्रदेशमा १८ जना र स्थानीय तहमा १८४ जना गरी कुल २ सय ८ जना ठेकेदार मात्रै यतिबेला जनप्रतिनिधि बनेका छन्। बैंकिङ, शैक्षिक, मेडिकल माफिया, क्रसर व्यवसायी, म्यानपावर व्यवसायी पनि उल्लेख्य मात्रामा जनप्रतिनिधि बनेका छन्। ठेकेदारलगायतका यस्ता पैसावाला नीतिनिर्माण गर्ने स्थानमा पुगेपछि उनीहरूले आफ्नो स्वार्थ तथा अनुकुलता अनुसार कानुन निर्माण प्रक्रियालाई प्रभाव पारिरहेका छन्। जसले स्वार्थको द्वन्द्व उत्पन्न भएको छ। महँगो निर्वाचनले अपराधको राजनीतीकरण र राजनीतिको भ्रष्टीकरण गरिदिएको छ। अर्थात एकातर्फ आर्थिक अपराध तथा भ्रष्टाचार गरी कमाएको पैसाको बलमा पैसावालहरूको राजनीतिमा बोलबाला बढ्दै गइरहेको छ। जसले अपराधको राजनीतीकरण गरिदिएको छ। अर्कोतर्फ पैसाविना निर्वाचन नै लड्न नसक्ने र लडे पनि जित्नै नसक्ने अवस्था बन्दै जाँदा इमानदार राजनीतिक कार्यकर्तालाई जसरी भए पनि पैसा संकलन गर्नुपर्ने बाध्यता छ। जसले राजनीतिको भ्रष्टीकरण समेत भइरहेको छ। यसले राजनीतिको रिमोट कर्पोरेट हाउस, भ्रष्ट तथा तस्करहरूको हातमा पुगेको छ। उनीहरूले जसोजसो गरी रिमोट चलाउँछन् सांसद् तथा नीतिनिर्माता त्यसैत्यसै निर्णय गर्न बाध्य छन्। कर्पोरेट हाउससँग चन्दा लिएर निर्वाचन जितेपछि आफ्नो कार्यकालभरि तिनै चन्दादाताको सेवामा समय सकिने नै भयो। यती काण्डदेखि बालुवाटार जग्गाप्रकरणसम्म, शिक्षाको निजीकरणको वकालतदेखि मेडिकल कलेजको सम्बन्धनसम्मका घटना यसैका केही उदाहरण हुन्। पंक्तिकारको सन् २०१५मा पोलिटिकल करप्सन इन नेपाल पुस्तक प्रकाशित भएको थियो। उक्त पुस्तकमा लेखनको क्रममा अनुसन्धान गर्दा निर्वाचन खर्च बढ्दै गइरहेको डरलाग्दो तथ्यांक भेटिएको थियो। जसलाई तालिकामा देखाइएको छ। माथिको टेबलले नेपालमा भएका विसं २०४८ देखि २०७० निर्वाचनमा खर्चको मात्रा कुन रूपमा बढिरहेको छ भन्ने प्रष्ट्याउँछ। झन् पछिल्लो पटक भएको निर्वाचनमा यो रकम अझ अकासिएको छ। यसले पैसाविना निर्वाचनमा सहभागी हुनै नसकिने, भइहालेमा कसै गरे पनि जित्नै नसकिने अवस्था सिर्जना गरिदिएको छ। जर्मनीको राजनीतिक भ्रष्टाचारको बारेमा अध्ययन गरेका एकजना विद्वान जोयनाम्याकेइले आफ्नो एक लेख पोलिटिकल करप्सन इन जर्मनी मा निर्वाचनमा हुने अत्यधिक खर्चको बढोत्तरीले राजनीतिक दल तथा नेतालाई नयाँ नयाँ बाटो प्रयोग गरी पैसा खोज्नुपर्ने बाध्यता सिर्जना गर्दै राजनीतिक भ्रष्टाचारलाई झाँगिने वातावरण सिर्जना गरिदिने उल्लेख गरेका छन्। यसैगरी अर्का एकजना विद्वान पाउल लस्मरले आफ्नो लेख करप्सन इन वेस्ट युरोप एण्ड नर्थ अमेरिका मा पछिल्लो समयका निर्वाचनमा पैसा सबैभन्दा महत्वपूर्ण पक्ष बन्दै गएको उल्लेख गरेका छन्। राजनीतिक दल तथा तिनका नेतालाई निर्वाचनका लागि धेरै भन्दा धेरै पैसा संकलन नगरिरहेका तर त्यसको स्रोत देखाउन उनीहरू तयार नभएको अवस्था उल्लेख गरेका छन्। जसले दलहरू अवैध तवरबाट पैसा संकलन गर्दै धनी कम्पनी जस्तै बन्दै गएका छन्। पैसाले राजनीतिलाई डरलाग्दोसँग प्रभावित पारिरहेको उल्लेख गरेका छन्। यसरी हेर्दा संसारभर निर्वाचन प्रणाली राजनीतिक भ्रष्टाचारको प्रमुख कारक बन्दै गइरहेको देखिन्छ। जुन देशमा निर्वाचन प्रणाली पैसामुखी र भडकिलो छ त्यहाँ राजनीतिक भ्रष्टाचारको मात्रा उच्च हुने विभिन्न अध्ययनहरूले देखाएका छन्। नेपालको निर्वाचन प्रणाली पैसामुखी छ। पैसाको बलमा दलबाट टिकट किन्ने र निर्वाचन क्षेत्रमा पैसाको खोलो बगाइदिने ठेकेदारसँग अर्को इमानदार राजनीतिक कार्यकताले निर्वाचन लड्दा सोहीअनुसार खर्च गर्नुपर्ने बाध्यता सिर्जना भएको छ। यसका लागि इमानदारीका साथ राजनीति गरिरहेको कुनै पनि व्यक्तिले पनि जायज तथा नाजायज तवरबाट पैसा संकलन गर्नुपर्ने बाध्यता छ। जसले गर्दा बालुवा खानीदेखि क्रसर उद्योगसम्म, उपभोक्ता समितिदेखि मेडिकल कलेजको सम्बन्धनसम्म सांसदहरूको संलग्नता झाँगिँदोछ। निर्वाचित हुने सभासद् पनि आवश्यक कानुन बनाउनेभन्दा पनि यस्ता व्यवसायीको हितमा आफूलाई संलग्न गराउन विवश छन्। किनकि अर्को पटक पनि निर्वाचन आउँछ भन्ने उनीहरूले राम्रोसँग बुझेका छन्। अझ निर्वाचन महँगो हुँदै जाँदा सांसदले आफूलाई नीतिनिर्माताभन्दा पनि विकासे कार्यकर्ताको रूपमा बुझ्न थालेका छन्। सांसद विकास कोषका लागि सांसदहरूले गरिरहेको मरिहत्ते यसैको एक उदाहरण हो। मुलुकमा सुशासन चाहने हो भने हाल नेपालले अवलम्बन गरेको निर्वाचन प्रणालीमा आमूल परिवर्तन गर्र्नैपर्ने अवस्थामा पुगेको छ। हरेक राजनीतिक कार्यकर्ता भोलि नेता बन्न चाहन्छ तर भ्रष्ट र तस्कर नेता बन्न चाहँदैन। अनि पैसाको बलमा राजनीति गर्नेहरूलाई इमानदार कार्यकर्ता नेता मान्न तयार छैन। तर पैसाको महत्व बढ्दै जाँदा यो सबै गर्न विवश छ। हाम्रो राजनीतिक संरचनाले व्यक्तिलाई थप भ्रष्ट बनाउन प्रेरित गरिरहेको छ। राम कार्कीले आफ्नो वास्तविकता पार्टीको केन्द्रीय समितिको बैठकमा इमानदारी साथ राखेका थिए। कुनै पनि राजनीतिक कार्यकर्तालाई तस्कर नेता वा भ्रष्ट नेता बनाउन निर्वाचन प्रणालीको सबैभन्दा ठूलो भूमिका हुन्छ। नेतालाई इमानदार नेता बनाउन अनि तस्कर र अपराधीलाई राजनीतिमा आउने बाटो बन्द गर्न निर्वाचन प्रणालीमा आमूल सुधार आवश्यक छ। जहाँ पैसाको भन्दा इमानको महत्व होस्। पैसावालभन्दा इमान्दार निर्वाचित हुन्। अनि निर्वाचित जनप्रतिनिधिलाई पैसाको आसमा, लोभमा वा ऋणको डरमा पद नै बोझिलो नलागोस्। फिर्ता दिउँ दिउँ वा बेचिदिउँ जस्तो नलागोस्। हाइलाइट नेपालको निर्वाचन प्रणाली पैसामुखी छ। पैसाको बलमा दलबाट टिकट किन्ने र निर्वाचन क्षेत्रमा पैसाको खोलो बगाइदिने। ठेकेदारसँग अर्को इमानदार राजनीतिक कार्यकताले निर्वाचन लड्दा सोहीअनुसार खर्च गर्नुपर्ने बाध्यता सिर्जना भएको छ।"
सुदूरपश्चिम सेमिफाइनलमा,"धनगढी : आयोजक सुदूरपश्चिम ११ नेपाल आइस सुदूरपश्चिम अन्तर्राष्ट्रिय आमन्त्रण सुदूरपश्चिम खप्तड गोल्डकप फुटबल प्रतियोगिताको सेमिफाइनलमा प्रवेश गरेको छ। धनगढी रंगशालामा मंगलबार भएको खेलमा सुदूरपश्चिम११ ले भारतको कञ्चनजंघा फुटबल क्लबलाई ४२ गोलले हरायो। सुदूरपश्चिमको जितमा विक्रम सिंह ठकुरीले दुई तथा फिलिप तामाङ र दीपेश श्रेष्ठले एक एक गोल गरे। कञ्चनजंघाका अभिषेक दर्जी र छिरिङ तामाङले एक एक गोल गरेका थिए। १०औं मिनेटमा विक्रमको गोलबाट घरेलु टिमले अग्रता लिएको थियो। १९औं मिनेटमा फिलिपले गोल गर्दै आयोजकको अग्रता दोब्बर बनाए। २३औं मिनेटमा विक्रमले व्यक्तिगत दोस्रो गोल गरेका थिए। २८औं मिनेटमा अभिषेकको पेनाल्टी गोलबाट कञ्चनजंघाले पहिलो गोल फर्कायो। सुदूरपश्चिमका धनबहादुर थापाले डीबक्स भित्र अमिर लामालाई खराब ट्र्याकल गरेपछि पाएको पेनाल्टीलाई अभिषेकले गोलमा परिणत गरेका थिए। ३९औं मिनेटमा कञ्चनजंघाका छिरिङले गोल गरेका थिए। ४६औं मिनेटमा दीपेशले गोल गर्दै सुदूरपश्चिमलाई सहज जित दिलाए। दीपेशले गोलरक्षकसँगको वान भर्सेस वानको अवस्थामा गोल गरेका थिए। विक्रम म्यान अफ दी म्याच भए। उनले १० हजार रुपैयाँ पुरस्कार पाए। खेलपछि सुदूरपश्चिम ११ का प्रशिक्षक रोहित भण्डारीले सोचेअनुसारको नतिजा भए पनि खेलाडीहरू केही नयाँ भएकोले तालमेल राम्ररी मिल्न नसकेको बताए। सबै खेलाडीबीच कम्बिनेसन राम्रो भएन। गोलरक्षक पनि घाइते भएर समस्या भयो, उनले भने। कञ्चनजंघाका प्रशिक्षक डिंकर क्षेत्रीले खेलाडीले राम्रो खेले पनि सुरुआतमा भएका गल्तीका कारण जितबाट वञ्चित भएको बताए। रक्षकको गल्तीले सुरुमै तीन गोल खायौं। मौका पाएर पनि थप गोल गर्न सकिएन, डिंकरले भने। बुधबार थ्रीस्टार र नवजनजागृति क्लबबीच प्रतिस्पर्धा हुनेछ। फागुन २० गतेसम्म सञ्चालन हुने प्रतियोगिताको विजेताले २१ लाख एक रुपैयाँ र उपविजेताले १० लाख एक रुपैयाँ पुरस्कार प्राप्त गर्नेछन्। सर्वोत्कृष्ट खेलाडीले मोटरसाइकल र उत्कृष्ट खेलाडीले जनही १५१५ हजार रुपैयाँ पुरस्कार प्राप्त गर्नेछन्।"
खेलाडीविरुद्ध आक्रामक बार्सिलोना,"स्पेनिस फुटबल क्लब बार्सिलोनाले आफ्नै खेलाडीविरुद्ध सामाजिक सञ्जालमा आक्रामक सामग्री पोस्ट गर्न लगाएको गम्भीर आरोप लागेको छ। क्लबका अध्यक्ष जोसेफ मारियाको प्रतिष्ठा कायम राख्नका लागि उनीसँग विमति जनाउने खेलाडीविरुद्ध सामाजिक सञ्जालमा सामग्री पोस्ट गर्नका लागि क्लबले कम्पनी नै नियुक्त गरेको आरोप लगाउँदै स्पेनको एक रेडियो स्टेसनले समाचार सम्प्रेषण गरेको छ। क्याटालोनियाबाट प्रसारण भएको एउटा पोडकास्टमा आई थ्री भेन्चर नामक कम्पनीले ट्वीटर र फेसबुकका धेरै एकाउन्ट म्यानेज गर्ने गरेको र ती एकाउन्टमार्फत बार्सिलोनाका खेलाडीविरुद्ध क्लबले सामग्री पोस्ट गरेको दाबी गरिएकोे छ। त्यो कम्पनीले लियोनेल मेसी र जेरार्ड पिके सहितका खेलाडीविरुद्ध सामाजिक सञ्जालमा लेख्ने गरेको आरोप छ। सामजिक सञ्जालमा गरिएका ती सबै पोस्ट बार्सिलोनाकै प्रायोजनमा भएको रेडियोको दाबी छ। तर, बार्सिलोनाले भने यो आरोप अस्वीकार गर्दै आएको छ। उसले आरोप पूर्ण रूपमा गलत भएको भन्दै कानुनी उपचार खोज्ने चेतावनी दिएको छ।"
विमलको ह्याट्रिक,"धरान : धरानमा जारी २२औं बुढासुब्बा गोल्डकप फुटबल प्रतियोगितामा ए डिभिजन लिग विजेता मच्छिन्द्र क्लब काठमाडौं सेमिफाइनलमा प्रवेश गरेको छ। धरान रंगशालामा मंगलबार भएको खेलमा मच्छिन्द्रले पाहुना टोली भारतको सन्डे एफसी कोलकातालाई ६१ गोलले हरायो। मच्छिन्द्रको जितमा विमल घर्तीमगरले ह्याट्रिक पूरा गरे। विशाल राईले दुई तथा रेजिन सुब्बाले एक गोल गरे। विमलले २१औं, ८०औं र ८७औं मिनेटमा गोल गरेका थिए। विशाल राईले खेलको २८औं र ७४औं मिनेटमा गोल गरे। रेजिन सुब्बाले ४९औं मिनेटमा गोल गरेका थिए। विमल म्यान अफ दी म्याच घोषित भए। उनले नगद १५ हजार रुपैयाँ पुरस्कार प्राप्त गरे। सन्डे एफसीका सञ्जीव बौरीले ८३औं मिनेटमा सान्त्वना गोल गरेका थिए। खेलको सुरुआतदेखि मच्छिन्द्र भारतविरुद्ध आक्रामक रूपमा प्रस्तुत भएको थियो। जितसँगै मच्छिन्द्रले सेमिफाइनलमा नेपाल पुलिससँगको भेट पक्का गरेको छ। बुधबारको भारतको यूके एफसी र मनाङ मस्र्याङ्दी क्लबबीच प्रतिस्पर्धा हुनेछ। प्रतियोगिताको विजेताले टोलीले १० लाख र उपविजेताले पाँच लाख रुपैयाँ पुरस्कार प्राप्त गर्नेछन्। प्रतियोगिताको उत्कृष्ट खेलाडीलाई एक थान स्कुटर तथा विधागत उत्कृष्ट खेलाडीलाई २५ हजार रुपैयाँ प्रदान गरिने आयोजकले जनाएको छ।"
लिभरपुलको कीर्तिमानी बराबरी,"लन्डन : इङ्लिस प्रिमियर लिग फुटबलमा लिग लिडर लिभरपुलले आफ्नो पराजित यात्रा जारी राखेको छ। उपाधि होडमा आफ्ना प्रतिद्वन्द्वीभन्दा निकै अगाडि देखिएको लिभरपुलले सोमबार राति घरेलु मैदानमा खेलिएको खेलमा वेस्ट हाम युनाइटेडमाथि ३२ गोलको प्रतिस्पर्धात्मक जित हासिल गर्यो। लिभरपुलले प्रिमियर लिगमा जित हात पारेको यो लगातार १८औं खेल हो। प्रिमियर लिगमा यो कीर्तिमानको बराबरी पनि हो। यसअघि सन् २०१७ को अगस्टदेखि डिसेम्बरसम्ममा म्यानचेस्टर सिटीले पनि लगातार १८ खेलमा जितको कीर्तिमान बनाएको थियो। गत अक्टोबरमा म्यानचेस्टर युनाइटेडसँग ११ गोलको बराबरीमा रोकिएयता लिभरपुलले प्रिमियर लिगमा एक खेल पनि हारेको छैन। खेल सुरु भएको नवौं मिनेटमै जर्जिनियो विजनल्डमले लिभरपुलका लागि पहिलो गोल गरे। त्यसको तीन मिनेटपछि नै ईशा पिओपले वेस्ट हाम युनाइटेडका लागि जवाफी गोल फर्काए। पहिलो हाफ ११ को बराबरीमा सकिएको उक्त खेलको ५४औं मिनेटमा वेस्ट हाम युनाइटेडले अग्रता लियो। पाब्लो फोर्नल्सले गोल गर्दै वेस्ट हाम युनाइटेडलाई २१ को अग्रता दिलाएका हुन्। त्यसपछि खेलमा उत्कृष्ट पुनरागमन गरेको लिरभपुलले दुई गोल थप्दै नतिजालाई आफ्नो पक्षमा पार्यो। ६८औं मिनेटमा मोहम्मद सलाहले लिभरपुलका लागि दोस्रो गोल गरे। रोमाञ्चक भिडन्तबीच निर्धारित समयको खेल सकिनुभन्दा नौ मिनेटअघि साडियो मानेले गोल गर्दै लिभरपुललाई महत्वपूर्ण तीन अंक दिलाए। सहभागी सबै टोलीले २७२७ खेल खेलिसक्दा लिभरपुलले आफ्नो निकट्तम प्रतिद्वन्द्वीसँग २२ अंकको अग्रता लिएको छ। लिभरपुल ७९ अंकसहित पहिलो र म्यानचेस्टर सिटी ५७ अंकसहित दोस्रो स्थानमा आसीन छन्। लेस्टर सिटी ५० अंकसहित तेस्रो, चेल्सी ४४ अंकसहित चौथो र म्यानचेस्टर युनाइटेड ४१ अंकसहित पाँचौं स्थानमा छन्। वेस्ट हाम युनाइटेड भने २४ अंकसहित रेलिगेसन क्षेत्र (१८औं स्थान) मा छ। लिभरपुलविरुद्घको अवे खेलमा वेस्ट हाम युनाइटेडका प्रशिक्षक डेभिड मोएसले पछिल्ला १६ खेलमा जित हात पार्न सकेका छैनन्। मोएसले पछिल्ला १६ मध्ये सात खेलमा बराबरी र नौ खेलमा हारको नतिजा भोग्नु परेको छ। लिभरपुलविरुद्घको पछिल्ला चार अवे खेलमा प्रशिक्षक मोएसले हारको सामना गर्नु परेको छ। यसैगरी प्रिमियर लिगअन्तर्गत घरेलु मैदानमा खेलिएको खेलमा लिभरपुलले हात पारेको यो लगातार २१औं खेल हो। यसअघि लिभरपुल आफैले सन् १९७२ को जनवरीदेखि डिसेम्बरको बीचमा घरेलु मैदानमा लगातार २१ खेल जितेर कीर्तिमान बनाएको बनाएको थियो।"
मेसीपुत्रको फुटबल मोह,"पोर्चुगलका स्ट्राइकर क्रिस्टियानो रोनाल्डो र अर्जेन्टिनाका स्ट्राइकर लियोनेल मेसी यो दशकका प्रतिस्पर्धी खेलाडी हुन्। दुई वर्षअघिसम्म यी दुई खेलाडी स्पेनिस प्रतिद्वन्द्वी क्लब बार्सिलोना र रियल मड्रिडबाट व्यावसायिक फुटबल खेल्थे। त्यसैले यी दुई खेलाडीबीच सधैँ को उत्कृष्ट भन्ने होड चल्थ्यो। रोनाल्डो रियल छाडेर इटालियन क्लव युभेन्टस गए, मेसी अहिले पनि बार्सिलोनाबाटै खेल्छन्। तर, पनि युरोपेली क्लब फुटबलमा यी दुई खेलाडीको प्रतिस्पर्धा कायम छ। त्यसैले यी दुई खेलाडी र उनीहरूका परिवार पनि एकअर्कालाई प्रतिस्पर्धी ठान्छन् भन्ने ठान्नुहुन्छ भने तपाईं शतप्रतिशत गलत हुनुहुन्छ। किनकि, मेसीका छोरा थियगो मेसी रोनाल्डोका फ्यान हुन्। र, उनी रोनाल्डोका बारेमा आफ्ना बाबुसँग धेरै जानकारी लिन खोज्छन्। मेरो छोरा थियगो फुटबलप्रति आकर्षित छन्, मेसीले भने, उनी मसँग सधैँ रोनाल्डोबारे सोधिरहन्छन्। त्यसो त थियगोले रोनाल्डोका बारेमा मात्र सोध्ने होइनन्। उनले बार्सिलोनाकै स्टारहरू लुइस स्वारेज, एन्टोनी ग्रिजम्यान, आर्टुरो भिडालका साथै केलिन एम्बाप्पे र नेइमारका बारेमा पनि मेसीलाई सोध्छन्। तर, धेरै प्रश्न रोनाल्डोकै बारेमा हुन्छन्। स्वारेज र ग्रिजम्यानसँग थियगोको भेट पनि हुने गरेको छ। यो भेटमा उनी स्वारेजसँग खुलेर कुराकानी गर्छन्। पहिलो भेटमा नै भिडालको भालेको सिउरजस्तो कपाल देखेर थियगो उनीसँग प्रभावित भएको मेसीले जानकारी दिए। थियगो फुटबलमा निकै रुचि राख्छन् र फुटबल खेलाडीको बारेमा जानकारी लिन मन पराउँछन्, मेसीले थपे, भविष्यमा फुटबलर बन्ने र बार्सिलोनाबाट खेल्ने बताउँछन्।"
"च्याम्पियन्स लिग : बार्सिलोना बराबरीमा, चेल्सीको फराकिलो हार",यूइएफए च्याम्पियन्स लिग फुटबल अन्तर्गत अन्तिम १६ को पहिलो लेग खेलमा स्पेनिस क्लब बार्सिलोना बराबरीमा रोकिएको छ। इटालियन क्लब नापोलीसँग बार्सिलोना ११ को बराबरीमा रोकिएको हो। नापोलीको घरेलु मैदानमा भएको खेलमा ३०औँ मिनेटमा ड्राइज मर्टेन्सले गोल गरी नापोलीलाई अग्रता दिलाएका थिए। पहिलो हाफमा १० ले पछि परेको बार्सिलोनालाई एन्टोनी ग्रिजम्यानले ५७औं मिनेटमा गोल गरी बराबरीमा ल्याए। खेलको ८९औँ मिनेटमा महत्वपूर्ण मिडफिल्डर अटुरो भिडाल दोहोरो पहेँलो कार्ड खाँदै मैदानबाट बाहिरिएपछि बार्सिलोना १० खेलाडीमा सीमित भएको थियो। बल पोजिसनमा बार्सिलोनाले नापोलीमाथि दबाब बनाएपनि नापोलीले पनि बार्सिलोनाको पोस्ट केही सुन्दर प्रहार गरेको थियो। लेगको अर्काे खेल मार्च १८ मा बार्सिालोनाको मैदान क्याम्प नाउमा हुनेछ। च्याम्पियन्स लिगकै अन्तिम १६ को अर्काे खेलमा जर्मन क्लब वार्यन म्युनिखले इङ्लिस क्लब चेल्सीविरुद्ध फराकिलो जित निकालेको चेल्सीको मैदानमा भएको खेलमा पहिलो हाफ गोलरहित बराबरीमा सकिएको थियो। दोस्रो हाफमा बार्यनका लागि ५१ र ५४औँ मिनेटमा ग्नाब्रीले र ७६औँ मिनेटमा लेवान्डोस्कीले गोल गरे। गोल गरी फराकिलो जित सुनिश्चित गरे। आफ्नै घरेलु मैदानमा बार्यनको कडा दबाब झेलेको चेल्सी खेलको उत्तराद्र्धमा १० खेलाडीमा सीमित भयो। मार्काेस एलोन्सो ८३औं मिनेटमा रातो कार्ड पाउँदै बाहिरिएका थिए। बार्यन र चेल्सीबीचको अर्काे लेगको खेल पनि १८ मार्च नै बार्यनको घरेलु मैदानमा हुनेछ। च्याम्पियन्स लिगको नकआउट चरणका पहिलो लेगको खेलमा बुधबार राति दुई खेल हुँदै छन्। रालियन क्लब युभेन्टस र फ्रान्सेली क्लब लिओन बीच प्रतिस्पर्धा हुँदैछ भने अर्काे खेलमा स्पेनिस क्लब रियल मड्रिड र इङिलस क्लब म्यान्चेस्टर सिटी भिड्दैछन्।
सन्दीप लामिछानेलाई दुर्लभ अवसर,"काठमाडौं : विभिन्न देशमा हुने फ्रेन्चाइज क्रिकेट प्रतियोगितामा एकपछि अर्को उपलब्धि हासिल गर्दै आएका नेपाली लेगस्पिनर सन्दीप लामिछानेले अर्को महत्वपूर्ण अवसर पाएका छन्। उनले अर्को महिना बंगलादेशमा आयोजना हुने विश्व११ र एसिया११ बीचको टीट्वेन्टी क्रिकेटमा सहभागिता जनाउनेछन्। अन्तर्राष्ट्रिय क्रिकेट काउन्सिल (आईसीसी) को एसोसिएट्स सदस्य राष्ट्रबाट उक्त प्रतियोगिता खेल्ने अवसर पाउने सन्दीप एकमात्र खेलाडी हुन्। उक्त प्रतियोगितामा १९ वर्षीय सन्दीप एसिया११ का तर्फबाट खेल्नेछन्। प्रतियोगिता बंगलादेशको राजधानी ढाकास्थित सेर ए बंगला रंगशालामा मार्च १८ र २१ तारिखमा हुनेछ। आईसीसीले पनि दुवै टीट्वेन्टी प्रतियोगितालाई अन्तर्राष्ट्रिय खेलको मान्यता दिएको छ। बंगलादेशका संस्थापक सेख मजिबुर रहमानको एक सयौं जन्मजयन्तीका अवसरमा बंगलादेश क्रिकेट बोर्ड (बीसीबी) ले उक्त प्रतियोगिता आयोजना गर्न लागेको हो। बीसीबीले मंगलबार घोषणा गरेको एसिया११ टोलीमा भारतबाट सबैभन्दा बढी ६ खेलाडी परेका छन्। एसिया११ टोलीमा भारतबाट विराट कोहली, केएल राहुल, शिखर धवन, रिसभ पन्त, मोहम्मद सामी र कुलदीप यादव छन्। राहुलले एक खेल खेल्ने बताइएको छ भने कोहलीले खेल्ने विषयमा टुंगो लाग्न बाँकी छ। भारतीय क्रिकेट कन्ट्रोल बोर्ड (बीसीसीआई) को निर्णयपछि मात्र कोहलीका विषयमा टुंगो लाग्ने बताइएको छ। कोहली भारतीय टोलीका कप्तान हुन्। एसिया११ टोलीमा बंगलादेशका लिटन दास, तामिम इकबाल, मुसफिकर रहिम र मुस्ताफिजुर रहमान, श्रीलंकाका थिसरा परेरा र लासिथ मालिंगा तथा अफगानिस्तानका रसिद खान र मजिब उर रहमान पनि छनोट भएका छन्। सन्दीप सम्मिलित एसिया११ टोलीले उक्त टीट्वेन्टी प्रतियोगितामा अन्तर्राष्ट्रिय क्रिकेटका चर्चित खेलाडी सम्मिलित विश्व११ टोलीसँग प्रतिस्पर्धा गर्नेछ। सन्दीप अन्तर्राष्ट्रिय फ्रेन्चाइज क्रिकेट खेल्ने पहिलो नेपाली क्रिकेटर हुन्। भारतमा आयोजना हुने चर्चित इन्डियन प्रिमियर लिग (आईपीएल) बाट उनले अन्तर्राष्ट्रिय फ्रेन्चाइज क्रिकेटमा आफ्नो यात्रा प्रारम्भ गरेका थिए। छोटो समयमा नै उनले विश्वभरका थुप्रै फ्रेन्चाइज प्रतियोगितामा उत्कृष्ट प्रदर्शन गरी गतिलो चर्चा बटुलिसकेका छन्। विश्व११ टोलीको पनि घोषणा गरिएको छ। विश्व११ टोलीमा दक्षिण अफ्रिकाका फाफ डु प्लेसिस (कप्तान) र लुङ्गी निग्दी, इङ्ल्यान्डका एलेक्स हल्स, जोनी बेयरस्ट र अदिल रसिद, वेस्ट इन्डिजका क्रिस गेल, काइरन पोलार्ड, निकोलस पुरन र सेल्डन कट्रेल, न्युजिल्यान्डका रोस टेलर र मिचेल म्याकक्लिघन, अस्ट्रेलियाका एन्ड्र्यु टाई तथा जिम्बाबेका ब्रेन्डन टेलर रहेका छन्।"
