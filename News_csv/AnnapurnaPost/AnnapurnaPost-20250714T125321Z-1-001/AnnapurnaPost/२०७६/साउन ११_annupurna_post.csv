शीर्षक,विवरण
संवेदनाहीन व्यापार,"प्रसंगवश एक मित्रले भनेका थिए, मेरा हाड कमजोर हुँदै छन्, क्याल्सियम पुगेको छैन भनेर डाक्टरले प्रशस्त दूध खानू भनेका छन् तर मलाई दूध मुखैमा हाल्न मन लाग्दैन । हामीले उत्सुक हुँदै त्यसको कारण सोध्दा उनको जबाफ यस्तो थियो, एकपटक सामाजिक सञ्जालमा असंख्य बाच्छालाई जिउँदै खाल्डोमा हालेर पुर्दै गरेको तस्बिर पोस्ट गरेको देखें, त्यसपछि मैले दूध खानै छाडें। मान्छे कतिसम्म स्वार्थी र निर्दयी बन्न सक्दो रहेछ ! जबजब दूधको प्रसंग आउँछ त्यही दृश्य सम्झन्छु अनि कसरी खानु दूध ? बरु क्याल्सियमका यिनै चक्की खानु बेस । ती मित्रले खल्तीबाट क्याल्सियमका थुप्रै पाता निकालेर देखाए। अर्का एकजनाले अविश्वास व्यक्त गरे, त्यति साह्रो त हैन होला ! अलिअलि पानी तथा गुणस्तरहीन पाउडर त मिसाउँछन् नै तर बाच्छा नै मारेर गाई दुहुलान् र ? अर्का मित्रले विचार राखे, पैसाका लागि मानिसले जे पनि गर्न सक्ने अहिलेको समाजमा मलाई त यो कुरा सामान्य लाग्छ। किनकि, रसायनबाट नक्कली दूध, नक्कली अन्डा, प्लास्टिकका चामल बनाएर बेचिरहेका प्रसंग पनि सञ्जालमा भाइरल भइरहेका छन् नि। तरकारीफलपूलमा विषादी, मासुमा एन्टिबायोटिक, पानी प्रदूषित अब खानेचाहिँ के हो ? कि त गाउँ गएर आफैं खेतीकिसानी गरेर बस्नुपर्यो अन्यथा आपू त सबै कुरा आँखा चिम्म गरेर खान्छु। साउनमा खीर खाने भन्दै छन् भुराहरू फर्कंदा दूध लिएर जानु छ । केहीबेरमा हामी सबै आआफ्नो बाटो लाग्यौं। अघिको प्रसंगले भारी मन लिएर निवासतिर आउँदै गर्दा अनायास मेरा पाइला रोकिए बाटोछेउमै रहेका एक बथान दूधमुखे बाच्छा देखेर। दूध खान छाडेका मित्रको भनाइको सादृश्यमा ती कलिला छाडा बाच्छा देखेर मन चस्कियो ।रातारात कतैबाट ल्याएर मेरो निवास अर्थात् विश्वविद्यालयको खुला क्षेत्रमा छाडिएका त्यस्ता ससाना बाच्छासँगको यो पहिलो जम्काभेट कहाँ हो र ? यी सधैजसो भेटिन्छन्। बर्खामा घाँसपात खान सक्नेहरू केही समय बाँच्छन् अनि वरपरका झाडीमा आउने चितुवाका आहारा बन्छन्। धेरै साना भोकले थरथराउँदै भेलको पानीमा डुबेर मर्छन्। पुसमाघको कठ्यांग्रिने जाडोमा हृदयविदारक दृश्य देखिन्छ यहाँ। थाहा छैन कहाँबाट आएर एकाबिहानै थुप्रिएका हुन्छन् ती दुधे बाच्छा ! आवासपरिसरभित्र मरेकाहरूलाई त्यही खाल्डो खनेर विसर्जित गरिन्छ। त्यो बेला विश्वविद्यालय क्याम्पसको प्रिन्सिपल कार्यालयको मुख्य काम नै मरेका बाच्छा विर्सजन गर्नु हुन्छ। बाच्छी पायो भने स्याहार गरेर हुर्काउँछन् र बाच्छो भयो भने यसरी रातारात कतै लगेर छाडिदिन्छन् ताकि गाईको पूरै दूध बेच्न सकियोस्। बाहिर बाटो छेउछाउ र झाडीमा मर्नेहरूका कारण वातावरण नै दुर्गन्धित भएको हुन्छ। नयाँबाटो हुँदै कीर्तिपुर जाने सडकछेउको त्रिविको खाली जग्गालगायत विश्वविद्यालयपरिसर पनि यस्ता बाच्छा छाड्ने र मर्ने गन्तव्य बन्दै आएको छ। आफ्नो कार्यक्षेत्र र निवास यसैअन्तर्गत पर्ने हुनाले पनि यसले मलाई संवेदनशील बनाउने गर्छ । बर्खामा त मेरो आवास क्षेत्र प्रायः जलमग्न हुन्छ, बाटो छिचोल्नै धौधौ पर्ने तर हिउँदमा घाम ताप्न चौरमा टहलिएको बेला देखिने माटाका ढिस्काहरूमा अबोध बाच्छा अर्थात् दुधालु गाईका छोराको बाँबाँ सुनेजस्तो लाग्छ। दूध खान माउलाई पुकार्दै घाँटी सुकाएर जीवनलीला समाप्त गरेका ती बाच्छाका चिहानले त्यतिबेला मलाई बढी तर्साउने गर्छन् जतिबेला दूधवाला आएर गाईको दूध खन्याउन मेरो ढोका ढक्ढक्याउने गर्छ। उफ ! भाँडाभरिको त्यो दूध अनि बाहिर चौरभरिका ती बाच्छा र तिनको चीत्कार ! त्यसैले त म अदृश्य रूपमा हरेक दिन दूधसँगै एक प्रकारको पीडा पनि पिउने गर्छु। किनकि, म ती मित्रजस्तो त्यागी पनि त बन्न सक्दिनँ ! हो, अहिले हामीकहाँ अधिकांश गाईपालक किसानले जर्सी गाई पाल्ने गरेका छन्। त्यसैले उनीहरू बाच्छी पायो भने स्याहार गरेर हुर्काउँछन् र बाच्छो भयो भने यसरी रातारात कतै लगेर छाडिदिन्छन् ताकि गाईको पूरै दूध बेच्न सकियोस्। एक त अचेल गोरुले जोत्ने चलन कम भइसकेको छ, दोस्रो जर्सी गाईको बहरको जुरो नहुने हुँदा जोत्न काम आउँदैन। त्यसैले गाईले बहर पाउँदा उनीहरूलाई समस्या पर्ने गर्छ। त्यसबाट छुटकारा पाउनका लागि उनीहरूले मानवीय संवेदना नै गुमाएर दूधे बाच्छाहरूलाई अघोषित रूपमा मार्ने गर्छन् । यति मात्र होइन, केही व्यवस्थित गाई फर्मबाहेक अधिकांश गाईपालनमा संवेदनाहीन व्यापारबाहेक केही देखिँदैन। असाध्य फोहोर अनि नाममात्रको गोठ बनाएर गाई राख्नु, दुहुने बेलामा मात्र गोठमा ल्याउनु, बाँकी समय सडकमा यत्रतत्र छोडेर ट्राफिक व्यवस्थामै वाधा पुर्याउनु, घाँसे चरणका सट्टा चोकबजारमाझ फालिएका कागज तथा प्लास्टिक अनि मण्डीमा मिल्काइएका सडेका दुर्गन्धित तरकारी र फलपूल खुवाउनु, दानापानीमा खर्च गर्नुभन्दा सित्तैमा पाइने यस्तै आहाराका भरमा गाई पालेर दूध बिक्री गर्नु स्थानीय गाईपालकका विशेषता बनिरहेको देखिन्छ। यस्तो यथार्थबीच घरघरै आइपुग्ने ताजा दूध भन्दै खाने हामीले कति स्वस्थवर्धक दूध खाइरहेका रहेछौं त ? मानिसले त आफ्ना हकअधिकार नपाएर नाराजुलुस गरिरहनुपर्ने हाम्रो परिवेशमा पशु अधिकारका कुरा हास्यास्पदबाहेक के हुन सक्ला र ? तर, यो पशुअधिकार पनि मानव जीवनसँग आबद्ध हुनाले यसबारे मौन रहनु पनि उपयुक्त देखिँदैन। विकसित मुलुकमा हरेक व्यापारव्यवसायका निश्चित नियमकानुन हुन्छन्। व्यवसायीले स्वतस्पूर्तरूपमा त्यसको पालना गर्ने गर्छन्। त्यसैले ती मुलुक विकसित हुनाका साथै त्यहाँका नागरिकले गुणस्तरीय तथा स्वस्थकर खाद्यपदार्थ उपभोग गर्न पाउँछन्। हामीकहाँ भने एकातिर नियमकानुनको अभाव, अनुगमनको शून्यता, सरकारको उदासीनता अनि व्यवसायीको मनोमानी। यसबाट न व्यवसाय दीर्घकालीन बन्न सक्छ न त उपभोक्ताले गुणस्तरीय वस्तु नै प्राप्त गर्न सक्छन्। दुग्ध व्यवसायको यथार्थ पनि यही हो। पशुपालकले कामचलाउ किसिमबाट पशु पाल्छ। नाफामुखी उद्देश्यले आफ्ना गतिविधि अघि बढाउँछ तर त्यसको नकारात्मक असर समाजमा परिरहेको हुन्छ। त्यसैले अब गाईपालनलाई व्यवस्थित गराउनु आवश्यक छ । स्थानीय निकायले अधिकार पाएको वर्तमान राज्य संरचनामा यससम्बन्धी नियम बनाइनुपर्छ। नगर तथा गाउँपालिकाका वडाअन्तर्गत सञ्चालित यस्ता व्यवसाय निरीक्षण र अनुगमन गरेर त्यसलाई व्यवस्थित गराउन सकिन्छ। व्यवसायी तथा स्थानीय निकायको समन्वयमा व्यवसायीका समस्याको सहजीकरण पनि हुन सक्छ। अहिले गाईपालकहरूको मुख्य समस्या भनेको बाच्छा (बहर) व्यवस्थापन हो। त्यसपछि उनीहरूले सिर्जने अर्को समस्या दूध दिन छाडेका र अशक्त गाई गोप्यरूपमा जथाभावी छाडिदिनु हो। केही समयअघि तिलोत्तमा नगरपालिकामा गाईलाई कृत्रिम गर्भाधान गराएर क्लोनिङ प्रविधिका माध्यमबाट बाच्छी मात्र जन्माएको समाचार सार्वजनिक भएको थियो। त्यसले साँच्चै सफलता पाएको हो भने अन्य क्षेत्रमा पनि सोही प्रविधिबाट बाच्छी उत्पादन गर्न सकेमा हाल दुधे बाच्छामाथि भइरहेको अपराध रोक्न सकिन्छ। यसका लागि स्थानीय निकाय, पशुपालक तथा पशु विज्ञानसँग सम्बन्धित प्राविधिक पक्षबीच समन्वय आवश्यक हुन्छ । गाईपालनलाई व्यवस्थित बनाएर लैजानु आरम्भमा चुनौतीका रूपमा देखिए पनि यसले सफलता पाउने हो भने यसबाट एकातिर उपभोक्ताले स्वस्थकर दूध उपभोग गर्न पाउनेछन् र अर्कोतिर सहरका चोकबजार, सडकपेटी, बाटोघाटो तथा खुला ठाउँ, आवास क्षेत्रवरिपरि परिरहेको नकारात्मक प्रभावको पनि न्यूनीकरण हुनेछ। जहाँतहीं दुधे बाच्छाहरूको अपहत्ते देखेर मेरा संवेदनशील मित्रले जस्तै संवेदनाहीन व्यवसायबाट उत्पादित दूध नै बहिष्कार गरेर बस्नुपर्ने अवस्था पनि रहने छैन।"
महिलाका निम्ति असुरक्षित सामाजिक सञ्जाल,"सामाजिक सञ्जालको प्रयोगमार्फत भइरहेका अपराधबाट पीडित भएकामध्ये ८० प्रतिशतमाथि महिला छन्। २०७६ जेठको दोस्रो सातातिर हो, महानगरीय प्रहरीपरिसर काठमाडौंमा २० वर्षीया एक युवती आँखामा टलपल आँसु पारेर अनुसन्धान अधिकृतको प्रश्नको उत्तर दिँदै थिइन्। आमा र माइजूसँगै प्रहरी कार्यालय आएकी उनको छेउमै रहेकी आमा घरि पानी पिउँथिन्, घरि उठेर यताउता हिँडडुल गर्थिन्। उनको अनुहारमा छोरीको भविष्यको चिन्ता भरिएको प्रस्टै झल्कन्थ्यो। कथा २०७५ असारबाट सुरु हुन्छ। एक दिन बालाजुकी रमिला (नाम परिवर्तन) को मोबाइलमा अपरिचित युवकको फोन आयो। उनी थिए सिन्धुपाल्चोक मेलम्चीका तेजबहादुर विक। फोन वार्ता बढ्दै गयो, रमिला ती युवकसँग फोनमा घन्टौं गफिन थालिन्। कहिले सिन्धुली, कहिले पोखरा घर बताउने तेजबहादुर घरमै आउजाउ गर्न थाले। लामो बिरामीले थलिएर आठ कक्षा पढ्दापढ्दै स्कुल जान छाडेकी, घरबाहिर खासै ननिस्कने छोरीको अनुहारमा खुसी देखेपछि आमाबुवा पनि खुसी थिए। आमाबुवाको समेत समर्थन पाएपछि घुम्न जान र केटा साथीलाई घरमै ल्याउन रमिलालाई समस्या भएन। यो क्रम बढ्दै जाँदा रमिलाका आमाबुवाले तेजबहादुरमाथि घरपरिवार भेट्टाउन र बिहे गर्न दबाब बढाए। प्रस्ट ठेगाना नबताएका, आफ्नो थर पनि ढाँटेका तेजले त्यहीबीच एक दिन रमिलालाई भगाएर जोरपाटीस्थित डेरामा पुर्याए। केही दिन डेरामा बसेपछि रमिलाले परिवारसँग भेटाउनका लागि तेजलाई कर गर्न थालिन्। माइतीले पनि टीका फुकाउन पटकपटक बोलाएपछि रमिला माइत गइन्। तर, गाउँ जान्छु भनेर हिँडेका तेज भने भारत पुगे। उतैबाट फोन गरेर रमिलालाई भारत आउन कर गर्न थाले। ज्वाइँको शंकास्पद व्यवहार देखेर माइती पक्षले छोरी पठाउन नमानेपछि एक दिन तेजले रमिलाका भाइको फेसबुक मेसेन्जरमा अश्लील भिडिओ पठाइदिए। त्यसमा सहमतिमा खिचिएको शारीरिक सम्पर्कको भिडिओ र केही नग्न तस्बिर थिए। तेजको यो व्यवहारले रमिला विक्षिप्त भइन्। आमाबुवाका लागि पनि यो अकल्पनीय घटना थियो। छोरीले आत्महत्या गर्न खोजेपछि रमिलाका आमाबुवा उजुरी लिएर प्रहरीकहाँ पुगे। उजुरी परेको केही दिनमा पक्राउ परेका तेजविरुद्ध विद्युतीय कारोबार ऐनअन्तर्गत काठमाडौं जिल्ला अदालतमा मुद्दा चलिरहेको छ। उनी २० हजार रुपैयाँ धरौटी राखेर तारेखमा छुटेका छन्। ००० फेसबुकमार्फत भएको चिनजानले लमजुङकी २२ वर्षीया आशा (नाम परिवर्तन) र बझाङका सूर्यबहादुर थापालाई प्रेम सम्बन्धमा पुर्यायो। भर्चुअल दुनियाँबाटै उनीहरू कति नजिकिए भने छिटै बिहे गर्ने योजनासमेत बनाए। इमो, भाइबर र फेसबुक मेसेन्जरमा घन्टौं कुरा गर्ने उनीहरूबीच एकअर्काविना बाँच्नै नसक्नेसम्मको कुरा हुन थाल्यो। त्यहीक्रममा एक दिन सूर्यबहादुरले यौनांग देखिने गरी नग्न तस्बिर खिचेर पठाउन भने। आशाले त्यसो गर्न सक्दिनँ भनेपछि उनले आफ्नो मायामा विश्वास नगरेको भनेर घुर्की देखाए। म उसलाई असाध्यै माया गर्थें, आखिर बिहे उसैसँग गर्ने हो के फरक पर्ला र भनेर फोटो खिचेर पठाएँ। सूर्यबहादुरले त्यहीबीचमा एक दिन निकै गाह्रो परेको भन्दै ५० हजार रुपैयाँ मागे। जब उनले पैसा पठाउन नसक्ने कुरा गरिन्, नग्न फोटो फेसबुकमा अपलोड गरिदिने धम्की दिए। आशा भन्छिन्, उसले फोटो देखाएर ब्ल्याकमेलिङ सुरु गर्यो। मैले बाध्य भएर पैसा पठाएँ। त्यसपछि त के चाहियो, फोटो भाइरल गरिदिने धम्कीसहित सूर्यबहादुरले पटकपटक पैसा माग्न थाले। अति भएपछि आशा ९ वैशाख २०७६ मा उजुरी लिएर महानगरीय प्रहरीपरिसर काठमाडौं पुगिन्। त्यसको केही दिनपछि पक्राउ परेका सूर्यबहादुरलाई प्रहरीले विद्युतीय कारोबार ऐनअन्तर्गत अपराध र ठगीको कसुरमा मुद्दा चलाएको छ। ००० काठमाडौंको सामाखुसी रानीबारीमा रहेको नेपाल प्रहरी स्कुलमा १७ चैत २०७३ मा एउटा घटना भयो। टोखा घर भएका १४ वर्षीय एक विद्यार्थी मृत भेटिए। प्रहरीको अनुसन्धानबाट उनले स्कुलको छतबाट हामफालेर आत्महत्या गरेको देखियो। आफ्नै स्कुलकी केटी साथीको नक्कली फेसबुक आईडी बनाएर अश्लील सामग्री पठाएको मामिला आत्महत्यासम्म पुगेको थियो। भएको के रहेछ भने, कक्षा ८ मा पढ्ने यी विद्यार्थीको सँगै पढ्ने केटी साथीसँग एक दिन झगडा भयो। त्यही निहुँमा उनले केटी साथीको नामबाट नक्कली फेसबुक आईडी बनाए। त्यसबाट केटीको बुवालाई अश्लील सामग्री पठाइदिए। केटीको बुबाको फेसबुकमा छोरीको नामको आईडीबाट अश्लील सामग्री अपलोड भएको देखेपछि बुवाले छोरीलाई बोलाएर सोधे। उनले आफ्नै कक्षाको साथीले यस्तो गरेको हुन सक्ने जवाफ दिइन्। केटीका अभिभावक विद्यालय पुगेपछि विद्यालयकी तत्कालीन वार्डेन शर्मिला गुरुङले ती विद्यार्थीलाई आइन्दा यसो नगर्न र स्कुल आउँदा आमालाई लिएर आउन भनिन्। तर, ती विद्यार्थी घर नगएर स्कुलको होस्टलको भवनबाट हामफालेर आत्महत्या गरे। कक्षा ८ मा भएको सामान्य झगडा फेसबुकमा चरित्र हत्या हुँदै आत्महत्यासम्म पुग्यो। असामाजिक सञ्जाल सामाजिक सञ्जालको प्रयोग कतिसम्म डरलाग्दो बन्दै छ भनेर देखाउने केही दृष्टान्त हुन् यी। यसको रोचक पक्ष के छ भने सामाजिक सञ्जाल प्रयोगमार्फत हुने अपराधबाट पीडितमध्ये अधिकांश महिला छन्। सामाजिक सञ्जाल महिलाका निम्ति असुरक्षा र असामाजिक सञ्जाल बनिरहेको छ। नेपाल प्रहरीको आँकडाले नै सामाजिक सञ्जाललगायत विद्युतीय माध्यमको प्रयोगबाट हुने अपराधका करिब ९० प्रतिशत पीडित महिला रहेको देखाउँछ। के बालिका, के वयस्क, के वृद्धा, सबै उमेरका महिला यस्तो अपराधको निशानामा परेका छन्। मनोविद् करुणा कुँवर भन्छिन्, बालिका, किशोरी र युवतीदेखि सम्बन्धविच्छेद गरेका महिलासमेत यो समस्यामा छन्। हुन पनि, किशोरीयुवती अश्लील तथा फोटोसपबाट बनाइएका तस्बिर र सहमतिमा खिचिएका शारीरिक सम्बन्धका भिडिओ सामाजिक सञ्जालमार्फत सार्वजनिक भइदिने समस्यामा परेका देखिन्छन् भने वयस्क तथा पाका महिलाले सामाजिक सञ्जालमार्फत ठगी र आर्थिक शोषण व्यहोरिरहेका छन्। एउटा उदाहरण हेरौं। २२ वर्षदेखि कलाकारितामा सक्रिय काभ्रेकी भीमा मैनाली रेडियो तथा टेलिभिजन कार्यक्रम चलाउँछिन्। थोरै भए पुगिसरि, जीवनचक्रलगायतका टेलिशृंखलामा काम गरेकी उनी केही महिना अघिसम्म टीभी टुडेमा रिफ्लेक्सन प्रारियन मिडिया द्वारा उत्पादित यौनका कुरा नामक कार्यक्रम पनि चलाउँथिन्। कार्यक्रम चर्चित थियो। युट्युब च्यानलमा त्यसका हजारौं दर्शक थिए। कार्यक्रम निर्माता रामकृष्ण तिमल्सेनासँगको सम्झौता सकिएपछि उनले कार्यक्रम छाडिन्। तर, त्यसपछि तिमल्सेनाले पहिल्यै प्रसारण भइसकेका कार्यक्रमको छोटाछोटा भिडिओ क्लिप जोडेर अश्लील हेडलाइन र चित्र राखी पुनः प्रसारण गर्न थाले। युट्युबमा टीआरपी बढाउन तिमल्सेनाले गरेको यस्तो हर्कत भीमाको जीवनमा भने अकल्पनीय संकट बनेर भित्रियो। दुःख गरेर बनाएको करिअर हेर्दाहेर्दै चौपट हुन थाल्यो। परिवारमा झैझगडा नियमित बन्यो। कतिसम्म भने, साथीहरूले पैसाका लागि तिम्रो ममीले यस्तोसम्म गर्ने रैछिन् ! भनेर घोचपेच गर्न थालेपछि किशोरकिशोरीको क्षेत्रमा काम गर्ने उनकी २१ वर्षीया छोरी डिप्रेसनको सिकार भइन्। पहिले मलाई नै रोलमोडल ठान्ने छोरी अहिले नाङ्लोमा पसल थापेको भए यो बेइज्जत हुन्थेन ममी भन्ने १६ वर्षको छोराको पनि त्यही हालत छ, महानगरीय प्रहरीपरिसर काठमाडौंमा भेटिएकी भीमाले भनिन्, सब्जी पसलदेखि अस्पताल जहाँ जाँदा पनि नराम्रो कुरा सुन्नुपर्छ, साथीहरू पैसाका लागि यस्तो गछ्र्यौ भनेर कटाक्ष गर्छन्, आफन्तकहाँ त गइनसक्नु छ। तिमल्सेना जिल्ला अदालत काठमाडौंमा २५ हजार धरौटी राखेर रिहा भइसकेका छन्। भीमा भन्छिन्, उसलाई जस्तोसुकै सजाय भए पनि मैले भोगेको यो यातना र सामाजिक बेइज्जतीको क्षतिपूर्ति कसले तिर्छ ? अरूले अपराध गर्दा पनि लुकाउने, सहेर बस्ने कमजोरीका कारण दुष्प्रवृत्तिका व्यक्तिको जालमा महिला छिटै फस्ने गर्छन्। यस अवस्थामा महिलाले सदैव सजग हुन जरुरी छ। अर्को उदाहरण छ, पाल्पाको। यहाँकी तारा (नाम परिवर्तन) को फेसबुकबाट पोखराका नन्द लामिछानेसँग चिनजान भयो। वैवाहिक जीवन सुखद नरहेकी तारा लामिछानेसँग भाइबर र इमोमा गफिन थालेपछि छिटै घुलमिल भइन्। स्नातकोत्तरको पढाइ सकेर बसेकी उनी कुनै राम्रो देश पुगेर सेटल हुन चाहन्थिन्। उनको यही मनस्थितिको भेउ पाएका नन्दले आफू क्यानडामा भएको बताए र सहयोग गर्ने आश्वासन दिए। त्यसपछि उनले तारालाई कहिले वेटर तालिम लिएको प्रमाणपत्र बनाउन लगाए त कहिले अंग्रेजी भाषा सिक्न भने। नन्दले जेजे भने, तारा मान्दै गइन्। उनले ईमेलमार्फत राहदानी र शैक्षिक प्रमाणपत्र नन्दलाई पठाइन्। त्यही दस्ताबेजका आधारमा नन्दले क्यानडाको एक प्रतिष्ठित होटलमा वेटर का लागि भिसा आवेदन गरिदिएको कागजात बनाएर तारालाई पठाए। खासमा त्यो नक्कली कागजात थियो। ताराले भने त्यसलाई हुबहु पत्याइन्। केही महिनापछि नन्दले दूतावासमा बुझाउनुपर्छ भनेर ४ लाख रुपैयाँ मागे। ताराले पतिलाई थाहै नदिई केही दिनमै ३ लाख रुपैयाँ खोजेर पठाइन् पनि। जब खातामा पैसा जम्मा भयो, नन्द सम्पर्कविहीन भए। पोखरा पुगेर उनको घर ठेगानामा बुझ्दा पो थाहा भो नन्दले गाउँमा धेरैलाई ठगिसकेका रहेछन्। उनी क्यानडा होइन, भारततिर लुकेर बसेका रहेछन्। ताराले प्रहरीमा जाहेरी दिएकी छन्। फेसबुकले लमही दाङकी अनिता (नाम परिवर्तन) लाई पनि घर न घाटको बनाइदिएको छ। फेसबुकबाटै चिनेका व्यक्तिको विश्वासमा परेर ४० लाख रुपैयाँ गुमाएपछि उनको जागिर, करिअर, घर सबथोक भताभुंग भएको छ। ऋण खोजेको पैसा अर्कैले खाइदिएपछि ऋण तिर्न नसकेर लुकीलुकी बाँच्नुपरेको छ। कुरा दुई वर्षपहिलेको हो। फेसबुकमा चिनजान भएका काठमाडौंका दिनेश बस्नेत अनितासँग बेलायती नागरिक आन स्मिथ को नामबाट कुरा गर्थे। लमहीकै एक विद्यालयमा पढाउने अनितालाई उनले बेलायत लैजाने प्रलोभन देखाए। त्यही प्रलोभनमा परेर अनिताले उनलाई पैसा पठाउँदै गइन्। गाउँमा पटकपटक ऋण खोजेर पैसा पठाएकी उनले त्यतिबेला मात्र आफू ठगिएको पत्तो पाइन्, जतिबेला साउँब्याज गरेर उनको ४० लाख रुपैयाँ डुबिसकेको थियो। ऋण तिर्न नसकेपछि अनिता जागिर मात्र होइन, घरसमेत छाडेर भूमिगत भएकी छिन्। बस्नेतसहित ६ जनाविरुद्ध अनिताले दिएको उजुरीका आधारमा काठमाडौं जिल्ला अदालतमा विद्युतीय कारोबार र ठगीसम्बन्धी मुद्दा चलिरहेको छ। सोसल मिडियाका कारण धनुषाको एक मुसहर बस्तीकी महिलाले पनि नपाउनु दुःख पाएकी छन्। ती ३५ वर्षीया महिलाको तस्बिर फोटोसपबाट बिगारेर एक युवकले फेसबुकमा हाले। आपराधिक मनोवृत्तिका युवकको यस्तो हर्कतले ती महिला डिप्रेसनको सिकार भइन्। वैदेशिक रोजगारमा गएका पति र घरपरिवारले पनि उनलाई साथ दिएनन्। आत्मबल गुमेपछि छिमेकीसँग बोल्नसमेत छाडेकी उनलाई महिलाका निम्ति काम गर्ने एक गैरसरकारी संस्थाले आत्मबल बढाउने तालिम दियो। पीडक छिमेकी युवक आफन्त नै पर्ने भएकाले उनले उसविरुद्ध मुद्दा दर्ता गर्न सकिनन्। आरोपीले परिवार र समाजअगाडि गल्ती स्वीकार गर्दै आइन्दा गल्ती नगर्ने वाचा गरे। यो मामिला सामसुम भयो। तीन वर्षमा तीन गुणा नेपालमा पछिल्लो समय सामाजिक सञ्जाल (फेसबुक, ट्वीटर, भाइबर, इमो आदि) प्रयोगकर्ताको संख्या बढेको छ। यी साधन प्रयोग गर्ने महिला संख्या पनि ठूलो छ। सेयरकास्ट इनिसिएटिभले गरेको मिडिया सर्वेक्षण २०१९ अनुसार, नेपालमा ३३ प्रतिशत जनसंख्याले नियमित रूपमा इन्टरनेट प्रयोग गर्छ। जनसंख्याको ३० प्रतिशत महिलाले इन्टरनेट प्रयोग गर्छन्। इन्टरनेट प्रयोग गर्ने नेपाली महिलामध्ये ८२ प्रतिशतले फेसबुक प्रयोग गर्छन्। यसपछि धेरै प्रयोग हुने एप्लिकेसन फेसबुककै मेसेन्जर हो। इन्टरनेट प्रयोगकर्ता महिलामध्ये ४५ प्रतिशतले मेसेन्जर प्रयोग गर्छन्। सामाजिक सञ्जालहरू वैदेशिक रोजगारमा गएका, विदेशमा बस्ने आफन्तसँग सम्पर्कमा रहन प्रभावकारी सहयोगी बनेका छन्। तर यसको दुरुपयोग उत्तिकै छ। यसले ठगी, ब्ल्याकमेलिङ, आत्महत्या र हत्याजस्ता अपराधसमेत निम्त्याइरहेको छ। त्यसको प्रत्यक्ष मारमा छन् महिला। जिल्ला सरकारी वकिल कार्यालय काठमाडौंको आँकडा हेरौं। कार्यालयले २०७५ साउनदेखि २०७६ वैशाखसम्म विद्युतीय कारोबार ऐनसम्बन्धी ११८ वटा मुद्दा अदालतमा दर्ता गर्यो। यसमा धेरै मुद्दा सामाजिक सञ्जाल प्रयोगकर्तासँग सम्बन्धित छन्। अनौठो के भने यी मुद्दामा पीडित महिला १०८ जना छन् भने पीडित पुरुषको संख्या जम्मा ११ जना। त्यसैगरी, मुद्दामा आरोपित पुरुष संख्या १३० छ भने आरोपित महिलाको संख्या ७ मात्रै। सहायक जिल्ला न्यायाधिवक्ता ठाकुरप्रसाद बस्ताकोटीका अनुसार, सामाजिक सञ्जाल दुरुपयोगबाट पीडित हुनेमा ८५ देखि ९० प्रतिशतसम्म महिला छन्। प्रहरीमा दर्ता भएका जाहेरी हेर्दा यो आँकडाभित्रको डरलाग्दो अवस्था छर्लंग हुन्छ। पति, मन मिल्ने भनिएको साथी धेरैजसो पीडक छन्। महानगरीय प्रहरीपरिसर काठमाडौंका प्रवक्ता, डीएसपी होवीन्द्र बोगटीका अनुसार, परिवारमा झैझगडा भइरहने पुरुष, पत्नीबाट अलग बसेका र प्रेममा धोका पाएका युवक तथा मानसिक रूपमा विक्षिप्त व्यक्तिहरू सामाजिक सञ्जाल दुरुपयोगमा अगाडि देखिन्छन्। सबै उमेर समूहमा यस्तो मनोवृत्ति देखिए पनि प्रहरीको आँकडाले बढीजसो २० देखि ४० वर्ष उमेरका व्यक्ति यो कसुरमा धेरै संलग्न रहेको देखाउँछ। देशभरका साइबर अपराधसम्बन्धी मुद्दा काठमाडौं जिल्ला अदालतमा मात्रै चल्छ। देशभर हुने यी अपराधका मुद्दाको अनुसन्धान मूलतः महानगरीय प्रहरीपरिसर काठमाडौं र महानगरीय प्रहरी अपराध महाशाखा काठमाडौंले गर्छन् भने मुद्दा चलाउने काम जिल्ला सरकारी वकिल कार्यालय काठमाडौंमार्फत हुन्छ। परिसरका अनुसार, २०७५ साउनदेखि २०७६ वैशाखसम्म साइबर अपराधका ११८ जाहेरी दर्ता भएका छन्। आव २०७२७३ मा यो संख्या ३४ मात्रै थियो। साइबर अपराधको संख्या तीन वर्षमै तीन गुणा वृद्धि भएको यसबाट देखिन्छ। अनुसन्धानमा सहभागी एकजना प्रहरीको भनाइमा समाजमा व्यापक मात्रामा यो समस्या छ तर विभिन्न कारणले प्रहरीसमक्ष साह्रै थोरै मात्रै उजुरीहरू आइपुग्छन्। सहेर बस्छन् महिला साइबर अपराध, त्यसमा पनि सामाजिक सञ्जाल दुरुपयोगका घटना बढ्दै जानु र महिला नै त्यसबाट धेरै पीडित बन्नुको कारण के हो ? मनोविद् कुँवरका अनुसार, महिलाले जे गरे पनि सहेर बस्छन् भन्ने सोच नै यसको प्रमुख कारण हो। महिलाले आफूमाथि भएका अपराधबारे उजुरी गर्न त परै जाओस्, अरूलाई सुनाउने अवस्थासमेत नरहेको उनको बुझाइ छ। लेखक तथा अधिकारकर्मी अर्चना थापा समाजमा महिलाको हुर्काइ नै कमजोर र असुरक्षित वर्गका रूपमा हुनुलाई यसको प्रमुख कारण मान्छिन्। उनी भन्छिन्, यसले गर्दा महिला नै गलत मनोवृत्ति भएका व्यक्तिको जालमा फस्न पुग्छन्। सहायक जिल्ला न्यायाधिवक्ता बस्ताकोटीका अनुसार एकपटक नाता वा सम्बन्ध कायम भइसकेका पूर्वपत्नी, पूर्वप्रेमिका वा एकोहोरो प्रेममा असफल पुरुषहरू महिलामाथि बढी आक्रामक हुने गर्छन्। सामान्यतया सम्बन्धमा रहँदा सहमतिमा खिचिएको शारीरिक सम्बन्धको भिडिओ सम्बन्ध टुटेपछि सार्वजनिक गरिदिने, फेक आईडी बनाएर अश्लील तस्बिर फेसबुकमा अपलोड र ट्याग गर्ने तथा सामाजिक सञ्जालबाट अरू किसिमले समेत बदनाम गर्ने काम महिलामाथि हुने गर्छ। यस्तो अपराध गर्नेमा परिपक्व भइनसकेका युवामात्रै छन्, यसो पनि होइन। जस्तो केही महिनापहिले नेपाल प्रहरीका ६२ वर्षीय एक पूर्वडीएसपी सामाजिक सञ्जालमा पूर्वपत्नीलाई अश्लील तस्बिर पठाएर गालीगलौज गरेको आरोपमा पक्राउ परेका थिए। त्यसैगरी, पत्नी हुँदाहुँदै दोस्रो बिहे गरेर विदेशमा बस्दै आएका ४५ वर्षीय एक पुरुषले जेठी पत्नीलाई सम्बन्धविच्छेदका लागि दबाब दिन यो तरिका अपनाएका थिए। उनले स्काइपमार्फत प्रलोभनमा पारेर उनको नग्न तस्बिर हात पारेर पछि त्यसलाई सामाजिक सञ्जालमार्फत सार्वजनिक गरिदिएका थिए। अधिवक्ता बाबुराम दाहाल अपराधीको निशानामा जहिले पनि कमजोर वर्ग पर्ने हुँदा समाजमा इज्जत र प्रतिष्ठाको डरले प्रतिक्रिया जनाउन नसक्ने महिला नै यसको निशानामा परिरहेको बताउँछन्। यसले दिनदिनै जघन्य अपराध बढाइरहेको छ। जस्तो झापाका केशवशरण अधिकारी लामो समय विदेश बसेर नेपाल आएका थिए। आफन्तको सहयोगमा स्थानीय एक युवतीसँग बिहे गरे। एकदुई महिनापछि नै अधिकारीलाई पत्नी मन पर्न छाड्यो। उनले पत्नीलाई आफ्नो जीवनबाट हटाउने उपाय निकाले। पत्नीचाहिँ आफ्ना पतिको माया पाउन त्यहाँका ज्योतिषी कुमार खनालकहाँ देखाउन जाने गर्थिन्। उनीहरूबीच फेसबुकमा पनि कुराकानी हुन्थ्यो। केशवले पत्नीलाई डिभोर्स दिन यही सम्बन्धलाई प्रयोग गरे। पत्नीकै फेसबुक प्रयोग गरेर कुमारलाई घरमा यौन सम्बन्धका लागि बोलाइदिए। ज्योतिषी कुमार पनि शारीरिक सम्पर्क गर्न पाइने लोभले भनेको समयमा भनेको ठाउँमा पुगे। त्यही समयमा केशव पनि आफन्त र गाउँलेहरू लिएर घेराउ गर्न गए। केशवको योजनामा यो घटना भएको रहस्य खुलेपछि यो विवाद प्रहरीसम्म पुग्यो। केशवलाई प्रहरीले विद्युतीय अपराध मुद्दामा पक्राउ गरेको छ भने ज्योतिषी कुमार खनालविरुद्ध झापा जिल्ला अदालतमा जबर्जस्ती करणी मुद्दा चलिरहेको छ। सजगता जरुरी अधिवक्ता बाबुराम दाहालका अनुसार, फेसबुक, ट्वीटर, इन्स्टाग्राम, युट्युब, भाइबर, इमोलगायतका एप हरूको दुरुपयोगबाट जोगिन महिलाहरू विशेष सजग हुनैपर्छ। महिला स्वयंले शारीरिक सम्बन्धको भिडिओ खिच्ने, ललाइफकाइ र प्रलोभनमा परेर आफ्नै नग्न वा आपत्तिजनक तस्बिर पठाउने तथा सामाजिक सञ्जालमा भएको चिनजानकै भरमा आर्थिक लेनदेन वा कारोबार गर्ने मामिलामा सचेत नहुने हो भने उनीहरू फेरि पनि समस्यामा पर्छन्। फेसबुक, युट्युबलगायतका एप्लिकेसनहरू विदेशबाट सञ्चालन हुने हुँदा घटना हुनासाथ नियन्त्रण गर्न सजिलो छैन। महानगरीय प्रहरीपरिसर काठमाडौंका प्रवक्ता डीएसपी होवीन्द्र बोगटी भन्छन्, यस्ता अपराध कम गर्न समुदाय प्रहरी साझेदारी कार्यक्रमअन्तर्गत विद्यालय, संघसंस्था, आमा समूहलगायतसम्म पुगेर चेतना दिने र सामाजिक सञ्जालको दुरुपयोगबारे सूचना सम्प्रेषण गर्न थालिएको छ। अरू नै उद्देश्यले बनेको कानुन भए पनि यस्तो अपराध नियन्त्रण गर्न अहिले विद्युतीय कारोबार ऐन, २०६३ प्रयोगमा छ। यो ऐनअनुसारको कसुर गर्दा बढीमा पाँच वर्षसम्म कैद वा एक लाख रुपैयाँसम्म जरिवाना गर्न सकिने व्यवस्था छ। सामाजिक सञ्जालमार्फत हुने अपराधलगायत सूचना प्रविधिसँग सम्बन्धित कसुरहरू सम्बोधन गर्न अहिले सूचना प्रविधिसम्बन्धी विधेयक संसद्मा विचाराधीन अवस्थामा छ। कानुनी उपचार समस्या आएपछि खोज्ने हो मनोविद् करुणा कुँवर भन्छिन्, महिलाले पनि पति, प्रेमी वा भरपर्दो साथी भन्दैमा यौनजन्य गतिविधि रेकर्ड गर्नु र अश्लील अवस्थाका तस्बिर खिच्नुअघि गम्भीर भएर सोच्नैपर्छ। उनी भन्छिन्, यसले ठूलो क्षति मात्र गर्दैन, उस्तै परे जीवन नै बर्बाद हुन सक्छ। (खोज पत्रकारिता केन्द्रको सहयोगमा) टिप्पणी कसैलाई विश्वास गर्नुअघि तीनपटक सोच्नुहोस होवीन्द्र बोगटी  महानगरीय प्रहरीपरिसर टेकुका प्रवक्ता प्रविधिको विकाससँंगै अपराधका तरिका पनि बदलिएका छन्। पहिल्लो समय साइबर अपराधका घटना उच्च रूपमा बढेको छ। मान्छेसँग प्रत्यक्ष भेट्नु पनि नपर्ने, आफ्नो सही ठेगाना दिनु पनि नपर्ने र अपराधबाट सजिलै उम्किहाल्छु नि भन्ने मनोवृत्तिका कारण पनि यस्ता घटना बढेका हुन्। मोबाइलमा मानिसको पहुँच बढेसँगै हातहातमा इन्टरनेटको सुविधा पनि विस्तार हुँदै छ। इन्टरनेटविना दैनिकी चलाउने युवापुस्ता सायदै होलान्। इन्टरनेटमा सामाजिक सञ्जाल चलाउनेमध्ये कसैले जानेरै अपराध गरिरहेका छन् त, कसैले नजानेरै। प्रहरीमा आउने अधिकांश केसहरूमा पूर्वप्रेमीले ब्ल्याकमेलिङ गरेको देखिन्छ। पहिले राम्रो सम्बन्ध भएका प्रेमिकाको अन्यत्र बिहे भएपछि पूर्वप्रेमीले सम्बन्ध हुँदाताकाको फोटो र भिडिओ सामाजिक सञ्जालमा पोस्ट गरिदिने, फेक आईडी बनाएर युवतीको फोटोमा गलत शब्द लेखी सार्वजनिक गर्ने, मानहानि गर्ने आदि घटना धेरै हुने गरेका छन्। युट्युबमा अश्लील भिडिओ अपलोड गर्ने, विभिन्न एपबाट ठगी र लेनदेन गर्नेजस्ता घटना पनि पछिल्लो समय बढेका छन्। अहिले बालबालिकादेखि ज्येष्ठ नागरिकसमेतको सामाजिक सञ्जालमा पहुँच बढेको छ। सामाजिक सञ्जाल चलाउने सबैले यसको सदुपयोग मात्रै गर्दैनन्, मान्छेहरूको संगतमा सजिलै जान सकिने हुँदा आपराधिक मानसिकता भएकाहरूले निरन्तर ठग्ने बहाना खोजेका हुन्छन्। प्रयोगकर्ताले पनि सामाजिक सञ्जालमा आफ्नोबारेमा सबै जानकारी दिने, नचिनेनभेटेका मान्छेलाई आफ्ना निजी कुरा सुनाउने गर्नाले पनि अर्को व्यक्तिलाई अपराध गर्ने बहाना मिलेको देखिन्छ। सामाजिक सञ्जालको दुरुपयोग गर्नेमा युवा वर्ग मात्रै छैनन्। १४ वर्षका बालकदेखि ६५ वर्षका व्यक्तिसमेतले अपराध गरेको देखिन्छ। पीडित हुनेमा ८० देखि ९० प्रतिशतको हाराहारीमा महिला परेको तथ्यांक छ। साइबर क्राइमबाट बच्न महिला होस् या पुरुष, सचेत हुनैपर्छ। आफैंमा सचेत हुनुभन्दा राम्रो विकल्प अर्को छैन। नचिनेका र विश्वास नभएका व्यक्तिलाई निजी कुरा भन्नै हुँदैन। समस्या सुनाउने, छिनछिनको जानकारी दिने र आर्थिक व्यवहार बताउने त झन् गर्नै हुँदैन। सबैसँग समस्या बाँड्ने बानीले आपराधिक मानसिकता भएकाले समस्या समाधान गर्ने बहानामा तपाईंमाथि अपराध गर्न सक्छ। आफ्ना निजी जानकारी कम मात्रै सार्वजनिक गरौं। केटासँग व्यक्तिगत सम्बन्ध गाँस्ने र विश्वासमा परिहाल्ने बानीले धेरैजसो युवती ब्ल्याकमेलिङमा परेको देखिन्छ। आफूले सम्बन्ध गाँसेको मान्छेलाई गोप्य तरिकाले भेट्ने र व्यवहार गर्ने काम गर्नु हुँदैन। परिवारमा चिनाउनुपर्छ। प्रायः युवतीले केटालाई छिटै विश्वास गरेर यौन सम्बन्ध राख्ने र फोटो र भिडिओ बनाउने गरेको देखिन्छ। प्रेमी होस् या पति, हरेकलाई केही न केही शंका गर्ने बानी उपयुक्त हुन्छ। आज गरेको कार्य कुनै दिन सार्वजनिक हुन सक्छ भन्ने सोचेर मात्रै व्यवहार गरियो भने यस्ता घटना कम हुन सक्छन्। फेसबुक या अन्य एपको पासवर्ड सेयर गर्ने, एटीएम कोड दिने, घर वा रुमको साँचो बाँड्नेजस्ता कार्य गर्दा पनि निकै सचेत हुनुपर्छ। अन्जान मान्छेसँग सम्बन्ध गाँस्दा अझ होसियार राख्नुपर्छ।"
सुग्घर कार्यालय !,"साविक राजस्व प्रशासन तालिम केन्द्रको कार्यको सिलसिलामा काठमाडौंबाहिर जानुपर्थ्यो। कतिपय जिल्लामा पुग्दा कार्यालयका सिँढीको कुनामा पान, गुटाका, खैनी थुकेको देखिन्थ्यो। त्यति मात्र होइन, खैनी ओठबाट निकालेर औँलाले भित्ताको सिलिङमा छर्केका थुप्रै दृश्य हेरियो। वीरगन्जको ठूलै जनसम्पर्क हुने कार्यालयले सिँढीका कुनामा हुने पानको थुकाइ नियन्त्रण गर्न हिन्दु देवीदेवताका तस्बिर भएका सेरामिक टायल पनि राखेको थियो। थुक्न नरोकिएपछि फेरि हटाउनुपरेको पनि सुनियो। उक्त कार्यालयमा थुप्रै कर्मचारी थिए। उनीहरू सेवाग्राहीसँग एकान्त बात मार्न व्यस्त देखिन्थे। को आए; को गए; कसले परिसरमा जथाभावी कागज फाले; कसले जथाभावी थुके; कसले शौचालयको मात्र होइन देखिने ठाउँको पित्तलको धारा बटारेर लगे भन्नेबारेमा कसैलाई मतलब थिएन। कार्यालयले चाहेको भए उपयुक्त स्थानमा सीसी क्यामेरा राख्न कठिनाइ थिएन। कार्यालय प्रमुख प्रतिबद्ध भएका भए कसैले एउटा कागजको टुक्रा पनि जथाभावी फाल्न सोच्नुपथ्र्यो। तर, कार्यालयको सरसफाइप्रति कुनै कर्मचारीलाई चासो भएको पाइएन। म विराटनगर महानगरपालिकाको एक शाखा (नाम नभनौं) मा पसें। भेट्न खोजेका कर्मचारी रमाना लिएर हाजिर हुन आएका रहेछन्। पानले फुलेका गाला र पानकै रसले भरिएका ओठ लिएर गफ गर्दा टेबलमाथि भएको तोक लागेको पत्रभरि छिटैछिटा लाग्यो। अझ भित्तामा पानको रसका राता लेग्रा पार्दै त्यहाँ अर्का अधिकृत पिच्चपिच्च डस्टबिनमा थुक्दै गरेको देखें। यहीं थुक्ने गरेको यार ! भन्ने मेरो जिज्ञासामा यस्तै रहेछ यहाँको चलन भन्ने जवाफ पाइयो। बढ्दो खैनी तथा गुटाका प्रयोग गर्ने रोग अब पहाड र हिमालतिर सर्दै छ। राष्ट्रिय ट्रमा सेन्टरमा गत जेठमा पहिलोपटक जाँदा सिँढीको कुनाकुनामा पानको दाग देखेपछि एकजना स्टाफलाई त्यहाँ पोतेर फूलका गमलाहरू राख्न उपयुक्त हुने सुझाव दिएँ। त्यो मानेर हो वा व्यवस्थापनले आफ्नै विवेक प्रयोग गरेर हो, १० दिनपछि जाँदा गमला राखेको पाइयो। अरू त छाडौं, सरकारी अस्पताल सुग्घरी छन् भन्ने आँट कसैको पुग्दैन। राजनीति हावी भएर आन्तरिक नियन्त्रण कमजोर हँुदै गएको र सुधार गर्नुपर्ने बहस चलिरहेको दक्षिण एसियाकै अलंकार बीपी कोइराला स्वास्थ्य विज्ञान प्रतिष्ठान फोहोरी हुँदै गएको देखिन्छ। विराटनगरको मालपोत कार्यालयको तुलनामा भर्खर नयाँ बनेको भक्तपुरको मालपोत कार्यालय कम सफा देखिन्छ। त्रिभुवन विमानस्थलको आन्तरिक टर्मिनल भवनको यात्रु प्रतीक्षालयका खम्बाका वालपेपरहरू च्यातिएको र फाटेर लत्रिएको प्रस्टै देखिन्छ। म नुवाकोटको प्रमुख जिल्ला अधिकारी भएर जाँदा नागरिकता फाँटको भित्ताबाहिरको अवस्था देखेर दिक्क लाग्यो। भवन कार्यालयका प्रमुखसँग अर्को मैलो नदेखिने रङ परिवर्तन गर्न प्रस्ताव राखें। सहरी विकास मन्त्रालयको स्वीकृत मापदण्डले नमिल्ने देखिएपछि हात पुछ्न ठूलाठूला तन्ना नै राख्नुपरेको थियो। भवनका भित्तामा धुलो जमेको हुन्छ। सडक बढारेर पेटीमै फोहोर थुपारिएको हुन्छ। गुटका र नीला पानीकागजका टुक्रा छरिएका हुन्छन्। पुराना काम नलाग्ने हेर्दै बिजोग लाग्ने सवारीसाधन जताततै राखिएका हुन्छन्। प्रधानमन्त्री, मन्त्री तथा सचिव हिँड्ने सिँढीका मार्बल फुटेर खँुडे भएका हुन्छन्। २० वर्षअगाडि टाँसेका सूचनामूलक सन्देशका कागज च्यातिएरर मैलिएर बिजोक देखिएका हुन्छन्। पानीसमेत नहालेर सुकेका फूलहरूले कार्यालयको शोभा बिगारिरहेका हुन्छन्। सबैभन्दा अचम्मचाहिँ प्रधानमन्त्रीले नै सिंहदरबार सफा गर्न निर्देशन दिएको र त्यो निर्देशन कार्यान्वयनका लागि संयोजक नै तोक्नुपरेको घटना पाइयो। सार्वजनिक निकायका कार्यालय सफा नगर्नु वा फोहोरै राख्नु भनेको सार्वजनिक सम्पत्तिको हानिनोक्सानी गर्नु पनि हो। यो काम फलानालाई तोकिएको छ भनेर पन्छिन मिल्दैन। तत्कालीन अर्थसचिव रामेश्वर खनाल आफैं कुचो लिएर कार्यालयको जालो झार्नु हुन्थ्यो। हेटौंडाका कोलोनीका प्रमुख दामोदर सुवेदीले परिसरमा कसैले फालेको कागज पनि आफैं उठाएर अरूलाई प्रेरित गर्नु हुन्थ्यो भन्ने त्यहाँ चर्चाको विषय बनेको थियो। भारतीय प्रधानमन्त्री नरेन्द्र मोदीले २७ मेमा बनारसको जनसभालाई सम्बोधन गर्दै भनेका थिए, निजी मोटरसाइकललाई सरसफाइ गरेजस्तै सार्वजनिक सम्पत्ति सफा र स्वच्छ राख्नु सबै नागरिकको कर्तव्य हो। चीन स्वतन्त्र भएपछि महात्मा गान्धीका समर्थक त्यहाँ पुगेपछि भर्खरै क्रान्तिले थिलथिलिएको चीनका कार्यालयहरू सफासुग्घर देखेर दंग परेका थिए रे ! प्रमुखको रूपमा जिम्मेवारी दिएर खटाइएको जोसुकै कर्मचारीलाई आफ्नो कार्यालयको भित्रबाहिर सबैतिर सफासुग्घर कायम गर्नुहोला भनेर आदेश, निर्देश दिनु वा अलग्गै परिपत्र (वातावरण दिवसबाहेक ? ) गरिरहन आवश्यक पर्दैन। यो मन लागेको बेला वा आवश्यक परेको बखतमा मात्र पूरा गर्नुपर्ने नभई नियमित तवरले पालना गर्नुपर्ने स्वतः सिर्जित कर्तव्य र जिम्मेवारी हो। जवाफदेहिता पनि हो। साना हुन् या ठूला, आफ्नो कार्यालयलाई नियमित सफासुग्घर राख्नु; मर्मतसम्भार गराउनु भनेको अनुशासित कर्तव्य हो। अनुशासन आचरणको पक्ष हो। आन्तरिक नियन्त्रणको अंश पनि हो। अर्को शब्दमा यो सभ्यताको परिचायक हो। निजामती सेवा ऐन, २०४९ को दफा ५५ मा कर्मचारीले आफ्नो सेवा र पदअनुसारको आचरण पालना गर्नुपर्ने भनिएको छ। नियमावली, २०५० को नियम १२१ मा अनुशासनमा नरही, असावधानीका साथ वा जानाजानी त्रुटिपूर्ण तरिकाले निजामती कर्मचारीले काम गरी नेपाल सरकार वा सरकारी कार्यालयलाई कुनै प्रकारको हानिनोक्सानी पुर्याउन नहुने भनिएको छ। नियम १२२(क) मा भएको व्यवस्थाअनुसार सार्वजनिक सम्पत्तिको संरक्षण गर्ने नैतिक दायित्व कर्मचारीको हुनुपर्छ। यी विषय सरसफाइसँग पक्कै जोडिन्छन्। गृहमन्त्रालय र अन्तर्गत कार्यरत कर्मचारीको आचारसंहिता २०६९ मा आफ्नो कार्य क्षेत्रभित्र पर्ने सम्पूर्ण सार्वजनिक सम्पत्तिको विनाशमा रोक लगाउने कार्य गर्नुपर्छ भनिएको छ। प्रहरी किताबखानामा कार्यरत कर्मचारीको एकीकृत आचारसंहिता दिग्दर्शन, २०७५ को प्रारम्भिक मस्यौदामा सार्वजनिक सम्पत्तिको संरक्षण र सम्भार गर्नुपर्ने कर्मचारीको दायित्व हुने व्यहोरा छ। सबै सार्वजनिक निकायले तयार गरेका आचारसंहितामा यही भाषा हुन्छन्। तर, त्यसको पालना कमैबाट हुन्छ। वास्तवमा सार्वजनिक निकायका सम्पत्तिको मालिक त्यहाँका कर्मचारी नै हुन्। कार्यालय सफा राख्नु भनेको व्यवस्थापकीय वातावरणको सबलीकरणसमेत हो। सफा र सुग्घरी कागजपत्र मिलाएर व्यवस्थित गरिएका कार्यालयमा काम गर्दा उत्पादकत्व बढ्छ। सेवाप्रदायक सफा भए सेवाग्राही पनि सफा हुन कर लाग्छ। त्यसैले अब आफ्नो कार्यालय सफा राख्न फेरि पनि प्रधानमन्त्रीकै निर्देशन आवश्यक नपरे हुन्थ्यो। यो त आफ्नै लागि हो। बराल नेपाल सरकारका पूर्वमहानिर्देशक हुन्।"
उमेरले छेक्दैन पढ्न,"बिहान ११ बजे विद्यालय खुल्छ। सानो कोठाबीच खचाखच विद्यार्थीको हुल बाँधिन थाल्छ। साउनको हरियो चुरा र मेहेन्दीमा सजिएका विद्यार्थी। तर प्रायः गृहिणी हुन्। कुर्तासुरुवाल लगाएका, रंगीचंगी खास्टो ओढेका केही हँसिला अनुहार मिस, मे आई कम इन् त भन्ने होला नि होइन ? भन्दै कक्षा कोठा प्रवेश गर्न थाल्छन्। गोकर्णेश्वर नगरपालिका ६ मा योगमाया महिला विद्यालय स्थापना गरिएको छ। पढ्न नपाएका र पढ्ने इच्छा राख्ने महिला दिदीबहिनी बडो आँट लिएर यो वैकल्पिक शिक्षालयमा भर्ना हुन आइपुगेका छन्। कक्षा कोठामा १४ वर्षदेखि ६५ वर्ष उमेर समूहका विद्यार्थी छन्। ती सबैका अनुहारमा गज्जबको कान्ति छ। चाउरी परेका छाला र औंलाहरूमा कलम समात्ने ऊर्जा छ। त्यो ऊर्जा कताकता योगमाया जस्तै प्रतीत हुन्छ। तिनै योगमाया जसको साहस र क्रान्तिकारी विचारधाराले सामाजिक परिवर्तनको बिगुल फुकेको थियो, धार्मिक अन्धविश्वासमा महिलामाथि हुने अन्याय, अत्याचार रोक्न शासक वर्गलाई झुकाउन बाध्य बनाएको थियो। खाने मुखलाई जुँगाले छेक्दैन भनेजस्तै पढ्न चाहनेलाई उमेरले छेक्दैन रहेछ। विद्यालयमा भर्ना भएका महिलामा पढ्ने हुटहुटी छ। विद्यालय स्थापनामा महत्त्वपूर्ण भूमिका निर्वाह गरेकी विद्यालयकी संस्थापक अध्यक्ष मन्दिरा दाहाल आफ्ना विद्यार्थीहरू योगमायाजस्तै साहसी बनून् भन्ने इच्छा राख्छिन्, अब महिला आफैं साहस बटुलेर अघि बढ्नुपर्छ। यसका लागि उनीहरू योगमाया बन्नुपर्छ। उमेर ढल्किसकेपछि पढ्न गएको भन्दै परिवार र समाजका एकाध मान्छेहरू यी महिलामाथि कुर्लिन्छन्। पढ्न थालेको बताउँदा सोबिता सिम्खडा साथीहरूले जिस्काएको सम्झिन्छिन्। तर उनी विद्यालय आउन छाडेकी छैनन्। हाल २२ जना पढ्ने उक्त विद्यालयमा नेपाली, अंग्रेजी र गणित विषय पढाइन्छ। सबै विद्यार्थी कक्षा एकमा भर्ना भएका छन्। कक्षा कोठाको माहोल निकै रोचक छ। कखरा बिल्कुल पढ्न नआउनेहरू कापीमा धर्मराएका अक्षर लेख्दै छन्। बजन्ती सर्बरिया (२८) को विद्यालयमा पहिलो दिन निकै उपलब्धिमूलक भयो। उनले आफ्नो नाम लेख्न धेरथोर सिकिन्। कक्षाकोठामा सिकाइएका पाठहरू उनले कति छिटो सिकिन् भने सबै उनको प्रयासबाट दंग छन्। सर्बरिया अशिक्षित भएकै कारण उनी घरमा बच्चालाई पढाउन असमर्थ छिन्। आफ्ना नानीले गृहकार्य सिकाइदिन कर गर्दा उनी नाजबाफ बन्छिन्। आफ्नो यही कमजोरी हटाउन उनी महिला विद्यालयमा पढ्न आएकी हुन्। छाला चाउरी परे पनि कलम समातेर कापीमा लेख्दै र पढ्दै गरेका योगमाया महिला विद्यालयका विद्यार्थीको ऊर्जा कताकता योगमायाको जत्तिकै रहेको प्रतीत हुन्छ। विद्यालयमा पाठ कण्ठ पार्दै गरेका र नयाँनयाँ अंग्रेजीका शब्द उच्चारण गर्न सिक्दै छन्। भर्ना हुन आउने नयाँ विद्यार्थीको जुझारुपन र केही महिनादेखि पढ्दै आएकाहरूमा आएको परिवर्तनले हरकोहीलाई आश्चर्यचकित बनाउँछ। ब्ल्याकबोर्डमा शिक्षिकाले कोरेका अक्षरहरू चिन्न उनीहरूलाई निकै गाह्रो पर्छ। तर, नजानेर हडबडिएका शान्ता तामाङ (४१) जस्ता महिला प्रयास गर्न पटक्कै छाड्दैनन्। साना बालबालिकाजस्तै उमेरले ५० कटेका आमाहरू अक्षर चिन्न घोत्लिएको दृश्य त्यति नै रोचक छ। शरणकुमारी श्रेष्ठ (६४) ले तीन एकान तीनको गुणन गर्न दत्तचित्त भएर लाग्दा कक्षाकोठाको होहल्लाले उनलाई पटक्कै डिस्टर्ब गरेन। लेखपढ गर्न नआउँदा जीवनभर थरीथरीका हन्डर खानुपरेको समस्या उक्त विद्यालयमा पढ्न आउने सबै महिलाको साझा कथा हो। मीरा कार्की (५०) २६ वर्षको उमेरमा काठमाडौंमा जागिर खान आएकी थिइन्। तर हाजिर गर्न नआएर महिनाभरिको पूर्ण ज्याला पाउनबाट वञ्चित भएको घटना उनलाई हिजैजस्तो लाग्छ। मेहनत गरेको पैसा हात नपर्दा उनलाई निकै रिस उठ्थ्यो। धेरैको समस्या छोरी भएकै कारण पढ्न नपाएको छ। छोरी भएकै कारण हेपिनुपरेको विगत सम्झँदा कक्षाकोठाका हरेक महिलाका आँखा रसाउँछन्। बोल्दाबोल्दै तिनका घाँटी अवरुद्ध हुन्छन्। अनि प्रश्न गर्छन्, मैले त्यो बेलामा पढ्न पाएको भए ? कला शर्मा उमेरले पाको भइसकिन्। उनका सबै दाजुभाइले पढेका छन्। ती सबै प्रतिष्ठित ठाउँमा पुगेका छन्। तर उनीलगायत घरका अन्य दिदीबहिनीले पढ्न पाएनन्। दाजुभाइ पढेर ठूलो मान्छे बने तर कला केही बन्न सकिनन्। उनको जीवन घरको चुलोचौकामै बित्यो। योगमाया विद्यालयमा भर्ना भए पनि उनमा पढ्ने जोस पलाएको छ। अब त उनी जसरी नि पढेर एसईई पास गर्ने र कलेज गएर देखाउने सोचमा छिन्। कलाको यो दृढताले समाजका कथित निरंकुशतामाथि धावा बोलेको महसुस हुन्छ। शोभा पोख्रेल (५४) सानोमा पढ्ने इच्छा प्रबल हुँदाहुँदै विद्यालय जान नपाएकी अर्की पात्र हुन्। उनलाई पनि एसईई पास गरेर कलेज पढ्न जाने ठूलो रहर छ। प्रविधि नजान्दाको दुःख मालती चौधरी (३४) सँग एनोरोइड मोबाइल छ। उक्त फोन उनलाई पतिले ल्याइदिएका हुन्। त्यसको मूल्य कत्ति पर्छ र त्यसमा केके फिचरस् छन् उनलाई केही थाहा छैन। परिवारका सदस्यको फोन आउँदा उनी अन्दाज मात्र लगाउन सक्छिन्। कसको नम्बर कुन नाममा सेभ भएको छ उनलाई त्यो पनि थाहा छैन। विद्यालयमा मालतीको जस्तै समस्या भएका थुप्रै महिला छन्। सानोमा अक्षर चिन्ने अवसर नपाउँदा उनीहरू आधुनिक युगसँगै अगाडि बढ्न सकेका छैनन्। विद्यालयमा भर्ना भएपछि यी सानातिना सबै समस्याको समाधान हुने विश्वास उनीहरूले लिएका छन्। धेरै महिला गृहिणीको समस्या मोबाइलमा म्यासेज टाइप गर्न नआउनु हो। कसैको नम्बर नामसहित सेभ गर्नुपर्यो भने उनीहरू जान्दैनन्। परिवारसँग बारम्बार मद्दत माग्छन्। यस्तो समस्याले उनीहरूलाई हीनताबोध गराएको छ। धेरै महिला दिदीबहिनीहरू बैंकबाट पैसा झिक्न चेक काट्न असमर्थ छन्। सीता राना मगर (५०) भन्छिन्, पति बिरामी हुँदा चेक काट्न आएन। अरूको मद्दतले सधैं काम नचल्ने भए पनि उनले पढ्ने निधो गरिन्। मनमाया तामाङ (३०) ले आमा बिरामी हुँदा अस्पतालका कागजपत्रमा औंठा छाप लगाउनुपरेका दिनहरू बिर्सिएकी छैनन्। अशिक्षित हुँदा समाजले बेलाबेलामा खिल्ली उडाएका घटनाले उनको मन पोल्छ। मनमाया आफू पहाडमा हुर्केकी केटी भएको र गरिबीका कारण पढ्न नपाएकोमा मेरो के गल्ती छ भन्दै आँखा ओभाउँछिन्। पढ्नलेख्न जानेपछि केके गर्ने भन्ने सबैको योजना छ। कमला हुमागाईं साथीभाइजस्तै भजनकीर्तन पढ्न र गाउन चाहन्छिन्। कोही मोबाइलमा अंग्रेजीमा म्यासेज टाइप गरेर विदेश बसेका छोराबुहारीलाई पठाउन चाहन्छन्। कोही नातानातिनीको विद्यालयमा जाँदा अंग्रेजीमा सिग्नेचर गर्न चाहन्छन्। विद्यालयमा पढ्न थालेपछि महिलामा सार्वजनिक स्थानमा बोल्ने बानीको विकास भएको छ। निशा चौधरी (१४) लाई पहिले सार्वजनिक स्थानमा बोल्न गाह्रो लाग्थ्यो, तर अहिले पढ्न थालेपछि सहज ठान्छिन्। फागुन २७ गते औपचारिक रूपमै खोलिएको विद्यालयमा सुरुमा सयभन्दा बढी महिलाको उपस्थिति थियो। ठाउँको अभाव र पढाउने शिक्षक पाउन नसक्दा विद्यालयले लामो समयदेखि संघर्ष झेलिरहेको छ। तर अब स्थानीय वासिन्दा र नगारपालिकाको सहयोगमा विद्यालयमा एसईईसम्म पढाउने वातावरण मिलाउँदै गरेको सरकारी तथ्यांकअनुसार नेपालमा साक्षरता बढेको छ। तर घरघरमा आज पनि २३ जना सदस्या विशेषगरी महिला अशिक्षित छन्। उनीहरूलाई शिक्षित बनाएर अगाडि बढाउने, सीपमूलक तालिम दिने हो भने मात्र समाजले कोल्टो फेर्न सक्ने दाहाल बताउँछिन्। आफ्नो अनुसन्धानले धेरै महिला अशिक्षित भएको देखाएपछि गोकर्णेश्वर नगरपालिकाले हाल साक्षरताको तथ्यांक संकलन गरिरहेको छ। योजनाअनुसार विद्यालयले महिला दिदीबहिनीलाई आवश्यक तालिम पनि उपलब्ध गराउने छ। कक्षा आठ र त्यसपछि एसईईसम्म उत्तीर्ण गराउन सके पनि ठूलो उपलब्धि हाँसिल हुने दाहाल बताउँछिन्।"
बक्सिङका लागि दुःखद साता,"रियो दी जेनेरियो : खेलका क्रममा घाइते भएर एक साताको अवधिमा दुईजना बक्सिङ खेलाडीले ज्यान गुमाएका छन्। पछिल्लो पटक खेलका क्रममा गम्भीर घाइते भएका अर्जेन्टिनी मुक्केबाज ह्युगो सान्टिलनको निधन भएको हो। त्यसको दुई दिनअघि रुसी मुक्केबाज म्याक्सिम दादासेभको मृत्यु भएको थियो। उनी पनि खेलका क्रममा घाइते भएका थिए। अर्जेन्टिनी मुक्केबाज सान्टिलन गत शनिबार डब्लूबीसी ल्याटिनो सिल्भर लाइटवेट उपाधि भिडन्तका क्रममा घाइते भएका थिए। २३ वर्षीय सान्टिलनको टाउकोमा गम्भीर चोट लागेको थियो। टाउकोमा चोट लागेपछि उनी अचेत भई रिङमै ढलेका थिए। त्यसपछि उनलाई उपचारका लागि अस्पताल पुर्याइएको थियो। तर, उपचारका क्रममा बिहीबार राति उनको निधन भयो। भिडन्तका क्रममा उरुग्वेका प्रतिद्वन्द्वी एडुआर्डो जाभियर अब्रेउले गरेको शक्तिशाली प्रहार सान्टिलनको टाउकोमा लागेको थियो। अस्पताल पुर्याएपछि उनको टाउकोको शल्यक्रिया पनि गरिएको थियो। ह्युगो सान्टिलन, तिम्रो स्वर्गमा बास होस्, उनको निधनको समाचार सार्वजनिक भएपछि विश्व बक्सिङ काउन्सिल (डब्लूबीसी)ले जारी गरेको शोक वक्तव्यमा भनिएको छ। सान्टिलनले सन् २०१५ देखि बक्सिङदेखि बक्सिङ खेल्न थालेका हुन्। यसबीचमा उनले २७ वटा भिडन्तमा भाग लिएका थिए। तीमध्ये १९ खेलमा उनले जित हात पारेका थिए। ६ खेलमा उनी पराजित भएका थिए भने दुई खेल बराबरीमा सकिएको थियो। उनी अर्जेन्टिनाका लोकप्रिय मुक्केबाज थिए। यो साता खेलका क्रममा घाइते भएर ज्यान गुमाउने सान्टिलन दोस्रो मुक्केबाज हुन्। गत मंगलबार मात्र विपक्षीको प्रहारबाट गम्भीर रूपमा घाइते भएका २८ वर्षीय रुसी मुक्केबाज दादासेभको उपचारका क्रममा निधन भएको थियो। गत शुक्रबार मेरिल्यान्डमा भएको आईबीएफ लाइट वेल्टरवेट भिडन्तका क्रममा प्रतिद्वन्द्वी सब्रियल माटियसको शक्तिशाली प्रहार दादासेभको टाउकोमा लागेको थियो। भिडन्तको ११औं चरणमा माटियसको प्रहारबाट अचेत भई दादासेभ रिङमै ढलेका थिए। त्यसपछि उनलाई उपचारका लागि अस्पताल पुर्याइएको थियो। उनको मस्तिष्कमा आन्तरिक रक्तस्राव भएको थियो। तत्काल शल्यक्रिया गरिए पनि चार दिनपछि उपचारका क्रममा उनको निधन भएको थियो। बक्सिङका लागि दुःखद साता, बक्सिङ प्रवद्र्धक साउरल्यान्डले सामाजिक सञ्चाल ट्वीटरमा ट्वीट गरेका छन्। पछिल्लो समय विश्वव्यापी रूपमा बक्सिङ खेलका क्रममा घाइते भएर ज्यान गुमाउने खेलाडीको संख्या बढ्दो छ। यसप्रति बक्सिङसँग सम्बन्धित राष्ट्रिय तथा अन्तर्राष्ट्रिय संघसंस्थाहरू पनि चिन्तित देखिएका छन्। बक्सिङ खेलका क्रममा हुने जोमिख कम गर्न सम्बद्ध निकायहरूले विभिन्न अध्ययन अनुसन्धान पनि गर्दै आएका छन्।"
कुवेतविरुद्ध सन्दीपको उत्कृष्ट बलिङ,काठमाडौं : सिंगापुरमा जारी आईसीसी टीट्वेन्टी विश्वकप छनोट एसिया अन्तर्गतको खेलमा नेपाल अहिले कुवेतसँग प्रतिस्पर्धा गरिरहेको छ । नेपालले टस जितेर बलिङ रोजेको छ । कुवेतले नेपालविरुद्ध ब्याटिङ गरिरहेको छ । नेपालका लेग स्पीनर सन्दीप लामिछानेले कुवेतविरुद्ध उत्कृष्ट बलिङ गरेका छन् । उनले कुवेतको ३ विकेट लिन सफल भए । ९ औं ओभरमा २ विकेट लिएका सन्दीपले १५ ओं ओभरमा तेस्रो विकेट लिएका छन् । ४ ओभरमा सन्दीपले २१ रन दिएर ३ विकेट लिए । १७ ओभरमा कुवेतको स्कोर १०६ रन छ । नेपालका लागि सन्दीपबाहेक वसन्त रेग्मीले २ करण केसी र अभिनाश बोहराले ११ विकेट लिएका छन् । नेपाललाई यस प्रतियोगितामा शीर्ष स्थानमा रहँदै टीट्वेन्टी विश्वकपको ग्लोबल क्वालिफायर छनोट हुन कुवेतमाथि जित्नै पर्ने दबाब छ । पहिलो खेलमा कतारसँग ४ किवेटले पराजित भएको नेपालले दोस्रो खेलमा मलेसियालाई ७ विकेट हराएको थियो । अन्तिम खेल नेपालले भोली सिंगापुर विरुदद्ध खेल्नेछ।
कुवेतविरुद्ध पारसको अर्धशतक,काठमाडौं : सिंगापुरमा जारी आईसीसी टीट्वेन्टी विश्वकप छनोट एसिया अन्तर्गतको खेलमा नेपाल अहिले कुवेतसँग प्रतिस्पर्धा गरिरहेको छ । नेपालले टस जितेर बलिङ रोजे पहिले ब्याटिङ गरेको कुवेतले नेपाललाई जितका लागि १४२ रनको लक्ष्य दिएको छ । कुवेतविरुद्ध ब्याटिङ गरेको नेपालले जिततर्फ अघि बढिरहेको छ । नेपालका लागि कप्तान पारस खड्काले अर्धशतक पूरा गरेका छन् । खड्काले ३२ बलमा ९ चौकासहित ५० रन बनाएका हुन् । ११ ओभरमा नेपालको स्कोर १०३ रन छ । नेपालको एक विकेट गुमेको छ । शरद भेषवाकर २१ र पारस ५६ रन बनाएर खेलिरहेका छन् । ज्ञानेन्द्र मल्ल १३ बलमा १९ रन बनाएर आउट भए ।
अल्ट्रा धाविका मीरा राईको सम्मानमा रंगशाला,"भोजपुर : भोजपुरको पौवादुङमा गाउँपालिकाको च्याङ्ग्रेमा अन्तर्राष्ट्रियस्तरको मीरा राई रंगशाला निर्माण सुरु भएको छ। अल्ट्रा धाविका राईको सम्मानमा निर्माणाधीन रंगशालाको कामले गति लिएको गाउँपालिकाले जनाएको छ। राई पौवादुङ्माकै सानोदुम्माकी हुन्। नेपाललाई विश्वमाझ चिनाएकी मीरा राईको योगदानको कदर गर्दै उनको सम्मान रंगशालाको निर्माणको काम सुरु गरिएको गाउँपालिकाका अध्यक्ष किरण राईले जानकारी दिए। उनका अनुसार प्रदेश सरकार, गाउँपालिका र विभिन्न दातृ निकायको सहयोगमा रंगशाला निर्माणको काम धमाधम भइरहेको छ। निर्माणाधीन रंगशाला अन्तर्राष्ट्रिय फुटबल महासंघ (फिफा) को मापदण्ड अनुसारकै ९० मिटर लम्बाइ र ४५ मिटरको चौडाइ रहने गाउँपालिकाले जनाएको छ। करिब २६ रोपनी क्षेत्रफलमा बन्ने रंगशालाको माटो कटिङ, फिलिङ र पर्खाल निर्माणको काम सम्पन्न भएको छ। रंगशालाका लागि गाउँपालिकाको आर्थिक वर्ष २०७४७५ को क्रमागत योजनाअन्र्तगत विनियोजित ५५ लाख बजेट र प्रदेश सरकारको एक करोड ३५ लाख गरी करिब दुई करोड रुपैयाँ खर्च भइसकेको गाउँपालिकाले जनाएको छ। अन्तर्राष्ट्रियस्तरको खेल खेलाउन सकिने उक्त रंगशालाका लागि गाउँपालिकाले ५६ करोडको डीपीआर पनि तयार पारेको छ। करिब चार वर्षको समयावधिमा बनिसक्ने रंगशालामा १२ हजारदेखि १४ हजार क्षमताको प्यारापिट निर्माण हुनेछ। डीपीआर अनुसारकै कामलाई अघि बढाइएको प्रमुख प्रशासकीय अधिकृत शालिकराम ढकालले जानकारी दिए। गाउँपालिकाको अगुवाइमा स्थानीय उपभोक्ता समितिबाट निर्माणको काम भइरहेको छ। निर्माणाधीन रंगशालाले पूर्णता पाएपछि सिंगो गाउँपालिकाकै आर्थिक समृद्धि र खेलकुदको क्षेत्रमा फड्को मार्ने स्थानीय युवा ज्ञानेन्द्र राईले बताए। फुर्सदिला बनेका गाउँका मानिसलाई रंगशालाको कामले व्यस्त बनाएपछि स्वरोजगार पनि थपेको स्थानीय मोहन दुरालले बताए। रंगशालाको कामले आफ्नो गाउँको इज्जत पनि बढेको छ भने रोजगार पनि पाइएको छ उनले भने। रंगशाला बनिसकेपछि बाह्य तथा आन्तरिक पर्यटन भित्र्याउन सकिने गाउँपालिकाका अध्यक्ष राईले जिकिर गरे। यहाँका जनताले गाउँमै काम पाएका छन्। रंगशाला बनिसकेपछि पनि देश विदेशका खेलाडी र पर्यटकको आगमनले पर्यटन व्यवसाय पनि फस्टाउँछ। यसले यहाँको आर्थिक समृद्धि पनि हुने सम्भावना देखिन्छ, उनले भने। रंगशाला बनाउनुको मुख्य उद्देश्य नै खेलकुदका लागि जिल्लाबाट बाहिरिने युवा प्रतिभालाई पलायन हुनबाट रोक्नु रहेको गाउँपालिकाका अध्यक्ष राईले बताए। उनले रंगशाला बनेपछि दक्ष र प्रतिभावान् खेलाडी उत्पादन गर्न सहयोग पुग्ने बताए। रंगशालामा फुटबल, एथलेटिक्स, भलिबललगायतका खेल सञ्चालन गर्न मिल्ने गाउँपालिकाले जनाएको छ।"
नेपाललाई जितका लागि १४२ रनको चुनौती,"काठमाडौं : सिंगापुरमा जारी आईसीसी टीट्वेन्टी विश्वकप छनोट एसिया अन्तर्गतको खेलमा नेपाल अहिले कुवेतसँग प्रतिस्पर्धा गरिरहेको छ । नेपालले टस जितेर बलिङ रोजे पहिले ब्याटिङ गरेको कुवेतले नेपाललाई जितका लागि १४२ रनको लक्ष्य दिएको छ । कुवेतले २० ओभरमा ९ विकेट गुमाएर १४१ रन बनायो । कुवेतका लागि कप्तान मोहमद काषिफले सर्वाधिक ४९ रन बनाए । त्यसैगरी आदनन् इन्द्रेस २५ र मोहमद अस्लामले २३ रन बनाए। ९औं विकेट गुमेपछि कुवेतले १० बलमा २९ रन जोड्न सफल भयो । कप्तान काषिफले ३६ बलमा ४ छक्का र २ चौका गरी ४९ रन बनाएका हुन् नेपालका लागि सन्दीप लामिछाने र वसन्त रेग्मीले ३३ विकेट लिए । करण केसीले २, अभिनाश बोहरा र सोमपाल कामीले ११ विकेट लिए । नेपाललाई यस प्रतियोगितामा शीर्ष स्थानमा रहँदै टीट्वेन्टी विश्वकपको ग्लोबल क्वालिफायर छनोट हुन कुवेतमाथि जित्नै पर्ने दबाब छ । पहिलो खेलमा कतारसँग ४ किवेटले पराजित भएको नेपालले दोस्रो खेलमा मलेसियालाई ७ विकेट हराएको थियो । अन्तिम खेल नेपालले भोली सिंगापुर विरुद्ध खेल्नेछ।"
"कुवेतमाथि सानदार जित, नेपाल विश्वकपको ग्लोबल छनोट नजिक","काठमाडौं : सिंगापुरमा जारी आईसीसी टीट्वेन्टी विश्वकप छनोट एसिया अन्तर्गतको खेलमा नेपालले कुवेतमाथि सानदार जित हात पारेको छ। शनिबार बिहान भएको खेलमा नेपालले कुवेतमाथि ७ विकेटको जित निकालेको हो । कुवेतले दिएको १४२ रनको लक्ष्य नेपालले १५५ ओभरमा ३ विकेट गुमाएर पूरा गर्यो । यस जितसँगै नेपाल टीट्वेन्टी विश्वकपको ग्लोबल क्वालिफायर नजिक पुगेको छ। नेपालको जितका लागि कप्तान पारस खड्काले उत्कृष्ट इनिङ खेले । खडकाले १ छक्का र ११ चौकासहित ४२ बलमा ६८ रन बनाए । त्यसैगरी शरद भेषवाकरले ३८ रन र ज्ञानेन्द्र मल्लले १९ रनको योगदान गरे । रोहितकुमार पौडेलले ६ रन जोडे भने दीपेन्द्रसिंह ऐरी १ रन बनाएर आउट भए । कुवेतका लागि मोहमद काषिफले मात्रै नेपालको ३ विकेट लिए । नेपालले टस जितेर बलिङ रोजेपछि पहिले ब्याटिङ गरेको कुवेतले २० ओभरमा ९ विकेट गुमाएर १४१ रन बनाएको थियो । कुवेतका लागि कप्तान मोहमद काषिफले सर्वाधिक ४९ रन बनाए । त्यसैगरी आदनन् इन्द्रेसले २५ र मोहमद अस्लामले २३ रन बनाए। ९औं विकेट गुमेपछि कुवेतले १० बलमा २९ रन जोड्न सफल भएको थियो । कप्तान काषिफले ३६ बलमा ४ छक्का र २ चौका गरी ४९ रन बनाएका थिए। नेपालका लागि सन्दीप लामिछाने र वसन्त रेग्मीले ३३ विकेट लिए । करण केसीले २, अभिनाश बोहरा र सोमपाल कामीले ११ विकेट लिए । जितसँगै नेपाल अंक तालिकाको दोस्रो स्थानमा उक्लिएको छ । नेपाललाई टीट्वेन्टी विश्वकपको ग्लोबल क्वालिफायरमा छनोट हुनका लागि आइतबार हुने खेलमा सिंगापुरमाथि जित हात पार्नुपर्ने छ । पहिलो खेलमा कतारसँग ४ किवेटले पराजित भएको नेपालले दोस्रो खेलमा मलेसियालाई ७ विकेट हराएको थियो । अन्तिम बलमा विकेट लिएर बिदा भए मालिंगा कुवेतविरुद्ध सन्दीपको उत्कृष्ट बलिङ नेपाललाई जितका लागि १४२ रनको चुनौती कुवेतविरुद्ध पारसको अर्धशतक"
अन्तिम बलमा विकेट लिएर बिदा भए मालिंगा,"काठमाडौं : क्रिकेट दुनियाँमा बलिङको कलामार्फत दरिलो छाप छोड्न सफल श्रीलंकाली क्रिकेटर हुन् लासिथ मालिंगा । मालिंगाको खतरनाक योर्कर, जादुमयी बलिङ अब एकदिवसीय क्रिकेटमा देख्न पाइने छैन । ३५ वर्षीय फास्ट बलर मालिंगाले शुक्रबार एक दिवसीय फम्र्याटको क्रिकेटबाट सन्यास लिए । उनको बिदाई निकै सुखद बन्यो । शुक्रबारबाट सुरु भएको बंगलादेशविरुद्धको एक दिवसीय सिरिजको पहिलो खेल खेलेर मालिंगाले एकदिवसीय क्रिकेटबाट सन्यास लिएका हुन् । कोलम्बो स्थित आर प्रेमादासा क्रिकेट मैदानमा मालिंगाको बिदाई निकै सुखद रह्यो । सिरिजको पहिलो खेलमा श्रीलंकाले बंगलादेशमाथि ९१ रनको सानदार जित हात पार्यो । अन्तिम खेलमा श्रीलंकाको जितका लागि मालिंगाको प्रदर्शन पनि सम्झनलायक रह्यो । ९४ ओभर बलिङ गरेका उनले २ मेडनसहित जम्मा ३८ रन दिएर ३ विकेट दिए । बंगलादेशको पहिलो र अन्तिम विकेट उनैले लिएका थिए । बंगलादेशका ओपनरद्वय तामिम इकबल र सौम्य सरकार दुवैलाई मालिंगाले बोल्ड आउट गरे । ४२औं ओभरको चौथो बलमा उनले बंगलादेशका मुस्ताफिजुर रहमानलाई थिसरा परेराको हातबाट क्याच आउट गराए । मालिंगा आफ्नो एकदिवसीय क्रिकेटको अन्तिम बलमा विकेटकासाथ बिदाइ भए। अन्तिम खेलमा मालिंगाले ब्याटिङ गर्ने मौका पनि पाए । ६ बलमा ६ रन बनाउँदै नटआउट रहे । टस जितेर पहिले ब्याटिङ गरेको श्रीलंकाले ५० ओभरमा ८ किकेट गुमाएर ३१४ रन बनाएको थियो । ३१५ रनको लक्ष्य पछ्याएको बंगलादेशले ४१४ ओभरमा २२३ बनाउँदा सबै विकेट गुमायो । सन्यासपछि बोल्दै मालिंगाले आफूले सही समयमा बिदाइ लिएको बताए । म १५ वर्षदेखि एकदिवसीय क्रिकेट खेलिरहेको छु मेरो समय सकियो मालिंगाले भनेहामीसँग थुप्रै युवा बलरहरु छन् म उनीहरुलाई मौका दिन चाहान्छु। आफूले आफ्नो समयमा टोलीको जितका लागि सकेसम्म राम्रो गर्ने प्रयास गरेको भन्दै उनले युवा बलरहरुलाई पनि त्यो कला देखाउन सुझाव दिए । सन २००४ जुलाई १७ मा यूएईविरुद्धको खेलबाट एकदिवसीयमा डेब्यू गरेका मालिंगाले श्रीलंकाली टोलीबाट २२६ खेल खेले । २२० इनिङ खेल्दा उनले ३३८ विकेट लिएका छन् । मालिंगाको इकोनोमी रेट ५३५ छ। मालिंगाले अन्तिम खेललमा ३ विकेट लिँदै एक दिवसीयमा सर्वाधिक विकेट लिने नवौं खेलाडी बन्न सफल भए । उनले अन्तिम खेलमा ३३७ विकेट लिएका भारतका अनिल कुम्बेलाई पछि पारेका हुन् । ब्याटिङतर्फ उनले १२० इनिङमा मौका पाउँदा ५६७ रन बनाएका छन् । उनले एक अर्ध शतक बनाएका छन् । एक दिवसीयमा उनको उच्च स्कोर ५६ रन हो । मालिंगाको बल फाल्ने कला बेग्लै छ । उनको बल सामाना गर्न जस्तासुकै ब्याट्समयानलाई पनि चुनौती हुने गर्छ । थुप्रै खेलमा मालिंगाले जित नजिक पुगेको अवस्थामा अन्य टोलीबाट जित खोसेका छन् । टेस्ट क्रिकेटबाट २०१० मै विश्राम लिएका मालिंगाको जादुमयी बलिङ टीट्वीन्टी अन्तराष्ट्रिय क्रिकेट र लिगहरुमा भने अझै देख्न पाइनेछ ।"
"कुवेतविरुद्ध बलिङ गर्दै नेपाल, जितको विकल्प छैन",काठमाडौं : सिंगापुरमा जारी आईसीसी टीट्वेन्टी विश्वकप छनोट एसिया अन्तर्गतको खेलमा नेपाल अहिले कुवेतसँग प्रतिस्पर्धा गरिरहेको छ । नेपालले टस जितेर बलिङ रोजेको छ । कुवेतले नेपालविरुद्ध ब्याटिङ गरिरहेको छ । अपडेट : ९औं ओभरमा सन्दीप लामिछानेले २ विकेट लिएका छन् । ९ ओभर सकिँदा कुवेतको स्कोर ६४ रन छ ५ विकेटको क्षतिमा नेपालविरुद्ध आक्रामक खेलिरहेका दुई ब्याट्सम्यानलाई वसन्त रेग्मीले एकै ओभरमा पेभिलियन फकाई दिएका छन् । १६ बलमा १५ रन बनाइएर खेलिरहेका सनदरुवान र १४ बलमा २५ रन प्रहार गरेका इन्द्रेसको विकेट वसन्तले लिए । ४ ओभरको खेल सकिँदा कुवेतको स्कोर ३२ रन छ । नेपालका लागि करण केसीले एक विकेट लिएका छन्। चोटका कारण मलेसियाविरुद्धको खेलमा विश्राम लिएका कप्तान पारस खड्का खेलमा फर्किएका छन् । नेपाललाई यस प्रतियोगितामा शीर्ष स्थानमा रहँदै टीट्वेन्टी विश्वकपको ग्लोबल क्वालिफायर छनोट हुन कुवेतमाथि जित्नै पर्ने दबाब छ । पहिलो खेलमा कतारसँग ४ किवेटले पराजित भएको नेपालले दोस्रो खेलमा मलेसियालाई ७ विकेट हराएको थियो । अन्तिम खेल नेपालले भोली सिंगापुर विरुदद्ध खेल्नेछ
