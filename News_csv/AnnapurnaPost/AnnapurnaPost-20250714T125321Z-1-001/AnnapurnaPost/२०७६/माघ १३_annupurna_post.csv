शीर्षक,विवरण
मधेस मुद्दाका लागि एकता,"मुलुक एकात्मक राजतन्त्रबाट संघीय गणतन्त्रात्मक राज्य व्यवस्थामा परिणत भएपछि सिंहदरबारबाट मात्र परिचालित शक्ति जनताका घरघरमा पुगेको छ। फलस्वरूप आज संघीय, प्रदेश तथा स्थानीय गरी तीन तहको सरकार छ। तीन तहको व्यवस्थापिका छ। तीन तहबाट जनताले सेवा, सुविधा र विकासको अवसर पाएका छन्, जुन जनताको बलिदानको उपलब्धि हो। विशेषगरी मधेसी जनताको विशेष बलिदानको फलस्वरूप मुलुकभरि गणतन्त्र स्थापना भएको छ भने संघीयताको स्वाद सबैले चाखेका छन्। यसबाट मुलुकको कुनाकप्चामा विकासको लहर छाएको छ। अरू केही नभए पनि नाला, सडक, शिक्षालगायतमा विकास भएका छन्। महिला, पुरुषलगायतले समान अवसर पाउन थालेका छन्। हरेक क्षेत्रमा महिला, पुरुष लगायतका वर्ग, समुदायको सहभागितालाई गम्भीरतापूर्वक लिइन्छ। जानीजानी कसैले पनि कुनै वर्ग तथा समुदायलाई वञ्चित गर्ने कार्य गर्न साहस गर्दैनन्। कसैले गर्ने प्रयास गर्यो भने चौतर्फी विरोधका स्वर निस्कन थाल्छन्, जुन सकारात्मक पक्ष हो। संघीय राज्य स्थापनामा मधेसी जनताले पनि बलिदान दिएका थिए। त्यसको लाभ मधेसले भन्दा सिंगो मुलुकले बढी लिएको छ। मधेसले चाहेको एउटा झीनो अपेक्षा भनेको संविधान संशोधन हो, जुन हुन सकेको छैन। अर्कातिर मधेसवादी दलहरूमा सत्ता होडबाजी र आपसी फुट व्याप्त छ भने नेताहरूमा दूरदर्शिताको अभाव छ। मधेसमा आन्दोलनको उचाइ बढेको बखतमा धेरैजना मधेसी दलमा आबद्ध भए अनि फाइदा उठाई पूर्ववत् दलमै फर्किए। मधेसी मधेसीसँग मिल्दैनन् तर मधेसी शक्तिको अस्तित्व स्वीकार गर्न नचाहनेसँग आलोपालो गरी मिल्छन्, जुन सत्ता स्वार्थबाहेक अरू होइन। आपसमा मिलेर जाँदा महत्व पनि बढी हुन्छ। अवसर पनि बढी मिल्छ। अलगअलग मिल्न जाँदा अपहेलित भएरै बर्हिगमन हुन सक्छ, जसलाई विचार गर्नुपर्छ। विचार नगरी समीकरण बनाउन थालिएकाले जनतामा निराशा छाएको छ। यसको प्रतिकूल असर आगामी निर्वाचनमा पर्नेछ। मधेसवादीको जनादेश कम भयो भने मधेसीलाई अझ नोक्सान हुनेछ। मधेसी जनतालगायत आम नेपाली जनताको लामो बलिदानपछि मुलुकमा ७५३ वटा स्थानीय, सातवटा प्रादेशिक तथा एउटा संघीय गरी तीन तहको संसद् र सरकार भएको संघीय गणतन्त्रात्मक व्यवस्था कार्यान्वयन भएको छ, जसको नेतृत्व प्रदेश २ बाहेक वाम शक्तिले गरेका छन्। वाम शक्तिले यतिखेर पूरा वैधानिक शक्ति प्राप्त गरेकाले वास्तविक सत्ता वाम दलले पाएका छन्। सातमध्ये ६ प्रदेशमा र एउटा केन्द्रमा वामकै सरकार हुनुले अब पनि मुलुकभित्रको चरम गरिबी, बेथिति र भ्रष्टाचार एवम् विभेद हटेन र मुलुक समृद्ध भएन भने वाम नेताहरूको प्रतिबद्धतामाथि जनविश्वास गर्न मुस्किल पर्छ। यसलाई संघीय सरकारले विचार गर्नुपर्छ। मधेसवादीहरूले मधेसको जनादेश जोगाउनेतर्फ विशेष पहल गर्नुपर्छ। यसको एक मात्र उपाय आपसको एकता हो। ओली शक्ति र मधेसवादीबीचको सहमति र सहकार्यमै मधेसको समृद्धि हुनुका साथै विद्यमान विवाद अन्त्य हुनेछ। राष्ट्रियसभाको चुनावमा गरिएको गठबन्धनले मधेसको वजन कम भएको पुष्टि भएको छ, जसलाई सच्याउनुपर्छ। २००७ सालयता अधिकांश समय कांग्रेस सत्तामा रह्यो तर पनि मुलुकभित्रको न गरिबी हटायो न त विभेद न त विकृतिविसंगति नै। ०१५ सालमा वाम शक्ति झीनो संख्यामा मात्र जितेको थियो। दुई सिटमा मात्र सीमित रहेको वाम २०७४ सालसम्म आइपुग्दा दुइतिहाइको नजिक पुगेको छ भने कुनै बेला दुईतिहाइको नजिक रहेको कांग्रेस यतिखेर तेस्रो स्थानमा झरेको छ। यसबाट कांग्रेस सत्ता प्राप्त गर्न सफल रहे पनि सत्ताले गर्नुपर्ने भूमिका निर्वाह गर्न असफल रह्यो। त्यो कमजोरी अबको सत्ताधारीले दोहोर्याउनु हुँदैन। सत्ताको मूलभूत ६ वटा कार्यमध्ये सफलताको मुख्य आधार समन्वय र विकास हुन्। मुलुकभरका शक्तिसँग समन्वय गर्दै विकास कार्य अगाडि बढ्दै गयो भने अन्य भूमिका स्वतः पूरा हँुदै जान्छ। यसर्थ सफलताका लागि विगतका तीतामीठा कुरा बिर्सेर एकले अर्कासँग समन्वय र सहकार्य नगरी हँुदैन। संविधान जारी भएदेखि ओली नेतृत्वको शक्ति र मधेसवादीको दूरी छ। यसलाई हटाउन त्यत्तिकै आवश्यक छ। किनभने सरकार पनि एमालेको छ। संसद्मा पनि बुहमत उसैको छ। मधेसको सवाल पूरा गराउन नेकपाको सहयोग नभई हुन्न। यसर्थ गठबन्धन गर्नु अनुचित होइन तर पहिला आपसमा एकता गरेर गठबन्धन गर्दा लाभदायक हुन्छ। राजनीतिमा स्थायी शत्रु कोही नहुने र सम्भाव्यताको अन्त्य नहुने मान्यता छ। बितेको चुनावले ओली शक्ति र मधेसवादीहरूको अवस्था यस्तो बनाएको छ कि दुवैका बीचमा सहमति र सहकार्य भएन भने दुवैमध्ये कसैलाई पनि हित हुँदैन तर दुवैको सहमति र सहकार्यमा चुनौती छन्। दुवै मिलेर मुलुकभित्रको समृद्धि र विवाद अन्त्य गर्यो भने चुनौती हटिहाल्छ किनभने जनतालाई अरूभन्दा विकास नै चाहिएको छ। मधेस आन्दोलनमा उठान भएका संविधान संशोधनको विषय ओझेलमा पर्नु हँुदैन। संविधान संशोधनका लागि मधेसवादीले ओलीको सत्तासँग सहकार्य गर्नुको विकल्प छैन। किनभने मधेसवादीको मुख्य माग प्रदेशको सिमाना हेरफेरका लागि हो। प्रदेश सभाको बहुसंख्यक सभाबाट अस्वीकृत भएपछि स्वतः निस्क्रिय हुने प्रावधान छ। मधेसवादीहरू ओली सरकारसँग समन्वय गरेनन् भने केन्द्रदेखि ६ वटा प्रदेशमा पनि ओलीकै सरकार छ। ६ वटा प्रदेश सरकारले अस्वीकृत गरेपछि वैधानिक रूपले संशोधन प्रावधान निस्क्रिय हुन्छ। केन्द्र सरकारसँग समन्यव भएन भने प्रदेश २ को विकासमा पनि प्रतिकूलता आउन सक्छ। ओली सरकारसँग समन्यव गरेपछि प्रदेश २ मा पनि दुइतिहाइ बहुमत प्रस्ट हुन्छ। प्रदेश २ मा बहुमत भयो भने प्रादेशिक अधिकार प्रदेश गर्दै प्रदेशको तथा स्थानीय निकायको विकासमा सफलता प्राप्त हुन्छ।"
उपकरणले पछि पारेको मानिसको खुसी,"सुन्दा स्वीकार्य नलाग्न सक्छ तर सत्यता गहिराइमा छ कि उपकरणको वृद्धि र विकाससँगै मानिसको खुसी भने पछि परेको छ। मानवको उत्पत्ति, विकास र मनस्थितिमा आएको विकासलाई हेर्ने हो भने शारीरिक, मनोवैज्ञानिक र भावनात्मक रूपमा जसरी विकासले फट्को मारेको छ, त्यसको तुलनामा मस्तिष्क पनि विकास हुँदै गएको भने छैन। मस्तिष्कको कार्यक्षमता र यसको नियम प्राकृतिक रूपले नै चलिरहेको छ। विश्वभर जति मात्रामा नयाँनयाँ प्रविधि र किसिमकिसिमका साथ मोबाइल, कम्प्युटर, प्याड, ट्याब्लेटलगायतका उपकरणको आविष्कार, प्रयोग र आदत बढेको छ, त्यसले त्यति नै मात्रामा मानिसको खुसी खोसिरहेको छ। झट्ट हेर्दा त आज मानिस आफ्ना हातमा संसार लिएर घुम्न सकेको, संसारलाई आफ्नै हातबाट जान्न, बुझ्न र नियन्त्रणमा लिन सकेको अनुभूति गर्छन् र घमण्ड पनि। तर मानव स्वास्थ्य, पारिवारिक संरचना, आध्यात्मिक विकासलगायतका बहुआयामबाट हेर्न थाल्यौं भने थाहा लाग्छ यसले जति खुसी दिएको छ, त्यो खुसीलाई बचाएर दीर्घकालीन बनाइराख्न त्यति नै चुनौतीपूर्ण पनि छ। ती आयामलाई छोटकरीमा बुझ्ने कोसिस गर्ने हो भने व्यावहारिक र प्रयोगात्मक लाग्न सक्छ। मस्तिष्क र खुसीको विज्ञान मानिसमा बाहिर प्रस्फुटन हुने खुसी मस्तिष्कबाटै प्राप्त हुने हो। हाम्रो मस्तिष्कमा उत्पादन हुने डोपामिन नामको हर्माेनले नै हामीलाई खुसी अवस्थामा रहन प्रेरित गर्छ। हाम्रो उत्तेजना, आन्दोलित मन, प्रतिक्रिया आदि क्रियाकलापअनुसार डोपामिन उत्पादन हुन्छ, त्यसलाई मस्तिष्कले रिसिभ गर्छ र हामीमा खुसीको अनुभूति हुन्छ। पुरानो जमानामा मानिसका हातमा धेरै प्रकारका उपकरण थिएनन्, त्यसैले तात्कालिक खुसी प्राप्त गर्ने साधन पनि कम थियो मस्तिष्क र खुसी सन्तुलनमा थियो। सबै कुरा प्राकृतिक रूपले चलिरहेको थियो। अहिले धेरै उपकरणका धेरै तरिकाको प्रयोगले क्षणिक रूपमा तत्कालै खुसी प्राप्त गर्ने माध्यम धेरै छन्। तर धेरै मात्रामा उत्पादन भएको डोपामिन मस्तिष्कले ग्रहण र रिसिभ गर्न सक्छ भन्ने छैन। मस्तिष्कको आफ्नो कार्य हुन्छ, धेरै कुरा एकैचोटि प्राप्त गरेर ग्रहण गर्न सक्दैन। त्यसो हुँदा ग्रहण गर्ने क्षमता ह्रास हुँदै जाने सम्भावना हुन्छ। सामाजिक सञ्जालका समाचार, अन्य सञ्चारमाध्यमबाट प्राप्त हुने समाचार एवं प्याड, ट्याब्लेटलगायतका विविध उपकरणको एकैचोटिको प्रयोग र त्यसमा रहेका उत्तेजनात्मक सामग्रीले दिने खुसी एकैचोटि प्राप्त हुनु पनि प्राकृतिक होइन। यसले मस्तिष्कमा उत्पन्न हुने डोपामिन हर्माेन र सामान्य क्रियाकलापलाई सन्तुलनमा राख्न वाधा पुगिरहेको हुन सक्छ। आदत र स्वभावको प्रतिकूल विकास आजका मानिसलाई आफ्नो जीवनशैली, परिवार, स्वास्थ्यभन्दा पनि आवश्यक चिज मोबाइल, कम्प्युटरजस्ता उपकरण हुन् भन्ने लाग्न थालेको छ। अरू चिज कतै छुटोस् या बिर्सियोस्, त्यतिधेरै वास्ता हुँदैन जति धेरै वास्ता आफ्नो साथमा मोबाइल नहुँदा हुन्छ। एकछिन आफ्ना उपकरण आफ्नो साथमा छैनन् भने चिन्ता हुन्छ। आफूमा कस्तो संवेदना घटित भएको छ, सकारात्मक ऊर्जाले आफू रिचार्ज छु कि छैन वास्ता हुँदैन तर मोबाइल रिचार्ज गर्ने र बेट्री चार्ज गर्ने काममा हरपल होस बनिरहन्छ। आफ्नो ध्यान, योग, स्वास्थ्य, सम्बन्ध, जीवनशैलीलाई समयसमयमा ख्याल गर्दै छुटेका कुरा समायोजन गर्दै लैजाने बानी पनि छुटिसकेको छ भन्दा अनुपयुक्त हुँदैन। मोबाइलमा कुनै समाचार आओस्नआओस्, मोबाइल हेरिरहन मन लाग्छ। बेलाबेलामा नहेरी मनै मान्दैन। स्वतः हात मोबाइलमा जान्छ कुनै जरुरी मिटिङ या सेमिनारमै बसेको किन नहोस्। मानिसले थाहै नपाई बसेको यो आदत स्वस्थ जीवनशैलीका लागि कदापि प्रतिकूल छैन। यसले नजानिँदो तरिकाले हाम्रो खुसी बढाएको होइन, कम गर्दै लगेको छ। मानसिक विकासमा प्रतिकूलता बढ्दै गइरहेका उपकरणको प्रयोगले बालबालिकादेखि युवा र वृद्धसम्म, कामकाजी मानिस र घरायसी काममा व्यस्त हुने सबै किसिमका मानिसलाई सहज बनाएको छ। सूचना र सञ्चार क्षेत्रमा विकास गरेको छ। तर बालबालिकाको मानसिक विकासमा भने नजानिँदो तरिकाले असर पुर्याइरहेको हुन्छ। यो तथ्यलाई विभिन्न अनुसन्धानले समेत पुष्टि गरिसकेका छन्। उपकरणकै बढ्दो प्रयोगले व्यक्तिमा प्रेम होइन, उपकरणप्रति प्रेम बढेको छ। व्यक्ति हृदयमा होइन, कुनै उपकरणमा सीमित हुन थालेको छ। तयारी खुसी र क्षणिक उत्तेजनामा रमाउने बानी परेको छ। अनुशासन र मर्यादामा ह्रास आउन थालेको छ। व्यक्ति आज मानवताको स्वभावबाट हटेर उपकरणजस्तो भएको छ। यसले गर्दा बेचैनी, छट्पटी, क्रोध, लोभ, मोह सबै अवगुण विकासतहुँदै गएका छन्। पाहुना हुन जाँदासमेत पहिले चियापानीको अपेक्षा हुन्थ्यो भने हिजोआज नेटवर्क छ कि छैन, वाईफाई छ कि छैन भनेर चिन्तित र सचेत हुनुपर्ने अवस्था छ। यो बहिर्मुखी खुसीका माध्यमले मानसिक विकासमा सहयोग पुर्याउँदैन, बरू वाधक बन्न सक्छ। प्राकृतिक आचरण, मानसिक शान्ति गुमाएर क्षणिक खुसीका साधनमा अल्झिनु पटक्कै बुद्धिमता हुँदैन। सृजनात्मकता हराउँदै जान्छ बालबालिकाको गृहकार्य सिकाउन, गणितका समस्या समाधान गर्न होस् या जुनसुकै भाषाका निबन्ध लेखन, अनुसन्धानका पक्ष होऊन् या कुनै पनि शैक्षिक सृजनात्मकता अब युट्युब र गुगलमा भेटिने हुँदा औंला भाँच्दै गणितको समाधान गर्न पनि परेन। कुनै पनि विषयमा गहन भएर सोच, समझ र आफ्नो स्वविवेकको प्रयोग गर्नु पनि परेन। गुगलमा ब्राउज गर्नासाथ जे चाहियो त्यही आउँछ। यसले सहज र सरल बनाएको होला तर आन्तरिक सृजनात्मकता भने पूरै नोक्सान भएको छ भन्दा अनुपयुक्त हुँदैन। खाना खाने समय भयो, परिवारका सबै सदस्य भान्छामा जम्मा हुने त चलनै हरायो। आआफ्नो कोठा बन्द गरेर मोबाइल, कम्प्युटर आदि उपकरणमा घोप्टे मुन्टोका साथ व्यस्त हुन्छन्। एउटा कोठाबाट अर्को कोठामा मोबाइल कल गरेर बोलाउनुपर्ने अनि यसैलाई सभ्यता मानिन्छ। सहजताका नाममा विसंगति र विकृति पनि भित्रिरहेका छन् र व्यक्तिको सृजनात्मकता अनि मौलिकता नष्ट हुँदै गइरहेको छ भन्ने बोध भएन भने हाम्रा उपकरणले खुसी होइन, नहानिँदो तरिकाले दुःखी बनाउँदै लगेका छन्। ध्यान नै दीर्घकालीन खुसीको माध्यम हुन त आजका मानिस ध्यान भन्नासाथ सबै कुरा छाड्नुपर्ने हो कि भनेर डराउँछन्। हुन पनि अधिकांश समय उपकरण हातमा र साथमा लिएर बिताउने मानिसलाई शान्त, मौन रहेर ध्यानमा डुब्नु भनेको कुनै कुराबाट छुट्कारा लिनु र समयको व्यवस्थापन गरेर आफूलाई समय दिनु हो। अरूप्रतिको ध्यान संसार हो, मानिसलाई अरूकै ध्यानमा, अरूकै चर्चापरिचर्चामा खुसी मिल्छ भने आफ्नो ध्यानले ती कुरा खोसिन्छन् कि भन्ने चिन्ता पर्नु स्वाभाविकै होला। उचित आहार, व्यायाम, जीवनशैली, चालचलन, ध्यानको अभ्यास एवं मनोवैज्ञानिक कल्याणको निरीक्षणको माध्यमबाट हासिल हुन्छ। यसले आत्मस्वीकृति र प्रेमको ऊर्जा बढाउँछ। पूर्वीय सभ्यतामा भगवान् गौतमबुद्ध, शिव, पतञ्जलीलगायत सन्त पुरुषहरूले २५०० वर्षअगाडि प्रतिपादन गरेका ध्यानविधिलाई पछिल्लो समयमा पश्चिमी वैज्ञानिकहरू खुसीका आयामबारे अनुसन्धान गर्दै ध्यान नै खुसी रहने एक मात्र विकल्प हो भन्न थालेका छन्। सबै भावदशा र मनका वृत्तिहरूबाट खाली भएको अवस्था ध्यानस्थ हो। ध्यान कसरी गर्ने भन्ने प्रश्नको अलावा दिनमा कम्तीमा एक घण्टा केही नगरी कसरी बस्ने अभ्यास गर्न सिक्यो भने सार्थक हुनेछ। हामी मानिस कर्मयोगी हौं। २४ घण्टा समय केही न केही नगरी हामी बस्नै सक्दैनौं र बस्न हुँदैन पनि। तर २४ घण्टामध्ये एक घण्टा आफ्ना लागि छुट्टयाएर केही नगरी बस्नु ध्यानमा उपलब्ध हुनु हो। केही नगर्नु, वि श्रामपूर्ण बस्नु र हाम्रो आन्तरिक ऊर्जालाई प्रस्फुटन हुन दिनु ध्यान हो। बाह्य ऊर्जाले व्यस्त बनाउँछ भने आन्तरिक ऊर्जाले मस्त बनाउँछ। बाहिरका कर्मले बाहिरी आनन्द प्रदान गर्छन् भने भित्री जागरणले भित्रबाट आनन्दित बनाउँछ।"
अनाथ अवस्थाका ज्ञानवर्द्धक संरचना,"आफूले अध्ययन गरेको विद्यालयलाई स्रोत र साधन उपलब्ध गराएर त्यसको नाम उच्च तुल्याउने कार्यमा हामी कन्जुस्याईं गर्दछौं ? गत साता अन्तर्राष्ट्रिय जगत्मा स्थापित अर्थशास्त्री डा सुशील पाण्डेसँग कफी पिएर गफिने सौभाग्य मिल्यो मित्र ज्योति लोहनीको सौजन्यमा। साँझ परेपछि घर फर्कने क्रममा सुशीलजीले चिनियाँ सहयोगमा निर्मित दरबार हाईस्कुल भवन अवलोकन गर्ने इच्छा व्यक्त गर्नुभयो। उहाँ त्यही स्कुल को प्रोडक्ट हुनु हुँदोरहेछ। भोटाहिटीबाट उहाँ पूर्व र म दक्षिण लाग्नुको साटो दुवैजना उत्तरतर्फ लाग्यौं। सन्ध्याकालमै पनि डा पाण्डेले दरबार हाईस्कुल भवन नतमस्तक भएर हेरिरहनुभयो। त्यो हेराइबाट उक्त स्कुलप्रति उहाँको सदासयता तथा प्रेमको झझल्को पाएँ। लाग्यो सुशीलजी आफ्नो सफलताका निमित्त दरबार हाईस्कुलप्रति कृतज्ञ हुनुहुन्छ। उहाँको अनुहारमा प्रतिविम्बित भावना पढ्न खोज्दै गर्दा मैले झलक्क केही दिनअघि पढेको हेड लाइन न्युज स्मरण गरें। एक हजार विद्यार्थीका निमित्त सुविधासम्पन्न ८५० मिलियन चिनियाँ सहयोगमा निर्मित उक्त चारतले भवन पुनर्निर्माण सम्पन्न भइसक्दा पनि त्यसलाई कसरी सञ्चालन तथा व्यवस्थापन गर्नेजस्ता विषयमा सम्बन्धित क्षेत्रले गृहकार्य गरेको छैन। दाता एक महिनाभित्र नेपाल सरकारलाई उक्त भवन हस्तान्तरण गर्ने तर्खरमा छ, तर हामी कुम्भकर्ण। राजकीय भ्रमणको अन्तिम घडीमा चिनियाँ राष्ट्रपति सी जिनपिङले हामी समय तालिकामुताबिक काम सम्पन्न गर्दछौं भनेर दिएको सन्देश हाम्रा जिम्मेवार पक्षका निमित्त भालुलाई पुराण भयो। सुशील पाण्डेजस्तै म पनि कीर्तिपुरको फेदीमा रहेको ल्याबोरेटरी स्कुल (ल्याब स्कुल) लाई हेरिरहने गर्छु, त्यही बाटो ओहोरदोहोर गर्दा। उक्त स्कुलको म तेस्रो ब्याच (सन् १९६६ मा एसएलसी परीक्षा) लाजिम्पाटस्थित चेतभवन (जहाँ होटेल रेडिसन छ) मा पढ्ने अन्तिम ब्याचको विद्यार्थी। म भर्ना ग्रेड तीनमा हुँदा एकदेखि पाँच कक्षा मात्रै रहेको उक्त स्कुलको नाम डिमोन्सट्रेसन स्कुल थियो। प्रत्येक वर्ष एकएक कक्षा थपिँदै जाने क्रममा प्रथम ब्याच एसएलसी परीक्षा सन् १९६४ मा सामेल भएका थिएँ। अमेरिकी सहयोगमा कलेज अफ एजुकेसन तथा ल्याबोरेटरी स्कुल स्थापना गरिएको हो। शिक्षण पेसामा उच्च शिक्षा हासिल गरेका शिक्षक उत्पादन गर्न कलेज अफ एजुकेसन अनि मध्यम स्कुल शिक्षकका निमित्त कलेजअन्तर्गत नर्मल स्कुल समेत स्थापना गरिएको थियो। ल्याब स्कुललाई कलेज अफ एजुकेसनसँग आबद्ध गर्नुको कारण उक्त कलेजका विद्यार्थीलाई व्यावहारिक ज्ञान दिन स्कुल प्रयोगशाला थियो। कलेज अफ एजुकेसनका प्राध्यापकले हाम्रो कक्षामा पनि अध्यापन गर्दथे। डा लीला केसी, डा चन्द्रकला किरण तथा डा राजेन्द्र रनगोनहरूले त क्लास टिचर भएर हामीलाई पूर्णकाल पढाउने तथा कलेज अफ एजुकेसनमा पनि अध्यापन पनि गर्नुहुन्थ्यो। कलेज अफ एजुकेसनसँगै लाजिम्पाटको चेतभवनबाट ल्याब स्कुल पनि त्रिभुवन विश्वविद्यालय परिसर कीर्तिपुरमा निर्मित आकर्षक आधुनिक भवनपरिसरमा सारियो। कीर्तिपुरको सिरानमा कलेज अफ एजुकेसन निर्माण गरिएको छ भने उक्त डाँडाको फेदीमा ल्याबोरेटरी स्कुलपरिसर। कलेज अफ एजुकेसन र ल्याब स्कुलका भवन आधुनिक मात्र होइन, मुलुककै निमित्त नौलो डिजाइनका छन्। कक्षा कोठा मात्र होइन, त्यहाँका ब्ल्याक बोर्ड (हरियो रङको), टेबुल कुर्सीदेखि शौचालय अन्तर्राष्ट्रिय स्तरका थिए। कलेज अफ एजुकेसनको आफ्नै ठूलो सभाकक्ष तथा बेग्लै भव्य क्यान्टिन भवन हेर्नलायक थिए। यतिखेर दुवै संस्थाको अवस्था करुणादायी छ। निर्माणसम्पन्न भएर हस्तान्तरण गरेपछि ती परिसरमा आवश्यक मर्मतसम्भार कार्य सायदै भए होलान्। दुवै विद्यालयपरिसर र भवन जीर्ण अवस्थामा छन्। त्रिभुवन विश्वविद्यालय प्रशासन ल्याब स्कुललाई त्यहाँबाट अन्यत्र सार्न अग्रसर छ। कलेज अफ एजुकेसनका विद्यार्थीका निमित्त व्यावहारिक अध्यापन ज्ञानका निमित्त प्रयोगशालाको आवश्यकतालाई ल्याब स्कुलपरिसरको व्यापारिक मूल्यको घुम्तीले ढाकेको छ। उच्च ओहोदा वा नीतिनिर्माण तहमा पुगेका पूर्वविद्यार्थीले आफूले विद्या आर्जन गरेको स्थानमा गई त्यहाँको विद्यमान स्थितिको मूल्यांकन गरी सुधारका निमित्त योगदान गराएको उदाहरण हालसम्म मैले देख्ने त परै जाओस्, आजका दिनसम्म सुन्ने अवसरसमेत पाएको छैन। एसएलसी परीक्षा उत्तीर्ण भएपछि ऐतिहासिक त्रिचन्द्र कलेजमा आईएस्सी अध्ययनका निमित्त भर्ना भएँ। त्रिचन्द्र कलेज कम्पाउन्डलाई सडकले चिरेको छ पूर्वतर्फको सेतो पुरानो भवनमा बिहान कमर्स तथा दिउँसो आर्टस्को पढाइ सञ्चालन हुने गथ्र्यो। हामी विज्ञान विभागका विद्यार्थीलाई पनि त्यही मूल भवनका कक्षामा नेपाली तथा गणित विषयको पाठन हुने गथ्र्यो, अन्यथा साइन्स विषयका अधिकांश कक्षा सडकपारि उत्तरपश्चिममा नवनिर्मित विनाकुनै आकर्षणको साइन्स बिल्डिङमा हुने गथ्र्यो। पुरानो तथा नयाँ भवनबीच सरस्वती सदन भवन थियो। वेदप्रसाद लोहनीले डिजाइन गरेको उक्त भवनको माथिल्लो भागमा प्रशासकीय संरचना थिए भने तल्लो भागमा विशाल सभाकक्षा जसले त्यस कालखण्डमा देशकै सबैभन्दा ठूलो सभाकक्ष बन्ने ख्याति पाएको थियो। त्रिचन्द्र कलेजको विद्यमान अवस्था हेर्दा विनाशकारी भूकम्पले किन त्रिचन्द्र कलेजका भवनलाई ध्वस्त नपारिदिएको होला भन्ने लाग्छ। किनकि कुनै दाताले त्यसको महत्व बुझेर पुनर्जीवन दिने थिए। एमए अर्थशास्त्र विषय मैले सन् १९७३७४ तिर ४५ कक्षा भएको भवनमा अध्ययन गरेको हुँ। अधिक विद्यार्थी भएकाले उक्त लमतन्न परेको भवनमा अर्थशास्त्र तथा राजनीतिशास्त्र विषयका कक्षा सञ्चालन हुने गर्थे। कोलम्बो प्लानअन्तर्गत बिहार राज्यको भागलपुर विश्वविद्यालयका तीन प्राध्यापकले हामीलाई अर्थशास्त्रको सिद्धान्तलगायतका अन्य विषयको अध्यापन गर्दथे। नेपाली प्राध्यापकको संख्या सीमित तथा (म्याथम्याटिकल इकोनोमिक्स तथा इकोनोमेट्रिक्स विषयको प्राध्यापक डा केपी शर्मालाई अपवाद मान्ने हो) स्तरहीन थियो बिहारी प्राध्यापकको दाँजोमा। हाम्रै पालादेखि सेमिस्टर प्रणाली लागू गरिएको तर अधिकांश प्राध्यापक सेमिस्टर प्रणालीका विषयमा अनभिज्ञ थिए। कक्षामा तयारी नोट पढ्ने बिहारी प्राध्यापकको आदत थियो। विषयगत बहस वा संवाद त परै जाओस्, सवालजवाफसमेत विरलै हुने गथ्र्यो। उक्त भवनको बाहिरको खुला बरन्डामा ग्रिल ठोकिएछ। खुला रहने प्रवेशद्वारमा फलामे ढोका जडिएर त्यसमा ताल्चा मारिएको छ। सायद उक्त भवनमा कक्षा सञ्चालन हुन छाडिसकेको छ। उदारहणका निमित्त झन्डै दुई शताब्दी लामो इतिहासको भारी बोकेको देशको प्रथम हाइस्कुल अर्थात् दरबार हाइस्कुलबाट दीक्षित भएका कैयन् विद्यार्थी डा सुशील पाण्डेजस्ता नेपाल तथा विश्वमा ख्याति प्राप्त गर्न सफल भएका छन्। पञ्चायतकालीन नेपालका पूर्वप्रधानमन्त्री कीर्तिनिधि विष्ट तथा दुई पूर्वअर्थमन्त्री डा भेषबहादुर थापा र डा यादवप्रसाद पन्त दरबार हाइस्कुलका विद्यार्थी थिए। ल्याब स्कुलका विद्यार्थी केशरबहादुर विष्ट कुनै कालखण्डमा पूर्वशिक्षामन्त्री थिए। कलेज अफ एजुकेसनका दीक्षित गोविन्दराज जोशी शिक्षामन्त्री पनि भए। त्यसैगरी, त्रिचन्द्र कलेज तथा त्रिभुवन विश्वविद्यालयका दुई विद्यार्थी नेता पूर्वप्रधानमन्त्री शेरबहादुर देउवा तथा पूर्वअर्थमन्त्री डा रामशरण महत हुन्। सीमित संख्यामै भए पनि अन्य राष्ट्रहरूको शिक्षण संस्थाको अवलोकन गर्ने अवसर मैले पनि पाएको हँु। सन् १०९६ मा स्थापना भएको अक्सफोर्ड तथा १५६९ मा स्थापना गरिएको जेनेभा विद्यालय तथा दुईतीन शताब्दीपूर्व स्थापना गरिएका विद्यालय त धेरै देखें। उल्लेख गर्न खोजेको वास्तविकताचाहिँ स्थापनाकालीन संरचना अझै चलिरहेका छन्। त्यस्ता संरचनामध्ये अधिकांशको बाहिरी अवतार जस्ताको तस्तै भए पनि भित्री भागको पुनर्निर्माण गरिएको छ। तिनीहरू टिकिरहनुको कारण आवधिक मर्मतसम्भार हुने भएकाले हो। पुरानासँगै नयाँ संरचना जताततै भेटिन्छ त्यसको मूल कारण बढ्दो नवआवश्यकताको आपूर्तिका निमित्त सुविधा थपिएका हुन्। सुविधासम्पन्न स्कुल, कलेज तथा विश्वविद्यालय बिनाविकास भएको सायद कुनै राष्ट्र होला यो विश्वमा। शिक्षण संस्थाका भौतिक संरचना, अध्यापनको गुणस्तर तथा विषयगत आधुनिकीकरणजस्ता कार्यमा उक्त विद्यालयका पूर्वविद्यार्थीको योगदान अद्वितीय हुने गर्छ विश्वभरि। जतिजति ठूलो ओहोदामा पूर्वविद्यार्थी पुग्छन् त्यतित्यति तिनले आफूले अध्ययन गरेको विद्यालय उत्थानका निमित्त समर्पित भएर योगदान गर्ने गर्छन्। यस विश्वमा सायद हामी अपवाद हौं, जहाँ पूर्वविद्यार्थीले फर्केर आफूले अध्ययन गरेको विद्यालयको उत्थानका निमित्त कुनै योगदान गरेको उदाहरण शिला खोज्दा पनि भेट्न मुस्किल हुने गर्छ। औपचारिक कार्यक्रममा बाहेक देशको कुनै प्रशासक, नेता, उद्यमी तथा व्यापारीले आफूले अध्ययन गरेको विद्ययालयमा फर्केर गएको तथा त्यहाँको स्थितिका विषयमा सोधपुछ गरेको समाचार पढ्न वा देख्न पाइँदैन हामीकहाँ। उच्च ओहोदा वा नीतिनिर्माण तहमा पुगेका पूर्वविद्यार्थीले आफूले विद्या आर्जन गरेको स्थानमा गएर त्यहाँको विद्यमान स्थितिको मूल्यांकन गरेर सुधारका निमित्त योगदान गराएको उदाहरण हालसम्म मैले देख्ने त परै जाओस्, आजका दिनसम्म सुन्ने सुअवसरसमेत पाएको छैन। निश्चय पनि आफूले विद्या हासिल गरेको विद्यालयप्रति जति मेरो मनमा सदासयता, सद्भाव, माया, ममता आदि छन्, त्योभन्दा बढी अन्यलाई होला भन्नेमा म विश्वस्त छु। घरिघरि मनमा एउटै प्रश्न आइरहन्छ किन विश्वव्यापी प्रचलन अर्थात् आफूले अध्ययन गरेको विद्यालयलाई स्रोत र साधन उपलब्ध गराएर त्यसको नाम उच्च तुल्याउने कार्यमा हामी कन्जुस्याईं गर्छौं ? त्यसो नहुँदो हो त हाम्रा शिक्षालयको हविगत आजको जस्तो हुने थिएन। कमसेकम काठमाडौंवरिपरिका विद्यालय अनाथ अवस्थामा रहने थिएनन् होला।"
नीतिगत आवरणमा भ्रष्टाचार,"कुनै खास विषयमा खास अवस्थामा गरिने नीतिगत निर्णय पछिल्लो दिनमा खराब नियत छोप्ने र नीति मिच्ने बहाना हुन थालेको छ भ्रष्टाचारविरुद्ध क्रियाशील ट्रान्सपरेन्सी इन्टरनेसनल (टीआई) ले भ्रष्टाचार अवधारणा सूचाकांक करप्सन पर्सेप्सन इन्डेक्स (सीपीआई २०१९) सार्वजनिक सूचकांकमा नेपालको स्थान थोरै सुधारोन्मुख देखिन्छ। तर भ्रष्टाचार घटेको अध्ययनले देखाएको छैन। नेपाल यसपटक ११३औं स्थानमा उक्लिएको छ। गतवर्ष १२४औं स्थानमा थियो। नेपालले अघिल्लो वर्षभन्दा ३ बढाएर ३४ नम्बर पुर्याएको छ। टीआईले विश्वका १८० देशको भ्रष्टाचार र सुशासन प्रयासबारे अध्ययन गरी बर्सेनि प्रतिवेदन सार्वजनिक गरेको छ। अख्तियार दुरुपयोग अनुसन्धान आयोगको सक्रियताका कारण भ्रष्टाचार नियन्त्रणको प्रयास सकारात्मक दिशामा देखिन्छ। त्यही कारण टीआईको स्कोरमा थोरै सुधार भएको हो। सार्वजनिक पदको दुरुपयोगमा अख्तियारलगायत भ्रष्टाचारविरोधी निकायहरूको कारबाही, न्यायपालिकाका निर्देशन तथा आदेश, करअसुली सम्बन्धित निर्णयहरू, सुरक्षा निकाय खासगरी नेपाली सेनामा पछिल्लो समयमा भएको सदाचारको पहल, सार्वजनिक सरोकारका विषयमा नागरिक संस्थाको खबरदारी कारणहरूले नेपालको सीपीआई अंकमा केही सुधार आएको सर्वेक्षणले देखाएको छ। तर भ्रष्टाचार घटेको भनेर सन्तोष मान्नुपर्ने वा खुसी हुनुपर्ने अवस्था होइन। नेपाल अझै पनि भ्रष्टाचारव्याप्त मुलुकको कोटीमै पर्छ। भ्रष्टाचारको संस्थागत नियन्त्रण तथा छानबिनमा राजनीतिक तहको उदासीनता पनि कायमै छ। राजनीतिक तहबाट हुने नीतिगत भ्रष्टाचार सबैभन्दा डरलाग्दो अवस्थामा छ। सरकारको भ्रष्टाचारविरोधी प्रतिबद्धताअनुरूप काम नहुनु, सार्वजनिक क्षेत्र र व्यापारव्यवसायमा भ्रष्टाचार र अधिकारको दुरुपयोग यथावत् रहनु, सूचनामा नागरिकको पहुँचमा खुम्चिनु, राज्य सञ्चालनमा सीमित समूहको पकड रहनु, राजनीतिक नेतृत्व सुशासनमा गम्भीर नहुनुलाई टीआई सर्वेक्षणले औंल्याएको छ। टीआईले सुशासन स्थापना तथा राजनीतिप्रति जनविश्वास जगाउन केही सुझाव दिएको छ। शक्ति पृथकीकरणको प्रवद्र्धन, पक्षपातरहित बजेट र सेवामा सरोकारवालाको पहुँच, राजनीतिमा पैसाको प्रभावलाई न्यूनीकरण, स्वार्थको द्वन्द्वमा सम्बोधन, निर्णयप्रक्रियामा सरोकारवालाहरूको अर्थपूर्ण पहुँच, निर्वाचनमा देखिने विकृतिहरूको अन्त्य तथा नागरिक, सामाजिक अभियन्ता र पत्रकारहरूको भूमिकाको सशक्तीकरणजस्ता विषयको सम्बोधन गर्न सरकारलाई सुझाव दिएको छ। नेपालजस्ता भ्रष्टाचारव्याप्त मुलुकमा पैसाले राजनीतिलाई प्रभावित गरेको र त्यसले भ्रष्टाचारलाई मलजल गरेको निष्कर्ष अध्ययनले निकालेको छ। पैसाले राजनीतिलाई ड्राइभ गर्न थालेको चिन्ता यसअघि पनि नागरिकस्तरबाट व्यक्त हुँदै आएको छ। राजनीतिमा सफल र स्थापित हुन पर्याप्त पैसा अनिवार्य भन्ने गलत मानसिकता पछिल्ला दिनमा हावी भएको छ र त्यसले नीतिगत एवं संस्थागत भ्रष्टाचार बढाएको छ। चुनावमा पार्टीको टिकट वितरणदेखि महत्वपूर्ण नियुक्ति तथा आर्थिक कारोबारका निर्णयमा पैसाको चलखेल र कमिसन चक्कर बढी हुन थालेको छ। पृष्ठभूमि नभएका र सार्वजनिक हैसियत पनि नभएका तर पैसावाल विवादित पात्रहरू राज्यका निकाय र निर्णय प्रक्रियामा हावी हुन थालेका छन्। ठेकेदार, दलाल र केही मुठीभरका व्यापारीले राजनीतिमा कब्जा जमाउने प्रयास गरिरहेका छन्। मन्त्रिपरिषद्को निर्णयदेखि प्रहरी प्रशासनको कारबाही र अदालतको आदेशसम्मलाई उनीहरूले पैसाकै बलमा प्रभावित गर्न थालेका छन्। व्यापारी तथा दलालहरूलाई पोस्ने डिजाइनमा राज्यलाई नोक्सान हुने गरी नीतिगत आवरणमा डरलाग्दा निर्णय हुन थालेका छन्। बालुवाटारस्थित ललितनिवासको करिब तीन सय रोपनी सरकारी जग्गाको हिनामिना प्रकरण, साढे चार अर्ब घोटाला गरिएको वाइडबडी प्रकरण, नेपाल ट्रस्टअन्तर्गत रहेको झन्डै २८ सय रोपनी जग्गालाई कौडीको मूल्यमा अर्को २५ वर्षका लागि लिजमा दिने निर्णय, एनसेललाई अर्बौंको कर छुट दिने निर्णयलगायतका प्रकरण नीतिगत निर्णयको आडमा गरिएका डरलाग्दा आर्थिक चलखेल हुन्। करप्सन पर्सेप्सन इन्डेक्स मा थोरै सुधार भयो भनेर दंग पर्नुभन्दा पनि भ्रष्टाचार नियन्त्रण र सुशासन स्थापना गर्न संस्थागत रूपमा कदम चाल्नु आवश्यक देखिन्छ। त्यसका लागि राजनीतिक तहको गम्भीरता सबैभन्दा महत्वपूर्ण हुन्छ। कुनै खास विषयमा खास अवस्थामा गरिने नीतिगत निर्णय पछिल्लो दिनमा खराब नियत छोप्ने र नीति मिच्ने बहाना हुन थालेको छ। नीतिगत निर्णयका नाममा नीति मिच्ने छुट कानुनले दिएको छैन। नीतिगत निर्णयका पछाडि उन्मुक्तिको नियत पनि देखिन्छ। सम्भावित छानबिन र कारबाहीबाट जोगिने भ्रमबाट नीतिगत निर्णयको शृंखला प्रभावित देखिन्छ। टीआई अध्ययनले भ्रष्टाचार नियन्त्रणका लागि राजनीति तहबाट नीतिगत आवरणमा हुने आर्थिक चलखेल र बद्मासीलाई रोक्नुपर्ने सुझाव दिएको छ। ट्रान्सपरेन्सी इन्टरनेसनलका अध्यक्ष डेलिया फरेरा रुबियोले सरकारी तहमा हुने भ्रष्टाचारबाट जनतामा राज्यका निकायहरूप्रति विश्वास गिरेको र त्यसलाई हटाउन राजनीतिक सदाचारतर्फ उन्मुख हुनुपर्ने बताएका छन्। दलको चुनावी खर्चमा चन्दा र सहयोगबाट सिर्जना हुने भ्रष्टाचार तथा राजनीतिक व्यवस्थामा पर्ने पैसाको प्रभाव अन्त्य गर्नुपर्नेमा उनको जोड छ। अख्तियारको पछिल्लो प्रतिवेदनले पनि नीतिगत आवरणमा हुने आर्थिक चलखेल र भ्रष्टाचारलाई गम्भीर रूपमा संकेत गरेको छ। अख्तियार दुरुपयोग अनुसन्धान आयोगले गत पुस २८ गते राष्ट्रपतिसमक्ष पेस गरेको प्रतिवेदनमा भ्रष्टाचार नियन्त्र्ण तथा सुशासन स्थापनाका लागि सरकारलाई बाह्रबुँदे सुझाव दिएको छ। अख्तियारमा प्राप्त भ्रष्टाचार तथा अनुचित कामका उजुरीको अध्ययन र अनुसन्धानमा आधारित भएर अख्तियारले सुझाव दिएको हो। अख्तियार दुरुपयोग अनुसन्धान आयोग ऐन २०४८ को दफा ४ मा मन्त्रिपरिषद्ले सामूहिक रूपमा गरेको नीतिगत निर्णय आयोगले हेर्न नमिल्ने व्यवस्था छ। मन्त्रालय तथा विभागबाटै हुनुपर्ने निर्णय वा कामलाई नीतिगत खोल ओढाएर मन्त्रिपरिषद्मा पुर्याउने प्रवृत्ति बढेको छ। खासगरी अख्तियारको घेराबाट बच्ने खेलअनुुुसार यस्तो कसरत हुने गरेको छ। अख्तियारले मन्त्रिपरिषद् वा त्यसको कुनै समितिबाट सामूहिक रूपमा गरेका नीतिगत निर्णय सम्बन्धमा अख्तियार छानबिन तथा कारबाही नहुने विशेष कानुनी व्यवस्थाको दुरुपयोग गर्दै मन्त्रालयबाट निर्णय गर्नुपर्ने सार्वजनिक खरिदका विषयलाई समेत निर्णयका लागि मन्त्रिपरिषद्मा पुर्याउने प्रवृत्ति बढेको चिन्ता व्यक्त गरेको छ। यस्तो प्रवृत्ति नियन्त्रण गर्न मन्त्रिपरिषद्मा पेस गरिने नीतिगत निर्णयहरूको स्पष्ट परिभाषा र व्याख्या एवं नीतिगत र प्रशासनिक निर्णयको सीमा निर्धारण गरी नीतिगत निर्णयसम्बन्धी कार्यविधि तर्जुमा एवं कार्यान्वयन गर्न अख्तियारले सरकारलाई सुझाव पनि दिएको छ। राजनीतिमा हावी हुँदै गएको पैसा र त्यसले निम्त्याएको दुष्परिणामबारे अख्तियारले पनि आफ्नो प्रतिवेदनमा गम्भीरतापूवर्क उल्लेख गरेको छ। अख्तियारको बाह्रबुँदे सुझावको दशौं बुँदामा भनिएको छ, विद्यमान खर्चिलो निर्वाचन प्रणालीका कारण निर्वाचनपछि महँगी बढ्नुका साथै भ्रष्टाचारसमेत बढ्नसक्ने तथ्य औंल्याइएको पाइन्छ। भ्रष्टाचार न्यूनीकरणका लागि खर्चिलो निर्वाचन प्रणालीमा पुनरावलोकन आवश्यक छ। निर्वाचनका प्रमुख सरोकारवाला संस्था राजनीतिक दल एवं स्वतन्त्र उम्मेदवारले प्राप्त गर्ने चन्दा र अन्य आय बैंकिङ प्रणालीबाट मात्र लिने व्यवस्था मिलाई आयव्यय बैंकिङ प्रणालीसँग आबद्ध गरी पारदर्शिता कायम गर्नुपर्ने सुझाव अख्तियारले दिएको छ। अख्तियारको यो सुझावलाई राजनीतिक दलहरूले गम्भीरतापूवर्क मनन गर्नुपर्ने देखिन्छ। नत्र त्यसले दीर्घकालसम्म पार्ने दुष्परिणामको पहिलो भागीदार दल र राजनीतिकर्मीहरू नै हुनुपर्छ। सीपीआई अंक अनि अख्तियारको चित्र नेपालमा भ्रष्टाचार नघटेको डरलाग्दो चित्र अख्तियारको पछिल्लो प्रतिवेदनले पनि उजागर गरेको छ। पछिल्लो वर्षमा भ्रष्टाचार तथा अनुचित कामसम्बन्धी २४ हजार उजुरी परेका छन्। उजुरीको यो भारीले भ्रष्टाचार घटेको देखाउँदैन। अख्तियारमा परेका कुल उजुरीमध्ये १५ हजार ५ सय २७ उजुरी अर्थात् ६४४७ प्रतिशत उजुरीमा आयोगले अध्ययन गरेको छ। ६ हजार ४७ उजुरी प्रारम्भिक छानबिनबाट तामेलीमा राखिएको छ भने ५९० उजुरीलाई सुझावसहित तामेलीमा पठाइएको आयोगले जनाएको छ। फस्र्योट भएका उजुरीमध्ये ८ सय ८१ फाइललाई विस्तृत अनुसन्धानमा लगिएको छ भने ८ हजार ९ उजुरीलाई अन्य आवश्यक कारबाहीका लागि पठाइएको छ। दक्षिण एसियाको तुलनात्मक अध्ययन गर्दा पनि नेपालको सुशासन अवस्था त्यति बलियो देखिँदैन। सीपीआई २०१९ मा भुटान ६८ अंकसहित २५औं स्थान, भारत ४१ अंकसहित ८०औं स्थान, श्रीलंका ३८ अंकसहित ९३औं स्थान, पाकिस्तान ३२ अंकसहित १२०औं स्थान, मालदिभ्स २९ अंकसहित १३०औं स्थान, बंगलादेश २६ अंकसहित १४६औं स्थान र अफगानिस्तान १६ अंकसहित १७३औं स्थानमा रहेका छन्। छिमेकी मुलुक चीन ४१ अंक प्राप्त गरी ८०औं स्थानमा रहेको छ। सीपीआई अंकमा थोरै सुधार भयो भनेर दंग पर्नुभन्दा पनि भ्रष्टाचार नियन्त्रण र सुशासन स्थापना गर्न संस्थागत रूपमा कदम चाल्नु आवश्यक देखिन्छ र त्यसका लागि राजनीतिक तहको गम्भीरता सबैभन्दा महत्वपूर्ण हुन्छ।"
हेलिकप्टर दुर्घटनामा छोरीसहित अमेरिकी खेलाडी कोबी ब्रायन्टको मृत्यु,"न्यूयाेर्क : विश्व चर्चित अमेरिकी बासकेटबल खेलाडी कोबी ब्रायन्टको हेलिकप्टर दुर्घटनामा मृत्यु भएको छ। उक्त हेलिकप्टरमा उनीसहित ९ जना सवार थिए। दुर्घटनामा कोबीकी १३ वर्षीया छोरी जियाना सहित सबैको मृत्यु भएको हो। काेबी २० सीजनसम्म लस एन्जल्स लेकर्सका प्रमुख खेलाडी भएर खेलेका थिए। उनी ५ पटकका एनबीए च्याम्पीयन, ओलम्पिक स्वर्ण पदक र ओस्कर विजेता पनि हुन्। सन् २०१६ मा खेलबाट सन्यास लिएपछि उनले बालबालिकाका लागि पुस्तक लेखेका थिए। हेलिकप्टर लस भर्जेनेस क्षेत्रको जमिनमा बिहान करीब १० बजे दुर्घटना भएको थियो। दुर्घटनास्थल नजिकै बसोबास गर्ने ग्याभिन मसाकका अनुसार ठुलाे आवाज आए पिन त्यो विस्फोट जस्तो भने थिएन। जेट विमानको जस्तै चर्को आवाज आएको थियो। त्यहाँ धुँवा मात्र थियो। ४१ वर्षीय गाेबीका श्रीमती र अन्य तीन छोरी रहेका छन्।"
एनएनआईपीए स्पोर्ट्स अवार्ड फागुनमा,"काठमाडौं : एनएनआईपीए स्पोर्ट्स अवार्ड २०७५ फागुन ६ गते हुने भएको छ । अवार्ड आयोजक नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले आइतबार पत्रकार सम्मेलनमा सोबारे जानकारी गराए । यसपटक वसन्तपुर डबलीमा विभिन्न २८ खेलका पुरुषमहिलासहित २८ खेलाडीलाई अवार्ड प्रदान गरिनेछ । इन्डोनेसियामा भएको १८औं एसियाली खेलकुदको प्रदर्शनलाई आधार मानी चयन गरिएका खेलहरूमा फुटबल, पौडी, भलिबल, टेबलटेनिस, सुटिङ, बक्सिङ, भारोत्तोलन, पाराग्लाइडिङ, कुराँस, कबड्डी, फेन्सिङ, रोलर स्पोर्ट्स, स्क्वास, सेपाकताक्रो, कुस्ती, स्पोर्ट्स क्लाइम्बिङ, बास्केटबल, लनटेनिस, ब्याडमिन्टन, ट्रायथलन, पेन्केक सिलात, कराँते, जुडो, तेक्वान्दो, उसु, आर्चरी, एथलेटिक्स र गल्फ रहेका छन् । यी खेलका विजेतालाई जनही १० हजारसहित ट्रफी प्रदान गरिनेछ । सम्बन्धित खेल संघको सिफारिसमा विजेताको चयन गरिनेछ । नगद पुरस्कारमा खेलाडी संघले पाँच हजार र सम्बन्धित खेल संघले पाँच हजार उपलब्ध गराउनेछन् । विजेतामध्येबाट पुरुष र एक महिला खेलाडीलाई सर्वोत्कृष्ट पुरस्कारसहित जनही एक लाख रुपैयाँ प्रदान गरिने आयोजकले जनाएको छ । संघले अन्तर्राष्ट्रिय धावक गजराज जोशीको नाममा स्थापित गजराज जोशी आदर्श खेलाडी सम्मानबाट एक खेलाडीलाई पनि पुरस्कृत गर्नेछ । यो अवार्डको विजेताले ३५ हजार रुपैयाँ प्राप्त गर्नेछन् । खेलकुदतर्फ २०७५ सालमा उत्कृष्ट प्रदर्शन गर्ने एक पारा खेलाडीलाई पनि सम्मान गरिने आयोजकले जनाएको छ । अवार्डलाई काठमाडौं महानगरपालिका र ग्लोबल आईएमई बैंकले सहयोग गर्ने भएको छ ।"
गुम्बाको सहरमा क्यानोनिङको मजा,"हेलम्बु (सिन्धुपाल्चोक) : गुम्बाको सहरको नामले परिचित सिन्धुपाल्चोकको पर्यटकीय गाउँ हेलम्बु आउने पर्यटकले अब साहसिक खेल क्यानोनिङको पनि स्वाद चाख्न पाउने भएका छन्। हेलम्बु गाउँपालिका१, अम्बाथन नजिक रहेको एक सय पाँच मिटर लामो झरनामा सफल परीक्षणपछि अब हेलम्बु भ्रमणमा आउने पर्यटकले क्यानोनिङको समेत मजा लुट्न पाउने भएका हुन्। हेलम्बु गाउँपालिकासँगको सहकार्यमा सामुदायिक विकास तथा वातावरण संरक्षण मञ्चको साझेदारीमा सञ्चालित यूएनडीपीको समुदायमा आधारित पूर्वाधार निर्माण तथा जीविकोपार्जन कार्यक्रमको सहयोगमा पूर्वाधार निर्माण भएपछि हेलम्बुमा क्यानोनिङ खेलको परीक्षण गरिएको हो। नेपाल भ्रमण वर्ष २०२० मा हेलम्बु घुम्न आउने आन्तरिक तथा बाह्य पर्यटक थप आकर्र्षित गर्न साहसिक खेल क्यानोनिङ सञ्चालनमा ल्याउन लागेको गाउँपालिका अध्यक्ष निमा ग्याल्जेन शेर्पाले बताए। एक सय पाँच फिट लामो झर्नामा डोरीको माध्यमबाट तल आउँदा क्यानोनिङ खेलाडीले रोमाञ्चक अनुभव गर्नसक्ने शेर्पाको अनुमान छ। यहाँ क्यानोनिङ गर्न आउने पर्यटकले क्यानोनिङ मात्र नभएर जँघार (खोला) तर्ने र जंगल सफारीको पनि अनुभव गर्न पाउँछन्, अध्यक्ष शेर्पाले भने, हेलम्बुमा घुम्ने ठाउँ धेरै छन्, त्यसमाथि यो साहसिक खेलले पर्यटकलाई सुनमा सुगन्ध बनाउने प्रयास गरिएको हो। नेपालकै पहिलो ट्रेकिङ रुटका रूपमा परिचित हेलम्बु लाङ्टाङ पदमार्गमा समेत पर्छ। हेलम्बुको कला, संस्कृति, प्राकृतिक सम्पदालगायत अवलोकन गर्न आउने पर्यटकलाई क्यानोनिङ खेलको माध्यमले थप रोमाञ्चक बनाउने प्रयासस्वरूप क्यानोनिङ खेलको पूर्वाधार निर्माणमा सहयोग गरेको सहयोगी संस्था सामुदायिक विकास तथा वातावरण संरक्षण मञ्चका कार्यकारी निर्देशक गोविन्द सापकोटाले बताए। पूर्वाधार निर्माणका लागि यूएनडीपीको सहयोगमा मञ्चले चार लाख र गाउँपालिकाले एक लाख रुपैयाँ लगानी गरेका छन्। झर्नाको चिसो पानी र कडा चट्टानले गर्दा हेलम्बुको क्यानोनिङ अन्य ठाउँको भन्दा थप साहसिक र रोमाञ्चक रहेको परीक्षण खेलमा सहभागी चितवनका विकास गुरुङले बताए। क्यानोनिङ गाइडका रूपमा काम गर्दै आएका गुरुङका अनुसार भूगोल र अनुभव दुवैले गर्दा हेलम्बुमा क्यानोनिङ खेलको सम्भावना प्रशस्त छ। राजधानीबाट नजिक र उपयुक्त भूगोल भएकाले यहाँ क्यानोनिङको सम्भावना राम्रो छ, गुरुङले भने, हेलम्बु आफैंमा पर्यटकीय नगरी हो, क्यानोनिङको सुरुआतले यहाँको पर्यटन विकासमा थप टेवा पुग्छ। पर्यटकीय क्षेत्र हेलम्बुमा पर्यटक आकर्षित गर्न यसअघि नै गाउँपालिकाले हेलम्बु ग्रेट ट्रेल निर्माणलाई अघि बढाइसकेको छ।"
बार्सिलोनालाई धक्का,बार्सिलोना : स्पेनिस ला लिगाको शीर्ष स्थानमा आसीन बार्सिलोनालाई भ्यालेन्सियाले नमिठो धक्का लागेको छ । शनिबार राति भएको खेलमा घरेलु टोली भ्यालेन्सियाले बार्सिलोनालाई २० गोलले हरायो । यस हारले साबिक विजेता बार्सिलोनाको उपाधि यात्रामा पनि धक्का लाग्ने देखिएको छ । मध्यभागमा बल नियन्त्रणमा अब्बल देखिएको बार्सिलोनाले गोल गर्न सकेन । पछिल्लो समय बार्सिलोनाले अवे खेलमा निराशाजनक प्रदर्शन गरिरहेको छ । भ्यालेन्सियाको जितमा म्याक्सी गोमेजले गोल गरे । एक गोल बार्सिलोनाबाट आत्मघाती उपहार पाएको थियो । ४७औं मिनेटमा जोर्डीको प्रहार आत्मघाती गोलमा परिणत भएको थियो । त्यसपछि भ्यालेन्सिया म्याक्सीले ७७औं मिनेटमा गोल गर्दै टोलीलाई सजिलै जिताएका थिए । उनले फेरान टोरेसको पासमा गोल गरेका थिए । बार्सिलानाले लगातार अवसर बनाए पनि गोल गर्न सकेन । भ्यालेन्सियाले पनि खेलको नवौं मिनेटमै पेनाल्टी मिस गरेको थियो । जेरार्ड पिकेले डीबक्सभित्र जोसे गायालाई लडाएपछि पाएको पेनाल्टीमा म्याक्सी गोमेज चुके । उनको प्रहारलाई बार्सिलोनाका गोलरक्षक टेर स्टेगनले विफल पारेका थिए । यसअघि बार्सिलोनाका कप्तान लियोनल मेसीले दुईवटा उत्कृष्ट अवसर गुमाएका थिए । दोस्रो हाफमा पनि लगातार गोलको अवसर बनाएको बार्सिलोना गोलरहित हार खेप्न बाध्य बन्यो । सोमबार बिहान भएको खेलमा रियल मड्रिडले जित निकाल्दै शीर्ष स्थानमा उक्लिएको छ । भाल्लाडोलिडमाथि १० को जित हात पारेको रियलले बार्सिलोनालाई ३ अंकले पछि पारेको छ । २१ खेलबाट ४६ अंकका साथ रियल शीर्ष स्थानमा उक्लिएको छ। समान खेलबाट ४३ अंक भएको बार्सिलोना दोस्रौ स्थानमा झरेको छ। गत २ सिजन लगातार उपाधि जितेको बार्सिलोनालाई यसपाली उपाधि होडमा कमजोर देखिएको छ।
