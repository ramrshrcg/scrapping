शीर्षक,विवरण
प्रेस स्वतन्त्रतामा ग्रहण,"यसपटकको विश्व प्रेस स्वतन्त्रता दिवस मे १ देखि ३ सम्म वर्षभरिका विश्व प्रेसका चुनौती र उपलब्धिको समीक्षा गरेर मनाइँदैछ। युनेस्कोद्वारा प्रायोजित नारा प्रजातन्त्र र चुनाव केन्द्रित रहेर दुई सयभन्दा बढी देशमा तामझामका साथ मनाइने यो पत्रकार महोत्सव नेपालमा भने शोक दिवसमा रुपान्तरित भएको छ। माओवादी सशस्त्र संघर्षको भुंग्रोमा पिल्सिएको पत्रकारितामा पत्रकारमाथि भौतिक आक्रमण मात्र होइन, हत्या नै गरिए। त्यसलगत्तै भएको मधेस आन्दोलनमा पनि भीषण आक्रमणमा परे। त्यतिमात्र होइन, विभिन्न सशस्त्र समूह र राजनीतिक दलका युवा संगठन, प्रहरी र अन्य आपराधिक समूहले पनि आक्रमण गरिरहेका छन्। तर पनि कारबाही हुनु त कताकता विस्तृत छानबिन समेत हुन सकेको छैन। फ्रिडम फोरमको अध्ययनअनुशार सशस्त्र द्वन्द्व सुरु भएयता २३ जना पत्रकार मारिए भने पाँचजना पत्रकार अझै बेपत्ता छन्। २०१९ सालको संविधान नेपाली प्रेसको महाकाल भएर उभियो। भएका पत्रपत्रिका विभिन्न वहानामा बन्द गराइए भने नयाँ पत्रिका दर्ता गर्न महाभारत नै लड्नुपथ्र्यो। अर्थात दरबार नै साध्नु पथ्र्यो। सायद वर्तमान पुस्ताका पत्रकारलाई यो यथार्थ दन्त्यकथा जस्तो लाग्नु स्वाभाविकै हो। २०३६ सालको जनमत संग्रहपछि व्यावहारिक रूपमा सरकार केहीमात्रामा खुकुलो भएको परिणामस्वरूप नयाँ पत्रिका दर्ता पनि भए। जुन मेसोमा बीपी कोइरालासमेत पत्रिका दर्ता गर्न सरिक भए। प्रेस स्वतन्त्रताको कालरात्रीमा सरकारले प्रेसलाई डसेको थुप्रै दशी प्रमाण जुटाउन त्यति गाह्रो छैन। पीडितमध्ये कति जीवितै छन्। के के हुन्थे त त्यतिबेला। सम्पादक, प्रकाशक जेलमा कोचिन्थे। पत्रिका छापिने प्रेस जफत हुन्थे। पत्रिका र प्रेसका दर्ता खारेज हुन्थे। कतिले नयाँ प्रेस र पत्रिकाको सहारा लिन्थे र ती पनि जफत हुन्थे। अरू त अरू सरकारी मुखपत्र गोरखापत्रका प्रधान सम्पादकले समेत प्राविधिक कारणलाई बढाइचढाइ सम्पादकबाट हात धुनु पर्यो। सायद नांग्लो ठटाएर हात्ती तर्साउन यसो गरेको होला। नाम चलेका पत्रिकाका सम्पादक हर हप्ता अञ्चलाधीश कार्यालयको पुर्जी कतिबेर आउला भनेर कुरेर बस्थे। पत्रिका छापेबापत प्रेस नै जफत हुने भएपछि कसले प्रेसमा लगानी गर्ने ? यस्तै कोपभाजनमा परेर धेरै पटक बन्द भएका पत्रिकामध्ये नेपाल टाइम्स, मातृभूमि, समीक्षा आदि थिए। २०३६ सालपछिको खुकुलो भनेको अवस्थामा पनि भक्तपुरको मूर्ति गायव गरेको समाचार छापेको कारण विमर्शका सम्पादक पदम ठकुराठीलाई गोली हानेर मरणान्त पारियो। विमर्शको कुरा गर्दा पहिले यिनको समूहलाई तितरवितर पार्न अन्तर्घातको पुल्ठो झोसियो। त्यसबाट पार नलागेपछि सम्पादक ठकुराठीको हत्यामा उत्रिए। प्रेस स्वतन्त्रतामा लागेको अहिलेको ग्रहण हटाउन पनि फेरि एक पटक प्रेस स्वतन्त्रताका अभियन्ताहरुले निख्रेर सडक आन्दोलन गर्नुको विकल्प देखिँदैन। यही पृष्ठभूमिमा ०४६ को आन्दोलन बुनियो। ०४६ को पूर्व सन्ध्यामा सरकारी पत्रकारको संघ पनि कब्जा गरियो। समाजका सबै तप्का उत्रेको यो आन्दोलनमा सही पत्रकारको एकीकृत धक्कास्वरूप जनआन्दोलन सफल भई छाड्यो। तत्काल न्यायमूर्ति विश्वनाथ उपाध्यायको अध्यक्षतामा संविधान सुझाव आयोग गठन भयो। जसले २०४७ कात्तिक २३ गते राजाबाट २०१९ को संविधानको प्रतिसंहरण गरी नयाँ संविधान वक्स्यो। जसलाई प्रेस मैत्री मात्र हैन प्रेस स्वतन्त्रताको हिसाबले पनि त्यति नै अभिभावकत्व ग्रहण गरेको मान्दा मनासिव ठहर्छ। पहिलो कुरा त अभिव्यक्ति स्वतन्त्रतालाई मौलिक अधिकारको रूपमा उल्लेख गरेको छ। त्यसैगरी छापाखाना र पत्रपत्रिकासम्बन्धी हकअन्तर्गत सो हकको प्रत्याभूति गरेको छ। यो संविधानले प्रेसको तत्कालिन समस्या र अवरोध र सरकारी दमनबाट जोगाउन तीनवटा धारा प्रष्टसँग उल्लेख गरेको थियो। १कुनै समाचार,लेख वा अन्य कुनै पाठ्य सामग्री प्रकाशित गर्नअघि प्रतिबन्ध लगाइने छैन। २कुनै समाचार,लेख वा अन्य कुनै पाठ्य सामग्री मुद्रण गरेबापत छापाखाना बन्द वा जफत गरिने छैन। ३कुनै समाचार, लेख वा अन्य कुनै पाठ्य समाग्री प्रकाशित गरेबापत कुनै समाचारपत्र वा कुनै पत्रिकाको दर्ता खारेज गरिने छैन। यी धाराभन्दा पनि अझ रोचक यसको अन्तरकथा रहेको छ। तिहारको छेको पारेर सुनियोजित तर अनौपचारिक कार्यक्रममा विश्वनाथजीसँग प्रेसबारे सुझाव राख्ने निधो गरियो। हामीले सुझाव राख्न मुख मात्र बाएका थियौं। उहाँले कुराको विट मार्दै भन्नुभयो, मेरो अफिसमा लिखित सुझाव तुरुन्त पठाइदिनोस्। म जस्ताको तस्तै राखी दिन्छु। वार्ता टुंगियो। अब संयोजन गर्ने जिम्मेवारी पत्रकार संघको महासचिवको हैसियतले मलाई सुम्पियो। मलाई हामीले प्रस्तुत गरेका मस्यौदा संविधानमा अंकित हुन्छ भन्ने एकरति विश्वास थिएन। तैपनि आधामनले काम अघि बढाएँ। तत्कालिन बार एसोसिएसनका अध्यक्ष वासुदेव ढुंगानाले गर्नु भएको मस्यौदा आयोगमा बुझाएँ। जुन प्रावधान हुबहु संविधानमा लेखिए। प्रेस होमिएको जनआन्दोलनको सफलतापछि संविधानसभाले बनाएको संविधानमा प्रेस तथा अभिव्यक्ति स्वतन्त्रताको प्रत्याभूति छुट्ने कुरै भएन। २०७२ को संविधानको प्रस्तावनामै पूर्ण प्रेस स्वतन्त्रता को उद्घोष गरियो। ठूलो आशा र भरोसा पलायो। तर जब कानुन,ऐन र नियमका निर्माण गरिए तब पो थाहा भयो मुखमा राम राम बगलीमा छुरा को पुनरुक्ति। फौजदारी र देवानी संहिता लागू भएपछि मात्र थाहा भयो लेखेकै भरमा जेल नेल र तिर्नै नसकिने जरिबानाको तजविजी व्यवस्था गरेर सरकारले प्रेसमाथि डेमोकल्सको तरबार झुन्ड्याएको छ। यतिसम्म कि फोटो खिच्न र कार्टुन बनाउन पनि अनुमति लिनुपर्ने भएको छ। विद्युतीय कारोबार ऐनको आधारमा पक्राउ गरी कठोर कारबाही सुरु गरेर अभिव्यक्ति स्वतन्त्रताको घाँटी निमोठेको छ। मन्त्रिपरिषद्को निर्णयसमेत किस्ताबन्दीमा मुख खोल्छ। संसद्मा रहेको विज्ञापन ऐन,सूचना प्रविधि ऐन, सार्वजनिक प्रसारण र मिडिया काउन्सिल विधेयक पास हुने क्रममा छ। ती सबैको उद्देश्य निर्वाध अभिव्यक्ति स्वतन्त्रतामाथि अंकुश लगाउने,व्यावसायिक मिडियालाई कमजोर बनाएर सरकारी मिडियालाई पोस्ने रहेको छ। सामाजिक सञ्जालमा समेत नियन्त्रणको पन्जा फिँजाइसकेको छ। यसैको सिको गर्दै मिडिया कस्ने ऐन बनाउन प्रदेश र स्थानीय आफूखुसी लागि परेको छ। यस्तो प्रतिकूल परिस्थितिमा नेपाल पत्रकार महासंघ के गर्दैछ ? झारा टार्दैछ। देउसीभैलोको शैलीमा नेताको गुहार मागेको छ तर प्रभावशून्य छ। किनकि आफ्ना अनुग्रहमा नेतृत्व सम्हालेका पत्रकार नेताको विरोधको लक्ष्मण रेखालाई दलका नेताले राम्ररी बुझेका छन्। होइन भने २०४८ सालमा पत्रकार संघ सडकमा उत्रेपछि नारायणहिटीको प्रस्तावित संविधान २४ घन्टा नबित्दै फिर्ता लिन राजा किन वाध्य भए ? त्यसैले प्रेस स्वतन्त्रतामा लागेको अहिलेको ग्रहण हटाउन पनि फेरि एक पटक प्रेस स्वतन्त्रताका अभियन्ताहरुले निख्रेर सडक आन्दोलन गर्नुको विकल्प देखिँदैन।"
समृद्धिका लागि सिक्नुपर्ने पाठ,"लगानी बोर्डको समन्वयमा नेपाल सरकारले विदेशी लगानी आकर्षित गर्न हालै लगानी सम्मेलन गर्यो। सम्मेलनमा ४० मुलुकका करिब ७५० जना विदेशी र झन्डै त्यत्तिकै संख्यामा स्वदेशी लगानीकर्ताको उपस्थिति रह्यो। प्रधानमन्त्रीले नेतृत्व गरेको लगानी बोर्डले सम्मेलनलाई लक्षित गरी तयार पारिएका ७७ वटा परियोजना लगानीकर्तासमक्ष प्रस्तुत गरेको थियो। दुईदिने सम्मेलनको अन्तिम दिन करिब १६ वटा समझदारीपत्र र सम्झौतामा हस्ताक्षर हुनुका साथै प्रस्तुत गरिएका परियोजनामध्ये करिब १७ वटामा निवेदन परेका थिए। सम्मेलनले नेपाल विदेशी लगानीका लागि उपयुक्त गन्तव्य हुन सक्छ भन्ने सरकारको आह्वानलाई विदेशी लगानीकर्तामाझ सशक्त ढंगले प्रस्तुत गर्न सफल भयो। समष्टिगत रूपमा यसपालिको लगानी सम्मेलन विदेशी लगानी भित्र्याउन सफल मान्नुपर्छ। आलेखको उद्देश्य विकासशील र विकसित मुलुकले यस्ता लगानी सम्मेलन गर्नुको मुख्य उद्देश्य भने आफ्नो मुलुकलाई आर्थिक रूपमा समृद्ध बनाउन वा समृद्धि भइरहने उपायको खोजी हो। हाम्रो जस्तो वा हाम्रोभन्दा कमजोर अर्थतन्त्र भएका मुलुकले समृद्धिको खोजीमा कुन यस्तो कार्य गरे जसले उनीहरूलाई छोटो समयमै सम्पन्नता हासिल गर्न सफल बनायो ? पूर्वी युरोप र पश्चिम एसिया महाद्वीप जोड्ने करिब ४५ लाख हाराहारीको जनसंख्या भएको पूर्वी युरोपेली मुलुक जर्जिया सन् १९९१ मा सोभियत संघबाट छुट्टिएर बनेको एक सानो स्वतन्त्र मुलुक हो। स्वतन्त्र मुलुक बनेपश्चात् एक दशकसम्म आन्तरिक द्वन्द्वमा रुमलिएर आर्थिक र राजनीतिक रूपमा झन् जरजर बन्यो। सन् २००३ देखि भने जर्जियाले राज्यका प्रशासनिक तथा निर्वाचित निकाय बलियो बनाउने संकल्प साथ सरकारी निकाय र सार्वजनिक संस्थानमा सुधार गर्न थाल्यो। सन् २००८ मा रुसले पुन आक्रमण गरेसँगै जर्जिया पुनः द्वन्द्वमा गयो तर पनि उसले राज्यका निकाय बलियो बनाउने र आर्थिक सुधारका कार्यलाई निरन्तरता दिई नै रह्यो। मुख्यतया जर्जियाले सार्वजनिक निकायबाट प्रदान गरिने सेवामा क्रान्तिकारी सुधार गर्यो। तत्कालिन अवस्थामा भ्रष्टाचारले व्याप्त सार्वजनिक निकायलाई सुधार गर्न उक्त निकायबाट प्रदान गरिने सेवालाई निजीकरण गरियो। हरेक सार्वजनिक निकायमा सेवा प्रदान गर्ने कार्य निजी कम्पनीलाई दिइयो र सर्वसाधारणले असाध्यै छिटो र गुणात्मक सेवा पाउन थाले। यस्तो कार्यले लगानीकर्तालाई हौस्यायो। किनकि लगानीसम्बन्धी सबै सेवा छिटो तथा पारदर्शी हुन थाल्यो। यस्तो सेवामा लगानीकर्ताले गैर कानुनी खर्च गर्नु परेन जसले गर्दा उनीहरूको व्यवसाय स्थापना तथा सञ्चालन खर्चमा व्यापक कटौती भयो। यस्तो सुधारले सन् २००७ सम्ममा जर्जिया विश्वका तीव्र आर्थिक वृद्धि भइरहेका मुलुकमध्ये करिब १२ प्रतिशतको आर्थिक वृद्धिसहित उदाहरणीय बन्न पुग्यो। त्यो भन्दा चाखलाग्दो कुरा त विश्व बैंकले व्यवसाय गर्न सहज हुने राष्ट्रहरूको सूचीमा एक सय बाह्रौं स्थानमा रहेको जर्जिया एक वर्षभित्र सन् २०१८ मा अठारौं स्थानमा आइपुग्न सफल भयो र सन् २०१९ मा छैटौं स्थानमा आइपुगेको छ। जर्जियाले यति छोटो समयमा यत्रो ठूलो आर्थिक फट्को मार्नुको कारण सेवा प्रदायक निकायमा आमूल परिवर्तन नै हो। यसले गर्दा सेवाग्राहीले समयमै उत्कृष्ट र गुणात्मक सेवा प्राप्त गर्नसके, जसका कारण मुलुकमा अथाह विदेशी लगानीकर्ता प्रवेश गरे, लगानी गरे। इथियोपिया र रुवान्डा जस्ता मुलुक आज तीव्र विकासको गतिमा हिँडिसकेका छन्। दुवै मुलुकको आर्थिक समृद्धिको रहस्य पूर्वाधार विकासको निर्माण र सेवाग्राहीलाई प्रदान गरिने गुणात्मक, प्रतिस्पर्धी र पारदर्शी सेवा नै हो। वर्षौंको युद्धबाट थिल्थिलिएर छोटो समयमै समृद्धि हासिल गरेको अर्को एसियाली मुलुक भियतनामलाई हेरौं। सन् १९७५ सम्म लगातार ३५ वर्षसम्म अमेरिकासँग लडाइँ लडेको भियतनामले सन् १९८६ देखि आर्थिक र सामाजिक सुधारका प्रयास सुरु गर्यो। राज्यले लगानीमैत्री नीतिनियम बनाएसँगै सार्वजनिक निकायबाट प्रदान गरिने सेवा छिटो र पारदर्शी बनायो। यी र यस्तै लगानीमैत्री नीतिनियमका कारण विश्व विख्यात नाइक र सामसुङजस्ता कम्पनी भियतनाममा स्थापित भए। सन् २००७ मा विश्व बैंकको डुइङ विजनेशमा १०४ औं स्थानमा रहेको भियतनाम सन् २०१८ मा आइपुग्दा ६८ औं स्थानमा आइपुग्यो। कृषिलाई विशेष प्राथमिकतामा राखेर कृषिक्षेत्रमा वैज्ञानिकीकरणसँगै राज्यका नीति परिवर्तन गरिए। परिणामस्वरूप, हाल भियतनाम कृषि उत्पादन विशेष गरी धान निर्यातमा विश्वको पाँचौं, कफीमा विश्वको दोस्रो मुलुकमा पर्छ। कृषिक्षेत्रको विकासमा भियतनामले चीनबाट सिकेको हुनुपर्छ। राष्ट्रपति देङसाओ पिङको नेतृत्वमा सन् १९७८ मा चिनियाँ चरित्रको समाजवाद निर्माण गर्ने प्रयासस्वरूप व्यापक आर्थिक सुधारका कार्य भए। उक्त प्रयास कृषि क्षेत्रको सुधारबाट सुरु भएको थियो जसअन्तर्गत कृषिमा कृषकको अधिकार स्थापित गरियो र राज्यले कृषि उत्पादन बढाउन कृषकलाई अनेकौं सहुलियत दियो। त्यसैले चीनको आर्थिक विकासलाई तलदेखि माथि भन्ने गरिन्छ। चीनले कृषिक्षेत्रको विकाससँगै सहरीकरणमा व्यापकता ल्यायो। सहर निर्माणका लागि आवश्यक पूर्वाधार निर्माणमा निजी क्षेत्रलाई संलग्न गरायो र छोटो समयमै चीनमा ठूलठूला पूर्वाधारको विकास सम्भव भयो। अर्को छिमेकी मुलुक भारतको आर्थिक सुधार लगभग हाम्रै सँगसँगै भएको हो। सन् १९९१ मा तत्कालिन प्रधानमन्त्री पीभी नरसिंह रावले आर्थिक उदारीकरणको नीति ल्याउँदा हामीले पनि ३० वर्षको निरंकुश पञ्चायती व्यवस्था फ्याँकेर प्रजातन्त्र स्थापना गरी नयाँ प्रजातान्त्रिक सरकार निर्माण गरेका थियौं। उक्त सरकारले सन् ०८० कै दशकदेखि सुरु भएको आर्थिक उदारीकरणलाई तीव्रता दिएको थियो। आर्थिक उदारीकरणसँगै भारतले पनि निजी लगानी र विशेषगरी विदेशी लगानी आकर्षित गर्न पूर्वाधार निर्माणमा जोड दियो। सडक, बिजुली र प्रविधिको विकासले भारतलाई छोटै समयमा एक विकाससील मुलुकमा स्थापित गरायो। अर्को दक्षिण एसियाली मुलुक बंगलादेशको आर्थिक समृद्धिको मुख्य कारण हेर्ने हो भने राज्यले मानवस्रोतको विकासमा गरेको लगानी हो। लगभग सन् १९७५ देखि नै सुरु भएको आर्थिक सुधारका प्रयासलाई राज्यले विशेष गरी सन् १९९१ देखि तीव्रता दिएको देखिन्छ। सक्षम सीपयुक्त मानव स्रोतको विकासलाई प्राथमिकतामा राखी विभिन्न क्षेत्रमा आवश्यक मानव स्रोतको विकास गर्यो। फलस्वरूप बंगलादेशले कपडा, जहाजका पाटपुर्जादेखि कृषिजन्य उत्पादन निर्यात गर्न सफल भयो। आज बंगलादेशको अर्थतन्त्र तीव्र वृद्धि भइरहेको छ र प्रतिव्यक्ति आय १७०० अमेरिकी डलर नाघिसकेको छ। कुनै समयका भोकमरीको महामारीमा रुमलिएका इथियोपिया, रुवान्डा जस्ता मुलुक आज तीव्र विकासको गतिमा हिँडिसकेका छन्। दुवै मुलुकको आर्थिक समृद्धिको रहस्य भने पूर्वाधार विकासको निर्माण र सेवाग्राहीलाई प्रदान गरिने गुणात्मक, प्रतिस्पर्धी र पारदर्शी सेवा नै हो। उदाहरणका लागि रुवान्डामा लगानीकर्तालाई एकद्वार सेवा प्रदान गर्ने निकाय रुवान्डा विकास बोर्डले दुई दिनभित्र विदेशी लगानीकर्तालाई भिसा प्रदान गर्ने गर्छ। त्यस्तै वातावरणीय प्रभाव मूल्यांकन २० दिनभित्र सम्पन्न गरिन्छ। १ नेपालको समृद्धिको बाटो समृद्धि हासिल गरिसकेका तथा समृद्धिको बाटो समाइसकेका मुलुकले समृद्धिका लागि गरेका प्रयासबाट नेपालले धेरै लाभ लिन सक्छ। सामाजिक सूचक हेर्ने हो भने कुनै पनि विकासशील मुलुकभन्दा हामी कम छैनौं। महिला तथा पिछडिएका वर्गको राज्यमा पहुँच उदाहरणीय छ। हरेक वर्ष गरिबी घट्दो रूपमा छ। लैंगिक विभेद शिशु तथा मातृ मृत्युदरमा हाम्रो सुधार अनुकरणीय छ। तर, आर्थिक समृद्धिमा भने हामी पछाडि परेका छौं। हामीले विदेशी लगानी आकर्षित गर्न तथा लगानीकर्तालाई एकद्वार सेवा प्रदान गर्न सन् २०११ मा लगानी बोर्डको गठन त गर्यौं तर तत्कालिन कर्मचारीतन्त्रले बोर्डको उद्देश्य तथा प्रभावलाई उपेक्षा गर्यो र बोर्डले सोचेअनुसार कार्य गर्न सकेन। तर, केही महिनादेखि आर्थिक समृद्धिका लागि केही ठोस प्रयास भइरहेका छन्। सन् २०१७ मा तिनै तहको निर्वाचनपश्चात स्थिर राजनीतिक अवस्था विद्यमान छ। दुईतिहाइको सरकार स्थापित छ। वर्तमान सरकारले निजी लगानी बढाउन विभिन्न लगानीमैत्री कानुन निर्माण गरिसकेको छ। विदेशी लगानीकर्तालाई एकद्वार सेवा प्रदान गर्न हालै ल्याइएको सार्वजनिक निजी साझेदारी तथा लगानी ऐनमा एकल विन्दु सेवाको व्यवस्था गरिएको छ। त्यस्तै, विदेशी लगानी तथा प्रविधि हस्तान्तरण ऐन, विशेष आर्थिक क्षेत्र ऐनमा संशोधन जस्ता निजी लगानी आकर्षित गर्ने ठोस कदम चालेको छ। लगानीसम्बन्धी कैयौं ऐन निर्माणको क्रममा संसद्मा दर्ता भइसकेका छन्। आर्थिक समृद्धिको आधार तयार भइसकेको अवस्थामा अब सार्वजनिक निकायबाट प्रदान गरिने सेवामा आमूल परिवर्तन नै आवश्यक छ। यस्तो सेवा छिटो, गुणात्मक र पारदर्शी हुनुपर्छ। यस्ता कार्यले लगानीकर्ताको व्यवसाय स्थापना तथा सञ्चालन खर्च कम हुन्छ र उसले आफ्नो लगानीमा सोचेअनुसारको मुनाफा प्राप्त गर्न सक्छ। यो कार्य हामी आजैका मितिबाट गर्न सक्छौं, जसका लागी हामी सबैमा दृढ संकल्प र राज्य व्यवसायमुखी हुनु जरुरी छ। हाम्रोमा प्रायः सबै लगानीकर्ताको गुनासो नै हाम्रा सार्वजनिक निकायबाट प्राप्त गरिने सेवा झन्झटिलो र खर्चिलो भन्ने रहेको छ। सन् २०१८ सम्म विश्व बैंककै डुइङ विजनेश प्रतिवेदनमा १०५ औं स्थानमा रहेको नेपाल २०१९ मा अझ तल झरेर ११० औं स्थानमा पुगेको छ। यसको मुख्य कारणमा हाम्रा सार्वजनिक निकायबाट प्रदान गरिने सेवालाई औंल्याइएको छ। यसका अलावा राज्यले कृषि, सडक, हवाई,जलविद्युत्, पर्यटन जस्ता कम्तिमा १० वटा ठूला परियोजनालाई प्राथमिकतामा राखेर अबको पाँच वर्षभित्र सम्पन्न गर्ने लक्ष्यका साथ अघि बढ्ने हो भने हामी मध्यम आय मुलुकमा सन् २०३० सम्म सजिलै पुग्न सक्छौं।"
किन बिक्री हुँदैछन् लालपुर्जा ?,"नेपाल र भावी पुस्तालाई चुर्लुम्म ऋणमा डुबाएर सीमित कुलीन कामरेडहरूले घिउ पिउने प्रवृत्ति र परिपाटीको अविलम्ब अन्त्य हुनु आवश्यक छ। जब एउटा देशको प्रधानमन्त्रीनिवासको कित्ता काटेर त्यसको लालपुर्जा तिनकै दलका ठूलै नेताको हातमा पर्छ भने त्यो देशमा बाँकी कित्ता कति सुरक्षित छन् ? करिब एक महिनाअघि सार्वजनिक भएको बालुवाटारको लालपुर्जा प्रकरणका बारेमा भित्रभित्रै के पाक्दैछ त्यो त सरकारी कामरेडहरूलाई थाहा होला, परन्तु त्यसले इंगित गरेको पक्षचाहिँ डरलाग्दो छ, किनभने नेपाल कम्युनिस्ट पार्टी (नेकपा) का महासचिवको निम्ति बालुवाटार कित्ता किन्ने दुस्साहस कुनै ठूलो कुरा भएन। के त्यो खरिदकर्ता महानुभावले जग्गा किन्दा, ठाउँ, क्षेत्रफल, साँध, संधियार, छरछिमेक, आकारप्रकार नहेरी सीधै लालपुर्जा समातेका हुन् र ? यदि नेकपाका महासचिव देश र जनताप्रति जिम्मेवार थिए वा छन् भने तिनले ललितानिवासको कित्ता काटेर लालपुर्जा हात पार्नुभन्दा पहिले त्यसको भूमाफिया गिरोहका पूर्ण अनुसन्धान गर्नु गराउनुपर्ने थिएन र ? अब अहिले आएर जेजस्ता गुलिया शब्द बोले पनि खासै अर्थ लाग्दैन। किनभने नेपालका कम्युनिस्टको द्वैध चरित्रबाट नेपालीले अझ कति भोग्न बाँकी नै छ। राज्यका बागडोर समातेका नेपालमा कामरेडहरूलाई आम नागरिकले इमानदारीपूर्ण उत्तरको अपेक्षा राखेका थिए र छन् तर स्थिति उल्टो हुँदैछ। प्रधानमन्त्री बस्ने घर जग्गा नै सुरक्षित रहेनछ भने राज्यका धरोहर पशुपतिनाथदेखि सिंहदरबार, लुम्बिनी, रामजानकीदेखि अन्य हजारौं मठमन्दिरलगायत नदीनाला, तालपोखरी भित्रभित्रै कागजपत्र मिलाएर लुटिँदै छैन भनेर कसरी विश्वास गर्ने ? किनभने अहिलेको प्रकरणले राज्यसंयन्त्र खोक्रो भइसकेको प्रमाणित गर्छ जहाँ जमिन गिरोह र राजनीतिक विचौलिया हरू एक आपसमा समपूरक भएर काम गरिराखेका छन् (हेर्नुस् वैशाख ६ अन्नपूर्ण पोस्ट्)। त्यसैले अब प्रत्येक नागरिकले आफ्नो हातमा भएको आफ्नै थातथलोको लालपुर्जा पनि कुन बेला कसको हातमा पुग्ने हो, सरकारलाई विश्वास गर्ने आधार ध्वस्त हुँदै गएको छ। यदि सरकार कानुनी राज्य कायम गर्दै थियो र छ भने पशुपतिनाथको गुठीदेखि नारायणहिटी दरबारको सयौं रोपनी भूगिरोहले चलखेल गर्दा अहिलेसम्म एक जनालाई पनि कारबाही भएको छैन, किन ? सरकारी कामरेडहरूलाई राम्रो ज्ञान छ कि जति खोतल्दै गयो त्यत्तिकै अनुपातमा आफ्नै कामरेडको अनुहार अगाडि आउने सम्भावना धेरै छ। फेरि प्रतिपक्षले यस्ता विषयमा किन ध्यान दिँदैन भन्ने अर्को प्रश्न पनि आउला। तर भूगिरोह सञ्चालन बाट १०२० प्रतिशत मात्रै पाए भने पनि प्रतिपक्षका कैयन् नेता चुप रहने बानी लागिसकेको देखिन्छ। यहाँनिर स्मरणीय हुनु आवश्यक पनि छ कि राज्यव्यवस्थाका आधारभूत संस्थागत संरचना निस्तेज बनाउँदै राज्य लुट्ने क्रम २०५२ बाट सुरु भयो। त्यसपछि २०६२६३ यताको राजनीतिले बिचौलिया वर्ग सिर्जना गरेर अधिकांश राजनीतिक पेसामा लाग्ने करोडपति बन्न थाले। फेरि २०६२०६३ पछि नेपालको राज्यसत्ताको प्रमुख चालकमा कम्युनिस्टहरू नै थिए र छन्। हरेक संसद्मा कम्युनिस्टहरूको बहुमत थियो र प्रत्येक सरकारमा तिनीहरूको नेतृत्व अथवा वर्चश्व राम्रो थियो भने मुलुकमा भ्रष्टाचारी दिनमा दुई गुना र रातमा चारगुना किन मौल्यायो ? भर्खरै प्रकाशित महालेखाको प्रतिवेदनले प्रमाणित गरेको छ कि देशमा आर्थिक अराजकता छ। गत वर्ष करिब सात अर्बभन्दा बढीको बेरुजु आयो किनकि गत वर्षमा पनि वैशाखदेखि हरेक दिन अर्बौं उडाइएको थियो र यो आर्थिक वर्षको बाँकी तीन महिनामा ६६ प्रतिशत भन्दा पनि धेरै विकास बजेट कामरेडले कसरी मैजारो गर्दछन् ? कामरेडहरूको समृद्धिको ढोका सायद वैशाखबाट बल्ल खुल्न थाल्यो। दुईतिहाइ भन्दै लुटतन्त्र मच्चाउन कामरेडहरूले पाँच वर्ष बिर्ता पाएका छन् र देशमा बढ्दो आर्थिक अराजकता र भ्रष्टाचारको प्रमुख जिम्मेवार भनेका प्रधानमन्त्री खड्कप्रसाद ओली हुन्। तर, केही हुँदैन किनभने तिनको दुईतिहाइको संसद् ओलीको निर्देशनअनुसार चल्छ र न्यायापालिका दलीय कार्यकर्ताले भरिसकेको छ। परिस्थिति यस्तो बन्दै गएको छ कि आगामी दश वर्षमा भ्रष्टाचारले देश र प्रजातन्त्र मात्रै नभई नेपालको लालपुर्जा नेपालीको हातमा नरहन सक्छ। हुन त त्यतिबेलासम्म अहिलेका राजनीतिक चलखेलका महारथिहरू को कहाँ हुन्छन् त्यो फरक विषय हो, तर नेपालको भविष्य बन्धकीमा अवश्य जाने सम्भावना बढ्दै गएको छ। मुलुकको लालपुर्जा कसको हातमा ? यदि प्रधानमन्त्री ओली अहिलेकै मिसन र भिजन बाट उचालिँदै गए भने नेपालले आफ्नो सार्वभौमरूपी लालपुर्जा एकदशकपछि गुमाउँदै जानेछ सम्झी राख्नुहोला ! त्यसका निम्ति दुइटा कारण अहिलेसम्म देखिएका छन् र अरू थपिन सक्ने सम्भावना पनि उत्तिकै छ। पहिलो कारणमा नागरिकता र धर्म, दोस्रो मा जाली तमसुक हो। पहिलो संविधानमा धर्म र नागरिकताको विषयले अधिकांश नेपाली समाजको मनोविज्ञान बिथोलिएको छ। यी दुवै विषयमा नागरिकको राय र मतभन्दा पनि राजनीतिक बिचौलियाले गरेको राष्ट्रघातको परिणाम हो। धर्मका बारेमा अहिले यति नै भनौं कि संविधान लेख्ने क्रममा सुवास नेम्बाङ (सभामुख, त्यतिबेला), डा बाबुराम भट्टराई (संवाद समिति) र कृष्णप्रसाद सिटौला (मस्सौदा समिति) ले गरेको अधर्मको पाप अवश्य कराउनेछ। प्रश्न नागरिकतासम्बन्धी हो किन कम्युनिस्टहरू नेपालको नागरिकतामाथि राजनीति गर्न उद्धत हुन्छन् ? २०५१ साल यतादेखि आजसम्म करिब ५० लाख भारतीय नेपाली नागरिकता लिएको विज्ञहरूको अनुमान छ किनभने गृह मन्त्रालय त्यससम्बन्धी सही सूचना दिन चाहँदैन। फेरि नेपालको तराईमा जनसंख्याभन्दा नागरिकता वितरण हजारौं गुणा बढी हुन्छ, किन ? तराईमा एउटा परिवारको जन्मदरभन्दा नागरिकता लिनेको संख्या सधैं ३४ गुना बढी हुन्छ ? किन आखिर त्यो अनवरत प्रक्रियाको टुंगो कहिल्यै लाग्ने सम्भावना छ ? र अहिले प्रधानमन्त्री ओली कुन अथवा कसको डिजाइन ? (? ) बाट यो सब नाटक रच्दैछन्। समस्या तराईवासीको भन्दा पनि नेपाल सरकारको रवैयाको हो। एक महिनाअघि प्रधानमन्त्री ओलीले तराईका उपद्रवकारी नेता चन्द्रकान्त रावतसँग रातारात एघारबुँदे सम्झौता गरेपछि कुनै आकाशबाट एक्कासी झरेको नागरिकतासम्बन्धी विधेयक र गृहमन्त्रीले नागरिकता वितरणसम्बन्धी जारी गरेको उर्दीले के बुझाउँछ भने वर्तमान सरकारको चाबी अन्यत्र कतै छ। राज्यसत्ता आफ्नो हातमा छ भन्दैमा देश र जनताप्रति हुने गरेका गद्दारीको लेखाजोखा अवश्य नै हुनेछ। त्यसो त यिनै कम्युनिस्टहरू हुन् हिजो सात साल धोखा हो भन्दै कुर्लन्थे, तर ०६२ साल मंसिर ७ गने भारतकै नयाँदिल्लीमा गएर बाह्रबुँदे सम्झौता गरेकै हुन्। सत्ताका लागि सिद्धान्त बेच्नेहरूले देश बेच्दैनन् भन्ने आधार छैन। नेपालीले नेपालको लालपुर्जा गुमाउने अर्को सम्भावना भनेको चीनसँगको गुलियो ऋण तमसुक सम्झौतामार्फत हँुदैछ। चीनका वर्तमान राष्ट्रपतिले आपूलाई नयाँ विश्वव्यापीकरणको मसिहाको रूपमा प्रस्तुत गर्दै पुरानो रेशम मार्गलाई नयाँ रेशम मार्ग वा बेल्ट एन्ड रोड ग्लोबल इन्फ्रास्ट्रक्र्यस इनिसिएटिभ (बीआरआई) ले विस्थापित गर्ने तरखरमा एसिया, अफ्रिका र युरोपतिर आफ्नो व्यापार कसरी बढाउन सकिन्छ दीर्घकालीन सोच र रणनीतिअुनसारको रणनीतिगत आयोजना सुरु गरेका छन्। फलस्वरूप चीनको गुलियो ऋणजालमा (डेटट्रयाप डिप्लोमेसीः द इकोनोमिस्टको भाषा) परेर श्रीलंका, पाकिस्तान, माल्दिभ्स, लावोस, मंगोलिया, किरगिस्तान, ताजिकिस्तान, मोन्टेनिग्रो र जिवोटीले आआफ्नो देशका केही भूभागको लालपुर्जा चीनलाई सुम्पिन वाध्य भइसकेका छन्। के नेपालको नियति त्यही हो ? प्रधानमन्त्री ओलीको रवाफ र जवाफ मलेसियाका पूर्व प्रधानमन्त्री नाजिव राजकसँग मिल्दोजुल्दो छ। बीआरआईमार्फत लावोस डुबिसकेपछि, क्रमशः बर्मा (म्यानमार), थाइल्यान्ड र मलेसियामा चीनको स्वार्थ फरकफरक थियो र छ। मलेसियाको पूर्व प्रधानमत्री राजवसँग चीनले निकै हिमचिम बढाउँदै गयो। गत वर्षको चुनावमा आर्थिक सहायता समेत पुर्यायो, जुन कुरा नेपालमा पनि लागू हुन्छ। तर, गत वर्षको मलेसियाको चुनावमा जब ९३ वर्षीया पुराना नेता महाथिर मोहम्मदले चुनाव जिते तब चिनियाँहरूले जिब्रो टोके। उता राजकको स्थिति दयनीय भइसकेको थियो किनभने तिनको शासनकालमा राज्यको ढुकुटीबाट ४५ अर्ब डलर एकाएक हरायो। हो, एकाएक हरायो र त्यसमध्ये राजकको खातामा ७० करोड डलर देखियो। अहिले राजक त्यसैको मुद्दा खेपिराखेका छन् भने बाँकी पैसा कहाँ गयो मलेसिया सरकार खोज्दै छ। उता नयाँ प्रधानमन्त्रीले चीनमा गएर त्यसले दिन लागेको २० अर्ब डलरको गुलियो ऋण अस्वीकार गरिदिए। प्रधानमन्त्री महाथिरले आफ्ना अन्य समकालीन एसियन सरकार प्रमुखहरूलाई चीनको गुलियो ऋण जालमा नपर्न आग्रह गर्दै हिँडेका छन्। सायद प्रधानमन्त्री ओलीलाई निम्ता आएको छैन होला अथवा तिनले आफ्नो होली वाइन कार्यक्रममा मलेसिया बोलाउने हिम्मत गरेनन्, यद्यपि बर्मादेखि भियतनामलाई निम्ता दिन त भ्याएकै थिए। उता मालदिभ्समा बनाइएको स्वर्गद्वारी बाटोपुलको ऋण र ब्याज तिर्नको निम्ति माल्दिभ्सको शतप्रतिशत जीडीपी चाहिन्छ। गत वर्ष खुलेको दुई किलोमिटर लामो चिनियाँ मालदिभ्स मैत्री पुल जसले माले र अर्को टापुमा अवस्थित अन्तर्राष्ट्रिय हवाईस्थल जोडद्छ, त्यसको सावा र ब्याजको कुल योग करिब तीन अर्ब डलर पुग्यो। त्यो बीआरआई सम्झौता गर्ने पूर्व राष्ट्रपति अव्बुल्लाह आमिनले देश छोडिसकेका छन्। अहिले माल्दिभ्सको नयाँ सरकार चीनसँग हात जोड्दैछ, किनभने ४ लाख जनसंख्या भएको माल्दिभ्सको जीडीपी करिब पाँच अर्ब डलर (२०१७१८) ले ३ अरब डलर ऋण तिर्न वाध्य भयो भने बाँकीले के गर्ने ? त्यसरी नै पाकिस्तानका नयाँ प्रधानमन्त्रीले चिनियाँ बीआरआईअन्तर्गतको नयाँ कित्ताअुनसारको कुल करिब ६० अर्ब डलरको आयोजना खराब काम भने पनि पाकिस्तानको कुल ग्राहस्थ उत्पादन (जीडीपी ) को झन्डै दुईतिहाइ आम्दानीले चिनियाँ ऋणको सावा र ब्याज तिर्नुपर्ने अवस्था छ। संविधानमा धर्म र नागरिकताको विषयले अधिकांश नेपाली समाजको मनोविज्ञान बिथोलिएको छ। यी दुवै विषयमा नागरिकको राय र मतभन्दा पनि राजनीतिक बिचौलियाले गरेको राष्ट्रघातको परिणाम हो। विचरा श्रीलंकाले चिनियाँहरूको बीआरआई ऋणजालमार्फत बनाएको हामवानटोटा बन्दरगाहाको ब्याज तिर्न नसकेर ९९ वर्षसम्म चिनियाँ कम्पनीलाई नै जिम्मा दिन पर्यो, जबकि सन् २०१० देखि सुरु भएको सो बन्दरगहाको वार्षिक आम्दानी करोडमा हुनुपर्ने थियो तर भयो हजारमा। सुरुमा ३६० करोड डलरको सो आयोजनाको २०१६ सम्म आइपुग्दा कुल ऋण (सावा र ब्याज) साढे एक अर्ब डलर पुगेपछि श्रीलंका बाध्य भएर आफ्नो बन्दरगाह चीनलाई नै जिम्मा दिनुपर्यो र अब चीनको स्वामित्व रहने त्यो क्षेत्रको सामरिक महत्त्वबाट भारतलाई सधैं तनाव राख्ने नै छ। फेरि चीनको ऋण जालमा फसेका देशलाई विश्व बैंक अथवा अन्तर्राष्ट्रिय मुद्रा कोषले उद्धार गर्ने पनि छैन किनभने त्यसरी उद्धार गरिएको पैसा सीधै चीनको खातामा पुग्छ। विश्वमा साहुहरूले त्यो किन गर्ने ? तब किन नेपालका कम्युनिस्ट शासकले नेपाललाई त्यही पाकिस्तान, श्रीलंका, माल्दिभ्सको बाटोमा लैजान हतारिएका छन् ? भर्खर राष्ट्रपतिको चीनमा पुग्ने क्रममा नौवटा परियोजनाका सूची चीनसमक्ष पेस गर्ने समाचार प्रचारमा ल्याएर प्रधानमन्त्री ओलीले ठूलै माछा मार्न लागेको भाषण गर्दै हिँडेका छन्। तर, नेपालले लिने चिनियाँ ऋणको कुल लागत र प्रतिफलको हिसाब किताब कहाँ छ ? नेपालले लिने ऋण र ब्याज कहिले, कसरी, के गरेर तिर्ने हो, त्यसको लेखाजोखा किन सार्वजनिक दिँदैन ? उदाहरणको निम्ति केरुङ काठमाडौंकोे रेलले नेपालमा कुनकुन क्षेत्रमा के कति तुलनात्मक लाभ पुर्याउने सम्भावना छ र ? अन्तर्राष्ट्रिय विज्ञहरूबाट अध्ययन आवश्यक हुन्छ। फेरि राजनीतिक स्वार्थका निम्ति देश र जनतालाई ऋणमा डुबाउने कि ख्वाबलम्बी कम्युनिस्टहरूको राष्ट्रवाद के हो ? अन्यथा केरुङ काठमाडौंको रेलको सपनामा भोलि लामटाङ क्षेत्र चिनियाँलाई सुम्पिन पर्यो भने नेपाली कामरेडले कसलाई दोष दिन्छन् ? यदि सरकारी कामरेडले चीनलाई बुझाउने हरेक योजनाका लागत प्रतिफल (कस्ट र बेनिफिट) एवं वित्तीय विश्लेषण तयार पारेका छन् भने तिनीहरूको विश्वसनीयताका लागि किन सार्वजनिक गरिँदैन ? तसर्थ, अहिले हरेक नेपालीले आआफ्नो ठाउँबाट सरकारसँग सीधा प्रश्न राख्नुपर्ने बेला आएको छ कि नेपाली लालपुर्जा कसको हातमा पुग्दैछ ? सन् १८१६ को मकवानपुरमा आदानप्रदान गरिएको सुगौली सन्धिले देशको भूभाग गुमायो तर स्वाभिमान बचाएको थियो र त्यसको झन्डै दुई सय वर्षपछि भारतको दिल्लीमा पुगेर बाह्रबँुदे सम्झौता गरेपछि नेपाल र नेपालीले आफ्नो भूभाग नगुमाए पनि स्वाभिमानमा ठेस पुगेको अनुभव गरिराखेका छन्। अब आएर बीआरआईमार्फत नेपाली स्वाभिमान र भूभाग दुवै बन्धकीमा जाँदैछ। वर्तमानको नेपाल र भावी पुस्तालाई चुर्लुम्म ऋणमा डुबाएर सीमित कुलीन कामरेड (जर्ज ओरवेलको भाषामा) हरूले घिउ पिउने प्रवृत्ति र परिपाटीको अविलम्ब अन्त्य हुनु आवश्यक छ। अन्यथाका विकल्प सधैं हुन्छन्, असलकम असल छुट्टाउने अधिकार जनतामा मात्र निहित हुन्छ।"
"कांग्रेस, जागरण र अपेक्षा","सन् १८२८ मा स्थापित अमेरिकन नेसनल डेमोक्रेटिक पार्टी हाल सक्रिय राजनीतिक दलहरूमध्ये संसारकै पुरानो मानिन्छ। १९१ वर्षे यो पार्टीमा अहिले ५८ वर्षीय थोमस एडवर्ड पेरेज अध्यक्ष छन्। यसअघि र पछि संसारमा सयौं पार्टी शक्तिमा आउने र जमानाको गति समात्न नसकेर हराउने क्रम जारी रह्यो। सन् २०१६ मा स्थापित फ्रान्सको रिपब्लिक अन द मुभ र २०१८ मा स्थापित युक्रेनको सर्भेन्ट अफ द पिपुल पार्टी अहिले सत्तारुढ छन्। यी दुई नयाँ पार्टीबाट क्रमश ४० वर्षीय युवा इमानुएल र ४१ वर्षीय भोलोदिमिरजेलेन्स्की आफ्नो मुलुककै नेतृत्वमा छन्। नीति र नेतृत्वको गतिशीलता नै कुनै पनि पार्टीको अस्तित्वको आधार हो। पुरानो वा नयाँ हुनुबाट यसमा कुनै फरक पर्ने होइन। नदीको जीवन र स्वच्छता यसको निरन्तरको बहाव र फेरिइरहने जलप्रवाहले कायम राख्छ। नेपालको सबैभन्दा पुरानो दल कांग्रेसले लोकतन्त्र प्राप्ति र रक्षाको संघर्षमै सातदशक बढी पूरा गरेको छ। पटकपटकको सत्तागमन र अस्वाभाविक बहिर्गमन यसको नियति बन्यो। यसपाली भने सर्वस्वीकृत लोकतान्त्रिक पद्धतिबाटै यो पार्टी सत्ता बाहिर छ। लोकतान्त्रिक संविधान निर्धारित विधिबाट सत्तारोहण गरेको वर्तमान सरकारका कतिपय गतिविधि कांग्रेस र लोकतन्त्रकै निम्ति चुनौती बनेका छन्। कम्युनिस्ट एकाधिकारवाद र सरकारी स्वेच्छाचारिताका बीच कांग्रेस अहिले अस्तित्व रक्षाको लडाइँमा छ। अहिले कांग्रेसको लोकतान्त्रिक छवि, संघर्षमय इतिहास, जुझारुपन र चुस्तदुरुस्त सांगठनिक अस्तित्वमाथि पनि खतरा छ। यो खतरा कम्युनिस्ट एकाधिकारवाद र सरकारी स्वेच्छाचारिताबाट भन्दा यसै पार्टीको शीर्ष नेतृत्वबाट रहेको आशंका लोकतन्त्रवादी नागरिक समाजमा व्याप्त छ। कांग्रेसले यो वर्ष हिमाल,पहाड, तराईमधेस नेपाली कांग्रेस राष्ट्रिय अभियान नामक तीनचरणको कार्यक्रम गर्दैछ। पहिलो चरण यही वैशाख २५देखि जेठ २५ सम्म, दोस्रो, भदौ २४ गते बीपी जयन्तीको दिनदेखि असोज ७ सम्म र तेस्रो, पुस ७ देखि पुस १६ गते मेलमिलाप दिवससम्मका जागरण अभियानको कार्यसूची सार्वजनिक गरेको छ। पहिलो चरणको कार्यक्रमका लागि पार्टीले सतहत्तरबटै जिल्लामा प्रतिनिधिसमेत खटाएको छ। पछिल्ला निर्वाचनले ल्याएका परिणाम र पार्टीप्रतिको जनवितृष्णाले नेतृत्वको कार्यशैली र क्षमताथि प्रश्नैप्रश्न छन्। आन्तरिक द्वन्द्वमा नराम्रोसँग फसेको कांग्रेसले यो अभियानबाट राष्ट्रव्यापीरूपमा पार्टी पंक्तिमा नविन ढंगको एकता, समन्वय, हार्दिकता सहित सुदृढीकरणका गतिविधि अघि बढाउने दाबी गरेको छ। जनता, मतदाता र कांग्रेस पार्टीका विभिन्न तहको नेतृत्व र सदस्यबीचको सम्बन्धलाई जीवन्त र घनिष्ट बनाउन जनसंवादमार्फत जनताका मुद्दामा अग्रसर भई पार्टीलाई थप समर्पित गराउने बताइएको छ। साथै वर्तमान सरकारका भ्रष्टाचारलगायतका जनविरोधी क्रियाकलापबारे आम नागरिकमा प्रस्ट्याउने काम पनि गर्ने भनिएको छ। जागरण शब्द आफंैमा बहुआयामिक र ओजपूर्ण छ। जागरण त्यो अवस्था हो, जसमा कुनै जाति, वर्ग, देश, समाज आदिलाई आफ्नो वास्तविक परिस्थिति एवं कारणको बोध हुन्छ। साथै ऊ आफ्नो विग्रदो वा गिर्दो अवस्थाबाट मुक्त भई प्रगति तथा रक्षा हेतु सचेत रहन्छ। यसैगरी कुनै उत्सव, पर्व, व्रत आदिमा राती जाग्राम रहेको अवस्थालाई पनि जागरण भनिन्छ। तर आफूलाई व्यवस्थित र मर्यादित बनाउन नसक्दाको छटपटी वा अनिन्द्रालाई भने जागरणको अर्थमा लिइँदैन। कांग्रेसले चलाउन लागेको जागरण अभियानका सान्दर्भिकता र कार्यक्रम कतातिर परिलक्ष्यित हुन् ? यो विषय सम्बन्धित अभियन्ताहरूलाई दिइएको टीओआर (कार्यक्षेत्रगत सर्त) मा प्रष्ट होला। विगतमा पनि यस्ता कार्यक्रम गरेको कांग्रेसका लागि यो अभियान त्यति नौलो भने होइन। तर यो कार्यक्रमले थप के प्रभावकारिता ल्याउला भन्ने प्रश्न मूल हो। अहिलेको प्रश्नके साँच्चिकै यो जागरण अभियानले कांग्रेसलाई सुदृढ बनाउला त ? नेपाली राजनीतिमा, खासगरी लोकतन्त्रलाई आफ्नो जीवनपद्धति बनाएको नागरिक समाजको माझमा यो बहस प्रारम्भ भएको छ। आफ्नो नेतृत्वमा भएका राजनीतिक उपलब्धिबारे जनतालाई बुझाउने र साढे चार महिनाअघिको महासमिति बैठकबाट पारित नीति, कार्यक्रम र संशोधित विधानबारे पार्टीको स्थानीय तहसम्म व्यापक ढंगले सूसुचित गर्ने त भनेको छ। तर, महासमितिको अभिमतविपरीत केन्द्रीय समितिको बहुमतले बलपूर्वक विधान पारित गरेको बारे पनि प्रश्न कार्यकर्ता पंक्तिबाट उठ्ने छ। कांग्रेस नेतृत्व आफैंभित्र स्वेच्छाचारिताको अभ्यासमा लीन छ। यस्तो अवस्थामा यो अभियान कति प्रभावकारी रहला ? फेरि पनि प्रश्न उही हो। परिस्थिति हिजोभन्दा अलि फरक छ आज। सूचना र सञ्चारको तीव्रतम विकासले दूरदराजमा बस्ने मानिसहरू समेत राष्ट्रिय अन्तर्राष्ट्रिय घटना परिघटनाबाट बेखबर छैनन्। मानिसहरू सधैं नयाँ विकल्पको खोजी गरिरहेका हुन्छन्। कांग्रेसको पटकपटकको आरोहअवरोह यही खोजीको परिणाम हो। नेपाली राजनीतिमा अर्को भरपर्दो लोकतान्त्रिक शक्ति नहुनुले कांग्रेसले पटकपटक अवसर पाएको हो। अहिलेचरम स्वेच्छाचारिताको अभ्यास र आन्तरिक लोकतन्त्रको अभावले पार्टीको लोकतान्त्रिक छवि नै धुमिल देखिन्छ। यो अवस्थामा केन्द्रबाट गाउँटोलमा पुग्ने नेताहरूको नयाँ सन्देश के कस्तो रहन्छ ? ती नेताको भनाइ र गराइको यथोचित जाँच परीक्षण गर्ने हैसियत आम जनमानसमा छ। केन्द्रमा बसेर व्यक्तिगत स्वार्थका लागि गुटबन्दी गर्नेहरूका आदर्श, त्याग र एकताका कुरा सहजै पत्याइएला र ? कांग्रेसमा चासो हुनेहरूले यसको जवाफ पर्खिरहेका छन्। जनजागरण अभियानमा खासगरी जनतालाई उनीहरूका हक अधिकारको बोध गराई त्यसको रक्षा र उपयोगका निम्ति ब्युँझाउने काम हुन्छ। अहिले कांग्रेस नेतृत्वले अनुमान गरेजस्तो जनता निन्द्रामा छैनन्। गत निर्वाचनमा कांग्रेको पक्षमा परिणाम आउन नसक्नु जनता नब्युँझेको कारण हो भन्न सकिँदैन। बरु नेतृत्वका सबै गलत कामको अन्धसमर्थन गर्न सकिँदैन भन्ने संकेत दिएका हुन्। गत निर्वाचनमार्फत दिएको जनादेश नेताहरूलाई जथाभावी नगर्न र आफ्ना जिम्मेवारीलाई इमान्दारीपूर्वक निर्वाह गर्न दिइएको चेतावनी हो। अहिले जनता जागेको र कांग्रेस सुतेको अवस्था छ। आफैं सुतिरहेको नेतृत्वबाट एक्काइसौं शताब्दीका सचेत जनतामा कस्तो जागरण आउने हो ? प्रश्न यो पनि छ। यो जागरण अभियानले जनतालाई केन्द्र र नेताको सन्देश प्रवाह गर्नुभन्दा पनि जनताबाट सन्देश ग्रहण गर्ने अवसरको रूपमा लिनु उपयुक्त हुन्छ। पार्टीको तल्लो तहका कार्यकर्ता, शुभेच्छुक, मतदाता र लोकतन्त्रबादी नागरिक समाजको एकमुष्ठ सन्देश नेताहरूका लागि के रहन्छ ? अनि त्यो सन्देशलाई खटिएका प्रतिनिधिमार्फत पार्टीले कसरी ग्रहण गर्ला ? यस प्रश्नको सम्बोधनमा पार्टीको भविष्य निर्भर रहन्छ। स्थानीय निर्वाचनमा आफ्नो सत्तास्वार्थ र लेनदेनमा माओवादीसँग तालमेल गरेको, तीनै तहका निर्वाचनमा जथाभावी टिकट बिक्री वितरण गरेको आरोप नेतृत्वमाथि छ। कांग्रेसकै शीर्ष नेतृत्वलाई विभिन्न ठूला भ्रष्टाचारका काण्डहरूमा मुछेर हेर्ने गरिएको छ। यसको कतैबाट विश्वसनीय र तर्कसंगत खण्डन, प्रतिवाद हुन सकेको छैन। भ्रष्टाचारको दाग लागेको, विसंगति र विकृतिको बाहकको रूपमा आलोचित व्यक्तित्वलाई आम नागरिकले अब साथ दिँदैनन् र मतदान पनि गर्दैनन्। ठूलाठूला भ्रष्टाचारका काण्डविरुद्ध तल्लो तहका कार्यकर्ता र आम नागरिकले चिच्याउँदा शीर्ष तहको मौनताले थप संशय बढाएको छ। यो मेटाउन अभियान कति सहायक हुन्छ ? अर्को प्रश्न यो छ। कांग्रेसले यो जागरण अभियानमार्फत मुख्यत दुई कुराहरू स्थापित गर्न सक्नुपर्छ। पहिलो, सत्ताभित्र वा बाहिररहँदा निर्वाह गरेको भूमिका सही थियो भन्ने पुष्टि गर्न सक्नुपर्छ। दोस्रो, योसँगै आफ्ना कमीकमजोरी निसंकोच स्वीकार गरी अब आफैं सच्चिएर अगाडि बढ्ने विश्वास नागरिक समाजलाई दिलाउन सक्नुपर्छ। यसका निम्ति कार्यशैलीमा रूपान्तरणर नेतृत्वमा पुस्तान्तरण जरुरी छ। अहिलेको नेतृत्वको प्रयास आफू सफल बन्नभन्दा आफ्नो असफलता ढाकछोप गर्नेतर्फ बढी केन्द्रित छ। पार्टीभित्र बढ्दै गएको अस्वस्थ गुटबन्दी र विकृति विसंगति हटाउनु र सक्षम नयाँ नेतृतवका लागि मार्ग प्रशस्त गर्नु आजको मुख्य आवश्यकता हो। यसलाई विषयान्तर गर्ने वा नेता कार्यकर्ता अल्मलाउने र सर्वत्र उठिरहेको शीघ्र महाधिवेशनको मागलाई टार्ने काममा यो अभियान उपयोग हुने त होइन ? यसको पनि जवाफ अपेक्षित छ। कुनै पनि राजनीतिक दलको जीवन तीनवटा तत्वले बनेको हुन्छ नीति,नेतृत्व र संगठन। यदि दलको नीति अस्पष्ट र नेतृत्व भ्रष्ट भयो भने संगठन अस्तव्यस्त हुन्छ। सपनामा उठेर हिँडेजस्तो आफ्नो पूर्वतयारी र गन्तव्यबिनाको हिँडाइले थप समस्या निम्त्याउन पनि सक्छ। अहिले कांग्रेसको नेतृत्वले आफूलाई समयानुकूल, प्रविधिमैत्री र युगसापेक्ष बनाउन सकेको छैन। आफ्नो आदर्श र दर्शन के हो ? सिद्धान्त र व्यवहारको कठघरामा उभिएर जनतासमक्ष कस्तो बयान दिन्छ ? कांग्रेसले जनतालाई आफ्नो पक्षमा निर्णय गर्न अनुरोध त गर्ला। तर, सार्वभौम जनताले यो नेतृत्वलाई माफी या दण्डित के गर्ला ? पुरस्कृत हुन त आफ्ना क्रियाकलापमा सुधार ल्याउनैपर्छ। आगामी दिनमा जनताले पुनः कांग्रेसलाई सरकार बनाउने अवसर दिए भने विगतभन्दा राम्रो गर्नसक्ने आधारहरू नेतृत्वको यही व्यवहारले देखिँदैन। कांग्रेसले मुख्य मुख्य आन्तरिक कार्य समयमै र विधानसम्मत् सम्पादन गर्न सकेको छैन। सबैभन्दा प्रभावशाली भातृसंगठन नेपाल विद्यार्थी संघ नेतृत्वविहीन छ। तरुण दलले पूर्णता पाएको छैन। अन्य भातृ तथा शुभेच्छुक संगठन पनि प्रभावकारी बन्न सकिरहेका छैनन्। पार्टीका विभागहरूको अत्तोपत्तो छैन। संसदीय फाँटमा पनि सन्तोषजनक प्रस्तुति छैन। यस्तो अवस्थामा कांग्रेसले सञ्चालन गर्ने जागरण अभियानले ल्याउने परिणाम अनुमान गर्न कठिन छ। स्पष्ट पाठ योजना नबनाई र पर्याप्त तयारीबिना कक्षाकोठामा प्रवेश गरेको शिक्षकबाट के अपेक्षा गर्ने ? यदि विद्यार्थी सचेत रहेछन् भने कक्षा बहिष्कार गर्छन्, केही नजान्ने रहेछन् भने त झन कन्फ्युजनमा पर्छन्।अन्त्यमा, कुनै पनि राजनीतिक दल सत्तामा रहोस् वा नरहोस् जनअपेक्षालाई सम्बोधन गर्नुपर्ने जिम्मेवारी र दायित्वबाट कहिल्यै मुक्त हुँदैन। सत्ताबाहिर वा भित्र रहेबाट मात्र दलको शक्ति मापन हुँदैन। यसले अवलम्बन गरेको नीति, संगठित क्रियाकलाप, नेतृत्वको आचरण अनि जनतामा रहेको विश्वास नै उसको ऊर्जाका स्रोत हुन्। उमेर धेरै हँुदैमा जीर्ण हुनु र कम हुँदैमा कच्चा नै रहनु राजनीतिक दलको स्वभाव होइन। नवीनतम र स्पष्ट सोचसहित उच्च नैतिक नेतृत्व र गतिशील संगठनमार्फत समाजलाई सिर्जना र समृद्धिको मार्गमा हिँडाउनु यसको स्वभाव हो। आफू हरसमय जागा रही जनतालाई जाग्रित गर्नु उसको जिम्मेवारी हो। यसमा कुनै सीमा र अवधि हुँदैन। इतिहास गौरवमय हुँदैमा वर्तमानमा जिम्मेवार नभए उज्यालो भविष्यको सपना साकार पार्न सकिँदैन।"
