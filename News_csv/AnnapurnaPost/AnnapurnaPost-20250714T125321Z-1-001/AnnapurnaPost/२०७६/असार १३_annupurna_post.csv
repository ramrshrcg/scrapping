शीर्षक,विवरण
माइतीघर मण्डलाको सन्देश,"नागरिक समाज कमजोर भए पनि नागरिक आन्दोलन बलशाली नै रहेछ भन्ने पुष्टि भएको छ, जुन लोकतन्त्रको भविष्यका लागि सकारात्मक हो। राष्ट्रवाद, समृद्धि र स्थिर सरकारको पपुलिस्ट नाराको आधारमा प्रचण्ड जनमतका साथ गत वर्ष सत्तामा पुग्न सफल नेकपाका अध्यक्ष केपी ओली नेतृत्वको सरकारलाई माइतीघर मण्डलामा गतसाता भएको जनप्रदर्शनले ठूलो झट्का दिएको छ। सरकारले संसद्मा प्रस्तुत गरेको विवादास्पद गुठी विधेयकको विरुद्धमा नागरिक समुदायको ०६२६३ को जनआन्दोलनको झलक दिने गरी काठमाडौंका जनताद्वारा स्वतस्फूर्तरूपमा सरकार विरुद्धमा गगनभेदी नारा लागेपछि गम्भीर चुनौती उत्पन्न भएको छ। ओलीको दुईतिहाइको सरकार अनुत्तरदायी तथा स्वेच्छाचारी दिशातर्फ उन्मुख भएपछि तथा प्रतिपक्षी कांग्रेसले प्रभावकारी भूमिका निर्वाह गर्न नसकेको परिवेशमा सत्तापक्ष र प्रतिपक्षको कारणले लोकतन्त्र नै खतरामा पर्ने त होइन ? भन्ने आशंकापूर्ण बहस चलिरहेका बेला माइतीघरले लोकतन्त्र सुरक्षित रहेको संकेत गरेको छ। त्यसैले लोकतन्त्रको संरक्षण र जनमुखी नीति निर्माणको दृष्टिले माइतीघरले सकारात्मक सन्देश प्रवाह गरेको छ। सरकारविरुद्धको जनमत माइतीघर मण्डलाको प्रदर्शनले तत्कालीन र दीर्घकालीन दुवै दृष्टिले बहुआयामिक र अर्थपूर्ण सन्देश दिएको छ। सबैभन्दा स्पष्ट सन्देश सरकारविरुद्धको जनमत हो। यो केवल गुठी विधेयकको विपक्षमा विस्फोट भएको आक्रोश मात्रै होइन, सरकारविरुद्धको शक्तिशाली जनमत हो। दुईतिहाइको शक्तिशाली सरकार गठन भएको १६ महिना नबित्दै विरुद्धमा यति सशक्त जनप्रदर्शन हुनु सरकारको असफलताको प्रमाण हो। माइतीघर मण्डला सरकारको अलोकप्रियताको ठोस मानक बनेको छ। सरकारलाई प्राविधिकरूपमा दुईतिहाइको समर्थन भए पनि माइतीघर मण्डलाले जनसमर्थन गुमाइसकेको पुष्टि भएको छ। सरकारविरुद्धमा जनता यसरी सडकमा उत्रिनुपर्ने अवस्था सिर्जना हुनु सरकारका लागि सुखद संकेत होइन। जब सरकारले जनताको विश्वास गुमाउँछ तब प्राविधिक बहुमतको औचित्य हुँदैन। यद्यपि शिवरात्रीको अवसरमा पशुपतिमा साधुहरू झैं दुईतिहाइको नशाले लठ्ठीएका ओलीले उक्त वास्तविकता आत्मसात् गरी कार्यशैली सुधार गर्ने सम्भावना क्षीण देखिन्छ। जतिजति सरकारको नशालु शैली बढ्दै जान्छ, अलोकप्रियताको ग्राफ पनि त्यसरी नै उकालो लाग्दै जानेछ। अहिले माइतीघरमार्फत नेपाली जनताले लोकतान्त्रिक प्रणाली, संविधानसम्मत र जनभावनाअनुरूप सरकार सञ्चालन गर्न खबरदारी गरेका हुन्। यदि सरकारले स्वेच्छाचारी र सर्वसत्तावादी प्रवृत्ति अन्त्य गरी लोकतान्त्रिक र जनभावनाअनुरूप राज्य सञ्चालन नगरे जनताले सरकारकै विकल्प खोज्न सक्ने संकेतसमेत दिएका छन्। सम्भवतः माइतीघरको प्रदर्शन ०६२६३ को जनआन्दोलनको पूर्व सन्ध्याको पूर्व संकेत मात्रै हो। नागरिक समाजप्रति सकारात्मक दृष्टिकोण तथा प्रेसमैत्री छवि भएका परराष्ट्रमन्त्री प्रदीप ज्ञवालीले माइतीघर मण्डलाबाट सरकारले शिक्षा ग्रहण गरेको दाबी गरेका छन्। तर के ओलीले पनि शिक्षा ग्रहण गरेका छन् ? यदि गरेको भए नागरिक आन्दोलन, माइतीघरको जनप्रदर्शन र सञ्चारजगत्प्रति विष वमन गर्ने थिएनन् होला। लोकतान्त्रिक प्रणाली भनेको केवल शासन प्रणाली मात्रै होइन, सरकार र नागरिकको जीवन पद्धति पनि हो। लोकतान्त्रिक प्रणालीमा आवधिक निर्वाचनमा पाएको जनादेश पाँच वर्षसम्म स्वेच्छाचारी शासन गर्ने अनुमतिपत्र होइन। लोकतान्त्रिक प्रणालीमा मूल्य र मान्यता तथा संविधानको अक्षर र जनभावनअनुरूप पारदर्शी प्रक्रियाद्वारा राज्य सञ्चालन गरिनुपर्छ र उक्त शासन प्रणाली जनताप्रति उत्तरदायी र जवाफदेही हुनुपर्छ। जननिर्वाचित सरकारको शासन, कानुन र निर्णयप्रक्रिया निरन्तर जनअनुमोदित हुनुपर्छ। होइन भने लोकतान्त्रिक प्रणाली र प्रक्रियाद्वारा निर्वाचित सरकार स्वेच्छाचारी र सर्वसत्तावादमा रूपान्तरण हुन्छन्। जसरी अमेरिका, हंगेरी, टर्की, ब्राजिल जस्ता लोकतान्त्रिक प्रणाली अनुसरण गरेका तथा लोकतान्त्रिक प्रणालीमार्फत सत्तामा पुगेका सरकारहरू अनुदारवादी, सर्वसत्तावादी र अधिनायकवादी दिशातर्फ उन्मुख भएका छन्। सरकारको नियत सबैभन्दा प्रमुख समस्या सरकारको नियतमा छ किनभने जुन घडीमा ओलीले शपथ ग्रहण गरे त्यहीबेलादेखि अनुदारवादी, स्वेच्छाचारी र नियन्त्रणमुखी शासनको सूत्रपात गरिएको छ। ओलीको कम्युनिस्ट सरकारले गैरलोकतान्त्रिक प्रणालीमा जस्तो राज्यका सम्पूर्ण निकायलाई नियन्त्रण गर्न चाहेको देखिन्छ। त्यसैले राज्यका निकायहरूलाई नियन्त्रण गर्ने उद्देश्यले विवादास्पद कानुन प्रस्ताव गरिएको छ। केवल गुठी विधेयक मात्रै होइन, मिडिया काउन्सिल, आमसञ्चार, सूचना तथा प्रविधि, राष्ट्रिय सुरक्षा परिषद्, मानव अधिकार आयोगलगायतका बहुविवादास्पद विधेयकले सरकारको वास्तविक अनुहारको पर्दाफास भएको छ। नीति र कानुन निर्माण गर्ने निकाय सार्वभौम संसद् हो तर अहिलेको संसद्मा सरकारको कालो छाया परेको छ। संसद् र सरकारले संविधानसम्मत प्रक्रियाद्वारा जनताको भावनाअनुरूप नीति र कानुन निर्माण गर्नुपर्ने थियो। तर जनभावनाविरोधी विवादित गुठी विधेयक सरकारले फिर्ता लिनु परेको छ। इतिहासमा जनदबाबमा हालसम्म कुनै पनि विधेयक सरकारले फिर्ता लिनु परेको थिएन। ओलीका लागि यो भन्दा लज्जास्पद घटना अरू के हुनसक्छ ? माइतीघर त केवल विम्ब र प्रतीक मात्रै हो, माइतीघरको प्रतिविम्ब ओलीले कल्पना गरेभन्दा विशाल छ। उक्त वास्तविकता आत्मसात् नगरेमा माइतीघरको राजनीतिक मूल्य नेकपा र ओलीलाई महँगो पर्ने निश्चित छ। नेपालका कुनै पनि नीति र कानुनमा संसद्मा पर्याप्त बहस हुँदैन भने सार्वजनिक छलफल गर्ने अभ्यास नै छैन। नीति सरकारले जारी गरेपछि तथा कानुन संसद्बाट पारित भएपछि विवाद सुरु हुन्छ। संसद् र संसदीय समितिका बहस र छलफलहरू पनि केवल औपचारिकताका लागि गरिएका कर्मकाण्डी हुन्छन्। तर उक्त बहस र छलफल प्रभावकारी हुन सकेका छैनन्। मौलिक अधिकारसम्बन्धी कानुनहरूमा पनि संसद्मा पर्याप्त बहस सार्वजनिक भएन। सरोकारवालाहरूसँग परामर्श गरी नीति वा कानुन निर्माण गरियो भने संविधानसम्मत र नागरिकमैत्री कानुन बन्छन् तर नेपालमा कुनै पनि नीति वा कानुन बनाउँदा राजनीतिक दल र सरोकारवालासँग परामर्श गरिँदैन। मस्यौदा गर्नुअघि दल, सरोकारवाला र सम्बन्धित विषयविद्सँग छलफल वा परामर्श गरेको भए विधेयकहरू यसरी विवादित बन्ने थिएनन्। दुर्भाग्यवश,नीति तथा कानुन निर्माणमा समेत अवान्छित स्वार्थ समूह हाबी भएका छन् भने सरकार र कर्मचारीतन्त्र उक्त स्वार्थ समूहको लाचार छाया भएको छ। देशको नीति तथा कानुन निर्माणमै स्वार्थ समूहहरू हाबी भएपछि त्यो भन्दा दुर्भाग्यपूर्ण अवस्था अरू के हुनसक्छ ? गुठी, आमसञ्चार, सूचना प्रविधि, मानव अधिकार जस्ता विधेयक सोही स्वार्थ समूहहरू हावी भएको कारणले विवादास्पद भएका हुन्। कानुन निर्माण प्रक्रिया नै सहभागितामूलक र पारदर्शी हुनुपर्छ। कानुन निर्माणमा सरकार उत्तरदायी र जवाफदेही बन्नुपर्छ। जनसहभागिता, पारदर्शिता, जवाफदेहिता र उत्तरदायित्व लोकतान्त्रिक प्रणालीका आधारभूत प्रस्तावना हुन्। संसदीय प्रणालीमा संसदीय सर्वाेच्चता हुन्छ। सरकार संसद् र जनताप्रति जवाफदेही र उत्तरदायी हुन्छ। संसद् र प्रतिपक्षी दलहरूले सरकारलाई जनताप्रति जवाफदेही र उत्तरदायी बनाउन भूमिका निर्वाह गर्छन्। लोकतान्त्रिक प्रणालीको आत्मा, अन्तर्राष्ट्रिय अभ्यास र नेपालको संविधानको भावना पनि यही हो। तर प्रतिपक्षी दलले संसद्मा सरकारलाई जनताप्रति उत्तरदायी बनाउन प्रभावकारी भूमिका निर्वाह गर्न सकेको छैन, जुन दुखद छ। अलोकतान्त्रिक अभ्यास केवल अहिले मात्रै होइन ०४८ मा संसदीय प्रणाली अनुसरण गरेदेखि नै विधि निर्माण प्रक्रियामा अलोकतान्त्रिक, असमावेशी, असहभागी र अपारदर्शी अभ्यास जारी छ। विधायकहरूले विकासे कार्यकर्ताको भूमिका निर्वाह गर्दै आएका छन्। विधि निर्माण भन्दा पनि निर्वाचन क्षेत्रमुखी विकासे कार्यकर्ताको भूमिकामा उनीहरूको रुचि र प्राथमिकता देखिन्छ। तीन तहको सरकार हुँदा पनि संघीय सांसदलाई ६ करोड र प्रदेश सांसदलाई ३ करोडसम्म विनियोजन गर्नुपर्ने दुर्भाग्यपूर्ण अवस्था उत्पन्न भएको छ। त्यसैले सांसदलाई विधायक बनाउने कि विकासे कार्यकर्ता ? कानुनको मस्यौदा सार्वभौम संसद्ले गर्ने कि अनुत्तरदायी कर्मचारीतन्त्रले ? उक्त विवादास्पद बहसको निरूपण गर्नु आजको आवश्यकता हो। लोकतान्त्रिक प्रणालीमा राज्य सञ्चालनका दृष्टिले कोरा कानुन मात्रै भन्दा सार्वजनिक नीति महŒवपूर्ण हुन्छ। तर कर्मकाण्डीरूपमा ल्याइने सरकारको नीति र कार्यक्रमबाहेक सरकारका कुनैपनि नीतिहरू संसद्मा पेस हुँदैनन्। नेपालको कार्यपालिकाले कुनै पनि नीति विधायिकामा पेश गर्दैन। नीति निर्माणमा संसद्को कुनै पनि भूमिका हुँदैन। त्यसैले नेपालको संसद्ले नीति होइन, केवल कानुन मात्रै निर्माण गर्छ। केही महिनाअघि सरकारले देशको प्रतिरक्षा र नागरिकको सुरक्षाका लागि राष्ट्रिय सुरक्षा नीति जारी गर्यो। तर सार्वभौम संसद्ले सार्वजनिक सञ्चारमाध्यममार्फत् उक्त जानकारी पायो। राष्ट्रिय सुरक्षा नीति जस्तो महŒवपूर्ण नीति सार्वभौम संसद्मा बहस भई जारी हुनुपर्ने हो कि होइन ? उक्त नीतिलाई सरकारले गोप्य भएको संज्ञा दिँदै हालसम्म सार्वजनिक गरिएको छैन। राष्ट्रिय सुरक्षा नीति पनि किन गोप्य ? लोकतान्त्रिक प्रणालीमा कुनैपनि नीति गोप्य हुँदैन र हुनु पनि हुँदैन। संसद्ले केवल कानुन मात्रै निर्माण गर्ने कि नीति पनि ? उक्त विषयमा पनि बहस गरी यथोचित निष्कर्षमा पुग्नु अपरिहार्य छ। त्यसैले अब केवल कानुन मात्रै होइन, सरकारको नीति पनि अनिवार्यरूपमा संसद्बाट पारित गर्ने अभ्यास प्रारम्भ गरिनुपर्छ। लोकतान्त्रिक प्रणालीको सिद्धान्त र अन्तर्राष्ट्रिय अभ्यास पनि यही हो। क्याम्ब्रिज विश्वविद्यालयद्वारा प्रकाशित जर्नल अफ पब्लिक पलिसी मा २०१९ को मार्च अंकमा प्रकाशित सार्वजनिक नीतिमामिलाका शोधार्थी गेरी आलोन्सको अनुसन्धानमूलक आलेखमा विश्वव्यापीरूपमा नै नीति निर्माणमा कार्यपालिका, कर्मचारीतन्त्र र स्वार्थ समूहहरू हावी हुँदै गएको कटु निष्कर्ष निकालेका छन्। त्यसैले संविधानको भावना तथा जनताको चाहनाविपरीत कानुनहरू जारी गर्ने प्रवृत्ति विश्वव्यापीरूपमा नै साझा चुनौती भएको ठहर गर्दै आलोन्सले नागरिकको सार्थक सहभागिता र हस्तक्षेपमार्फत नीति निर्माण प्रक्रियालाई लोकतन्त्रिकरण गर्न सुझाव दिएका छन्। त्यसैले नेपालले पनि नागरिकको सहभागिता र हस्तक्षेपमार्फत नीति निर्माण प्रक्रियालाई नै लोकतन्त्रिकरण गर्नुभन्दा अर्को श्रेष्ठ विकल्प छैन। लोकतन्त्रको पहरेदारी माइतीघरको प्रदर्शन सरकारको अनुदारवादी र सर्वसत्तावादी प्रवृत्तिको विरुद्धमा खबरदारी मात्र हो। केवल खबरदारी र पहरेदारी मात्रै पनि होइन, अनुदारवादी र सर्वसत्तावादी सरकारलाई चेतावनीसमेत हो। लोकतान्त्रिक प्रणालीको सार्वभौम सिद्धान्तमाथि संकुचन वा आक्रमण गरियो भने लोकतन्त्रप्रेमी सशक्त आन्दोलनमा उत्रन पछि पर्दैनन् भन्ने सन्देश माइतीघर मण्डलाले दिएको छ। विगत केही वर्षदेखि नागरिक समाज कमजोर भए पनि नागरिक आन्दोलन बलशाली नै रहेछ भन्ने पुष्टि भएको छ, जुन लोकतन्त्रको भविष्यका लागि सकारात्मक हो। नेपाली जनता लोकतन्त्र स्थापनाका लागि निरन्तर सम्झौतारहित संघर्ष, लोकतन्त्रको संरक्षण र संस्थागत विकासका लागि निरन्तर खबरदारी र पहरेदारी गर्दै आइरहेका छन्। प्रतिपक्षी दल प्रभावकारी भूमिका निर्वाह गर्न असफल भए पनि माइतीघरको प्रदर्शनपछि नागरिकको खबरदारी र सञ्चारजगत्को पहरेदारीको कारणले लोकतान्त्रिक प्रणाली सुरक्षित रहेको पनि पुष्टि भएको छ। प्रतिपक्षी दलभन्दा नागरिक समाज र सञ्चारजगत् प्रमुख चुनौती भएको विश्लेषण गर्दै सरकारले नागरिक समाज र सञ्चारजगत्लाई नियन्त्रण गर्ने उद्देश्यले नागरिक अधिकार र अभिव्यक्ति तथा प्रेस स्वतन्त्रता नियन्त्रण गर्ने कुत्सित अभिप्रायले विवादास्पद विधेयकहरू संसद्मा प्रस्तुत गरेको हो। तर नागरिक समाज र सञ्चारजगत्को चेतावनी, खबरदारी र पहरेदारीले सरकारको उक्त अभीष्ट असफल भएको छ। वास्तवमा ०६२६३ को जनआन्दोलनको पूर्व सन्ध्यामा दलहरूलाई जनआन्दोलनप्रति आत्मविश्वास सिर्जना गराउने प्रेरक र उत्तोलकको भूमिका नागरिक समाज र नागरिक आन्दोलनले गरेको थियो। अहिले पुनः सोही परिदृश्य पुनरावृत्त भएको प्रतीत हुँदैछ। निष्कर्ष सरकारले केवल गुठीसम्बन्धी मात्रै होइन, संविधान र जनभावनाविपरीत मस्यौदा गरिएका सबै विवादास्पद विधेयक अबिलम्ब फिर्ता लिनुपर्छ र संसद्मा प्रतिनिधित्व गर्ने दलहरू, सरोकारवाला र सम्बन्धित विषयविज्ञहरूसँग सघन परामर्श गरेपछि मात्रै विधेयकको मस्यौदा गरिनुपर्छ। उन्नत लोकतान्त्रिक प्रणाली र जनताप्रति उत्तरदायी सरकारको नीति निर्माणको अभ्यास पनि यही हो। माइतीघर त केवल विम्ब र प्रतीक मात्रै हो, माइतीघरको प्रतिविम्ब ओलीले कल्पना गरेभन्दा विशाल छ। उक्त वास्तविकता आत्मसात् नगरेमा माइतीघरको राजनीतिक मूल्य नेकपा र ओलीलाई महँगो पर्ने निश्चित छ।"
हाम्रो शिक्षा कस्तो ?,"सम्झना वाग्ले भट्टराई गाउँले दिदीको छोरा एसईईको परीक्षा सकेर काठमाडौं आएको थियो। केही समय काठमाडौंमा नै बस्ने गरी आएको बताएपछि, उसलाई एसईई नतिजापछि कुन विषय पढ्छौ, कुन क्याम्पस पढ्ने ? र अहिले कुनै ब्रिज कोर्ष गर्छौ कि (? ) भनेर सोधेको थिएँ। म त क्याम्पस नपढ्ने। उसले सोझो उत्तर दियो। किन ? के गर्छौ त ? उसले कोरियन भाषा सिकेर कोरिया जाने बतायो। जे र जति पढे पनि विदेशमा पसिना बगाएर पैसा कमाउने नै हो भने, बित्थामा क्याम्पस पढेर किन समय बर्वाद गर्ने ? प्रतिप्रश्नसँगै ऊ आफ्नो निर्णयमा दृढ देखियो। नेपालमा वर्षैपिच्छै जस्तो एसईई (केही वर्षअघिसम्म एसएलसी भनिन्थ्यो) नतिजाको आसपासमा शिक्षाको बारेमा बहस सुरु हुन्छ। शिक्षाको गुणस्तर, सिकाइको प्रभावकारिता, कस्तो हुनुपर्छ त शिक्षा ? , कसरी छान्ने त कलेज ? तथा विज्ञहरूको सुझाव जस्ता विषय अनि कलेजहरूका र्याङकिङ सहितका विज्ञापनले मिडियामा स्थान पाउँछन्। विद्यार्थीअभिभावकको कलेज दौडधुप र भर्ना सेसन सकिएपछि विस्तारै शिक्षा बहस ओझेलमा पर्दै जान्छ। शिक्षा केवल मनोटोनस कक्षाकोठा र विद्यालय शुल्कमा सीमित हुनपुग्छ। नेपालमा एसईईको नतिजालाई शिक्षाको स्तर वा शैक्षिकसंस्थाको गुणस्तर मापन गर्ने आधारका रूपमा लिने गरिन्छ। शैक्षिकसत्र २०७२ देखि नतिजा अक्षरांकन (ग्रेडिङ) प्रणालीमा प्रकाशन गर्न सुरु गरेपछि सफल वा असफल विद्यार्थीको संख्यामा बहस हुन छोडेको छ। त्यसो त अक्षरांकन प्रणालीमा नतिजासँगै आम अभिभावक मात्र होइन, सरकारी प्रकाशन पनि रनभुल्लमा परेको देखिन्छ। सायद त्यसैले त होला अर्थमन्त्रालयबाट प्रकाशन हुने आर्थिक सर्वेक्षणले पनि विगत दुई वर्षदेखि माध्यमिक शिक्षा परीक्षा (एसईई)मा उत्तीर्ण विद्यार्थीको विवरणमा उत्तीर्ण प्रतिशत उल्लेख गरेको छैन। त्यसो त परीक्षामा सम्मिलित विद्यार्थी संख्या र उत्तीर्ण संख्या उल्लेख गरेपछि उत्तीर्ण प्रतिशत राख्नु अनौठो होइन। तर नजाने किन हो आर्थिक सर्वेक्षणले उत्तीर्ण प्रतिशत को कोलम खाली राख्ने गरेको छ। यो लेख हाम्रो शिक्षाको सन्दर्भमा हो। शिक्षा के हो ? र यो केका लागि भन्ने सन्दर्भमा नै हामी चुकेका छौं। एकातर्फ, विभिन्न विषयमा स्नातकोत्तर सकेका विद्यार्थी वैदेशिक रोजगारीअन्तर्गत ब्लु कलर जब को लागि फारम भर्न रातरातभर लाइनमा उभिन अभिशप्त छन् भने अर्कोतर्फ जुन देशको विश्वविद्यालयमा उत्कृष्टलाई दिइने स्वर्णपदक सम्म किनबेच हुन्छ भने यहाँको शिक्षाको बारे केही बोल्नु वा लेख्नु आफैंमा लाजमर्दो विषय बन्न सक्छ। त्यसो त राज्यले शिक्षामा लगानी गरिरहेको छ। सरकारले आर्थिक वर्ष २०७६७७ को बजेटमा पनि कुल बजेटको झन्डै एघार प्रतिशत शिक्षा क्षेत्रमा छुट्याएको छ। यसले सरकारी बजेटले शिक्षा क्षेत्रलाई प्राथमिकतामा पारेको देखिन्छ। तर पनि निजी विद्यालयको तुलनामा सरकारी वा सामुदायिक विद्यालयका शिक्षाको गुणस्तर न्यून भएको नतिजाले देखाएको छ। अधिकांश निजी विद्यालयमा जसरी भए पनि नतिजा राम्रो ल्याउनुपर्छ भनेर घोकाउनेरटाउने गरेको पाइन्छ। बालबालिकालाई सोधिने किन पढ्ने भन्ने प्रश्नको उत्तर जबसम्म ठूलो मान्छे बन्न भन्ने अमूर्त उत्तरलाई मूर्त बनाउन सकिन्न तबसम्म शिक्षाको औचित्य र उपादेयता सावित हुन सक्दैन्। यस्तो सिकाइले विद्यार्थीमा मानसिक तनाव बढाउने गर्छ। त्यसैले पाठ्यक्रम विकास गर्दा घोकाउने र रटाउने शिक्षालाई नभई रचनात्मक, व्यवहारिक तथा प्रयोगात्मक शिक्षण पद्धति अपनाउनु उत्तम हुन्छ। प्रयोगात्मक तथा व्यवहारिक शिक्षा, विशिष्टिकृत शिक्षण सिकाइ र वैज्ञानिक मूल्यांकन विधि अपनाउने हो भने विद्यार्थी निराश हुने तथा ब्लु कलर जब को लागि मरिहत्ते गर्नुपर्ने स्थिति अन्त्य हुनसक्छ। यसले अभिभावक तथा सरकारले शिक्षामा गरेको लगानीको प्रतिफल अपेक्षा गरेअनुसारको हुनसक्छ। उदारीकरणपछिको निजी शिक्षाले वर्गीय विभेद सुरु गराएको हो। कुनै पनि विद्यार्थी सरकारी वा निजी कुन विद्यालयमा पढ्छ ? बाट वर्गीय भिन्नता देखिन सुरु गर्छ। त्यसमाथि निजीमा पनि कुन निजी ? पाँचतारे, तीनतारे वा ताराविहीन निजी विद्यालय देशमा अस्तित्वमा छन्। पाँचतारे विद्यालयका विद्यार्थीसँग ताराविहीन वा अन्य विद्यालयका विद्यार्थीले प्रतिस्पर्धा गर्नु वा सरकारी विद्यालयका विद्यार्थीले निजी विद्यालयका विद्यार्थीसँग प्रतिस्पर्धा गर्नु असम्भव प्रायः हुन्छ। परिणामस्वरूप श्रम बजारमा सामुदायिक विद्यालयबाट पढेर आएका विद्यार्थी प्रतिस्पर्धामा सधैंजसो पछि पर्छन्। सरकारी विद्यालयका विद्यार्थी जो अधिकांश न्यून अर्थिक पृष्ठभूमिका हुन्छन् र उनीहरूलाई रोजगारीको आवश्यकता बढी हुन्छ तर रोजगारीको अवसरमा उनीहरू पछि पर्छन्। यसले वर्गीय विभेद बढाउने मात्र होइन उनीहरूमा पढाइप्रतिको वितृष्णा पनि बढाउँछ। त्यसो त फाट्टफुट्ट सरकारी विद्यालयका अब्बल नतिजाका समाचार पनि बन्ने गर्छन्। यसमा केही अपवादबाहेक राजनीति जानेका अभिभावकले निजीमा पढाएर सरकारीबाट परीक्षा दिन लगाई नतिजाको विज्ञापन वा अन्य सहुलियत लिएका उदाहरण हामीसँग प्रशस्त छन्। अध्ययनअनुसार निजीमा भन्दा सरकारी विद्यालयका विद्यार्थीमा लगानी बढी हुन्छ भन्ने तथ्य तथा तर्क प्रस्तुत गरेको पाइन्छ। तर सही व्यवस्थापन र अनुगमनविनाको लगानीले प्रतिफल नदिनु स्वाभाविक हो। झट्ट हेर्दा सरकारी विद्यालय तथा शिक्षकमाथि प्रशस्त लगानी गरिएको पनि हुन्छ। शिक्षकको प्रभावकारी शिक्षण तथा व्यक्तित्व विकासका लागि विभिन्न तालिम तथा अन्य कार्यक्रम गरिएका हुन्छन्। शिक्षक हुन अनिवार्य लाइसेन्स लिनुपर्ने र तहगतरूपमा शिक्षक सेवा आयोगको परीक्षामा पास भएपछि पनि एक वर्षसम्मको परीक्षण अवधिपछि मात्र योग्य शिक्षकका रूपमा विद्यालयले नियुक्त गर्ने गर्छन्। यसरी योग्य शिक्षक नियुक्त हुँदाहुँदै पनि विद्यार्थीको सिकाइ किन राम्रो हुन सकेन ? किनकि स्थायी कोटामा नियुक्त भएका शिक्षकको मनस्थितिमा अब त सरकारी जागिर भयो, कसले के गर्न सक्छ र भन्ने सोचको कारण शिक्षणलाई खासै ध्यान नदिने तथा कतिपय शिक्षक खेताला शिक्षक खटाएर राजनीति गर्दै हिँडेका समाचार प्रशस्तै आउँछन्। अर्को कुरा, अनुगमन निरीक्षणका लागि खटाइने विद्यालय निरीक्षकले प्रभावकारी अनुगमन, निरीक्षण गर्न नसक्नु वा विभिन्न प्रलोभनमा नपर्नु पनि हो। यस्तो प्रवृत्तिलाई निरुत्साहित गर्न प्रभावकारी अनुगमन तथा नतिजाको आधारमा गरिने प्रोत्साहन वा दण्डसजायलाई कडाइका साथ लागु गरिनुपर्छ। शिक्षाको गुणस्तर, प्रभावकारी शिक्षण आदि बारेमा कुरा गर्दा शिक्षामा छुट्याइएको बजेट, भर्नादर, बीचैमा पढाइ छाड्ने दर, नतिजा आदिलाई आधार मानेर मूल्यांकन गर्ने गरिन्छ। तर हाम्रा केटाकेटीको विद्यालयप्रतिको कस्तो धारणा छ भन्ने कुरालाई कहिल्यै गम्भीर भएर सोचेनौ। तिमी विद्यालय नगए वा तिमीले गृहकार्य नगरे के हुन्छ ? भन्ने प्रश्न आफ्ना साना नानीलाई सोधौं। आएको उत्तरबाट स्पष्ट हुन्छ हाम्रो शिक्षण पद्धति कस्तो छ। सिर्जनात्मक सिकाइ पद्धति, विद्यार्थीमा रुचि जगाउने शिक्षण विधि आदिको कारणले होइन, विद्यालय, शिक्षक र नतिजालक्षित अविभावकको त्रासको कारण हाम्रा केटाकेटी विद्यालय जाने गर्छन्। अनि कस्तो हुन्छ त हाम्रो शिक्षा ? शिक्षा के हो र किन चाहिन्छ (? ) भन्ने प्रश्नको उत्तर हामीले सायद कहिल्यै खोजेनौ। दार्शनिक जस्तो लाग्ने यो प्रश्नको व्यवहारिक उत्तर विद्यार्थीले नपाएसम्म शिक्षा जहाँको त्यहीं हुन्छ। बढ्दो शैक्षिक बेरोजगार तथा उही अवैज्ञानिक परीक्षालक्षित र अव्यवहारिक शिक्षण विधिले शिक्षाप्रतिको विद्यार्थी आकर्षण घटाउँछ, भलै प्रत्येक वर्ष विद्यालयमा विद्यार्थी भर्नादर किन उच्च नहोस्। यस लेखको सुरुमै उल्लेख किशोरको भनाइ जस्तो जे र जति नै पढे पनि विदेशमा पसिना बगाएर पैसा कमाउने नै हो भने र सरकार विश्वका झन्डै सबैजसो मुलुकसँग श्रम सम्झौता गर्दै युवा निर्यातमा लागिरहने हो भने शिक्षाको यो बहस मात्र होइन शिक्षा क्षेत्रमा सरकारले छुट्याएको बजेट पनि निरर्थक बन्नेछ। र अन्त्यमा, सरकारले शिक्षामा किन लगानी गर्ने ? कस्ता जनशक्ति उत्पादन गर्ने ? भन्ने प्रश्नमा वस्तुगत उत्तर नखोजेसम्म र आमरूपमा बालबालिकालाई सोधिने किन पढ्ने भन्ने प्रश्नको उत्तर जबसम्म ठूलो मान्छे बन्न भन्ने अमूर्त उत्तरलाई मूर्त बनाउन सकिन्न तबसम्म शिक्षाको औचित्य र उपादेयता सावित हुन सक्दैन्।"
वेस्ट इन्डिज निरीह,"लन्डन : वेस्ट इन्डिज आईसीसी एकदिवसीय विश्वकप क्रिकेटको सेमिफाइनल होडबाट बाहिरिएको छ । विश्वकपअन्तर्गत बिहीबार भएको खेलमा भारतसँग १२५ रनले पराजित भएपछि क्यारेवियन टोलीको विश्वकप यात्रा समूह चरणबाटै टुँगिएको हो । जारी विश्वकपमा वेस्ट इन्डिजले श्रीलंका र अफगानिस्तानसँग खेल्न बाँकी छ । यसअघि अफगानिस्तान र दक्षिण अफ्रिका पनि सेमिफाइनल होडबाट बाहिरिसकेका छन्। भारतले दिएको २६९ रनको मध्यम लक्ष्य पछ्याएको वेस्ट इन्डिजले निकै खराब प्रदर्शन गरेको थियो । लगातार विकेट गुमाएको वेस्ट इन्डिजले ३४२ ओभरमा अलआउट हुँदै १४३ रन मात्र बनाउन सक्यो । वेस्ट इन्डिजका सुनिल एब्रिसले सर्वाधिक ३१ रन बनाए । यसैगरी निकोलस पुरनले २८, सिमरन हेटमायरले १८, केमार रोचले १४ र सेल्डन कोट्रेलले १० रन बनाए । वेस्ट इन्डिजलाई सस्तैमा समेट्न मोहमद सामीले चार विकेट लिए । यसैगरी जसप्रीत बुमराह र युजभेन्द्र चाहलले दुईदुई तथा हार्दिक पाण्ड्या र कुलदीप यादवले एकएक विकेट हात पारे । यसअघि म्यानचेस्टरस्थित ओल्ड ट्राफोर्ड मैदानमा टस जितेर पहिले ब्याटिङ गरेको भारतले पूरै ५० ओभर खेल्दै सात विकेट गुमाएर दुई सय ६८ रनको योगफल खडा गरेको थियो । भारतका लागि कप्तान विराट कोहली र महेन्द्रसिंह धोनीले अर्धशतकीय पाली खेले। कोहलीले ८२ बलमा आठ चौकाको मद्दतमा ७२ रन बनाए । यसैगरी धोनीले ६१ बलमा दुई छक्का र तीन चौकाबाट ५६ रन जोडे । यसैगरी लोकेश राहुलले ४८, हार्दिक पाण्ड्याले ४६, रोहित शर्माले १८ र विजय शंकरले १४ रन बनाए । वेस्ट इन्डिजका केमार रोचले तीन विकेट लिए । यसैगरी सेल्डन कोट्रेल र कप्तान जासन होल्डरले दुईदुई विकेट हात पारे । विश्वकपमा ६ खेल खेलिसकेको भारत अपराजित छ । भारतले यसअघि चार खेल जितेको थियो भने एक खेल भने वर्षाका कारण रद्द भएको थियो । यसैगरी वेस्ट इन्डिजले भने सात खेल खेलिसक्दा पाँच खेलमा पराजय भोगेको छ । क्यारेबियन टोलीले एक खेलमात्र जित्न सकेको छ । वेस्ट इन्डिजको पनि एक खेल वर्षाका कारण रद्द भएको थियो ।"
विराटनगर च्याम्पियन,"काठमाडौं : उपमेयर कप अन्तर नगरपालिका महिला फुटबल प्रतियोगिताको उपाधि विराटनगर महानगरपालिकाले जितेको छ । हल्चोकस्थित सशस्त्र प्रहरी बलको मुख्यालय मैदानमा बिहीबार भएको फाइनल खेलमा विराटनगरले बाह्रबिसे नगरपालिकालाई टाइब्रेकरमा ४१ गोलले हराउँदै उपाधि जितेको हो । निर्धारित समयको खेल ११ गोलको बराबरीमा सकिएपछि खेलको नतिजा टाइब्रेकरबाट लिइएको थियो । निर्धारित समयमा बाह्रबिसेले २७औं सुरुआती अग्रता लिएको थियो । बाह्रबिसेका लागि सम्झना लावतीले गोल गर्दै टोलीलाई अग्रता दिलाइन् । त्यसपछि विराटनगरले ४७औं मिनेटमा बराबरी गोल फर्काएको थियो । विराटनगरकी जमुना मगरले बराबरी गोल गरिन् । त्यसपछि सोझै टाइब्रेकरमा गएको खेलमा विराटनगरकी रेखा पौडेल, इमा राई, विद्या राना र मनमाया लिम्बूले गोल गरे । बाह्रबिसेकी रुबिना पहरीले मात्र गोल गर्न सकेकी थिइन् । उपाधिसँगै विराटनगरले पाँच लाख रुपैयाँ पुरस्कार पायो । उपविजेता बाह्रबिसेले तीन लाख रुपैयाँमा चित्त बुझायो। विराटनगरकी रेखा पौडेल सर्वोत्कृष्ट खेलाडी घोषित भइन् । उनले २५ हजार रुपैयाँ पुरस्कार पाइन् । विधागततर्फ विराटनगरका पारस चौधरी उत्कृष्ट प्रशिक्षक, विराटनगरकै कल्पना कार्की उत्कृष्ट गोलरक्षक, बाह्रबिसेकी सरिता शेर्पा उत्कृष्ट रक्षक, रजनी श्रेष्ठ मिडफिल्ड र पार्वती घले उत्कृष्ट स्ट्राइकर घोषित भए । उत्कृष्ट सबैले जनही १० हजार रुपैयाँ प्राप्त गरे । विजेतालाई विराटनगर महानगरपालिकाका मेयर भीम पराजुली र एन्फाका वरिष्ठ उपाध्यक्ष पंकज नेम्बाङ लगायतले पुरस्कृत गरे । अखिल नेपाल फुटबल संघ (एन्फा)को महिला समितिले पहिलो पटक आयोजना गरेको प्रतियोगितामा १८ टोलीले भाग लिएका थिए । ०००"
विश्वकपमा रंगभेदको पिरलो,"दक्षिण अफ्रिका वर्तमान क्रिकेटको शक्तिशाली राष्ट्र हो । तर, विश्वकपको सुरुका चार संस्करणमा दक्षिण अफ्रिकाले सहभागिता जनाएको थियो । तत्कालीन समयमा दक्षिण अफ्रिकामा व्यक्त रंगभेद नीतिका कारण दक्षिण अफ्रिकालाई विश्वकपमा सहभागी गराइएको थिएन । दक्षिण अफ्रिकाले सन् १९९२ मा अस्ट्रेलिया र न्युजिल्यान्डमा संयुक्त रूपमा आयोजित पाँचौं विश्वकपमा पहिलो पटक सहभागिता जनाउने अवसर पाएको हो । आफ्नो पहिलो सहभागितामै दक्षिण अफ्रिका विश्वकपको सेमिफाइनलसम्म पुगेको थियो । सेमिफाइनलमा दक्षिण अफ्रिकालाई इङ्ल्यान्डले २० रनले हराएको थियो । केप्लर विसल्सको कप्तानीमा रहेको पहिलो विश्वकप खेल्ने दक्षिण अफ्रिकी टोलीमा जोन्टी रोड्स, हेन्सी क्रोनिए, पिटर क्रिस्टन, एलन डोनाल्ड, ब्रायन म्याकमिलन, एन्ड्र्यु हड्सन, डेभिड रिचर्डसन लगायतका खेलाडी थिए । त्यसयता दक्षिण अफ्रिकाले लगातार विश्वकप खेल्दै आएको छ । यद्यपि दक्षिण अफ्रिकाले हालसम्म विश्वकपको उपाधि भने जित्न सकेको छैन ।"
कोपा अमेरिका : ब्राजिल सेमिफाइनलमा,रियो दी जेनेरियो : आयोजक ब्राजिल कोपा अमेरिकाको सेमिफाइनलमा पुगेको छ । शुक्रबार बिहान भएको क्वाटरफाइनलको खेलमा पराग्वेलाई पेनाल्टी सुटआउटमा ४३ ले पराजित गर्दै ब्राजिलले सेमिफाइनलमा स्थान सुरक्षित गरेको हो । निर्धारित ९० मिनेट र अतिरिक्त समयमा कुनै गोल नभएपछि खेल ट्राइबे्रकरमा पुगेको थियो । खेलको अधिकांश समय बल आफ्नो कब्जामा लिँदै पाराग्वेमाथि दबाब बनाए पनि ब्राजिल गोल गर्न असफल भयो । ब्राजिलले थुप्रै गोलका अवसर सिर्जना गरेको थियो । पाराग्वेका डिफेन्डरकासाथै गोल किपरले पनि ब्राजिको प्रहारलाई पटकपटक असफल बनाए । ट्राइब्रेकरमा पराग्वेका खेलाडीको पहिलो पेनाल्टी नै ब्राजिलका गोल किपरले रोकेका थिए । त्यसपछि ब्राजिलका खेडालीले पनि एक पेनाल्टी चुकाए । लगतै पाराग्वेका खेडाडीले अर्काे पेनाल्टी प्रहार पोस्टबाहिर गयो । ब्राजिल ४३ ले जित हात पार्न सफल भयो। शनिबार बिहान क्वाटर फाइनलका दुई खेल हुँदैछन् । अर्जेटिनाले भेनेजुएसँग र अर्काे खेलमा चिली र कोलम्बिया प्रतिस्पर्धा गर्नेछन् ।
ब्याटिङमा सुधारको खाँचो,"चेस्टर ली स्ट्रिट : विश्वकप क्रिकेटको शुक्रबार हुने खेलमा श्रीलंकाले दक्षिण अफ्रिकाको सामना गर्दैछ । श्रीलंका सन् १९७५ को पहिलो संस्करण र दक्षिण अफ्रिका सन् १९९२ को पाँचौं संस्करणदेखि विश्वकपमा सहभागी हुँदै आएका टोली हुन् । श्रीलंका सन् १९९६ को विश्वकप विजेता टोली हो भने दक्षिण अफ्रिका विश्वकपमा सेमिफाइनलभन्दा अगाडि बढ्न सकेको छैन । जारी विश्वकपमा श्रीलंका सेमिफाइनमा स्थान बनाउन संघर्षरत छ भने दक्षिण अफ्रिका यसअघि नै उपाधि होडबाट बाहिरिने निश्चित भइसकेको छ । हालसम्म ६ खेल खेलेको श्रीलंकाले दुई जित र दुई हारको नतिजा निकालेको छ । श्रीलंकाको दुई खेल वर्षाका कारण रद्द भएको थियो । सात खेल खेलिसकेको दक्षिण अफ्रिकाले भने एक जित र पाँच हारको नतिजा निकालेको छ । दक्षिण अफ्रिकाको पनि एक खेल वर्षाका कारण रद्द भएको थियो । यस आधारमा शुक्रबारको खेलमा श्रीलंकासँग हासिल गर्न धेरै कुरा बाँकी छ भने यसअघि नै प्रतियोगिताबाट बाहिरिइसकेको दक्षिण अफ्रिकासँग गुमाउन केही बाँकी छैन । दक्षिण अफ्रिकासँग पराजित भए श्रीलंकाको सेमिफाइनलमा पुग्ने सम्भावना अत्यन्तै कम हुनेछ । त्यसैले शुक्रबारको खेलमा श्रीलंकासँग जितको विकल्प छैन । यो विश्वकपमा पाकिस्तान र बंगलादेशविविरुद्धको खेल वर्षाका कारण रद्द हुनु श्रीलंकाका लागि सबैभन्दा दुर्भाग्य बनेको थियो । पछिल्लो समय एकदिवसीय क्रिकेटमा श्रीलंकाको ब्याटिङ खासै चल्न सकेको छैन । त्यसको छनक जारी विश्वकपमा पनि देखिन्छ । श्रीलंकाले कुनै पनि खेलमा तीन सय रन पुयाउन सकेको छैन । श्रीलंकाली टोली न्युजिल्यान्डविविरुद्ध एक सय ३६ रनमै अलआउट भएको थियो । श्रीलंकाले अफगानिस्तानविविरुद्ध पनि दुई सय एक रन मात्र बनाउन सकेको थियो । यद्यपि, उक्त खेलमा बलिङ प्रभावकारी देखिएको श्रीलंका विजयी बनेको थियो । श्रीलंकाले आयोजक इङ्ल्यान्डलाई पनि आफ्नो धारिलो बलिङकै कारण हराएको थियो । उक्त खेलमा पनि श्रीलंकाले पहिले ब्याटिङ गर्दै दुई सय ३२ रन मात्र बनाउन सकेको थियो । त्यसैले पनि शुक्रबारको खेलमा जितका लागि श्रीलंकाली टोलीले आफ्नो ब्याटिङमा सुधार ल्याउनु आवश्यक देखिन्छ । यी दुई टोलीबीच हालसम्म खेलिएको एकदिवसीय अन्तर्राष्ट्रिय प्रतियोगिताको नतिजाले भने दक्षिण अफ्रिकालाई बलियो देखाउँछ । यी दुई टोलीबीच हालसम्म ७६ एकदिवसीय खेल खेलिएको छ । ४३ खेलमा दक्षिण अफ्रिका विजयी भएको छ भने श्रीलंकाले ३१ खेलको नतिजालाई आफ्नो पक्षमा पारेको छ । एक खेल बराबरी र एक खेल अनिर्णित रूपमा सकिएको छ । यसैगरी यसअघिका विश्वकपमा खेलिएको खेलको नतिजाले पनि श्रीलंकाको तुलनामा दक्षिण अफ्रिकालाई नै केही बलियो देखाउँछ । यी दुई टोलीबीच हालसम्म विश्वकपमा पाँच खेल खेलिएको छ । तीन खेलमा दक्षिण अफ्रिका विजयी भएको छ भने श्रीलंकाले एक खेलमात्र जित्न सकेको छ । एक खेल भने बराबरीमा सकिएको छ । आजको खेल श्रीलंकाविविरुद्ध दक्षिण अफ्रिका रिभरसाइड ग्राउन्ड (दिउँसो ३ :१५ बजे) एकदिवसीयमा दुई टोली कुल : ७६ खेल दक्षिण अफ्रिका विजयी : ४३ खेल श्रीलंका विजयी : ३१ खेल बराबरी : १ खेल अनिर्णित : १ खेल विश्वकपमा दुई टोली कुल : ५ खेल दक्षिण अफ्रिका विजयी : ३ खेल श्रीलंका विजयी : १ खेल बराबरी : १ खेल"
