शीर्षक,विवरण
एमसीसी बहस : मनको बाघ कि बनको ?,"लामो संक्रमणकाल र भूकम्पले थिल्थिलिएको हाम्रो देशलाई विकसित मुलुकले पूर्वाधार निर्माणमा आर्थिक सहयोग अनुदान दिन्छन् भने हामीले स्वीकार्नुपर्छ । सकेसम्म कुनै पनि विदेशीको सहयोग नलिएर आफ्नै आन्तरिक स्रोतसाधनको अधिकतम उपयोग गरी देशलाई प्रगति पथमा लैजान पाए सर्वोत्तम हुन्छ, तर हामी अहिले नै यसो भन्ने अवस्थामा छैनौँ । कुनै पनि देशले अनुदानस्वरूप कुनै देशलाई सहयोग गर्छ भने निश्चितरूपमा उसका हिडेन इन्ट्रेस्ट हुन्छ नै । हो, हामीसँग पनि हाम्रो राष्ट्रिय स्वार्थका हिडेन इन्ट्रेस्ट नहुने भएन । हाम्रो इन्ट्रेस्ट भनेको राष्ट्रिय अस्मिता र अखण्डता जोगाउँदै विकसित राष्ट्रसँग जतिसक्दो बढी सहयोग लाभ लिनु नै हो । त्यही काम गर्न भनी करिब दुईतिहाइको सरकार नेपाली जनताले बनाएका हुन्छ । मन्त्रीहरूलाई प्लेजर भिजिटका लागि हवाई सयर गराउन जनताले कर तिरेका होइनन् भन्नेमा सरकार पनि सजग रहनुपर्छ । माघे जाडोमा युट्युबदेखि लिएर ठूला सञ्चारगृहसम्मलाई तताउने हिटर बनेको छ, एमसीसी बहस । कोही धेरै तातेका छन्, कोही ठिक्क र कोही तात्दैछन् । जसरी अहिले तातिएको छ यो तताई दुई वर्षअघि अमेरिका र नेपालबीच एमसीसी सम्झौतापत्रमा हस्ताक्षर हुनुभन्दा पहिला नै भइदिएको भए राम्रो हुन्थ्यो । हस्ताक्षर हुनेबेला मौनता साध्ने र कार्यान्वयन गर्ने बेलामा विवाद झिक्नु आफैंमा आइरोनिकल एक्सन हुन् कि ? अमेरिकाले एमसीसीमार्फत नेपाललाई उपलब्ध गराउने पचास करोड डलर ऋण नभएर अनुदान हो जुन निश्चित परिसूचकका आधारमा विश्वका गरिब तथा विकासशील राष्ट्र छनोट गरी प्रदान गरिन्छ । युरोप, ल्याटिन अमेरिका, अफ्रिका र एसियाका समेत गरि करिब चारदर्जन मुलुकले एमसीसीबाट अनुदान लिएका र आयोजना सम्पन्न गरिसकेका छन् । नेपाल यस कार्यक्रमका लागि छनौटमा परेको दक्षिण एसियाको पहिलो राष्ट्र हो । नेपालपछि श्रीलंका पनि छनौटमा परेको छ । सन् २०११ मा नै तत्कालीन अमेरिकाका लागि नेपाली राजदूत शंकर शर्मामार्फत नेपाल पनि एमसीसीसँग अनुबन्धित हुन चाहेको जानकारी गराइएपछि एमसीसीले थ्रेसहोल्ड प्रोग्राम सन् २०१२ बाट सुरु गर्यो । नेपालको अर्थ मन्त्रालय र एमसीसी मिलेर ग्रोथ डाइगोनेस्टिक स्टडी सुरु गरे । दुई वर्षको अध्ययन अनुसन्धानपछि नेपालको विकास गतिका दुई प्रमुख वाधक विद्युत् प्रसारण लाइन र सडक हुन् र यिनको वृद्धि र स्तरोन्नति गरेमा आर्थिक विकास गति द्रुत हुन्छ भन्ने निष्कर्ष निकाली सन् २०१४ मा प्रतिवेदन सार्वजनिक गरियो । जसमा तत्कालीन सचिव शान्तराज सुवेदीको हस्ताक्षर छ, नेपाल सरकारको अपनत्व छ । सन् २०१५ मा अफिस अफ मिलिनियम च्यालेन्ज नेपाल स्थापना भयो । सन् २०१७ मा नेपालको तर्फबाट तत्कालीन अर्थमन्त्री ज्ञानेन्द्रबहादुर कार्की र एमसीसीको तर्फबाट कार्यक्रमका कार्यवाहक कार्यकारी प्रमुख जोनाथन नासले सम्झौतामा हस्ताक्षर गरेका थिए । उक्त सम्झौताअनुसार अमेरिकी सरकारले ५०० मिलियन डलर अनुदानस्वरूप उपलब्ध गराउने र नेपाल सरकारले पनि अपनत्वका लागि १३० मिलियन डलर रकम कार्यक्रमका लागि विनियोजन गर्ने निर्णय भयो । सम्झौताको कहींकतै इन्डोप्यासिफिक भन्ने शब्द नै छैन किनकि एमसीसी इन्डोप्यासिफिक भन्दा जेठो संस्था हो । एमसीसी परियोजनामा अमेरिकाले नतिजा देखिने गरी काम गर्ने भएकाले यो परियोजना पाँच वर्षमा सम्पन्न गर्नैपर्छ जुन अन्य देशमा भइरहेको पनि छ । एमसीसी अमेरिकाको डेमोक्य्राट र रिपब्लिकन दुवैको सर्वसम्मतिबाट जन्मिएको संस्था हो र यसमा हरेक अमेरिकनले तिरेको करबाट संकलित रकम हुन्छ । यो कुनै चर्च वा च्यारिटी संस्थाले दिएको रकम होइन, यो त अमेरिकी जनताको करको एक अंश हो । त्यसैले यो संस्थाले परियोजना सम्पन्न हुने सुनिश्चितताका लागि परियोजना लागू भएका सबैजसो देशमा संसद्बाट अनुमोदन गराएको छ । यो पूर्वाधार निर्माणका लागि प्राप्त ऋण होइन, अनुदानलाई संसदबाट अनुमोदन गराउँदा राष्ट्रिय अस्मितामा नै दाग लाग्छ भन्ने ठान्नु हुँदैन । यति ठूला परियोजना संसद्बाट अनुमोदन गराउने नजिर नै एमसीसी बन्छ भने पनि देश विकासका लागि घातक नै नहोला । भविष्यमा यही प्रकृतिका अनुदान सहयोग आउँदा संसद्मा लैजान अप्ठेरो नमान्दा हुन्छ । यति ठूला परियोजना संसद्मा नलगी खुसुखुसु, सरकारको मनोखुसी लागू गर्नभन्दा राष्ट्रिय सहमति लिनुलाई अन्य अर्थ लगाउनुभन्दा राम्रो थालनीका रूपमा लिनुपर्छ । संसद्मा लगिएन भनेर टनकपुरका विषयमा विवाद भएको कुरा यति चाँडै विस्मृतिमा फाल्नु हुँदैन । सम्झौता गर्दाका बखत नेपालमा संविधानअन्तर्गतका विभिन्न कानुन निर्माण गर्ने काम बाँकी रहेको र अहिले पनि कतिपय कानुन निर्माण प्रक्रियामै रहेको बेला एमसीसीले निर्माण हँदै गरेको कुनै कानुन परियोजनासँग बाझिएमा परियोजनाकै कानुन पालना गरिनेछ भन्नुलाई अन्य अर्थ नलगाउँदा राम्रो होला । एमसीसीले परियोजना घडी सुईका आधारमा पाँच वर्षभित्र पूरा गर्नेपर्ने र काम सुरु भएपछि कुनै कानुनी अड्चन नआउन, काम आफ्नै गतिमा एकनास अगाडि बढोस् भन्ने आसय राख्नुलाई पनि अन्यथा व्याख्या गर्नु त्यति राम्रो नहोला । कुनै कानुनी अड्चनका कारण परियोजना प्रभावित भयो भने आफ्ना करदाताले तिरेको करको रकम खेर जान सक्छ भनेर दाता राष्ट्र सतर्क रहन खोज्नु स्वाभाविकै हो । कथंकदाचित परियोजना लागु भइसकेपछि नेपालमा निर्माण भइसकेको वा हुँदै गरेको कुनै प्रदेश वा स्थानीय कानुन बाधा अड्चनको रूपमा खडा हुने अवस्था आयो भने अमेरिकी कानुन होइन सम्झौताका बुँदा प्रधान हुनेछन् भन्नु सम्झौतामा उल्लेख नगरिएका सर्त लागू हुनेछन् भनेको होइन । सम्झौताको दफा ३८ को (क) मा लेखिएको अनुसार नेपालको महालेखापरीक्षकको कार्यालयलाई एमसीए (नेपालको लेखा परीक्षण गर्न रोक लगाउने छैन भन्ने वाक्यांशले नेपाललाई लेखापरीक्षण गर्न बन्देज गरेको भन्ने अर्थ लाग्दैन तथापि नेपालले अन्तर्राष्ट्रिय मापदण्ड प्राप्त गरेको अडिटर प्रस्ताव गर्न भनिएको छ । योग्य अडिटरको रोस्टर बनाउ भन्नुलाई अन्य अर्थमा व्याख्या गर्न राम्रो नहोला । नेपालको ठूलो शक्ति जलऊर्जा हो । जलसम्पदाले धनी देश नेपाल हो । दुई वर्षअघि बिजुली जोगाउ भन्ने नारा दिएको थियो भने अहिले नै जतिसक्दो बढी बिजुली खपत गरौं भन्ने नारा लाग्न थालेको छ । अब एक दुई वर्षमा हामी बिजुली निर्यात गर्ने अवस्थामा पुग्दैछौँ भने नयाँ जलविद्युत् परियोजना सुरु गर्दैछौ । बढी भएको बिजुली बेच्नुपर्ने होला अनि त्यसको सहज बजार भारत र बंगलादेश नै होलान् । बंगलादेशमा पनि भारत हुँदै लैजानुपर्ने होला । विद्युत् प्रसारण लाइन बुटवल हुँदै भारतको गोरखपुरसम्म पुग्ने हुँदा पनि भारतको सहमति आवश्यक पर्छ । यस्तो अवस्थामा भारतलाई हाम्रो बिजुली किन्ने वा भारतको भूमि हुँदै लैजाने कुराको व्यवस्थापन र सुनिश्चितता भारतसँग गर भनेर अमेरिकाले भन्नुलाई सकारात्मक रूपमा लिँदा राम्रो हुनेछ । हुन त वीरगन्जमा ड्राइपोर्ट बनाउँदा पनि भारतको रेल्वे लाइनसँग सहमति गरिएकै हो र अरुण ते स्रो परियोजनाका बारेमा विश्व बैंकसँग सहमति हुँदा पनि विश्व बैंकले चीनबाट सहमति ल्याउ भनेकै हो र ल्याइएको पनि हो । यसकारण एमसीसी परियोजना नेपालमा लागू गर्दा भारतसँग सहमति लिनु दीर्घकालीन फाइदा हो । विद्युत् प्रसारण लाइनको विषय नभएको भए भारतसँग कुरा गर्न आवश्यक हुने थिएन । भारतले पनि समर्थन दिइसकेको अवस्थामा यस विषयलाई पटकपटक उछाल्न खोज्नु उचित होइन । एमसीसी आफ्नो लगानी भएकाले उत्पादनमूलक बनोस्, बेकम्मा हुने जोखिमबाट जोगियोस् भन्ने चाहना अमेरिकाले राख्नु नेपालकै हितमा हुनेछ । नेपालले चाहँदै नचाहेको अवस्थामा कुनै देशले बलजफत कुनै रणनीतिमा संलग्न हुनेपर्छ भन्न मिल्ला र ? अनि हामी त्यति कमजोर छौं भन्ने ठान्नु पनि हँदैन । यद्यपि अझै केही कुरामा शंका छ भने केही बुँदामा स्पष्ट हुन एमसीसीसँग कुरा गर्न सक्नुपर्छ । तर भिक्षा माग्ने अनि फलेको चामल किन दिइनस् भनेर दातासँग निहुँ खोज्न वा चिढाउने विषयले शोभा दिँदैन । नेपाल सरकारले सम्झौतामा हस्ताक्षर गरेर कार्यान्वयन चरणमा बखेडा झिक्नु, विरोध गर्नु दाता शक्ति राष्ट्र चिढाउनु र अन्य विकसित दाता राष्ट्रलाई पनि झस्काउनु जस्तो पो हुने हो कि । अन्त्यमा दाता राष्ट्रले केही न केही आफ्ना हिडेन इन्ट्रेस्ट राखेको हुन सक्छ, त्यसबाट जोगिएर देशका लागि फाइदा लिनु त सरकारको काम हो । जनताको करबाट प्राडो चढ्ने, हवाई सयर गर्ने मन्त्रीहरूको कूटनीतिक चलाखी र सीप कति रहेछ भनेर परीक्षण गर्ने समय पनि हो । आत्मबल र इच्छाशक्ति रह्यो भने दाताराष्ट्रका कुनै एभिलं हिडेन इन्ट्रेस्ट रहेछन् भने पनि निस्तेज पारी देशको स्वार्थ प्राप्ति गर्ने हिम्मत हामीसँग अनि सरकारसँग हुनुपर्छ । मनको बाघ धपाएर , बनको बाघ छ भने हेरौं, खोरमा पारौं ।"
प्रधानमन्त्रीको स्वास्थ्य,"केही दिनअघि मात्र प्रधानमन्त्री केपी ओलीले सरकारले गरेका कामको प्रचारप्रसार नभएको भन्दै सञ्चारमाध्यमप्रति आक्रोश पोखे। उनले सरकारको राम्रो कामको प्रशंसा गर्न सक्ने मुटु भएका सम्पादक नभएको टिप्पणी गर्दै भने, हामीले काम गरिरहेका छौं, त्यस्ता कामको प्रशंसा गर्ने टेलिभिजन छैनन्, लेख्ने पत्रपत्रिका छैनन्, प्रशंसा गर्ने मन भएका, मुटु भएका सम्पादक छैनन्। प्रधानमन्त्रीले हिजोआज अक्सर आक्रोश पोखिरहेका छन्। कहिले पार्टीकै शीर्ष नेतृत्वमाथि कटाक्ष गर्छन् त कहिले नेताकार्यकर्ताको सातो खान्छन्। कहिले पार्टीनिकट पत्रकारको हुर्मत लिन्छन् त कहिले सञ्चारमाध्यमप्रति असन्तुष्टि पोख्छन्। त्यस्तै एक महिनाअघि स्वतन्त्र र निर्भीक पत्रकारिताका लागि शपथ थाप्न सरकारी निवास बालुवाटार पुगेका सत्ताधारी दलनिकट पत्रकारको समूहमाथि प्रधानमन्त्री अलिक कडै रूपमा खनिएका थिए। उनले आफ्नाविरुद्ध हमला गर्न सञ्चार क्षेत्रमा ठूलै लगानी भित्रिएको आरोपसमेत लगाए। प्रधानमन्त्रीले ताउरमाउर गर्दै सरकारले गरेका राम्रो कामको प्रचार गर्न पत्रकारलाई निर्देश मात्र गरेनन् किन्तु आफूले गरेका निर्णयमाथि प्रश्न गर्ने आफ्नै पार्टीका नेताकार्यकर्तालाई समेत कटु वचन लगाए। प्रधानमन्त्रीका यी अभिव्यक्तिले उनमा चिडचिडाहट बढेको प्रस्ट देखिन्छ। उनी आफ्नो आलोचना सुन्नै नसक्ने मनोदशामा पुगेको देखिन्छ। उनी देशका कार्यकारी प्रमुख हुन्। देशको कार्यकारी प्रमुखले आफ्नो पार्टी वृत्तबाहिर धेरै सुन्नुपर्ने हो। बाहिरको कुरा गुन्नुपर्ने हो। तर प्रधानमन्त्रीमा बाहिरी कुराप्रति दिलचस्पी देखिँदैन। सायद आफ्नो स्वास्थ्य अवस्था नै उनको बाहिरी दुनियाँसँगको संवादको सीमा हो। अल्पमतको सम्मान हुनु नै लोकतन्त्रको सुन्दर पक्ष हो। प्रतिपक्षीय आवाज नै लोकतन्त्रको गहना हो। तर हाम्रो देशमा नामधारी कम्युनिस्टको सरकारले भने लोकतन्त्रको यो सुन्दर पक्षलाई अस्वीकार मात्र गरेको छैन किन्तु त्यही सुन्दरतामाथि आक्रमण गरिरहेको छ। सरकारले संसद्मा प्रस्तुत गरेको सूचना प्रविधि विधेयक, नेपाल विशेष सेवा विधेयक, विज्ञापनसम्बन्धी विधेयक, शान्ति सुरक्षासम्बन्धी विधेयक, मिडिया काउन्सिल विधेयक आदिमा राखिएका कतिपय प्रावधानले त्यसैको संकेत गरेको छ। सरकारले हालै ल्याएको सूचना प्रविधि विधेयकमा राखिएको सामाजिक सञ्जालका प्रयोगकर्तालाई पाँच वर्षसम्मको कैद र १५ लाखसम्म जरिबाना गर्न सक्ने विवादित व्यवस्थाले सरकार लोकतन्त्रको आत्मालाई नै मार्ने अभियानमा लागेको देखिन्छ। यो विधेयक यथारूपमै संसद्बाट पास भएमा सरकारले चाहेमा जोकोहीलाई सहजै जेलमा कोच्न सक्ने अवस्था आउनेछ, जसबाट आम नागरिकको अभिव्यक्ति स्वतन्त्रता कुण्ठित हुनुका साथै त्रास पनि बढ्नेछ। पञ्चायती शैलीमा सरकार नागरिकको अभिव्यक्तिलाई नियमन गर्ने असफल प्रयत्न गरिरहेको छ। सरकारका प्रवक्ता एवं सञ्चारमन्त्री गोकुल बास्कोटाले नागरिक तहबाट उठेको विधेयकमाथिको असन्तुष्टिलाई काग कराउँदै गर्छ, पीना सुक्दै गर्छ भन्ने अभिव्यक्ति दिएर कठोरता प्रदर्शन गरिरहेका छन्। सरकारले गरेका यी र यस्तै विवादित निर्णयहरू अनि प्रधानमन्त्रीदेखि जिम्मेवार मन्त्रालय सम्हालेका मन्त्रीहरूको अभिव्यक्तिबाट सरकार थप असहिष्णु र निरंकुश बन्दै गएको छनक दिन्छ। यो सबैलाई जानकारी भएकै विषय हो प्रधानमन्त्रीको स्वास्थ्य एक स्वस्थ मानिसको जस्तो तन्दुरुस्त छैन। बसाइ, खानपान, भेटघाट, दैनन्दिनीका गतिविधि इत्यादिमा प्रधानमन्त्री प्रत्यक्ष चिकित्सकको निगरानीमा छन्। अनि यस्तै निगरानीमा दैनिकी सञ्चालन भएको वर्षौं भइसकेको छ। अर्थात् वर्षांैदेखि प्रधानमन्त्रीले एक सामान्य रूपले स्वस्थ व्यक्तिले अवलम्बन गर्ने सामान्य जीवनशैली अपनाउन पाएका छैनन्। सधैं चिकित्सकीय निगरानीमा छन्। १२ वर्षअघि नै प्रधानमन्त्रीको दुवै मिर्गौला प्रत्यारोपण भएको थियो। ती दुवै प्रत्यारोपित मिर्गौलाले राम्रोसँग काम नगरेपछि अब फेरि दोस्रोपटक मिर्गौला प्रत्यारोपणको तयारी गरिँदै छ। सुनिएको तथ्य यही हो। त्यसैले निर्धक्क भन्न सकिन्छ प्रधानमन्त्रीको खानपान, आचरण र दैनिकी आम स्वस्थ मान्छेको जस्तो उन्मुक्त छैन, हुनु हुँदैन। बरु बिरामीका बाबजुद पनि उनी खटिरहेका छन्। उनको रोगसँग लड्ने आन्तरिक क्षमता र मनोबल उच्च छ, जुन खुसीको कुरा हो। प्रधानमन्त्रीलाई जसरी केही भएकै छैन जसरी प्रस्तुत गरिँदै छ, त्यो भने न्यायोचित छैन। बिरामी मान्छेलाई बिरामी भन्नु अनादार हैन। अनि बिरामीले आराम गर्नुपर्छ भन्नु पनि कुनै अपराध हैन। हप्तौं अस्पताल बसेको मान्छे एकाएक स्वस्थ हुँदैन नै। प्रधानमन्त्रीलाई डिस्चार्ज हुँदासमेत अनेक क्यामेरा र अनुहारले पछ्याइरहँदा फिस्स हाँस्नुपर्ने बाध्यता आइपर्ने रहेछ। यस्तै कृत्रिम हौसला र कस्मेटिक हाँसो देखाउनुपर्ने बाध्यताका कारण प्रधानमन्त्रीलाई मानसिक एवं शारीरिक दबाब परिरहेको तथ्य बिर्सन हुँदैन, जुन कुरा उनको अभिव्यक्तिमा समेत प्रकट हुन थालेको छ। उनले बिरामी भएपछि बिदा लिएर आराम गर्नुपर्ने हो। तर आराम गर्नुलाई नै अपराधजस्तो ठान्ने मनोवृत्तिका कारण उनले सकिनसकी दैनिक कार्यसम्पादन गर्नुपरेको छ। ठीक छ, उच्च ओहोदाको व्यक्ति बिरामी हुँदा सुविधासम्पन्न अस्पताल लैजानुपर्यो रे लौ। सकेसम्म स्वदेशमै उपचार गराएर नमुना पेस गर्नुपर्ने हो। ठीकै छ, विदेशै गएछन्। तर विदेश जाँदा पनि राजपाठसँगै लैजानुपर्ने किन ? उपचाररत अवस्थामा बिदा बस्न सकिँदैन ? अस्पतालको शैयाबाट बैठक गर्नुपर्ने संकटकालीन अवस्थामा त देश थिएन। अब फेरि पनि प्रधानमन्त्री सम्भवतः उपचारका लागि देशबाहिर जानेछन्। आशा गरौं यसपटक विगतको हाइटेक बैठकको नियती दोहोरिने छैन। खासमा विगत लामो समयदेखि देशले स्वस्थ प्रधानमन्त्री पाउनै सकेन। यो नियती गिरिजाप्रसाद कोइराला प्रधानमन्त्री हुँदादेखिकै हो। सुशील कोइराला प्रधानमन्त्री हुँदा पनि उनी पूर्णरूपमा स्वस्थ थिएनन्। फेरि बिरामी नहुँदा पनि बयोवृद्ध उमेरमा गर्न सकिने काम सबै गर्न सकिँदैन। जसले जे भने पनि जीवनमा उमेर अवस्थाले पार्ने प्रभाव त पर्छ नै। कमबेंसी अर्कै कुरा हो। केही नभए पनि सोच्ने तरिका र काम गर्ने शैलीमा फरक पर्छ। के हामी नागरिकले स्वस्थ प्रधानमन्त्री चाहियो भन्न पनि नपाउने हो ? सरकारकै भाष्यलाई सापटी लिने हो भने पनि देशलाई समृद्धीकरण गर्ने बेला छ। यस्तो बेला प्रधानमन्त्री निकै खट्नुपर्ने हुन्छ। प्रधानमन्त्रीमा सिंगो देशको कार्यबोझ हुन्छ। त्यसैले त्यो व्यक्ति शारीरिक एवं मानसिक रूपमै स्वस्थ हुन जरुरी हुन्छ। प्रधानमन्त्रीले आराम गर्ने बेला भयो। बिदा बसेर आराम गर्ने हो। सबै आफैंले गर्छु। आफैंले सक्छु भनेर हुँदैन। आफ्नै नेतृत्वमा सबै चीज आउँछ र ल्याउँछु भनेर पनि हुँदैन। बिरामी भएपछि तनावरहित भएर स्वास्थ्योपचार गर्ने हो। घरमै बसेर उपचार गर्ने हो; देशको कार्यकारी प्रमुखको कुर्सीमा बसेर हुँदैन। त्यसको असर सबै क्षेत्रमा परिरहेको छ। यो विषयले सबैको मनमस्तिष्कलाई प्रभावित पारिरहेको छ। मानव स्वास्थ्य न हो बेलाबेलामा बिरामी परिन्छ। तर बिरामी भएपछि बिरामी छु पनि भन्नुपर्यो। प्रधानमन्त्रीलाई अनावश्यक रूपमा हँसिलो देखिनुपर्ने, स्वस्थ छु भन्नुपर्ने, अपरेसन थियटरबाटै सबैलाई ठीक छु भन्ने देखाउन ताउरमाउर गर्नुपर्ने जस्ता कृत्रिम क्रियाकलापले कसैलाई भलो गर्दैन। देशलाई त झन् गर्दै गर्दैन। कम्तीमा पार्टीभित्रका उच्च तहका नेतृत्वकर्ताले पनि प्रधानमन्त्रीलाई उचित सल्लाह दिए जाती हुन्थ्यो कि ? प्रधानमन्त्रीमा बढ्दै गएको चिड्चिडाहट अनि असहिष्णुता कतै गल्दै गएको शारीरिक अवस्थाको उपज त हैन ? किनकि कम्तीमा देशले स्वस्थ प्रधानमन्त्री पाओस् भन्ने हो। दिनरातको कामको बोझ अब त्यो अस्वस्थ शरीरले थाम्न सक्दैन। हामीले सधैं प्रधानमन्त्रीको स्वास्थ्य अवस्थाकै समाचार पढ्दै, हेर्दै अनि सुन्दै कतिञ्जेल बिताउने ? कतिञ्जेल हामी स्वास्थ्यकै विषयमा चिन्तित हुने ? के हामी नागरिकले स्वस्थ प्रधानमन्त्री चाहियो भन्न पनि नपाउने हो ? प्रधानमन्त्री स्वयंले पनि बिरामी अवस्थामा राजपाठ छाडेर आराम गर्न नपाउने हो ?"
सभामुख आसनको आधारभूमि,"बेलायतको हाउस अफ कमन्समा मात्र होइन, वेस्टमिन्सटर लोकतन्त्रको परम्परामा अघि बढेका अस्ट्रेलिया र क्यानडाजस्ता देशको तल्लो सदनमा पनि नवनिर्वाचित सभामुखलाई जबर्जस्ति तानेर, घिसारेर कुर्सीमा आसीन गराउने प्रचलन कायम छ । चौधौं शताब्दीको उत्तरार्धदेखि नै बेलायतमा स्पिकर अफ द हाउस अफ कमन्स नामको पद स्थापित भएको हो । तर अठारौं शताब्दीको तेस्रो दशकसम्मै त्यहाँ सभामुख राजदरबारको अलोकतान्त्रिक इच्छाको प्रतिकार गर्दा हिंसाको सिकार हुने वा मारिनै पनि बेर नलाग्ने अवस्था थियो । त्यसैले सभामुखको पदलाई नै जोखिमपूर्ण मानिन्थ्यो । सभामुखको आसनमा बस्न आनाकानी गर्ने हाउस अफ कमन्सको उबेलाको वास्तविकताको प्रतिविम्ब आज दुईचारजनाले तानेर कुर्सीसम्म पुर्याउने प्रथामा देख्न सकिन्छ । उतैको संसदीय ढाँचा अनुसरण गरिएको भए पनि हामी कहाँ नवनिर्वाचित सभामुखलाई तानेर, घिच्याएर कुर्सीमा बसाल्न लैजाने प्रथा छैन । तर अग्निप्रसाद सापकोटालाई जसरी पनि सभामुख बनाएरै छाड्ने नेकपा अध्यक्ष प्रचण्डको सफलता अनि बौद्धिक जगत्को असन्तुष्टिले बेलायत, क्यानडा, अस्ट्रेलिया जस्ता देशहरूमा कायम रहेको त्यही प्रचलनको स्मरण गराएको छ । कारण अलग होला, तर व्यवहार उही जबर्जस्तीको देखिन्छ । अर्थात सभामुख सापकोटालाई प्रमुख प्रतिपक्षी नेता शेरबहादुर देउवासमेतको संलग्नतामा प्रचण्डले जसरीतसरी कुर्सीमा पुर्याउनु भएको छ । त्यही कारण सभामुख हुने व्यक्तिका लागि आवश्यक कुनै योग्यताको ख्याल नगरिएको कुरा यति व्यापक रूपमा उठेको हो । चार महिनादेखि खाली कुर्सीमा न नेकपा संसदीय दलका उपनेता सुवासचन्द्र नेम्बाङको भव्य पुनरागमन भयो, न त उपसभामुख डा शिवमाया तुम्बाहाम्फेको बढुवा नै । नेकपा स्थायी समिति सदस्य तथा अध्यक्ष प्रचण्डको रोजाइमा पर्नु भएका सापकोटा छयालीस सालपछिको संसदीय इतिहासका सातौं सभामुख बन्नु भएको छ । एक महिनादेखि नयाँ सभामुखका दाबेदारको नाम सतहमा आउँदै गर्दा नेकपाका दुई अध्यक्षले घोडादौडमा बाजी थापेजस्तो चर्चापरिचर्चा भइरहेको थियो । बाजीमा दुईमध्ये एउटाले जित्ने पक्कै हुने नै भयो । सोही बमोजिम प्रचण्डको जित भएको ठान्न सकिन्छ । तर सभामुखको पदका लागि सम्भावित तेस्रो व्यक्ति अर्थात शिवमायाले उठाएका केही आधारभूत प्रश्नले अझै राष्ट्रको ध्यानाकर्षण गराइरहेको छ । उहाँको अडान सार्वजनिक स्मृतिमा रहिरहने दुइटा कारण छन् । पहिलो, उहाँले नेकपा सचिवालयबाट आएको राजीनामा दिने आदेशको अवज्ञा गर्दा संविधानको पक्षमा प्रस्तुत गरेको अडान उल्लेखनीय थियो । साथै, महिला भएका कारण पार्टीमा विद्यमान पितृसत्तात्मक सोचले रोक्यो भन्नेमा सबैलाई सहमत गराउन उहाँ सफल हुनुभयो । राजनीतिमा चासो राख्नेहरूलाई लागेको छ, तत्कालीन उपसभामुख शिवमाया सभामुखका लागि योग्य हुनुहुन्थ्यो । थप, स्पष्ट बहुमत भएको पार्टीले सभामुखको उम्मेदवार खडा गर्ने विषयमा निर्णय नै नगरिसकेको अवस्थामा उहाँले राजीनामा नदिएर देखाएको अडानको सरहाना गरियो । त्यस्तै उहाँले सभामुखको पद मैले किन नपाउने भन्ने सीधा प्रश्न अघि सार्नुभयो । कुनै पनि दलले सभामुख पदका लागि उम्मेदवार अघि नसारेको परिप्रेक्ष्यमा उहाँले उपसभामुख पदबाट राजीनामा गर्दा प्रतिनिधिसभाको अध्यक्षता गर्ने पद नै रिक्त हुन जाने थियो । त्यस सम्बन्धमा उहाँले देशलाई नै सहज बनाउनुभयो । अनि उहाँले पहिले सभामुखको उम्मेदवारको नाम आओस् र निर्वाचन प्रक्रिया सुरु होस, म तुरुन्त राजीनामा दिन्छु भनेर आशंकाहरूलाई बेकार सावित गरिदिनुभयो । यसरी उहाँले जिम्मेवारी सम्हाल्न अग्रसर एक दृढनिश्चयी महिला र संविधान पालनाको चिन्ता गर्ने सांसदको छवि बनाउनुभयो । दोस्रो, त्यो भन्दा पनि बलियो कारण छ । प्रतिपक्षीहरूले समेत सुवासको हिजोको सफल कार्यकालको स्मरण गर्दै प्रशंसा गर्ने गरेका छन् । त्यसैले सुवास वा शिवमायालाई सभामुख बन्न रोकिएको यस घडीमा नेकपा र कांग्रेसका समग्र नेतृत्व नयाँ विवादको सामना गर्दैछन् । नेकपाभित्रको शक्ति सन्तुलनको नयाँ अवस्थाले अध्यक्ष प्रचण्डलाई अति उत्साहित बनाएको छ । हिजोअस्तिको जस्तो अध्यक्ष मात्रै होइन, आजका कार्यकारी अध्यक्ष प्रचण्ड प्रधानमन्त्री ओलीका दुई वर्ष उत्साहवद्र्धक नभएको सार्वजनिक घोषणा गर्दै हुनुहुन्छ । उहाँ अब सत्ताले पार्टी चलाउने होइन भन्दै हुनुहुन्छ । अब पार्टीले सत्ता सञ्चालन गर्ने घोषणा गर्दै उहाँ प्रधानमन्त्री ओलीलाई आउने दिनहरूको परिकल्पना गर्ने खुराक प्रदान गर्दै हुनुहुन्छ । अर्कोतिर आन्तरिक विवादले उत्तिक्कै जकडिएको प्रमुख प्रतिपक्षको देख्ने आँखा र बोल्ने जिब्रो हराउँदै गइरहेको छ । अघिपछि कैयन् निर्वाचनमा पराजित हुने निश्चित भए पनि राजनीतिक असहमति र मुद्दाका लागि उम्मेद्वार खडा गर्ने कांग्रेसले यसपटक सभामुखको पदका लागि निर्विरोध वातावरण बनायो । यस परिप्रेक्ष्यमा प्रथमतः आफ्नो अडान र प्रष्ट दृष्टिकोणका कारण अनि दोस्रो, अहिले चयन भएका पात्रका कारण नेपाली राजनीतिका आउँदा दिनहरूमा पनि सभामुख पदको आकांक्षी शिवमायाको प्रसंग उठिरहनेछ । किनभने शिवमायाले उठाएको संविधानको अक्षरशः पालनाको सवाल अहिले झन् सान्दर्भिक ठहरिएको छ । नेकपा र कांग्रेसको साझा निर्णयबाट योग्य ठहरिनुभएका सापकोटालाई सभामुख चयन गर्ने प्रक्रिया रोक्न सर्वोच्च अदालतमा रिट निवेदनसमेत दर्ता गरिएको छ । प्रधानमन्त्री ओली राजपासहितको सत्तापक्ष र प्रतिपक्षको निर्णयले उत्पन्न गरेको तरंगको मौन साक्षी बन्न पुग्नु भएको छ । तर जनमत शक्ति समीकरणको परवाह गर्न वाध्य हुँदैन । त्यसैले सापकोटाका विगतलाई न एमाले धारका वरिष्ठ नेताहरूले गरेको ढाकछोपले न त कांग्रेसको समर्थनले ओझेलमा पार्न सकेका छन् । काभ्रे छत्रेबाँझु५ का अर्जुनबहादुर लामा सशस्त्र द्वन्द्वका क्रममा तत्कालीन माओवादीबाट मारिने तत्कालीन एमालेका दुई सय कार्यकर्ता वा स्थानीय नेताहरूमध्ये एक थिए । लामाकी पत्नीले दिएको किटानी जाहेरीमा जुन अग्निप्रसाद सापकोटाको नाम उल्लेख गरिएको छ, अहिलेका चर्चित व्यक्तित्व उहाँ नै हुनुहुन्छ । केही वर्षअघि उहाँ मन्त्रीमा नियुक्त हुँदा पनि सर्वोच्च अदालतमा उहाँको शपथ ग्रहण रोक्न रिट निवेदन दायर गरिएको थियो । यद्यपि सर्वोच्च अदालतले बहाल हुन रोक लगाउन अन्तरिम आदेश गर्न नपर्ने ठहर गर्यो। तर उहाँ मुछिएको घटनाका सम्बन्धमा पन्ध्र दिनभित्र अनुसन्धान प्रतिवेदन पेस गर्न प्रहरीका नाममा उहिल्यै आदेश जारी भएको हो । कुनैबेला मन्त्रिपरिषद्ले उहाँविरुद्धको जाहेरीलाई थन्क्याउने निर्णय पनि नगरेको होइन । तर त्यसलाई पनि सर्वोच्च अदालतले उल्टाइदिएको थियो । यही सन्दर्भमा प्रहरीले मानहानिको मुद्दा पनि खेपेको छ । दस दिनपछि उहाँसम्बद्ध मुद्दा र रिटको समेत सर्वोच्च अदालतमा सुनुवाइ हुँदैछ । उहिले लामाको अपहरणपछि हत्या गरिएको तीन वर्षपश्चात ०६५ साउन १० गते जिल्ला प्रहरी कार्यालय काभ्रेले सिन्धुपाल्चोकको प्रहरी कार्यालयबाट प्रत्युत्तरपत्र प्राप्त गएको थियो, अग्नि सापकोटा नाम गरेको व्यक्ति उक्त जिल्लामा फेला परेनन् । वस्तुतः सापकोटा मुद्दा मामिलाले नराम्रोसँग बेरिएको नाम हो । सोही व्यक्तिलाई सत्य निरूपण र मेलमिलापको प्रक्रिया अगावै सभामुख बनाएर संक्रमणकालीन न्यायको बाटो साँघुरो बनाइएको छ । यसरी अन्तर्राष्ट्रिय जगत्ले नेकपाको संक्रमणकालीन न्यायप्रतिको प्रतिवद्धतामा प्रश्न गर्ने बाटो खुल्नु खेदजनक विषय हो । प्रचण्ड भन्नुहुन्छ, सापकोटाविरुद्धमा भएका मुद्दा द्वन्द्वकालीन हुन, त्यसको टुंगो सत्य निरूपण तथा मेलमिलाप आयोगले लगाउनेछ । तर मुद्दामा उल्लिखित विषयको सत्यताको निरूपण हुनुअगाडि नै कसैलाई राज्यको उच्च निकायमा नियुक्त गरिसकिएको छ । त्यसैले पीडितका हकमा न्यायको ढोका आधा बन्द भइसक्यो भन्ने बुझ्न गाहो छैन । राष्ट्रपतिका सल्लाहकार सुशील प्याकुरेलले यस्तो प्रवृत्तिप्रति असहमति जनाउँदै सुदृढ लोकतन्त्रका लागि कानुनका सामु सबैको समान हैसियत कायम गराउने आम नेपालीको आकांक्षाको उल्लेख गर्नु भएको छ । उहाँले सभामुखजस्तो गरिमामय पदको प्रभावकारिता एवं सम्मानको चिन्ता पनि गर्नु भएको छ । तर सम्पूर्ण संवैधानिक अंगहरूमा सुशासनका मूलभूत मान्यतालाई आत्मसात् गर्दै उच्च लोकतान्त्रिक मूल्य, मान्यता र नैतिकता जगेर्नाको विषय अब झन् जटिल बन्न पुगेको छ । नैतिक चरित्र तथा देश र नागरिकप्रतिकको उत्तरदायित्व कुनै पनि औपचारिक जिम्मेवारीमा आसीन हुने व्यक्तिका लागि अत्यावश्यक योग्यता हुन् । तर एकातिर यति गहन प्रश्न उठाएर राष्ट्रपतिको सल्लाहकारको पदबाट राजीनामा दिएर नागरिक निगरानीको भूमिकालाई आत्मसात् गर्ने प्याकुरेल हुनुहुन्छ । अर्कोतिर अभियोगको सत्यताको निरूपणसमेत गर्न आवश्यक नठान्ने प्रवृत्ति । आधारभूत तहमा संकटपूर्ण घडीमा पार्टीको झन्डा बोक्न नछाडेकै कारण भीडन्तमा होइन, अनाहकमा मारिएका तत्कालीन एमालेका कार्यकर्ताप्रतिको त्यही धारका वरिष्ठ नेताहरू असंवेदनशील देखिनु दुखःद हो । आग्रह राजनीतिक बाटोमा हिँडेको कुनै पनि व्यक्तिले खास समयमा हिंसा अवलम्बन गरेकै कारण राजनीतिबाट उसलाई पूरै पन्छाउनुपर्छ भन्ने होइन । तर रक्तपातपूर्ण विगत पार गरेर यहाँसम्म आइपुगेका कतिपय व्यक्तित्वमाथि लगाइएको गम्भीर हिंसाको अभियोगउपर छानबिन भएर यथार्थ स्थापित हुनुपर्छ । कुनै पनि घटना कति राजनीतिक थियो र कति मानवीय कानुनको उल्लंघन थियो भन्ने विषयमा निक्र्योल गर्न आवश्यक छ । यो कुरा ती व्यक्तित्वहरूको भावी राजनीतिक भविष्यका क्रममा पनि सावित हुनेछ । अन्तर्राष्ट्रिय जगत्ले चिन्हित गर्ने गम्भीर प्रकृतिका हिंसात्मक अपराधलाई राजनीतिको कुटिलताले लामो समय ढाकछोप गर्न सक्दैन । नेपालभित्र न्याय गर्न नसकिएको खण्डमा बाह्य जगत्को क्षेत्राधिकार आकर्षित हुने खतरा सधैं रहन्छ । संसद्का काम कार्बाहीलाई व्यवस्थित रूपमा अघि बढाउन, लिखित संसदीय नियम र अलिखित परम्पराको पालना गराउने मूल व्यक्ति सभामुख नै हो । संसद्का विधिविधानलाई निष्पक्ष ढंगले व्याख्या गर्ने दायित्व पनि सभामुखकै हुन्छ । संसद् व्यवस्थित तुल्याउने र अभिव्यक्ति स्वतन्त्रतालगायत सांसदका अधिकार र सहुलियतको पक्षपोषण गर्ने दायित्व पनि सभामुखकै हो । संसद्को विश्वास र गरिमा कायम राख्न सभामुखका कार्यशैली भेदभावरहित हुनैपर्छ । सभामुखले कहिल्यै आफैं बहसमा ओर्लिंदैन, समान मत भएर अनिर्णयको अवस्था उत्पन्न भएमा मात्र मत जाहेर गर्छ । राजकाजका काम व्यवस्थित रूपमा अघि बढाउन पाउने सरकारको अधिकार र आफ्ना कुरा सरकारलाई सुनाउन पाउने प्रत्येक संसद् सदस्यको अधिकारबीच सन्तुलन कायम गराउने गहन जिम्मेवारी पनि सभामुखकै हो । त्यसैले आमनेपाली कुनै कानुनले अयोग्य नठहर्याएको मात्र होइन, अभियोगरहित एवं प्रतिनिधिसभालाई कुशलतापूर्वक नेतृत्व गर्नसक्ने व्यक्तिलाई सभामुखका रूपमा देख्न चाहन्थे, त्यस्ता व्यक्तिलाई वधाइ तथा शुभकामना भन्न चाहन्थे ।"
गर्भावस्थामा मुखको स्वास्थ्य,"आफ्नो हुने सन्तानबारे सोचेर अनुहारमा स्वतः सुन्दर मुस्कान आउँछ। तर तपाईंको के आफ्नो मुस्कान र हुने सन्तानको मुस्कानलाई स्थायी राख्न मुखको स्वास्थ्यबारे ध्यान दिनु भएको छ ? गर्भावस्था नारी जीवनको प्राकृतिक नियम हो। गर्भावस्थाले नारी जीवनमा छुट्टै सौन्दर्य थपिदिन्छ। तर यसले जति आमाहरूमा खुसी ल्याएको हुन्छ त्यति नै यसले मातृत्वमा पनि चुनौती थपेको छ। नारी जीवनको नौमहिने गर्भावस्थाकालमा शरीरमा विभिन्न प्रकारका परिवर्तन देखा पर्छन्। त्यतिबेला उचित रेखदेख भएन भने शरीरमा विभिन्न किसिमका समस्या देखा पर्न सक्छन्। मुख्यगरी ओइस्ट्रोन प्रोजेस्टिरोन नामक हार्मोनको असन्तुलनले गर्भावस्थाका बेला शरीरमा धेरै बदलाव तथा चुनौती ल्याउँछ। ओरल हेल्थ अर्थात् मुखको स्वास्थ्य गर्भावस्थाका बेला निकै चासो दिनुपर्ने विषय हो। मुखको स्वास्थ्यले जन्मदिने आमा मात्र होइन जन्मिने बच्चाको स्वास्थ्यसँग पनि त्यति नै सम्बन्धित हुन्छ। आमाको स्वास्थ्य हेतु मात्र नभई जन्मिने शिशुको स्वास्थ्यका लागि पनि गर्भावस्थाका बेला मुखको सफाइ नितान्त आवश्यक हुन्छ। गर्भावस्था समयमा प्रायजसो हरेक आमालाई मुखसम्बन्धी धेरै समस्याले सताउने गर्छ। तर यो समस्यालाई दन्त चिकित्सकको सल्लाहबमोजिम तथा दिनहुँ दुईपटक नरम ब्रस र फ्लोराडयुक्त दन्त मञ्जनको प्रयोगले केही हदसम्म निर्मूल पार्न सकिन्छ। गर्भावस्थाका समयमा मुख्यगरी गिजा र दाँतको समस्या देखा पर्छ। प्रोजेस्टिरोन नामक हर्मोनको मात्रा गर्भावस्थाका समयमा शरीरमा १० गुना तथा ओइस्ट्रिजोन हार्मोन ३० गुनासम्म बढी भई तथा विभिन्न किसिमका जीवाणु खासगरी प्रिमोटेला इन्टरमेडिया, प्रोफाइरोमोनास जिन्जिमालिसहरूको वृद्धि र विकासमा मद्दत पुर्याउँछ। जसले गर्दा गिजाका समस्या प्रायः सबै आमाहरूमा देखापर्ने साझा समस्या हुनसक्छ। दाँत तथा गिजाको भित्री भागमा सेतो तथा पहेँलो किसिमको टाँसिएको पदार्थ, जसलाई प्लाग भनिन्छ त्यसमा जीवाणुको संख्या बढ्न गई गिजामा नराम्रो असर पुग्छ। गिजाको समस्या मुख्यगरी गर्भावस्थाको त्रैमासिकदेखि बढ्दै गई आठौं महिनामा अत्यधिक रूपमा देखापर्छ र यो समस्या नवौं महिनादेखि क्रमशः सुधार भई डेलिभरीको दुई महिनापश्चात् धेरै सुधार हुन जान्छ। गिजाको समस्या ३५ देखि सय प्रतिशत महिलामा देखिने गरेको अध्ययनले देखाउँछ। गिजाका मुख्य समस्या रातो हुने, रगत आउने, सुन्निने, गिजा कमजोर भई दाँतै हल्लिने, फोहोर जम्मा भई मुख गन्हाउने र गिजा तलतल सर्नेजस्ता समस्या देखा पर्छन्। दाँतमा देखिने मुख्य समस्यामा किरा लाग्नु, दाँतको भित्री भाग खिइनु, जुन खासगरी गर्भावस्थामा बारम्बार आमाहरूलाई आउने बान्ताले पेटमा भएको अम्ल दाँतमा परी, दाँतको भित्री भाग खिइनु र जसले गर्दा दाँत सिरिंङ हुनुजस्ता समस्या देखिन्छ। यी हरेक आमाले आफ्नो गर्भावस्था समयमा भोग्ने साझा समस्या हो। हुन त यी समस्या अस्थायी हुन् जुन गर्भावस्थापछि आफैं केही हदसम्म ठीक भएर जान्छ। यी समस्याको निराकरण गर्न नसके यसले जन्मिने शिशुलाई पनि नराम्रो असर गरेको अध्ययनले देखाउँछ। तसर्थ मुखको स्वास्थ्यसँग सम्बन्धित समस्या पहिचान, रोकथाम, उपचार र जनचेतना आमाको स्वास्थ्यलाई मात्र नभई जन्मिने शिशुको स्वास्थ्यलाई पनि त्यति नै आवश्यक पर्छ। गिजाको समस्याले जन्मिने शिशुको स्वास्थ्यमा नराम्रो असर गरेका थुप्रै अध्ययनले पुष्टि गरेका छन्। अध्ययनअनुसार गिजामा हुने ब्याक्टेरिया रगत हुँदै आमाको गर्भाशयमा पुगी प्लासेन्टल ब्यारियर अर्थात् फेटोप्लासेन्टल युनिटलाई नष्ट गरिदिन्छ र ब्याक्टेरियामा पाइने प्रोस्टाग्लान्डिन जस्ता हार्मोनहरूले गर्भाशयलाई कम्प्रेस गर्न थाल्छ। जसले गर्दा प्रिटरम डेलिभरी ३७ हप्ता अर्थात् समयअघि नै शिशुको जन्म हुन्छ। नौ महिनामा जन्मिने बच्चा ६ महिनादेखि ८ महिनामा नै जन्मिछन् जसले गर्दा बच्चाहरूको शरीरमा चाहिने वृद्धि विकास क्रम कमजोर भई अन्य समस्या उत्पन्न हुने गर्छ। त्यसैगरी लो बर्थ वेट बेबी (२५ केजी अर्थात् हुनुपर्ने बच्चाको तौल ३५ केजी) भन्दा कम तौल भएको बच्चा जन्मिने समस्या पनि निम्तिन्छ। त्यसैगरी आमाहरूलाई प्रिएकाल्पमिया अर्थात् समयपूर्व नै गर्भावस्थाले निम्त्याउने उच्च रक्तचापको समस्याले ग्रसित बनाउँछ। त्यसैगरी जन्मिने शिशुहरूमा पनि पछि गएर दन्त समस्या बल्झिने अत्यधिक सम्भावना बढ्छ। तसर्थ मुखको स्वास्थ्यसँग सम्बन्धित समस्याको निर्मूलीकरण गर्भावस्थाकालमा आवश्यक देखिन्छ। गर्भावस्थाको समयमा मुखसम्बन्धी रोगबाट छुटकारा पाउन विभिन्न उपाय अपनाउन सकिन्छ। दन्त विशेषज्ञको सल्लाह लिने, दिनमा दुई पटक नरम ब्रस र फ्लोराइडयुक्त दन्तमञ्जनको प्रयोग गर्ने तथा जिब्रो पनि सफा गर्ने, पौष्टिक खानेकुरा सेवन गर्ने, प्रशस्त पानी पिउने तथा भिटामिन सी एवं क्यालसियमयुक्त खाने कुरामा ध्यान दिने, डेन्टल फ्लसको प्रयोग गरी दिनहुँ दाँतमा अड्किएका खानेकुरा निकाल्ने, खान खाएपछि र खानुअघि मुख कुल्ला गर्ने, गर्भावस्थापूर्व नै मुखका समस्याको समाधान तथा उपचार गराउने, गर्भावस्थाको पहिलो त्रैमासिक एवं तेस्रो त्रैमासिकमा दन्त उपचारमा प्रयोग हुने एक्सरे तथा अन्य औषधिले बच्चामा असर गर्नसक्ने हुँदा सकभर दोस्रो त्रैमासिकमा मुखसम्बन्धी समस्याको उपचार गराउने। मद्यपान तथा धुमपानको सेवन गर्ने बानी भए त्यसलाई परित्याग गर्ने र गुलियो खानेकुराको सकभर परित्याग गर्ने।"
मानसिकताको उपज 'छाउपडी',"महिलाको स्वास्थ्य र सामाजिक जीवनमा नकारात्मक असर पारिरहेको छाउपडी अन्त्यका लागि प्रदेश सरकारले हालै देखाएको अग्रसरता सह्रानीय छ। सुदूरका असंख्य छाउगोठहरू भत्काएर महिला तथा किशोरीलाई प्रत्येक महिना सालाखाला चार रातको त्रासदीबाट मुक्त गराउने सरकारको यो पहल स्वागतयोग्य पनि छ। सम्बन्धित क्षेत्रका किशोरी तथा महिलामा देखिएको उत्साह तथा खुसियालीले यसतर्पको सकारात्मक संकेत गरेको छ तर यहींबाट एउटा गम्भीर प्रश्न पनि उब्जिएको देखिन्छ सरकारले प्रहरीप्रशासनको सहयोगमा छाउगोठ भत्काएपछि त्यसको विकल्प प्रस्तुत गरेको छ कि छैन ? विकल्प दिइएको छैन भने भत्काइएका छाउगोठका भग्नावशेषहरूमा विगतको जस्तै झनै असुरक्षित छाउगन्तव्य निर्मित नहोलान् भन्न सकिँदैन किनभने छाउपडी भौतिक र सामाजिक समस्या मात्र नभएर मानसिक समस्या पनि हो। निश्चित समाज र संस्कृतिले युगौंदेखि निर्देशित गरेको मूल्यअनुसार महिला वर्ग यस प्रकारको वर्जनामा रहन बाध्य पारिएका हुन्। यस्तो सामाजिकसांस्कृतिक मूल्यमा एकाएक परिवर्तन आउन सम्भव देखिँदैन। छाउगोठ भत्काइँदा त्यहाँ देखिएको मौनता प्रशासन र कानुनको डर, कानुनी कारबाहीमा परिँदा सामाजिक प्रतिष्ठामा आँच आउने त्रासका कारण उत्पन्न मानसिकताको उपज पनि हुन सक्छ। प्रशासनको अनुपस्थितिमा, कानुनका आँखा छलेर परिवार, समाज अनि संस्कृतिले स्थापित गरेको मूल्यभित्र रहँदै पुनः छाउपडी का नियमित प्रक्रिया पूरा गर्नुपर्ने अवस्थामा सो क्षेत्रका महिला तथा किशोरीहरूले झनै विकराल समस्या झेल्नुपर्ने सम्भावनालाई पनि नकार्न सकिँदैन ! राजधानीका शिक्षित एवम् चेतनशील महिलाहरू पनि हरेक वर्ष ऋषिपञ्चमीका दिन सडकै ढाकिने गरी छाउ (रजस्वला) को पापमोचनका लागि व्रत बसेर पूजा गर्न हिँड्ने हाम्रो समाजमा सुदूर पश्चिमको विकट गाउँका छाउगोठ भत्काइँदा पनि तत्क्षण कुनै प्रतिरोध नगरिएकै भरमा उनीहरूको मानसिकताबाट छाउपडीसम्बन्धी परम्परागत मान्यतामा परिवर्तन आएको ठान्नु पनि सोचनीय विषय हुँदै हो किनभने असुरक्षित ठाउँमा लुकेर अभै पनि छाउ बारिरहेका दृश्य बाहिरिइरहेका छन्। छाउपडीसँग जोडिएको सर्वाधिक बलियो तथा अप्रिय पक्ष धार्मिक आस्था र परम्परादेखि समाजमा स्थापित संस्कृति हो। मासिक स्राव महिलाको गर्भाशयबाट प्रत्येक महिना खेर जाने डिम्ब हो। अतः यसलाई दूषित तŒव मानिन्छ। मलमूत्र आदि त्यागजस्तै मासिक स्रावको समयमा पनि महिला मानसिक रूपमा केही निश्चित कार्यबाट अलग रहन चाहनुलाई अस्वाभाविक मान्न पनि मिल्दैन किनभने संस्कार र संस्कृतिको जीवनसँग अटुट सम्बन्ध हुन्छ। सामूहिक अवचेतनाले त्यसलाई पुस्तौंपुस्तासम्म निरन्तरता दिने गर्छ। त्यसैले यसमा परिवर्तन ल्याउनका लागि पनि थालिएका प्रयासहरूले निरन्तरता पाइरहनुपर्छ। धार्मिक एवम् सांस्कृतिक आस्था र मूल्य जोडिएको यस्तो परम्परा हटाउनका लागि हस्तक्षेपभन्दा सहजीकरण प्रक्रिया उपयुक्त र प्रभावकारी हुने हुँदा व्यक्ति, परिवार तथा समाज कतिसम्म लचक हुन सक्छ, सम्झौताको कुन तहसम्म आउन उनीहरू मानसिक रूपले तयार हुन्छन्, त्यसमा केन्द्रित भएर अभियान चलाउनु यस्तो कुप्रथाविरुद्धको दीर्घकालीन समाधान हुन सक्छ। स्वेच्छाले बस्न पाउनुपर्छ भन्ने मान्यताका साथ अभियान अघि बढ्नु आवश्यक छ किनभने छाउपडीको अन्त्य गोठबाट होइन, मानसिकताबाट मात्र सम्भव देखिन्छ। रजस्वला महिलाको नियमित शारीरिक प्रक्रिया हो र यो सबैमा समान खालको नभएर व्यक्तिव्यक्तिमा केही भिन्न खालको हुने गर्छ। त्यसैले यस्तो अवस्थामा हरेक महिला तथा किशोरीले भिन्न प्रकारको शारीरिक तथा मानसिक अवस्थाको सामना गर्नुपर्ने हुन्छ। कारण एउटै भए पनि भोगाइ भिन्न हुने हुँदा हरेक महिलाले यस्तो अवस्थामा आफ्नो सहजता र अनुकूलताअनुसार सो अवधि व्यतीत गर्न पाउनुपर्छ। यसर्थ यो समस्या सुदूरका महिलाको मात्र नभएर समग्र महिला वर्गको हो। रजस्वला अवस्थामा कोही दैनिक जीवनदेखि अलग्गै बसेर, नियमित भूमिका र दायित्वबाट छुटकारा पाएर राहत महसुस गर्न चाहन्छन् भने उनीहरूले त्यो छुट पाउनुपर्छ। सामान्य दिनचर्यामै रहन चाहनेका लागि पनि सोहीअनुरूप वातावरण प्राप्त हुनुपर्छ। महिनावारीका दिन कसरी बिताउने भन्ने पनि महिलाको व्यक्तिगत अधिकार तथा चयनको विषय हो। जबसम्म यसले समाज र ऊ स्वयम्लाई कुनै नकारात्मक असर पारेको हुँदैन, यसमा कसैको हस्तक्षेप वा सार्वजनीकरण पनि उपयुक्त हुँदैन। पाश्चात्य जगत्मा नारीवादी विचारकी प्रणेता मानिने सिमोन दि बुभायरले द सेकेन्ड सेक्स (सन् १९४९) मा महिलाको जैविकीय अवस्थाप्रति गरेको विश्लेषण यस सन्दर्भमा उल्लेख्य देखिन्छ। पोथी जीवहरूमा मनुष्य जातिको पोथीले नै पोथी हुनुको सर्वाधिक पीडा भोग्छे भन्ने विचार राख्ने उनले महिलाको शक्ति गर्भाशयमा निहित हुने भएकाले गर्भाशय तथा त्यससँग सम्बन्धित मासिक चक्रको अवस्थाले उसको शारीरिक, मानसिक तथा सामाजिक जीवनमा प्रभाव पार्छ भनेकी छन्। किशोर अवस्थादेखि मासिक स्रावको अन्त्यसम्म महिलाको शरीरमा भइरहने नाटकीय घटनाहरूले ऊ स्वयंलाई हैरान बनाउने हुनाले यही समयमा महिला आफ्नो जैविकीय अवस्थाको सर्वाधिक पीडाबोध गर्दै आफ्नै शरीरलाई पराया वस्तु या अन्य कुनै शक्तिको सिकार भएको ठान्छे। यस्तो विचार राख्ने बुभायरले महिला पनि पुरुषसरह एक शरीर भएर पनि प्रजननसम्बन्धी यस्तो भिन्न हर्मोन चक्रका कारण महिलाको शरीर पुरुषभन्दा भिन्न मात्र नभई महिलाको आफ्नै नियन्त्रणमा नरहेजस्तो लाग्छ भनेकी छन्। नारीवादी पहिलो धारकी बुभायरको नारीजैविकीय पक्षसम्बन्धी उपर्युक्त धारणाहरू हाम्रै वर्तमानका आमूल नारीवादीका लागि पनि मननयोग्य देखिन्छन्। अतः रजस्वलाको भिन्नभिन्न अनुभव र अनुभूतिमा हरेक महिलाले आफ्नो चाहना तथा अनुकूलताको परिवेश पाउनुपर्छ भन्ने बहस सुदूरका गाउँहरूमा मात्र होइन, शिक्षित, सभ्य र सम्भ्रान्त सहरमा पनि उत्तिकै आवश्यक हुन्छ किनभने रजस्वला महिलाको शारीरिक तथा मानसिक दुवै अवस्था हो। यस अवधिमा महिलाका हर्मोन ग्रन्थिहरू अधिक सक्रिय हुनाले शरीरमा उत्तेजना, दुर्वलता, आलस्यजस्ता असन्तुलन देखिने गर्छन्। पेट तथा शरीरको दुखाइ, ज्वरो आउने, श्वासप्रश्वास प्रभावित हुने, टाउको दुख्ने, रिँगटा लाग्ने आदि शारीरिक हैरानीका साथसाथै यस अवस्थामा उत्पन्न हर्मोनका कारण महिलाको मानसिक अवस्था पनि प्रभावित हुने गर्छ। बढी भावुकता, हतास, निराशा, चिडचिडाहट आदि स्वभावगत परिवर्तनका कारण महिनावारीको अवस्थामा महिला तथा किशोरी थप हैरानीमा पर्ने गर्छन्। रजस्वलाको सर्वाधिक पीडा त महिलाले रजोनिवृत्तिको अवस्थामा झेल्नुपर्ने हुन्छ। सामान्यतया ४५५५ वर्षको उमेरमा महिलामा यस प्रकारका लक्षण देखा पर्छन्, जसअन्तर्गत् अचानक रक्तचाप वा थाइराइड घटबढ हुने, मुटुको चालमा परिवर्तन देखिने, जाडोमा पनि शरीरमा तापक्रम बढ्ने, अत्यधिक पसिना आउने, रिँगटा लाग्ने, टाउको तातेर तनाव महसुस हुने आदि पर्छन्। यीमध्ये कुनै न कुनै लक्षणको सामना हरेक महिलाले गरेकै हुन्छन्। चेतना र शिक्षाको अभाव भएका ग्रामीण महिला यसलाई लागोभागो भन्दै धामीझाँक्रीको शरणमा परेको पनि देखिन्छ। त्यसैले धामीझाँक्री, जान्ने, वैद्य आदि परम्परागत उपचारसँग सम्बन्धित पक्ष पनि अब महिलाको मासिक चक्रसँग जोडिएका शारीरिकमानसिक अवस्थाको जानकार भएर उनीहरूका समस्या समाधानमा अग्रसर देखिनुपर्छ। यसले उनीहरूको पेसाले पनि निरन्तरता पाओस् र महिलाले पनि राहत पाउन सकून्। छाउ अर्थात् रजस्वला महिला तथा शिशुको स्वास्थ्यसँग पनि जोडिएको विषय हो। किनभने हरेक महिना आमाले छाउ बार्दा उसको शिशु पनि आमासँगै सोही स्थानमा रहनुपर्छ। छाउगोठ निश्चित क्षेत्रमा रजस्वला महिलाका लागि मात्र नभएर प्रसूति अवस्थामा पनि अनिवार्य देखिन्छ, जसकारण कैयौं सुत्केरी तथा नवजात शिशुको स्वास्थ्यमा प्रतिकूल प्रभाव देखिने गर्छ। त्यसैले छाउपडीको विषयलाई महिला स्वास्थ्यसँग आबद्ध गरिनुपर्छ। हालको गोठ भत्काउने अभियानजस्तै कानुन निर्माण गरेर प्रशासनिक तहबाट नै गाउँगाउँमा स्वास्थ्य कार्यकर्ता परिचालनका माध्यमबाट महिला तथा तिनका परिवारलाई मासिकचक्र, सो अवस्थामा उसलाई आवश्यक पोषण, सरसफाइ तथा सहयोगी पारिवारिक वातावरण आदिबारे जनचेतना विस्तार गरिनु पनि आवश्यक छ। छाउलाई पाप ठान्ने धर्मसंस्कृतिका अगुवाहरूलाई यसमा सहभागी बनाउनु सर्वाधिक प्रभावकारी हुन आउँछ। छाउगोठ एक्काइसौं शताब्दीको हाम्रो समाजको कलंक भएकाले यसलाई भत्काउनुको विकल्प छैन तर युगौंदेखि मानिसको संस्कारमा बसेको विश्वासअन्धविश्वासलाई एकैपटक हटाउन भने त्यति सहज देखिँदैन। पछिल्लो पुस्तामा यससम्बन्धी चेतना आइसकेकाले चिन्ताको अवस्था नभए पनि अघिल्लो पुस्तामा रहेको नकारात्मक सोचका कारण वर्तमान पुस्ताले सास्ती बेहोर्नुपरेको देखिन्छ। रजस्वलाको ज्ञात नहुँदासम्म महिलाले छुँदा कुनै शारीरिकमानसिक विकार नदेखिने तर थाहा पाउनासाथ अनेक शारीरिकमानसिक विकृति लिएर प्रस्तुत हुने विशेषगरी पुरुष वर्गको उपस्थितिका कारण छाउपडी घरबाट गोठसम्म पुगेको यथार्थ नकार्न नसकिने अवस्थामा यसबारे धेरै क्रान्तिकारी अभिव्यक्ति दिनु तथा बलपूर्वक आस्थामाथि हस्तक्षेप गर्नाले अघिल्लो पुस्ता भड्किने र उनीहरू मानसिक रूपले परिवर्तनका लागि तयार नहुँदा परिवार तथा समाजमा झनै समस्या आउने सम्भावना रहन्छ। त्यसैले छाउ अर्थात् महिनावारी महिलाको सामान्य प्राकृतिक प्रक्रिया हुनाले यस्तो अवस्थामा ऊ उपयुक्त वातावरणमा स्वेच्छाले बस्न पाउनुपर्छ भन्ने मान्यताका साथ अभियान अघि बढ्नु आवश्यक छ। किनभने छाउपडीको अन्त्य गोठबाट होइन, मानसिकताबाट मात्र सम्भव देखिन्छ।"
दोस्रो टी२० मा भारतको सहज जित,"न्यूजिल्याण्ड : न्यूजिल्याण्ड भ्रमणमा रहेका भारतीय टोलीले टी२० सिरिजको दोस्रो खेलमा पनि जित हात पारेको छ। दोस्रो टी२० मा ७ विकेटको जितसँग भारतले ५ खेलमा सिरिजमा २० को अग्रता बनाएको छ। अक्ल्याण्डस्थित इडेन पार्क रंगशालामा भएको खेलमा न्युजिल्याण्डले टस जितेर ब्याटिङ राजेको थियो। पहिले ब्याटिङ गरेको न्युजिल्याण्डले २० ओभरमा ५ विकेट गुमाएर १३२ रन बनायो। १३३ रनको लक्ष्य भारतले १७३ ओभरमा ३ किवेट गुमाएर १३५ रन बनाउँदै जित हात पार्यो। भारतको जितका लागि ओपनर लोकेश राहुलले ५७ रन र युवा ब्याट्रसम्यान श्रेयस इयरले ४४ रन बनाए। पहिलो ओभरमा नै ८ रन बनाउँदा रोहित शर्मा र छैटौं ओभरमा ३९ रन हुँदा विराट कोहली आउट भए। तेस्रो विकेटका लागि राहुल र श्रेयसले ८६ रनको साझेदारी गरी टोलीलाई जित तर्फ डोर्याएका थिए। न्युजिल्याण्डका लागि टिम साउथीले २ र इश सोधीले १ विकेट लिए। पहिलो इनिङमा न्युजिल्याण्डले निकै सुस्त ब्याटिङ गर्यो। मार्टिन गुप्टील र टीम सेफर्टले समान ३३३३ रन बनाए। कोलिन मुन्रोले २६ र रास टेलरले १८ रन जोडे। पहिलो विकेटका लागि गुप्टिल र मुन्रोले ४८ रनको साझेदारी गरेका थिए। छैटौं ओभरको अन्तिम बलमा गुप्टिल आउट भए। थप २० रन जोड्दा मुन्रो पनि आउट। त्यसपछि आएका ब्याट्सम्यानले सुस्त ब्याटिङ गरे। भारतका लागि रविन्द्र जडेजाले २ विकेट लिँदा बुमराह, सादूल ठाकुर र शिवम् दुवेले ११ विकेट लिए। शुक्रबार भएको पहिलो टी२० खेल पनि भारतले ६ विकेटले जितेको थियो। सिरिजको तेस्रो खेल बुधबार हुँदैछ।"
वाणिज्य बैंकको ४४ औं वार्षिकोत्सव,"काठमाडौंः राष्ट्रिय वाणिज्य बैंकको ४४ औं वार्षिकोत्सव समारोह सम्पन्न भएको छ । अर्थमन्त्री डायुवराज खतिवडाको प्रमुख आथित्यमा कार्यक्रम सञ्चालन भएको हो । समारोहमा अर्थमन्त्री डा युवराज खतिवडाले सरकारी स्तरको रुपमा राष्ट्रिय वाणिज्य बैंक रहने बताएका छन् । नेपाल राष्ट्र बैंकका डेपुटी गभर्नर चिन्तामणि शिवाकोटीले नेपालको आर्थिक विकासमा राष्ट्रिय वाणिज्य बैंक अन्य वाणिज्य बैंकको तुलनामा अग्रणी रहेको बताए । ५५ औं वार्षिकोत्सवको अवसरमा रक्तदान, प्रभातफेरी, खेलकुद कार्यक्रमहरु सम्पुर्ण शाखा कार्यलयमा संचालन गरिएको थियो । कार्यक्रममा शेयर धनीहरु, नेपाल राष्ट्र बैंकका कार्यकारी निर्देशक, प्रमुख कार्यकारी अधिकृत, कर्मचारी संचय कोषका कोष प्रशासक, नागरिक लगानी कोषका कार्यकारी निर्देशक, बैंक संचालक समितिका सदस्य, विभागीय प्रमुख, शाखा प्रबन्धकलगायत कर्मचारीको उपस्थितिथियो ।"
एनआरटीसँग आर्मीको बराबरी,"काठमाडौं : सहिद स्मारक ए डिभिजन लिग फुटबलको उपाधि होड रोचक मोडमा पुगेको छ। लिगको शीर्ष स्थानमा रहेको त्रिभुवन आर्मी क्लब एनआरटी क्लबसँग बराबरीमा रोकिएपछि लिगको उपाधि दौड रोचक बनेको हो। दशरथ रंगशालामा शनिबार भएको खेलमा उपाधि दाबेदार टोली आर्मीलाई १० खेलाडीमा समेटिएको एनआरटीले गोलरहित बराबरीमा रोक्यो। यस बराबरीसँगै आर्मीले अंक तालिकामा स्पष्ट तीन अंकको अग्रता लिने मौका गुमाएको छ। प्रतिस्पर्धात्मक खेलमा आर्मीले लगातार पाएको मौका सदुपयोग गर्न सकेन। आर्मीको निरन्तर प्रयासलाई एनआरटीका रक्षकले निस्तेज पारेका थिए। आर्मीको सशक्त प्रहारलाई बचाएका एनआरटीका गोलरक्षक अजित प्रजापति म्यान अफ दी म्याच भए। दोस्रो हाफको इन्जुरी समयमा एनआरटी १० खेलाडीमा समेटिएको थियो। एनआरटीका अफ्रिकी खेलाडी जुनियर निकेनगुए दोहोरो पहेंलो (रातो) कार्ड पाउँदै बाहिरिएका थिए। तर पनि आर्मी बराबरीमा चित्त बुझाउन बाध्य बन्यो। आठ खेलपछि १७ अंक बनाएको आर्मी शीर्ष स्थानमा यथावत् छ। १२ अंक बनाएको एनआरटी पाँचौं स्थानमा छ। दोस्रो र तेस्रो स्थानमा रहेका मच्छिन्द्र र मनाङको समान १६ अंक छ। आर्मीको बराबरीले उपाधि होड थप रोचक बनेको छ। खेलपछि आर्मीका प्रशिक्षक नवीन न्यौपानेले आर्मीलाई हराउन एनआरटीका गोलरक्षक अजित एक्लै बाधक बनेको बताए। खेल राम्रै थियो। लगातार प्रयास पनि गरेको हो। अघिल्लो सिजन पनि एनआरटीकै अजित बाधक बने, यसपटक पनि त्यस्तै भयो। दोस्रो हाफमा धेरै मौका पाएर पनि गोल गर्न नसक्नु कमजोरी भयो, नवीनले भने। गत वर्षको लिगमा पनि आर्मी एनआरटीसँग बराबरीमा रोकिएको थियो। एनआरटीका प्रशिक्षक राजुकाजी शाक्यले बलियो आर्मीसँग खेलाडीले राम्रो खेलेको बताए। हाम्रो योजना तीन अंक लिने थियो। खेलाडीले आर्मीको दबाब रोक्न सके। एनआरटीको योजना शीर्ष ६ मा रहनु हो, राजुकाजीले भने। यसैगरी दशरथ रंगशालामा भएको अर्को खेलमा संकटाले फ्रेन्ड्स क्लबमाथि कठिन जित निकालेको छ। दशरथ रंगशालामा शनिबार भएको खेलमा संकटाले फ्रेन्ड्स क्लबलाई १० गोलले हरायो। प्रतिस्पर्धात्मक खेलमा संकटाको जितमा अजयी मार्टिन्सले निर्णायक गोल गरे। मार्टिन्सले ६४औं मिनेटमा गरेको गोल संकटाको जितका लागि पर्याप्त बन्यो। मार्टिन्सले सुवास गुरुङको कर्नर पासमा हेड गोल गरेका थिए। संकटाले पहिलो र दोस्रो हाफमा पनि थप गोलको अवसर बनाएको थियो। संकटाको थप प्रयासलाई फ्रेन्ड्सका गोलरक्षक देव लिम्बूले विफल पारिदिएका थिए। संकटाका लक्ष्मण रुचाल म्यान अफ दी म्याच भए। उनले १० हजार रुपैयाँ पुरस्कार पाए। जितसँगै आठ खेलबाट १२ अंक बनाएको संकटा सातौं स्थानमा छ। आठ अंक बनाएको फ्रेन्ड्स ११औं स्थानमा छ।"
सानैमा फुटबलर बन्ने डेभिडको सपना,"डेभिड बेकह्यामको पूरा नाम डेभिड रोबर्ट बेकह्याम हो। उनको जन्म सन् १९७५ मा लन्डनमा भएको थियो। उनी विश्वचर्चित फुटबल खेलाडी हुन्। अहिले उनी इन्टर मियामी सिएफ नामक एक अमेरिकी व्यावसायिक फुटबल क्लबका अध्यक्ष हुन्। त्यसैगरी बेकह्याम सेलफर्ड सिटी फुटबल क्लबको मालिक पनि हुन्। उनले म्यानचेस्टर युनाइटेड, प्रेस्टन नर्थ इन्ड, रियल म्याड्रिड, एल ए ग्यालेक्सी, पेरिस सेन्ट जर्मन र इङ्ल्यान्डको राष्ट्रिय टिममा खेले। उनी इङ्ल्यान्ड, स्पेन, अमेरिका र फ्रान्सजस्ता चार वटा देशमा लिग जित्ने पहिलो अंग्रेजी खेलाडी हुन्। उनले सन् २०१३ मा आफ्नो खेल जीवनबाट अवकाश लिएका थिए। २० वर्षको करियरमा उनले १९ वटा मुख्य ट्रफी जितेका थिए। उनकी आमाको नाम सान्ड्रा जियोर्जिना र बुवाको डेभिड एडवार्ड एलेन हो। आमा हेयर डेसर थिइन्। उनकी एक बहिनी र दिदी छन्। उनी सधैं चिङफोर्डको रिड्वे पार्कमा फुटबल खेल्थे भने चिङफोर्ड कन्ट्री हाइस्कुलमा पढ्थे। सन् २००७ मा एक अन्तर्वार्तामा उनले भनेका छन्, स्कुलमा शिक्षकले तिमी ठूलो भएपछि के बन्छौं भन्ने प्रश्नमा मैले फुटबलर बन्छु भनेको थिए। किनकि मेरो लागि फुटबल प्यासन थियो। उनले स्कुलको समयमा सर बोबी चाल्र्टन (एक फुटबलर) को फुटबल स्कुलमा भाग लिएका थिए। त्यहाँको प्रतियोगितामा बार्सिलोनासँग एक प्रशिक्षणमा भाग लिने मौका उनलाई मिल्यो। उनले स्थानीय युवा टिम रिडवे रोवर्समा खेले। सन् १९९० मा उनी अन्डर १५ प्लेयर अफ द इयर पनि भएका थिए। उनको फुटबल करियर म्यानचेस्टर युनाइटेड क्लबबाट सुरु भएको थियो। उनले १७ वर्षको उमेरमा उक्त क्लबमा फुटबल खेल्न सुरु गरेका थिए। त्यहाँ उनले प्रिमियर लिग ६ पटक, दुई पटक फुटबल एसोसियनसन च्यालेन्ज कप र एक पटक यूईएफए (युनियन अफ युरोपियन फुटबल एसोसियसन) च्याम्पियन लिग जितेका थिए। त्यसपछि उनले रियल म्याड्रिट क्लबमा खेले। त्यहाँ उनले लालिगा च्याम्पियन जिते। उनी पहिलो ब्रिटिस फुटबलर थिए जसले सय पटक यूईएफए च्याम्पियन लिग जितेका थिए। अन्तर्राष्ट्रिय फुटबलरको यात्रा उनले सन् १९९६ मा २१ वर्षको उमेरमा इङ्ल्यान्डबाट सुरु गरेका थिए। त्यहाँ उनी ६ वर्षका लागि क्याप्टेन भए। आफ्नो कार्यकालमा उनले ५८ कप जिते। उनी सन् १९९९ मा ब्यालोन डीओरको उपविजेता र फिफा वल्र्ड प्लेयर अफ दी इयरको दुई पटक उपविजेता भएका थिए। सन् २००४ मा पेलेले विश्वको महान् जीवित खेलाडी फिफा १०० को सूचीमा उनलाई मनोनीत गरेका थिए। उनी खेलका विश्वव्यापी राजदूत र बेलायती सांस्कृतिक आइकनको रूपमा आफ्नो पहिचान पनि बनाउन सफल भएका थिए। उनले सन् २०१३ मा सबैभन्दा धेरै पैसा कमाउने खेलाडीको सूचीमा पनि परेका थिए। (एजेन्सीको सहयोगमा)"
पछि परे लिगलिगे राजा,"चितवन : युवा धावक गोपिचन्द्र पार्की र अनिश थापा शनिबार बिहान बेग्लै लक्ष्यका साथ दौडको तयारीमा थिए। १३औं दक्षिण एसियाली खेलकुद (साग) का स्वर्ण विजेता पार्की र गोरखाको लिगलिगमा चार पटक दौड जितेर राजा भएका अनिश दुवैलाई आफ्नो साख जोगाउनु थियो। दौड सुरु भएपदेखि नै अनिश र गोपीसँगै दौडिएका थिए। बराबरी दुरीमा दौडिरहेका बेला पाँच सय मिटर दूरी नजिक पुगेपछि गोपीले गति बढाए। मिनि राष्ट्रिय म्याराथनको उपाधि चुमे। अन्तिम ६ सेकेन्डले मिनि म्याराथनको उपाधि जित्ने लिगलिगे राजाको सपना पूरा हुन सकेन। चार पटक लिगलिगे दौड जितेका अनिशले उपविजेतामा चित्त बुझाउन बाध्य भए। पार्कीले निर्धारित १५४ किलोमिटरको दूरी ४२ मिनेट ३५ सेकेन्डमा पार गरेका थिए। अनिशलाई भने ४२ मिनेट ४१ मिनेट लाग्यो। पार्कीले १३औं सागमा पाँच किलोमिटर दौडमा स्वर्ण जितेका थिए। अनिशको दौडलाई पार्कीले प्रसंसा गरे। उनलाई हत्तपत्त हराउन गारो हुन्छ पार्कीले भने दौडमा को पहिला हुन्छ भन्ने ठेगान हुन्न हामी सँगसँगै थियौ थोरैले म अघि भएको हुँ। अनिश र गोपीको प्रतिस्पर्धामा भेट भइरहन्छ। यही वर्ष भएको राष्ट्रिय खेलकुदमा पाँच हजार मिटर दौड पार्कीले जितेका थिए। अनिश भने तेस्रो भए। २९ वर्षीय अनिश भारतीय सेनामा कार्यरत छन् भने पार्की एपीएफमा आवद्ध छन्। पर्वतको फलेवास नगरपालिका२ थापाथानामा घर भएका अनिश हाल भारतको हैदरावादमा भारतीय सेनामा कार्यरत छन्। प्रतियोगितामा त्रिभुवन आर्मी क्लबका दीपक अधिकारीले ४४ मिनेट ११ सेकेन्डमा दौड पूरा गर्दै तेस्रो भए। नेपाल भ्रमण वर्षलाई मध्यनजर गर्दै प्रतियोगिता आयोजना गरिएको रत्ननगर रोटरी क्लबका अध्यक्ष विपिन पोख्रेलले जानकारी दिए। प्रतियोगिताका विजेताले ५० हजार, दोस्रो हुनेले २५ हजार र तेस्रो हुनेले १५ हजार नगद पुरस्कार प्राप्त गरे।"
