शीर्षक,विवरण
कांग्रेस र राष्ट्रप्रतिको दायित्व,"नेपाली कांग्रेसको संगठन सुदृढीकरणका लागि भनिएको हिमाल, पहाड, तराईमधेस, नेपाली कांग्रेस राष्ट्रिय जागरण अभियान वैशाख २५ बाट सुरु भएको छ। यो अभियानले सार्थकता पाउने विश्वास सबैले गरेका छन्। कांग्रेस अहिले इतिहासकै यस्तो नाजुक मोडमा उभिएको छ। एकातर्फ पार्टीको पुरानो साख फर्काउने चुनौती छ भने अर्कोतर्फ देशको वर्तमान परिस्थितिलाई मध्यनजर गर्दै एक जिम्मेवार राजनीतिक पार्टीको रूपमा मुलुकप्रति विशेष दायित्व निर्वाह गर्नुपर्नेछ। स्थापनाकालदेखि हालसम्म (७३ वर्ष) को अन्तरालमा १३ वटा राष्ट्रिय अधिवेशन सम्पन्न गरेको कांग्रेसले भिन्नभिन्न नेतृत्वको हाँकमा संगठन अघि बढाएको छ। मुलुकको वर्तमान राजनीतिक अवस्थासम्म आइपुग्दा विभिन्न राजनीतिक उतारचढावमा नेतृत्वदायी भूमिकासमेत बहन गरेको छ। नेपालमा जहानिया शासन अन्त्यदेखि संवैधानिक राजतन्त्र, संसदीय व्यवस्था र वर्तमान गणतान्त्रिक शासन व्यवस्थासम्म कांग्रेसले नेतृत्वदायी भूमिका निर्वाह गर्दै नेपाली राजनीतिलाई निकास मात्र दिएको छैन, हिंसाका सहारामा परिवर्तन गर्न खोज्ने एउटा समूहलाई शान्तिपूर्ण मूलधारमा समेत ल्याएको छ। कांग्रेस नेतृत्व सजग र सचेत नभएको भए सायद हिंसामा रहेको माओवादी शान्तिको मूलधारमा आउने थिएन। त्यसैले जिम्मेवारपूर्ण राजनीतिक संगठनको रूपमा यसले आफ्नो पहिचान बनाएको छ। यस्तो गौरवमय इतिहास बोकेको पार्टीले संगठनभित्र नेतृत्व र संगठनात्मक कार्यप्रणाली लोकतान्त्रिक नभएको भन्दै पार्टी कार्यकर्ताद्वारा नै आरोपप्रत्यारोप खेप्नुपरेको छ। पार्टी संगठनभित्रको असन्तुष्टिलाई नेतृत्वले आन्तरिक रूपमै सम्बोधन गरेर समाधान गर्नुपर्नेमा भागबन्डा र गुटउपगुटको झगडा बाहिरिएको छ, जुन उचित होइन। पार्टीको आधिकारिक १३ भ्रातृ संगठन र १७ शुभेच्छुक संगठनमध्ये प्रमुख भ्रातृसंगठनबीच निर्धारित समयमा अधिवेशन नहुनु र नयाँ नेतृत्व चयन प्रक्रियामा विभाजित मानसिकताका कारण भ्रातृ संगठन परिचालन लथालिंग छ। यसैका कारण कांग्रेसको सिद्धान्त र विचारप्रति आस्था राख्ने र समर्थन गर्ने कार्यकर्ता एवं जनसमुदायबीच पार्टीको भविष्यलाई लिएर गहिरो चिन्ता छाएको छ। यसलाई नेतृत्वले तत्काल सम्बोधन गर्न जरुरी छ। यद्यपि संगठनभित्रका विसंगतिलाई समाधान गर्ने प्रयास नभएको पक्कै होइन, पार्टीको आन्तरिक लोकतन्त्रको विकास, संगठन विस्तार, सुदृढीकरण र पारदर्शी नेतृत्व चयन हेतु कांग्रेसले नेपाली कांग्रेस विधान, २०१७ (संशोधित सहित) लाई समयको मागअनुसार २०५१ फागुन २३ मा भएको पहिलो संशोधनदेखि ०७५ फागुन १२ सम्ममा नौ पटकसम्म संशोधन गरिसकेको छ। विडम्बना विधान, लचिलो संगठनात्मक व्यवस्था र परस्पर अनुशासनबीच समन्वय गर्नुको साटो गुटउपगुट खडा गरेर भाग खोज्ने प्रवृत्ति बढेकाले पार्टीको अस्तित्व जोखिममा परेको छ। जसका कारण पार्टीका कैयन् लगनशील कार्यकर्ता ओझेलमा परेका छन्। देशको परिस्थितिलाई मध्यनजर गर्दै कांग्रेसले जिम्मेवार पार्टीको रूपमा मुलुकप्रति विशेष दायित्व निर्वाह गर्नुपर्छ। कांग्रेस नेताहरूले बुझ्न आवश्यक छ राजनीतिक पार्टी विधानले होइन जनभावना एवं कार्यकर्ताको लगनशील मनोभावनाले चल्ने गर्छ। देशको शासन पनि जनभावनाकै सद्भावले चल्ने हो। हालै पार्टी केन्द्रीय समिति बैठकले भीष्मराज आङ्दम्बेको संयोजकत्वमा केन्द्रीय अनुशासन समिति गठनसमेत गरेको छ। बेलाबेलामा बन्ने यस्ता अनुशासन समिति र अनुगमन समिति पनि विवादमुक्त हुन सकेका छैनन्। आशा गरौं यो समिति परिणामुखी हुनेछ। कांग्रेस एक जिम्मेवार राजनीतिक संगठन भएकाले संगठनको आन्तरिक मामिला सुल्झाउन अति आवश्यक छँदै छ अपितु राष्ट्रप्रति पनि कांग्रेसको सशक्त भूमिकाको अपेक्षा सदैव रहनेछ। नेपाली जनता अहिले समग्र देशको अवस्थाप्रति चिन्तित भएर कांग्रेसको भूमिकाको व्यग्र प्रतीक्षामा छन्। विगतमा कांग्रेसले राष्ट्रप्रति गरेका उल्लेखनीय योगदानको स्मरण गर्दै वर्तमानमा सशक्त विपक्षको रूपमा सबैले देख्न चाहन्छन्। दुईतिहाइको वामपन्थी सरकार निरन्तर अलोकप्रिय हुँदै छ। राष्ट्रिय सम्पत्तिमा मनोमानी मात्र गरेको छैन, जनजीविकाका सवालमा कहिल्यै खरो उत्रन सकेन। त्यसले कांग्रेसले सशक्त प्रतिपक्षको भूमिका निर्वाह गर्न आवश्यक छ किनकि अहिले प्रतिपक्ष कमजोर भयो भन्ने गुनासा आइरहेका छन्। पछिल्लो समयमा वाइडबडी खरिद प्रकरण, बहुचर्चित निर्मला हत्याकाण्ड, जनआक्रोश, तराईमधेसमा दाइजोका नाममा महिलामाथिको कुटपिट र जिउँदै जलाइएका दुई घटना मात्र होइन, महिलामाथिको बढ्दो हिंसा तथा नागरिक सुरक्षाका घटनामा सरकार चुकेको छ। विपक्षका रूपमा कांग्रेस सशक्त रूपमा प्रस्तुत हुन सके जनसमुदायमा उसप्रति विश्वास जाग्न सक्छ। हालै सार्वजनिक अर्थतन्त्रको आँकडा, अनियमितता, भ्रष्टाचार, कम्युनिस्ट नेता विष्णु पौडेलद्वारा अनियमित तरिकाबाट खरिद बालुवाटार जग्गा प्रकरण, खुल्लामञ्च अतिक्रमण घटना, नागरिकता वितरणमा देखिएका अनियमितता जस्ता विषयमा सरकारसँग स्पष्टीकरण नमागेर मौनता साँध्नु कांग्रेसका लागि सुहाउने विषय होइन। यस्ता मुद्दा सडक र सदनमा दैनिकजसो उठाउन सक्नुपर्छ। लोकतान्त्रिक प्रणालीमा प्रमुख विपक्षी दल सजग, सचेत र सशक्त भएन भने लोकतन्त्रको अस्तित्व जोगाउन मुस्किल पर्नेछ। कांग्रेसको अबको बाटो भनेको पार्टी संगठन विस्तार अभियान अघि बढाउँदै अहिलेको युग र जनताको चाहनाअनुसार पार्टीको मूल सिद्धान्तबाट विचलित नभई आधुनिकतासँग सामन्जस्य गर्दै अगाडि बढ्नुपर्छ। संगठनको आन्तरिक विवाद तत्काल समाप्त पार्दै हामी सबै लोकतन्त्रका सच्चा सिपाही एक छौं भन्ने नयाँ जोससहितको सन्देश सामान्य कार्यकर्तासम्म प्रवाह गर्न आवश्यक छ। देशको प्राकृतिक स्रोतको पहिचान गरी विशेषज्ञबीचको बहसमार्फत पार्टीको नीतिगत मुद्दा तयार गरेर कार्यकर्तासहित जनतासामु सम्पर्क गर्न र जनजागरण अभियानमा लाग्न आवश्यक छ। जननी जन्मभूमिश्च स्वर्गादपि गरीयसी हुनुपर्नेमा आज लाखौं युवा विदेशमा गएर रगत पसिना बगाउन विवश छन्। दीर्घकालीन योजनासहित त्यो युवाशक्तिलाई स्वदेशमै सदुपयोग गरी समृद्ध नेपालका लागि राष्ट्र उन्नति अभियान अन्तर्गत स्वदेशमै स्वरोजगार सिर्जना गर्न सरकारलाई घच्घच्याउन आवश्यक छ। स्वदेशमुखी मौलिक शिक्षा प्रणाली विकासको रचनात्मक बहसको थालनी अहिलेको आवश्यकता हो। दोलखामा कांग्रेसको राष्ट्रिय जागरण अभियान सुरु भयो कांग्रेसको जागरण अभियान कांग्रेसलाई सुधार्न राष्ट्रिय जागरण : रिजाल"
सम्बन्धविच्छेद जोगाउन सकिन्छ ?,"बिहे एउटा संस्था हो, यो संस्था निर्माण गर्दा भावनामा मात्र बगेर सम्भव छैन। सर्वोच्च अदालतको गत वर्षको वार्षिक प्रतिवेदनअनुसार देशमा सम्बन्धविच्छेदका १७६१५ थान मुद्दा दर्ता भए। जबकि १० वर्षअगाडि यस्ता मुद्दाको संख्या ५१०१ मात्र थियो। यस्तो फरक हुनका अनेक कारण हुन सक्छन्। अचेल महिला सशक्तीकरण प्रशस्त भएको छ, महिला आफ्ना हक अधिकारप्रति सचेत छन् र सामाजिक चेनता वृद्धिले महिलामा आत्मविश्वास बढेको छ। अब उनीहरू आफ्नो पुरुषको नचाहिँदो दबाब, हिंसा र पारिवारिक प्रतारणा सहन तयार छैनन् भन्ने देखाउँछ। त्यसैगरी पुरुषहरू पनि अब एकै महिलसित टाँसिएर बसिरहन चाहँदैनन्, सम्बन्धविच्छेद अचेल नौलो विषय रहेन। पुरुष र महिला दुवै आर्थिक र सामाजिक रूपले स्वतन्त्र हुन सक्ने अवस्था अहिले छ। त्यति मात्र हैन, सम्बन्ध एउटासित विच्छेद भएको भन्दैमा अर्कोसित बिहे हुँदैन भन्ने अवस्था पनि छैन। यौन र सम्बन्धको परिभाषा र समय पनि परिवर्तन भइरहेको छ। यस्तो अवस्थामा एकपटक सम्बन्धविच्छेद भएका महिला वा पुरुषले दोस्रो वा तेस्रोपटक बिहे गर्न सक्ने र समाजले त्यसलाई सहजै स्वीकार गर्ने परिस्थिति निर्माण हुँदै गइरहेकाले पनि सम्बन्धविच्छेदका मुद्दामा वृद्धि भएको हुन सक्छ। सम्बन्धविच्छेदका उपर्युक्त विभिन्न कारण भए पनि यस्ता मुद्दाको वृद्धि उपयुक्त र सहज भने छैन। हाम्रो समाजको अमूल्य निधि भनेको परिवार हो। परिवारको उपयुक्त संगठन, सञ्चालन र व्यवस्थापन आफैंमा ठूलो चुनौती हो। तलमाथि भएमा यसबाट पर्ने नकारात्मक असर धेरै छ। परिवारका जेठा र कलिला सदस्यमा निकै ठूलो नकारात्मक असर पर्न सक्छ। कलिला सदस्यहरूको भविष्य र जेठाहरूको बाँकी जीवन कष्टमय हुन सक्छ। यसो त सम्बन्धविच्छेद गर्ने तन्नेरीहरूको जवानीका महत्त्वपूर्ण अवधि मानसिक तनाव र अस्तव्यस्त रूपले बित्छ। त्यसले स्वास्थ्य र व्यावसायिकआर्थिक जीवनमा पनि नकारात्मक प्रभाव पार्छ। त्यसैले सम्बन्धविच्छेदलाई राम्रो मान्न सकिँदैन। वास्तवमा सम्बन्धविच्छेदको मूल कारण पतिपत्नीबीचको सम्बन्धमा आउने फाटोले हो। यो फाटो किन आउँछ, कस्तो अवस्थामा यस्तो हुन्छ। के यस्तो फाटो नआउनका लागि केही गर्न सकिँदैन ? के सकेसम्म कम फाटो आउने गरी दुवैले परिवार सञ्चालन गर्न सक्दैनन् ? के यसका लागि केही उपाय छैन ? वास्तवमा पतिपत्नीबीच फाटो नआओस्, दुवैमा एकअर्काप्रति माया भइरहोस् भन्नका लागि तलका केही उपाय अपनाउन सकिन्छ। यो कुनै रामवाण हैन। सम्बन्धविच्छेदका विभिन्न कारण हुन्छन्। तर गहिरिएर हेरेमा सबैभन्दा मूल कारण पतिपत्नीबीचको फाटो नै हो। फाटो जहिले पनि ठूला कारणले उत्पन्न हुँदैन। धेरैजसो ससाना कारणले फाटो उत्पन्न हुन्छ। त्यसैले ससाना संवेदनशील विषयमा पतिपत्नीले ध्यान दिनु आवश्यक छ। समाजमा देखे, बुझे र अनुभव गरेका आधारमा यसबारेमा विश्लेषण र निष्कर्ष निकाल्न सकिन्छ। १ पुरुष र महिलालाई चिनौं। पुरुष र महिलाका आआफ्नै विशेषता छन्। ती विशेषता जन्मजात हुन्। यी विशेषता एकले अर्काको हकमा नबुझिदिनाले निकै फाटो उनीहरूको बीचमा आउँछ। केही यस्ता विशेषता पनि छन्, जो दुवैमा समान छन्। मानिस जेसुकै होस्, उसलाई आफ्नो प्रशंसा मन पर्छ। ऐनामा सबैले आफ्नो रूप राम्रै देख्छ। आफ्नाबारेमा कसैले राम्रो कुरा गरेको मानिस सुन्न चाहन्छ। तर हाम्रो पारिवारिक जीवनमा यो वास्तविकता बिर्सेर पतिले किनेर ल्याएको तरकारीलाई पत्नीले र पत्नीले पकाएको खानेकुरालाई पतिले प्रशंसा नगरी खोट नै देखाउँछन् अनि कसरी कुरा मिलोस्। सानो विषयले ठूलो चमत्कार गर्छ। पारिवारिक जीवनलाई मधुर बनाउन सानो कुरामा एकले अर्काको प्रशंसा गर्न सिकौं पारिवारिक फाटो पर्दैन। चमत्कार सिर्जना गर्छ। २ आफ्नो कथा भन्न दिऊँ, अर्काको कुरा सुनौं। सबै मानिसको एउटा कमजोरी हुन्छ। ऊ आफ्नो कुरा आफूले भोगेका अप्ठेरा, आफ्ना दुःखसुखका कुरा, आफ्ना घटना भन्न चाहन्छ। अरूका कुरा सुन्नमा चासो देखाउँदैन। यो ठूलो कमजोरी हो। यसलाई फेरौं। हामी अर्काको कुरा सुनौं। पत्नीले आफ्ना कुराभन्दा वा पतिले आफ्ना समस्याभन्दा चाख मानेर सुनौंं। दिक्क नमानौं। सुन्ने बानी बसालौं। हाम्रो सुन्ने बानी भएमा भन्नेले आफ्नो कुरा भन्न मन पराउँछ। तपाईंलाई राम्रो मान्छ। तपाईंकी पत्नीले आफूले घरमा वा अफिसमा भोगेका अप्ठेरा समस्याबारेमा तपाईंलाई सुनाउन चाहन्छिन्। तपाईं चाख मानी सुन्नुहोस्। धेरैजसो तपाईंकी पत्नीले समस्याको समाधान खोजेकी हुन्न। उसको मूल उद्देश्य भोगेका कुरा, आइपरेका समस्यामा तपाईंलाई सहभागी गराउनु हो, समाधान खोज्ने हैन। तपाईंले यस कुरालाई बिर्सेर उनको कुरालाई सुन्न झर्को मान्नु हुन्छ। अथवा यस्तो गरे भइहाल्यो नि वा यसो गर उसो गर भनेर समाधानको बाटो बताउन चाहनुहुन्छ। पूरा कुरा सुन्न तपाईंलाई झ्याउ लाग्छ। हो, समस्या त्यहींनेर छ। यस्तो गर्नुभयो भने सम्बन्धमा समस्या आउँछ। एकदुइटा घटनामा यस्तो नहोला तर तपाईंको बानीमा परिवर्तन भएन भने निश्चय नै पतिपत्नीमा विस्तारै फाटो पर्दै जान्छ। तपाईंलाई तपाईंकी पत्नीले टर्रो, संवेदना नभएको मानिस ठान्न थाल्नु हुन्छ। कृपया उहाँको कुरा सुन्नुहोस्, धैर्य राख्नुहोस्, समस्या समाधान गरिहाल्नु आवश्यक छैन। तपाईंकी अर्धांगिनीले नै समाधान दिनुहुन्छ। कतिपय अवस्थामा पत्नीले साझेदारीको आकांक्षा राख्छिन्। तपाईंका कामका बारेमा जान्न चाहन्छिन्। त्यसको अर्थ कुनै समाधान गर्न हैन बरु तपाईंको काममा भावनात्मक रूपले समझदारी खोजेको हो। त्यसैले समयसमयमा आफ्ना कुरा पनि सुनाउने गर्नुहोस्। यसले चमत्कार गर्छ। उनले आफूलाई इज्जत गरेको महसुस गर्छिन् र सम्बन्ध राम्रो हुनमा सहयोग पुग्छ। यसलाई प्रयास गरेर हेर्नुहोस्। ३ व्यावसायिक र पारिवारिक जीवनबीच सन्तुलन राखौं। अचेल पतिपत्नीहरू दुवैमा व्यावसायिकता विकास भएको छ। सामान्यतः पारिवारिक र व्यावसायिकतालाई सन्तुलनमा राख्नुपर्ने समस्या पति र पत्नीले भोग्छन्। सहरी र पढेलेखेका पतिपत्नीमा यो ठूलो समस्याका रूपमा देखिएको छ। यी दुईमा कुन महत्त्वको हुन्छ भन्ने कुरा मानिसको दृष्टिकोण र अवस्थामा भर पर्छ तर पनि धेरैजसो अवस्थामा मानिस यी दुवैलाई सँगै लैजान चाहन्छ। तर सन्तुलन बनाइराख्न भने निकै ध्यान पुर्याउन र मेहनत गर्नुपर्ने हुन्छ। यो ज्यादै गाह्रो विषय हो। पतिपत्नी दुवैले एकअर्को अवस्थालाई सम्मानका साथ हेर्न र मूल्यांकन गर्नुपर्ने हुन्छ। यसमा गहिरो साझेदारी र समझदारीको आवश्यकता पर्छ। एकले अर्काका लागि असुविधा सहनु पनि पर्छ। पारिवारिक जीवन बिग्रेमा त्यो सुमधुर नभएमा मानिसको जीवन नारकीय हुन्छ। व्यावसायिक रूपले निकै धेरै उन्नति गरेर पनि परिवारमा तनाव भएमा मानिस सुखी हुँदैन। जो जस्तो गरे पनि खोजेको त सुख नै हो। कहिलेकाहीं व्यावसयिक रूपले निकै सफल र उपलब्धि प्राप्त गरेको मानिसको पारिवारिक जीवन गतिलो र सुखी हुँदैन। त्यस्तो अवस्थालाई राम्रो मान्न सकिँदैन। यसका लागि पारिवारिक समझदारी चाहिन्छ र एकले अर्काको व्यावसायिक जीवनलाई सम्मान गर्नु आवश्यक छ। आवश्यक परेमा असहजतालाई सहनुपर्छ। सहन सक्ने नै सफल हुन्छ। यो बुझौं। ४ विवाहेत्तर सम्बन्धको अन्त्य गरौं। महिलालाई सबैभन्दा मन नपर्ने कुरा आफ्नो पुरुषले अरूसित विवाहेत्तर सम्बन्ध राख्नु हो। त्यसैगरी पुरुषको हकमा पनि त्यो लागू हुन्छ। बिहे हुनुभन्दा पहिला पुरुष वा महिलाका आआफ्नै सम्बन्ध हुन सक्छन्। अचेल समाजमा यो विषय साधारण हुँदै गएको छ। तर विवाह भइसकेपछि भने त्यसमा सदाका लागि बिर्को लगाउनुपर्छ। विवाह गर्नुपहिला निकै विचार गर्नु आवश्यक छ। तर विवाह भइसकेपछि भने ती पुराना सम्बन्ध छाड्नु नै बेस हो। कतिपय पुरुष तथा महिला आफ्ना पुराना सम्बन्ध राख्दैमा के हुन्छ र सामान्य सम्बन्ध राखे भैगो नि भन्ने पनि गर्छन्। तर पहिलेको सम्बन्धको गहिराइ शारीरिक सम्बन्धसमेतको र ज्यादै घनिष्टताको थियो भने त्यो छाड्नु मात्र हैन, त्यसको उल्लेखसम्म पनि नगर्नु श्रेयस्कर हुन्छ। अन्यथा त्यसले पारिवारिक सम्बन्धमा फाटो उत्पन्न गर्ने अवस्था उत्पन्न गर्छ। यो ज्यादै गूढ विषय हो। कतिपय व्यक्ति आफूलाई उदार भएको देखाउनका लागि विवाहेत्तर सम्बन्धलाई पनि आपसमा परिवारमा उल्लेख गर्न खोज्छन्। त्यो सर्वथा गलत हो। बिर्सेर पनि त्यस्तो नगर्नु उपयुक्त हो। ५ सम्बन्धविच्छेदका घटनाहरू केलायौं भने धेरैजसो सम्बन्धविच्छेद सानै उमेरमा बिहे गरेका वा परिवारबाट भागेर बिहे गरेका दम्पतीमा देखिन्छ। त्यसका साथै बिहे गरेको पहिलो १० वर्षभित्रमा सम्बन्धविच्छेद हुनेको संख्या बढी छ। पहिलो अवस्था परिपक्वताको कमी हो भने दोस्रोको अवस्था सम्बन्धले उत्पन्न गराएका समस्या केलाउन र समाधान गर्न गतिलो प्रयास नगर्नु हो। बिहे एउटा संस्था हो। यो संस्था निर्माण गर्दा भावनामा मात्र बगेर सम्भव छैन। कलिलो उमेरमा गरिएको बिहे यस्तै भावनामा मात्र बगेर गरिएको हुन्छ, जसको जग फितलो हुन्छ र चाँडै भत्किने सम्भावना धेरै हुन्छ। बिहे गर्नु र बिहे सम्बन्धलाई सुमधुर गरिराख्न केही काम गर्नुपर्छ। यो स्वतः हुने कुरा हैन। त्यसैले विवाह गर्नुपहिले गतिलो किसिमले एकअर्काको भावना, पारिवारिक पृष्ठभूमि र परिवारका सदस्यको सामान्य दृष्टिकोण इत्यादि सबैमा ध्यान दिनुपर्ने हुन्छ। वास्तवमा धेरैजसो अवस्थामा बिहे हाम्रो सन्दर्भमा दुइटा परिवारको सम्बन्ध पनि हो। त्यसैले यी सबै कुरामा ध्यान दिनु आवश्यक छ। जसले गर्दा बिहेको सामाजिक संस्कार सफल रूपले अगाडि बढोस्। सम्बन्धविच्छेद सजिलो र प्रिय कुरा हैन। केही अवस्थामा भने सम्बन्धविच्छेदलाई उपयुक्त विकल्प भन्न सकिए पनि सामान्यतया त्यो लागू हुँदैन। त्यसैले गम्भीर भएर अरू कुनै उपाय नै नभएपछि मात्र सम्बन्धविच्छेद गरौं, भावनामा नबगौं।"
व्यापार र उद्योगमा महिला,"महिलालाई उद्योग र व्यापारतर्फ आकर्षित गराउने हो भने व्यापक रोजगार सृजना हुन सक्छ। महिला परम्परागत समाजमा पिता, पति र परिवारसँग आर्थिकरूपमा आश्रित हुँदै आएका थिए। पढेलेखेका महिलाको संख्यामा दिनप्रतिदिन वृद्धि हुँदै छ। उनीहरू रोजगारतर्फ आकिर्षत हुँदै छन्। कतिपय महिला स्वरोजगारको रूपमा व्यापारव्यवसायतर्फ काम गरी आत्मनिर्भर हुन थालेका छन्। व्यापार, व्यवसाय र उद्योग भनेको निजी पेसा हुँदा यसमा स्वतन्त्रता मात्र हुँदैन, इच्छाअनुसार सञ्चालन गर्न सकिन्छ। अमेरिकामा दोस्रो विश्वयुद्धपछि त्यहाँको सरकारले महिलालाई व्यापारमा लगाउने जमर्को गरेको थियो। अमेरिकास्थित महिला व्यापारीहरूको संगठन एबीडब्लूएको प्रतिवेदनअनुसार सन् २०१८ सम्म त्यहाँ महिला व्यापारीको संख्या (कूल संख्यामध्ये) आठ प्रतिशत अर्थात् एक करोड २३ लाख पुगिसकेको छ। महिलाद्वारा सञ्चालित व्यापारिक उद्योग र फर्महरूले झन्डै अर्को एक करोडको संख्यालाई रोजगार प्रदान गरेको भनाइ छ। भारतमा हालै गरिएको राष्ट्रिय सर्वेक्षणअनुसार भारतमा महिला व्यापारीको संख्या १४ प्रतिशत रहेको र आठ प्रतिशत कम्पनीको बोर्ड महिलाद्वारा सञ्चालित छन्। यसरी कम्पनीहरूको सञ्चालन गर्ने बोर्डमा नौ प्रतिशत महिलाको संख्या रहेको पाइन्छ। यसरी भारतमा महिला श्रमिकको संख्या नै सन् २०१८ सम्म २७ प्रतिशत हुन गई महिला व्यापारीको संख्या ८० लाख पुगेको अनुमान छ। भारतमा महिला व्यापारीका सन्दर्भमा एउटा रोचक प्रसंग छ। त्यहाँको उत्तरपूर्वी राज्य मणिपुरको राजधानी इम्फालामा महिलाद्वारा सञ्चालित एउटा बजार रहेछ। यो बजारको इतिहास पाँच सय वर्षदेखिको हो। बीबीसीद्वारा प्रसारित समाचारबाट के अध्ययन हुन्छ भने पहिले त्यहाँका युवा कि त राजाको दरबारमा काम गर्थे कि छेउछाउमा युद्ध गर्न जाने गर्थे। पुरुषको अभावमा महिलाले बजार सञ्चालन गर्दा रहेछन्। अब यो बजारमा हजारौं महिलाका पसल छन् भने लाखौंको संख्यामा महिलाले व्यापार गर्दै आएका छन्। भारतमा धेरै स्थानमा महिलाले सञ्चालन गरेका बजारमध्येमा दक्षिण भारतस्थित बेङलोर बजार पनि अनौठो छ। यो माथि उल्लिखित मणिपुरको मदर मार्केटजत्तिकै प्रसिद्ध छ। यो पनि पुरानो बजार हो। यहाँ तरकारी, फलफूल र विशेष महिलाले लगाउने गरेको कपालमा प्रयोग गरिने फूलमालाको व्यापार हुन्छ। विशुद्ध रूपमा महिलाले सञ्चालन गरेका संसारका धेरै व्यापारिक बजारमध्ये दक्षिण कोरियाको ग्वानगन्ज बजार र चीनमा भएको सेनझेनको हुवानक्विङवेई बजार विशुद्ध रूपमा महिलाद्वारा सञ्चालित छन्। यसमा बंगलादेशले पनि फट्को मारेको छ। त्यहाँ विश्व बैंक र अन्य अन्तर्राष्ट्रिय गैरसरकारी संगठनको सहयोगमा महिला बजारको विकास भएको पाइन्छ। ती बजारमा महिलाका आवश्यक सामग्री, विशेषतः चुरा, फलफूल र तरकारी व्यवसाय हुने गरेको पाइन्छ। टर्कीमा ४० प्रतिशत हिंसाका सिकार भए पनि त्यहाँका महिलाले यस्तै बजार व्यापारबाट लाभ लिने गरेको पाइन्छ। विधवा, एकल महिला र गरिबीको मारमा परेका धेरैजसोले व्यापारव्यवसाय तथा सानोतिनो व्यवसाय गरी गुजारा गरेका छन्। कजाकिस्तानले पनि आधुनिक युगमा ठूलो फट्को मारेको पाइन्छ। आस्ताना टाइम्सका अनुसार त्यहाँको सरकारले पाँच करोड पाउन्ड बजेट महिलालाई व्यापारमा स्थापित गर्ने हेतुले छुट्ट्याएको देखिएको छ। ४४ प्रतिशत महिलाको संख्या व्यापार र उद्योगमा क्रियाशील छ। त्यस्तै कुल व्यापारमा ३० प्रतिशत हिस्सा महिलाले सञ्चालन गरेको देखिन्छ। संसारभर महिलाले ससाना व्यापार, खुद्रे व्यापार, स्वास्थ्य सेवा, शिक्षा, कला, यातायात, खाद्य सेवा, होटेल, रेस्टुराँ, बजार व्यवस्थापन, शृंगार प्रसाधनलगायतमा लगानी गरेको पाइन्छ। तथापि पुरुषले गर्ने कारोबार निर्माण सेवामा भने महिलाको उपस्थिति न्यून रहेको छ। त्यस्तै विज्ञान प्रविधि, इन्जिनियरिङ जोखिमपूर्ण ठूला अन्य उद्योगमा महिलाको उपस्थिति अति न्यून रहेको पाइन्छ। समष्टिगत रूपमा संसारभर महिला व्यापारीको ९० प्रतिशतको संख्या खुद्रे व्यापार, सानातिना र मझौला उद्योगमा सामेल छ। व्यापारिक क्षेत्रमा महिलालाई उत्थान गर्ने विशुद्ध भावनाले सरकार र यसका निकायले सहयोग गरिदिने हो भने उनीहरूले वैदेशिक रोजगारमा गई शारीरिक तथा मानसिक पीडा भोग्नुपर्ने थिएन। दक्षिण एसियामा महिलाको व्यापार भनेको तरकारी, फलफूल, कृषिजन्य पदार्थको प्रशोधन र उत्पादन अनि शृंगार आदि नै हो। व्यापार तथा उद्योगमा लगानी गर्नु भनेको जोखिमपूर्ण काम हुन्। उद्यमी बन्नु भनेको एक प्रकारले नयाँ आविष्कार नै हो। अर्थात् नयाँ कुराको सुरु गर्नु हो। यस्तो कार्यको थालनी गर्दा कहिलेकाहीं लगानी नउठ्ने गरी व्यापार धराशायी हुन सक्छ। योजनाले सफलता हासिल गरे मालामाल हुन पनि सकिन्छ अथवा असफल पनि। महिला व्यापार उद्योगमा प्रवेश गर्नलाई संकोच मान्ने कारण छन्। संसारभर यी समस्या बराबर देख्न सकिन्छ। पहिलो कारण हो प्रचुर मात्रामा अर्थको अभाव। झन् गरिब राष्ट्रमा महिलाले व्यापार गर्न पैसा पाउन कठिन छ। व्यापार केही लगानी गरी त्यसैबाट मुनाफा कमाउने व्यवसाय हो। हाम्रोजस्तो मुलुकमा विनाधितो बैंकले लगानी गर्न कठिन छ। परिवारले पनि महिलालाई जोखिमपूर्ण काममा लगानी गर्न स्वीकृति प्रदान गर्दैन। दोस्रो परिवारको स्याहारसम्भार र चुलोचौकाको जिम्मेवारी महिलाको काँधमा हुँदा दोहोरो दायित्व वहन गर्न कठिन हुन्छ। तेस्रो व्यापार र व्यवसायमा लगानी गर्दा घाटा हुने डर र चिन्ता। चौथो परिवारबाट सहयोग नहुनु। झन् परम्परागत परिवारले बाठी भई, ठूलो काम गर्ने भई भनी आलोचना पनि गर्छन्। पुरुषले गर्ने काम गरेको भनी ईष्र्याभावसमेत देखाउँछन्। तराईमा विधुवा, एकल महिला वा कुमारीले गरेमा सामाजिक बहिष्कार हुने वा सामाजिक दण्ड दिनसमेत बेर छैन। घुम्टो ओढी घरभित्र बस्नेले बजारबजार घुमेको भनी समाजकै विरोधमा उत्रन सक्ने अवस्था आउँछ। पाँचौं हाम्रो समाजमा व्यापक लैंगिक विभेद छ। महिलाले यस्तो काम गरी एक कदम अघि बढी परिवारको गर्जो धानेकोमा पोथी बासेको भनी आरोप लगाउँछन्। बाहिरबाहिर व्यापार गरी पुरुष वर्गसँग काँधमा काँध मिलाएर हिँडेको नरुचाउने हाम्रो समाजले एक प्रकारले महिलाविरुद्ध चारित्रिक दोष लगाउनसमेत पछि पर्दैन। छैटौं महिलामा व्यापारिक हिसाबकिताबको ज्ञानको अभाव हुन्छ। हिसाब नै नआएपछि लेनदेन गर्नसमेत कठिन हुन्छ। एकपटक एउटी महिलाले हाट बजारमा खसी बेच्छिन्। टाउको दुख्दा खाने औषधी आनन्द सागरको धुलो बेरेको नोटजस्तो देखिने कागजलाई हजारको नोट भनी दिएर ठगहरूले खसी लिएर गएछन्। सातौं महिलाले पर्दा पछाडि बसेर छोरा, पति, पिता र ससुरालाई अघि सारी गर्नुपर्ने व्यापार सामाजिक वातावरणको कारण हुने देखिन्छ। आठौं महिलाको लजालु स्वभाव, आत्मविश्वासको अभाव, डर चिन्ता, धक मान्नु र जोखिम लिने साहसको अभाव। यिनै कारणले केही अपवादमा रहेका महिलाबाहेक सबैले उद्योग र व्यापारमा हात हाल्न सक्दैनन्। उपरोक्त कारण र अवस्था हुँदाहुँदै पनि नेपालमा दुःख र अभावका कारण महिलाले सानोतिनो व्यापारमा हात हालेको पाइन्छ। ठूला उद्योग सञ्चालन गर्ने महिलाको पृष्ठभूमि प्रायः पारिवारिक छ। पिता वा पतिले सञ्चालन गरेको व्यवसायमा सहयोग गरी उद्यमी बन्न सकेको देखिन्छ। आफ्ना बुद्धि र वर्कतबाट उद्यमी बन्ने महिलाको संख्या नेपालमा औंलामा गन्न सकिन्छ। नेपालमा सन् १९९८ मा व्यापारी महिलाको संगठन महिला उद्यमी संघ गठन भएको पाइन्छ। अहिल ७७ जिल्लामा यसका एकाइ छन्। यो संगठनमा पाँच हजार महिला उद्यमी आबद्ध छन्। गत वर्ष भएको सार्क उद्यमी सम्मेलनले जानकारी गराएअनुसार सार्क राष्ट्रमा नौ प्रतिशत महिला उद्यमीको संख्या छ भने नेपालमा महिला उद्यमी दुई प्रतिशत छन्। त्यस्तै गरिबी निवारणका निम्ति साना तथा मध्यम उद्यमी र विकास नामक नेपाल सरकारद्वारा स्थापित एक संस्था (मेदापा) ले दाबी गरेअनुसार अहिले नेपालमा सानातिना व्यापार गर्ने महिलाको संख्या करिब ७० हजारको हाराहारीमा छ। नेपालमा महिला वर्गलाई व्यापार र व्यवसायमा सामेल गर्न विश्व बैंकले केही समयदेखि योजना सञ्चालन गरेको देखिन्छ। त्यस्तै अन्य गैरसरकारी संगठनले पनि तालिमहरू प्रदान गरेको पाइन्छ। तर महिला उद्यमीको गुनासो के छ भने यी तालिम एकदिने, दुईदिने हुने र तालिममा भत्ता वितरण गरिने हुँदा भत्तामुखी भएको पाइन्छ। अर्थात् तालिम लिन आउनेको आकर्षण रोजगारको सृष्टिको ज्ञानभन्दा भत्तामुखी भएको पाइन्छ। यसले महिला उद्यमीको संख्यामा वृद्धि गर्न भने सहयोग पुर्याएको छैन। महिला उद्यमी बनाउने हो भने दिगो कार्यक्रम हुनुपर्छ। निश्चय हो, महिलालाई उद्योग र व्यापारतर्फ आकर्षित गराउने हो भने व्यापक रोजगार सृजना हुन सक्छ। हामीकहाँ केही जातिका महिलामा परापूर्वदेखि व्यापार गर्ने गरेको उदाहरण छ। तराईका थारू महिला कोठेबारीका फलफूल, अन्न, परेवा, कुखुरा तिनका अन्डा, हाँस घरमा जे छ उत्पदन भएको बोकेर हाटबजारमा जाने गर्छन्। अनि त्यसको बिक्रीबाट आएको आम्दानीले आफूलाई चाहिने सौदा खरिद गरी गर्जो टार्ने गर्छन्। पहाडका राई, लिम्बू र अन्य जनजातिले राडी, पाखी, बाख्रा, कुखुरा, फलफूल, बेसार, अदुवा आदि स्थानीय उत्पादन बोकी हाटबजारमा ल्याउँछन्। त्यस्तै, काठमाडौंका नेवारी महिला विशेष ज्यापु जातिमा कृषिमा त्यत्तिकै पारखी छन् भने व्यापार र पसलसमेत चलाउने गर्छन्। पशुपति क्षेत्रमा फूल र पूजाका सामान बिक्री गर्ने महिला रोजगारको अभावमा नांग्ले पसल खोल्ने महिलाको संख्या काठमाडौंमा कम छैन। यस्ता व्यापार दुःखका कारण सञ्चालित छन्। अबका वाणिज्यशास्त्र पढ्ने युवायुवतीले धुले हाटबजारमा डोको र डालो राखी अवश्य व्यापार गर्दैनन्। त्यसैले परम्परागत व्यापारलाई आधुनिकीकरणतर्फ ढाल्न जरुरी छ। सबै जिल्लामा बजारनिम्ति स्थान निश्चित गर्ने, पसल बनाइदिने, व्यापारमा लाग्ने रकम निब्र्याजी रूपमा ऋण दिने वा नरम दरको ब्याज दिने माल ल्याउनलैजान ढुवानी र जोखिम हुनबाट जोगाउन सहयोग गर्ने, ठगीबाट जोगाउने र व्यापारको हिसाबकिताब गर्ने आदि तालिम दिन जरुरी छ। हाम्रो मुलुकमा राजनीतिक प्रवृत्त भावनाको सहयोगमा यो मेरो दलको मान्छे, यो तेरो दलको मान्छे भनी भेदभाव गर्ने प्रचलन छ। त्यसको अन्त्य जरुरी छ। व्यापारिक क्षेत्रमा महिलालाई उत्थान गर्ने विशुद्ध भावनाले सरकार र यसका निकायले सहयोग गरिदिने हो भने उनीहरूले वैदेशिक रोजगारमा गई शारीरिक तथा मानसिक पीडा भोग्नुपर्ने थिएन। आजभोलि गाउँ, सहर वा टोलहरूमा व्यापक रक्सी व्यापार गर्ने महिला संख्या बढेको देखिन्छ। समाज र राष्ट्रनिम्ति यो पनि उपयुक्त छैन। यसले बिक्रेता महिला तथा उपभोग गर्ने पुरुषको न त्यसले इज्जत प्रतिष्ठा कायम गर्छ न त त्यति ठूलो आय नै हुन्छ। यसबाट बदनामी मात्र भएकाले यस्तो व्यापार अन्त्य गर्न महिलालाई निरुत्साही बनाई अन्य व्यापारतर्फ आकर्षित गराउन जरुरी छ। महिलालाई माथि उल्लिखित सबै सुविधा दिएर उनीहरूले गर्ने व्यापारको निरीक्षणसहित संरक्षण गर्ने वाचा गरेर पाँचदेखि १० वर्षको समयसीमा तोकेर प्रोत्साहित गर्ने हो भने महिलाको ठूलो संख्या आत्मनिर्भर हुनेछ। त्यसको फाइदा राष्ट्रले नै पाउनेछ।"
"भारतमा मोदी, नेपालमा कन्हैया","टाइम पत्रिकाको संसारका प्रमुख सय प्रभावशाली व्यक्तिको सूचीमा भारतीय प्रधानमन्त्री नरेन्द्र मोदीको नाम प्रकाशित भएपछि अमेरिकी पूर्वराष्ट्रपति बाराक ओबामाले गरिबी निवारण, शैक्षिक सुधार र महिला सशक्तीकरणमा प्रमुख योगदान दिएको भन्दै मोदीलाई एक प्रमुख सुधारकको संज्ञा दिएर टाइम पत्रिकामै लेखेका थिए। द इकोनोमिस्ट, द गार्डियन, द वासिंटन पोस्ट्, चाइना डेली आदिले मोदीको दोस्रो कार्यकालको अपेक्षाका विषयमा प्रशस्त लेखेका छन्। मोदीप्रतिको संसारको चासो मोदीको सफलताको एउटा सूचक हो। नेपालका छापाले भने मोदीसँगै एक युवा नेता कन्हैया कुमारलाई प्रमुख महत्त्व दिएर लेखेका छन्। यो नेपाली बौद्धिक समाजको मनोदशाको सूचक हो। यो नेपालको आगामी राजनीतिक दिशाको संकेत पनि हो। संसारको ठूलो लोकतन्त्र भारतको निर्वाचनको कोलाहल पनि भीमकाय छ। कन्हैयाले मच्चाएका कोलाहलका तरंगहरू नेपालसम्म पुगेका छन्। कन्हैया आर्थिक रूपले एक गरिब, योग्यताले विद्यावारिधि, उमेरले एक युवा, विचारले एक वामपन्थी र क्षमताका हिसाबले नागरिकलाई उत्तेजित गर्ने चर्को भाषणकलाका धनी छन्। देशद्रोहको अभियोगमा थुनामा परेपश्चात् उनको ख्याति फैलियो र नेपालसम्म पुग्यो। उनको बयानबाजीको लयमा ताली बजाउने नेपालमा प्रशस्तै देखिएका छन्। यो उनको सफलता हो। सरकारविरुद्ध जनताले सुन्न खोजेको, बोल्न सक्नेसिवाय उनको मूल्यांकन गर्ने अन्य कुनै तथ्य छैनन्। संसदीय प्रयास पनि यो उनको पहिलो हो। कन्हैया भारत र नेपालमा चर्चित हुनुको कारण हो गरिबीजन्य राजनीतिक शक्ति। यो शक्तिले नेपालमा धेरैले नायकत्व प्राप्त गरेका छन्। गरिबीजन्य राजनीति भारतमा पनि छ र नेपालमा पनि। यो दुर्भाग्यपूर्ण हो। भारतीय राजधानीस्थित जवाहरलाल नेहरू विश्वविद्यालयमा विद्यार्थी हुँदा एउटा विवादास्पद कार्यक्रममार्फत उनी चर्चित भएका थिए। कन्हैयाको नेतृत्वमा भएको एक सभामा भारत तेरे टुकडे होंगे भन्ने नारा लगाइएका थिए। यो वाक्यमा भारत को सट्टामा नेपाल प्रयोग गरेर कसैले काठमाडौंको टुँडिखेलमा नारा घन्कायो भने नेपालीका लागि त्यो व्यक्ति नायक मानिन्छ वा खलनायक ? तिनै नारा लगाएका कारण उनी केही दिन प्रहरी हिरासतमा परेपछि मोदीविरोधीले उनलाई नायकत्व प्रदान गरे। उनले कश्मीरका केही विद्यार्थीसँग मिलेर चर्काएको अर्को नारा छिनके लेंगे आजादी पनि विवादित थियो। कश्मीरमा भारतबाट स्वतन्त्र हुने आन्दोलन जारी छ, त्यहाँ आजादीको नारा सधैं लाग्ने गर्छ। टुँडिखेलमा सीके राउतले चर्कोरूपले छिनके लेंगे आजादी भन्ने नारा लगाए भने सीकेलाई नेपालमा नायक मानिएला ? यद्यपि कन्हैयाले भारतबाट आजादी नखोजेर भारतमै आजादी खोजेको स्पष्टीकरण दिएका थिए तर उनले कश्मिरी विद्यार्थीसँग त्यो नारा लगाएकाले उनलाई देशद्रोहको आरोप लागेको थियो। ७० वर्षको भारतीय स्वतन्त्र लोकतन्त्रमा उनले महिला, किसान, युवा आदिलाई आजादी भन्ने लयबद्ध नारा लगाउने गरेका छन्। के हो त्यो भनेको ? राउतलाई देशद्रोह र विप्लवलाई प्रतिबन्ध लागेको देशमा कन्हैयालाई कसरी आदर्श पुरुषको रूपमा लिन सकिन्छ ? यसको एउटै कारण छ। कन्हैया एक कम्युनिस्ट नेता हुन्। नेपालको छापाले कन्हैयालाई मोदीको दाँजोमा पेस गर्नुको कारण यही हो। मोदी क्षमताको अध्ययन गर्ने थुप्रै वस्तुगत आधार छन्, कन्हैया बयानबाजीमा सीमित छन्। भारतमा स्थिर सरकार दिन सक्ने हैसियत मोदी सिवाय कसैसँग छैन। के कन्हैयाबाट मोदीलाई कुनै चुनौती छ ? कन्हैयाको दल भारतीय कम्युनिस्ट पार्टी अहिलेको निर्वाचनमा करिब ५५ स्थानमा मात्र प्रतिस्पर्धा गर्दै छ। मोदीको दलले करिब ४३७ स्थानमा उम्मेदवारी दिएको छ। कन्हैयासँग आफ्नो निर्वाचन क्षेत्रमा एक सर्वसम्मत उमेदवारी दिएर बीजेपीलाई चुनौती दिने अवसर थियो। मोदीविरोधी राजनीतिबाट उदाएका कन्हैयालाई मोदीविरुद्ध बनेको भारतीय महागठबन्धनले नै पत्याएन। त्यसैले बयानबाजीअनुसारको क्षमता कन्हैयासँग देखिएन। कन्हैयाले विशेष गरेर युवा मतदातालाई आकर्षित गरेका छन् तर त्यहाँको जातीय र धार्मिक समीकरण कन्हैयाको पक्षमा देखिएको छैन। बीजेपीले त्यहाँ एक आपराधिक पृष्ठभूमि भएको गैरस्थानीय उम्मेदवार उठाएर कन्हैयालाई हलुका रूपमा लिएको छ। नरेन्द्र मोदीसँग आफ्नो राज्य गुजरातमा सबभन्दा लामो समयसम्म मुख्यमन्त्री रहेको अनुभव छ। त्यो कालमा गुजरातको विकास दर करिब १२ प्रतिशत रहेको तथ्य छ। भारतका कुनै पनि राज्यमा कुनै पनि सरकारको त्यस्तो आर्थिक वृद्धिको तथ्य छैन, कम्युनिस्टको पनि छैन। मोदी भारतको केन्द्रीय राजनीतिमा उदाएपश्चात् भारतीय लोकसभा निर्वाचनमा हुने जनसहभागिताको आँकडामा वृद्धि भएको छ। त्यो वृद्धि अहिलेको निर्वाचनमा पनि देखिएको छ। यसबाट मोदीले जनतालाई लोकतान्त्रिक अभ्यासमा आकर्षित गरेर जनतामा उत्साह पैदा गरेको स्पष्ट देखिन्छ। तीन तलाकलाई भारतको सर्वोच्च अदालतले गैरकानुनी गरेदेखि मोदीले यसलाई दण्डनीय अपराध बनाउने कानुन निर्माण गर्ने प्रयास राज्यसभामा संख्या नपुगेर पारित हुन सकेन। मोदीको यो प्रयासको कन्हैयाले आलोचना गरेका छन्। कालोबजारी रोक्न र धनाढ्यको कालो धन नियन्त्रण गर्न मोदीले नोटबन्दीजस्तो एक अलोकप्रिय जोखिम मोलेका थिए। यसमा कन्हैयाको दलको विरोध थियो। नोटबन्दीको कारणले अहिलेको भारतीय निर्वाचनमा भइरहेको अधिकांश खर्च सेतो धन हो, जुन निर्वाचन आयोगले नियन्त्रण गर्न सक्छ। मोदीले सरकारी सेवामा १० प्रतिशत गरिबलाई आरक्षण दिनुपर्ने कानुन बनाएका छन्। कम्युनिस्टलगायत भारतका अन्य दलहरू जातीय र धार्मिक आरक्षणका पक्षपाती हुन्। ग्रामीण सरसफाइमा मोदीले उलेख्य काम गरेका छन्। गरिबका लागि मोदीले गरेको सुधारको सूची लामो छ। कम्युनिस्ट नेता कन्हैयाको सहकार्यसमेत अस्वाभाविक छ। आदर्श नारा तिलक, तराजु और तलबार, यिनको मारो जुते चार बोकेकी उत्तरप्रदेशकी नेत्री मायावती कन्हैयाको गठबन्धनमा छन्। यो नारा ब्राह्मण, वैश्य र क्षेत्रीप्रति लक्षित हो। मुसलमानको तुष्टीकरणमा राजनीति गर्ने अर्का नेता अखिलेश यादव पनि त्यही गठबन्धनमा छन्। नेपालीलाई चौकीदारको देश भन्ने नेता हार्दिक पटेल, अल्का लाम्बा र अजित सिंह पनि कन्हैयाको गठबन्धनमा छन्। तीन तलाकजस्तो कुसंस्कारका पक्षधर कट्टर मुसलमान कन्हैयासँगै छन्। विद्रोहीद्वारा सुरक्षकर्मी मारिँदा मनोरञ्जन गर्ने छद्म उदारवादीहरू कन्हैयासँगै छन्। वंशवादी कांग्रेससँग कन्हैयाको सहकार्य जारी छ। बंगलादेश र पाकिस्तानमा अल्पसंख्यकमाथि भइरहेको अत्याचार नदेख्ने तर रामायण र महाभारतजस्ता ग्रन्थलाई हिंसात्मक देख्ने उल्टो खोपडीका कम्युनिस्ट नेताहरू कन्हैयासँगै छन्। मोदीको आलोचना सिवाय अर्को कुनै मुद्दा नभएका अनेक नेता कन्हैयाका साथमा छन्। राजनीतिमा कुनै न्यूनतम सिद्धान्तको आवश्यकता हुँदैन ? विकासशील देशमा सामाजिक र राजनीतिक विकृति एक दरिलो राजनीतिक हतियार रहँदै आएको छ। यस्तै हतियारको उपयोग कन्हैयाले गर्दै छन्। पञ्चायतविरुद्ध कांग्रेसले ३० वर्ष संघर्ष गयो। आफूलाई प्राप्त भएको जनमतको सम्मान र रक्षा गर्न नसक्ने लोकतान्त्रिक दल कांग्रेस आजसम्म बीपीको सपना पूरा गर्ने नारा दिँदै छ। इतिहासले के देखाएको छ भने कांग्रेस केवल पञ्चायत ढाल्न उद्वेलित थियो। सुशासन कांग्रेसको क्षमता नै थिएन। २०२८ सालको झापा विद्रोहका नेता केपी ओली अहिले देशका लोकप्रिय प्रधानमन्त्री बनेका छन्। २०२८ सालको समाजमा अन्याय, अत्याचार र थिचोमिचो पनि थियो होला, ओलीले लोकतन्त्रका लागि योगदान पनि दिएका छन् तर बुर्जुवा वर्गको टाउको काटेर समानता ल्याउने उनको राजनीतिले कुनै पेसा नभएका उनलाई एक धनाढ्य नेताको रूपमा स्थापित गरेको पनि सत्य हो। के झापामा आज वर्गहीन समाज निर्माण भएको छ ? नभए मुर्कट्टा विद्रोहको के अर्थ भयो त ? दासढुंगा हत्या हो, हत्या हो भन्नेलाई नेपाली जनताले यथेष्ट अवसर र स्थान दिए। यो दुर्घटनाको सत्यतथ्य किन बाहिर आएन ? जुन आर्थिक हैसियत अहिले समानता र सर्वहारा वर्गको अधियानकवादका लागि युद्ध गरेका नेता पुष्पकमल दाहालको छ, अयोग्य लडाकुको पनि त्यस्तै हैसियत छ ? आयो त सर्वहाराको अधिनायकवाद ? माओवादी युद्धका घाइतेलाई पनि अमेरिकामा स्वास्थ्योपचार गरिएको छ ? चालीसबुँदे आकर्षक मागलाई प्रधानमन्त्री भएका बेला बाबुराम भट्टराईले हुबहु लागू गरेको भए तिनका पुर्खाको के जान्थ्यो ? ती जनताको रगत उमाल्ने शक्तिशाली नारा थिए र तिनको उपयोग गरिएको थियो। हावादारी बयानबाजी र यथार्थमा फरक देख्न नसक्ने बौद्धिक जगत् र उपयोगिताको राजनीति विद्रोहका कारक हुन्, समृद्धिका वाधक पनि हुन्। सामाजिक र राजनीतिक विकृति संसारमै छन्। तिनको निरूपण गर्न सक्ने अग्र सक्रिय नेताभन्दा समाजका अँध्यारा पक्ष वा विकृतिमा चर्को बोल्ने नेता सजिलै लोकप्रिय हुनुको कारण गरिबी र अशिक्षा हो। यही कारणले कन्हैया नेपालमा चर्चित भए। सरकारको एउटा सानो कमजोरी देखिएमा नागरिकको चर्को विमति विपक्षमा कुर्लिन्छ। किन ? राष्ट्रपतिमाथि अपमानजनक आलोचना गरिएका छन्। किन ? समाजवादउन्मुख संविधान बनिसक्दा पनि घातक समाजवादी आन्दोलन जीवित छ किन ? किनकि विकृतिविरुद्ध चर्को नारा मात्र लगाउन जानेका प्रतिक्रियावादीको नायककत्व जीवित छ। गरिबी, अशिक्षा, कुशासन, भ्रष्टाचार र अभावको समाजमा यी विकृति भजाउन सक्ने प्रतिक्रियावादीलाई सजिलै नेता मानिन्छ। आजको मितिसम्ममा कन्हैयाले यस्तै विकृति भजाएका मात्र छन्। आफूले उजागर गरेका विकृतिको समाधानको उपाय नदेखाएसम्म, आफूले भन्ने गरेको आजादीको वस्तुगत आधार प्रस्तुत नगरेसम्म, व्यक्तिगत रूपमा जननिर्वाचित प्रधानमन्त्रीलाई आक्षेप लगाइरहेसम्म र लोकसभामा भारतीय कम्युनिस्ट पार्टी केवल एक सदस्यमा सीमित भएसम्म कन्हैयाको सकारात्मक मूल्यांकन गर्नै सकिँदैन। कन्हैया मोदीका चुनौती हुनै सक्दैनन्। अन्त्यमा, नेपालका वाम पत्रकारहरूले केवल कम्युनिस्ट नेता भएकाले कन्हैयालाई प्रभावशाली नेताका रूपमा प्रस्तुत गरेर आफ्नो धर्म निर्वाह गरेका मात्र हुन्। स्वतन्त्रमध्ये केहीले नेपालमा कम्युनिस्ट बाहुल्य भएकाले बजारमा चल्ने समाचारको रूपमा कन्हैयाको पलडा भारी भएको देखे झैं गरेर लेखेका होलान्, केहीलाई मोदीको नाकाबन्दीको पीडाले सत्यतथ्य लेख्न दिएन। तर वास्तविकता के हो भने मोदीको क्षमताको अध्ययन गर्ने थुप्रै वस्तुगत आधार छन्, कन्हैया बयानबाजीमा सीमित छन्। भारतमा स्थिर सरकार दिन सक्ने हैसियत मोदी सिवाय कसैसँग छैन। मोदीसँग विमति राख्न कहाँ राजा भोज कहाँ गंगु तेली भने झैं कुनै तोरीलाउरेसँग मोदीको तुलना गर्नु विद्वता होइन। पंक्तिकारका यी वाक्यमा विमति राख्ने र आलोचना गर्न चाहने आदरणीय पाठकले भारतको निर्वाचनको मतगणना हुने दिन मे २३ सम्म पर्खेर आलोचना गर्दा वस्तुगत होला।"
पाथिभरा भलिबलको उपाधि पुलिसलाई,"ताप्लेजुङ : तेस्रो पाथिभरा राष्ट्रिय पुरुष भलिबल प्रतियोगिताको उपाधि नेपाल पुलिसले जितेको छ। बिहीबार सम्पन्न फाइनलमा साविक विजेता पुलिसले त्रिभुवन आर्मीलाई सोझो सेटमा पराजित गर्दै दोस्रो पटक उपाधि जितेको हो। ताप्लेजुङको मैवाखोला गाउँपालिकाको नारायणी माविको मैदानमा पुलिसले आर्मीमाथि २५१७,२५१३,२५१९ को जीत निकाल्यो। पुलिसले उपाधिसँगै नगद ३ लाख ५१ हजार जितेको छ। उपविजेता आर्मीले १ लाख ७६ हजारमा चित्त बुझाएको छ। वैशाख २२ गते सुरु भएको प्रतियोगितामा ८ टिमको सहभागिता थियो।"
पाथिभरा भलिबलको उपाधि पुलिसलाई,"ताप्लेजुङ : तेस्रो पाथिभरा राष्ट्रिय पुरुष भलिबल प्रतियोगिताको उपाधि नेपाल पुलिसले जितेको छ। बिहीबार सम्पन्न फाइनलमा साविक विजेता पुलिसले त्रिभुवन आर्मीलाई सोझो सेटमा पराजित गर्दै दोस्रो पटक उपाधि जितेको हो। ताप्लेजुङको मैवाखोला गाउँपालिकाको नारायणी माविको मैदानमा पुलिसले आर्मीमाथि २५१७,२५१३,२५१९ को जीत निकाल्यो। पुलिसले उपाधिसँगै नगद ३ लाख ५१ हजार जितेको छ। उपविजेता आर्मीले १ लाख ७६ हजारमा चित्त बुझाएको छ। वैशाख २२ गते सुरु भएको प्रतियोगितामा ८ टिमको सहभागिता थियो।"
