शीर्षक,विवरण
सहायताको चपेटामा राष्ट्रिय जनशक्ति,"वैदेशिक सहायताले औजारहरूका सहयोगमा जनशक्तिको अभाव गराउँछ, जनशक्ति विस्थापित गर्छ र जनशक्तिको वितरणलाई असर पुर्याउँछ। अर्थशास्त्रको एउटा शास्त्रीय धारणाअनुसार नेपालजस्ता अविकसित मुलुकको विकास गर्न पुँजी, जमिन र जनशक्तिको समन्वयात्मक उपयोग वा प्रयोग गर्नुपर्ने हुन्छ। अविकसित देशहरूमा जमिन त उपलब्ध हुन सक्छ तर पुँजी र जनशक्ति (खासगरी सीपयुक्त जनशक्ति) उपलब्ध हुँदैन। अर्को शब्दमा भन्नुपर्दा नेपालजस्ता अविकसित देशमा गरिबी हुन्छ। गरिबीका कारणले पहिलो कुरा पुँजी (पैसा) जुट्दैन। दोस्रो, जुटेको पैसा पनि जीवन धान्न नै पर्याप्त नहुने भएकाले लगानीको आवश्यकता पूरा गर्ने गरी बचत हुन सक्दैन। यसरी बचत र लगानी दुवै कम हुने हुँदा आफूलाई आवश्यक उपभोग्य वस्तु तथा सेवा मात्र होइन, पछिल्लो पुस्ता तथा आगामी दिनलाई आवश्यक पर्ने वस्तु र सेवाको उत्पादन तथा सिर्जना गर्न आवश्यक वस्तु र सेवा विदेशबाट आयात गर्नुपर्ने हुन्छ। यसको मतलब पुँजी तथा पैसा मात्र होइन, विदेशी मुद्रा पनि बाहिरबाट ल्याउनुपर्ने हुन्छ। अझ महत्वपूर्ण हो जनशक्ति। किनकि जनशक्तिले नै पुँजी र जमिन प्रयोग गर्न सक्छ। तर आम जनशक्तिले पुँजी र जमिनको उपयुक्त प्रयोग गर्न सक्दैन। यसका लागि सीपयुक्त जनशक्ति चाहिन्छ। पुँजी र विदेशी मुद्राका अतिरिक्त यस्तो जनशक्ति पनि वैदेशिक सहायताले उपलब्ध गराउने विश्वास गरिन्छ। के वैदेशिक सहायताले सीपयुक्त जनशक्ति उपलब्ध गराउँछ त ? हो, जनशक्ति त उपलब्ध गराउँछ। साथै, वैदेशिक सहायताको उद्देश्य आर्थिक सामाजिक विकासका नाममा राजनीतिक, रणनीतिक र व्यापारिक पनि हुने भएकाले दाताले जनशक्तिको आपूर्तिलाई सहायताभित्र घुसाउने मात्र होइन, सहायता दिनेले थप औचित्य पनि प्रमाणित पनि गर्छन्। वैदेशिक सहायताभित्रको जनशक्तिको सहयोगलाई माथि उल्लिखित शास्त्रीय अवधारणाले पनि मद्दत गर्छ। तर यथार्थमा वैदेशिक सहायता (जनशक्ति सहायतासमेत) ले सहयोग लिने मुलुकलाई फाइदा गर्दैन न त लाभ नै पुग्छ। ठीक उल्टो सहायता लिने मुलुकलाई घाटा पुर्याउँछ। मुलुकको सीपयुक्त जनशक्तिलाई उदासीन, कमजोर र निकम्मा बनाउँछ। यथार्थमा मुलुकको जनशक्तिलाई विस्थापित नै गर्छ। कसरी ? पहिलो हो सूचना प्राप्त गर्न सरकारी कर्मचारी र सरकारमा बसिसकेका राजनीतिकर्मीको प्रयोग। वैदेशिक सहायताको वास्तविक उद्देश्य सामाजिक र आर्थिक विकासमा सहयोग पुर्याउनेभन्दा पनि राजनीतिक प्रभाव कायम राख्ने वा दाताको प्रयोगमा रहेको राजनीतिक विचारधारा लाद्नेलगायत व्यापारिक र अन्य सामरिक उद्देश्य हासिल गर्ने पनि हुन्छ। यसका लागि सूचनाको प्राप्ति अति महत्वपूर्ण हुन्छ। तर सहायताअन्तर्गत आउने विदेशी जनशक्तिबाट आवश्यक सीप र दक्षता चाँडै अथवा सस्तोमा प्राप्त गर्न सकिँदैन। अर्कोतिर यस्तो सीप र दक्षता सरकारी जनशक्तिबाट सजिलै प्राप्त गर्न सकिने हुँदा सहायता प्रदान गर्ने संस्था, मुलुक तथा निकायले वैदेशिक सहायतालाई सरकारी जनशक्तिको सेवा प्राप्तिमा प्रयोग गर्दछन्। परोक्ष परामर्श सेवा तथा बेलाबेलामा उपहार दिएर र भोजभतेरमा सामेल गराएर काम पट्याइने हुँदा सरकारी तथा राष्ट्रिय जनशक्ति आफ्नो कामभन्दा सहायता सेवामा समर्पित हुन पुग्छ। यसले गर्दा विद्यमान जनशक्ति कम मात्र हुने होइन, विस्थापित नै हुन पुग्छ। दोस्रो, वैदेशिक सहायतालाई सामाजिकआर्थिक विकासका केही काम गरेरै देखाउनुपर्ने बाध्यता हुन्छ नत्र दाताको नोकरशाहीको औचित्य र जागिर पनि धरापमा पर्न सक्छ। त्यसैले सबै प्रकारका वैदेशिक सहायतामा कुनै न कुनै रूपमा परामर्श सेवा समावेश गरिएको हुन्छ। परामर्श सेवारहित वैदेशिक सहायता हुँदै हुँदैन भन्दा पनि हुन्छ। यहाँनेर अर्थात् परामर्श सेवा समावेश गराउन व्यक्तिगत रूपमा सहायताले रमाउने सहायता प्राप्त गर्ने मुलुकका नोकरशाही र नोकरशाहीलाई प्रभावमा पारी परामर्श सेवा लिने व्यक्ति वा समूह पनि सक्रिय हुन्छ। परामर्श सेवाका लागि वैदेशिक सहायताले सकेसम्म आफ्नै देशको जनशक्ति ल्याउने प्रयास गर्छ। तर सहायता लिने देशको वस्तुस्थितिको पर्याप्त जानकारी नहुने हुँदा स्वदेशी जनशक्ति चाहिन्छ। वैदेशिक सहायताले मौका खोजिरहेको अवस्थामा न्यून बेतन तथा कम आम्दानीमा रहेका र राष्ट्रप्रेम र राष्ट्रिय सोचभन्दा क्षणिक फाइदामा रमाउने जनशक्ति सजिलै सहायताको सम्पर्कमा पुग्छ र सहायताको स्वार्थका लागि काम गर्छ। फलतः राष्ट्रिय जनशक्तिको अभाव खट्किन्छ। तेस्रो, वैदेशिक सहाताले तोकिएका अर्थात् सक्षममध्येका जनशक्तिलाई सहायता तथा आयोजना कार्यान्वयनका लागि खटाउन (काउन्टरपार्ट स्टाफ्स्) दबाब दिन्छ, बाध्य पार्छ। हो, सहायताको प्रभावकारी कार्यान्वयन गर्न सक्षम जनशक्ति चाहिन्छ। तर सक्षम वैदेशिक सहायताका लागि खटाउनुपर्ने दबाब र बाध्यताले सहायताभन्दा बाहिर तथा राष्ट्रिय महत्वका विषय र क्षेत्रमा काम गर्ने जनशक्तिको अभावको स्थिति सृजना हुन्छ। वैदेशिक सहायताले मौका खोजिरहेको अवस्थामा न्यून बेतन तथा कम आम्दानीमा रहेका र राष्ट्रप्रेम र राष्ट्रिय सोचभन्दा क्षणिक फाइदामा रमाउने जनशक्ति सजिलै सहायताको सम्पर्कमा पुग्छ र सहायताको स्वार्थका लागि काम गर्छ। फलतः राष्ट्रिय जनशक्तिको अभाव खट्किन्छ। चौथो, दाताका स्थानीय कार्यालयमा काम गर्न आवश्यक सबै जनशक्ति आफ्नै देशबाट ल्याउन सम्भव हुँदैन, महँगा पनि हुन्छन्, गतिला त आउन पनि चाहँदैनन्। निर्गतिलाले काम चलाउन कठिन हुन्छ। तर स्वदेशी, न्यून कमाइ भएका तथा न्यून वेतनधारी तर सक्षम जनशक्ति दाताका स्थानीय कार्यालयमा काम गर्न लालायित हुन्छन्। उता दाताका स्थानीय वा राष्ट्रिय कार्यालय पनि यस्तै मौकाको खोजीमा रहेका हुन्छन्। वैदेशिक सहायताले सस्तोमा सीप र दक्षता पाउँछ, सूचनाको बलियो र स्थायी स्रोत प्राप्त गर्छ, प्रभाव र पहुँच सजिलो र भरपर्दो बन्न पुग्छ। सँगसँगै सरकारी तथा राष्ट्रिय जनशक्ति सरकारी सेवा छाडेर वैदेशिक सहायताको सहयोगी बन्न पुग्छ र जनशक्तिको अभाव झन् फराकिलो बन्न पुग्छ। पाँचौं, वैदेशिक सहायताले राष्ट्रिय जनशक्तिलाई कुलिन वर्गमा पुर्याउँछ। जसको सोच साधारण देशवासीको भन्दा फरक हुन्छ। यस्तो फरक सोच भएको जनशक्तिको प्राथमिकता सर्वसाधारणको प्राथमिकता आवश्यकताभन्दा नितान्त फरक हुन्छ। वैदेशिक सहायताको चास्नीको स्वाद पाएको जनशक्ति र सर्वसाधारण जसका लागि निर्णय गरिने हो, उनीहरूका बीचमा खाडल बन्छ। वैदेशिक सहायताको सम्पर्कमा पुगेको राष्ट्रिय तथा सरकारी जनशक्तिको मान्यता, विश्वास, परम्परा, धारणा र सोचमा क्रमशः परिवर्तन आउँदै जान्छ र अन्ततः यस्तो जनशक्ति विदेशी (एलियन) नै बन्न पुग्छ। वैदेशिक सहायताको छैटौं तथा धेरै घातक पक्ष हो तालिम, सेमीनार र उच्च शिक्षाका लागि सरकारी कर्मचारीलाई विदेश तथा दाताको आफ्नै देशमा लग्ने। यहाँनेर वैदेशिक सहायताले एउटै तिरले धेरै सिकार गर्छ। तालिम, सेमीनार र उच्च शिक्षाका लागि होनहार र सहायतालाई राष्ट्रिय पक्षमा प्रयोग हुने जनशक्ति चयन हुन्छ, दाताको पनि प्रतिस्पर्धी र होनहारलाई नै छनोट गर्नुपर्ने दबाब रहन्छ। जनशक्ति बाहिरिने भएकाले सहायता प्रापकलाई अभाव हुन्छ। उता दातालाई फाइदै फाइदा ! बुझेको र प्रतिस्पर्धी जनशक्तिको अभावमा दाताले जे चाह्यो त्यही हुन्छ। सहायताको केही अंश आफ्नै देशमा फर्किन्छ, दाताका मुलुकका मानिस र विद्यालय तथा विश्वविद्यालयले जनशक्ति स्रोत, साधन र रोजगार पाउँछन्। खासगरी उच्च शिक्षामा जाने प्रतिस्पर्धी जनशक्ति झन् योग्य र थप प्रतिस्पर्धी बन्न जाने हुँदा उतै पलायन हुन्छ। यता जनशक्ति अभाव बढ्छ, उता दाता मुलुकले आधारभूत खर्च अर्कैले व्यहोरेर तयार गरेको जनशक्ति सस्तोमा र सजिलै प्राप्त गर्छ। भनिन्छ कतिपय दातृ मुलुक तथा संस्थाले तालिम, सेमीनार र उच्च शिक्षामा जाने जनशक्तिलाई उतै बस्न फकाउने बन्दोबस्त मिलाएका हुन्छन्। यस्तो बन्दोबस्त दाताको गैरसरकारी क्षेत्रले झन् सक्रियताका साथ सञ्चालन गर्छ किनकि उच्च सीपयुक्त जनशक्तिलाई अनौपचारिक क्षेत्रले प्रयोग गर्दा सामाजिक सुरक्षालगायत अन्य सरकारी कोषहरूमा योगदान गर्नु नपर्ने मात्र होइन, औपचारिक करारबेगरको विदेशी जनशक्तिलाई शोषण गरी मुनाफा वृद्धि गर्नसमेत मद्दत पुग्छ। माथि उल्लिखित पक्षलाई दाता तथा तिनका प्रतिनिधि र सहायता प्राप्त गर्ने नेतृत्व तथा प्रशासकले दीर्घकालमा नेपाललाई आवश्यक पर्ने उच्च सीपयुक्त जनशक्ति उपलब्ध हुने तर्क अगाडि सार्छन्, सार्ने गर्छन्। तर नेपालको आवश्यकता भनेको दीर्घकालको होइन अहिलेको हो र तत्कालको हो। तत्कालको आवश्यकताको परिप्रेक्ष्यमा हेर्ने हो भने माथि उल्लेख गरिएका विभिन्न औजार प्रयोग गरेर वैदेशिक सहायताले जनशक्तिको अभाव गराउँछ, जनशक्ति विस्थापित गर्छ र जनशक्तिको वितरणलाई असर पुर्याउँछ। (घिमिरेसँग ३० वर्षको सहायता व्यवस्थापन तथा प्रशासनको अनुभव छ। यसमा व्यक्त विचार निजी हुन्।)"
उद्यमबिना काल बिताउने,"जीडीपीमा उद्योगको स्थान नबढाएसम्म मुलुकको आर्थिक विकास हुँदैन भन्ने चेत नेताहरूमा हुन जरुरी छ यसपालिको तिहारमा विद्युत्को माग बढेन। एकीकृत नेपाल विद्युत् प्रणाली (आईएनपीएस) मा लक्ष्मीपूजाको रात कूल माग ११ सय ८९ मेगावाट (उद्योगबाहेक) रह्यो। जबकि विद्युत् प्राधिकरणको प्रक्षेपण थियो चौध सय मेगावाट। तिहारका बेलामा मात्र होइन, प्राधिकरणले परम्परागत तवरबाट गर्दै आएको विद्युत्को माग प्रक्षेपण पनि मिलेको छैन। सन् २०१८१९ का लागि प्राधिकरणले एक हजार नौ सय तीन मेगावाट विद्युत् आवश्यक पर्ने अनुमान गरेको थियो। सन् २०१९२० का लागि भने दुई हजार ७१ मेगावाट चाहिने अनुमान गरेको छ। तर सबैभन्दा बढी बत्ती बालिने लक्ष्मीपूजामा कूल अनुमानित मागको करिब आधा मात्रै खपत भयो। बिजुली खपतका यी तथ्यांकहरूले अनेक पक्षहरूलाई उद्घाटित मात्र गरेको छैन, चिन्ता पनि बढाएको छ। माग वृद्धि नहुनु पनि राम्रो लक्षण होइन, विशेष गरेर अल्पविकसित मुलुकका लागि। अझ दोहोरो अंकको आर्थिक वृद्धि हासिल गर्ने इन्जिन नै विद्युत् हो। अहिले माग घट्दो, उत्पादन बढ्दो र बजार अनिश्चितताको भुमरी छ। प्राधिकरणको परम्परागत माग प्रक्षेपण नमिल्नुमा जनचेतनाले पनि काम गरेको देखिन्छ। कम विद्युत् खपत हुने उपकरणको नेपालमा प्रयोग बढ्दो छ। इन्क्यान्डासेन्ट (ताप आउने बत्ती) को प्रयोगमा भारी गिरावट आई एलईडी उपयोग हुन थालेको छ। यसले स्वतः माग व्यवस्थापनमा सहज पुर्याउँछ। अझ तीन वर्षअघि प्राधिकरणले यस्तै एलईडी चिम खरिद गरी दुई सय मेगावाट विद्युत् खपत घटाउने योजना अघि सारेको थियो। एलईडी खरिद प्रकरण विवादमा परेपछि यसको व्यापक चर्चा भयो र यसको उपयोगका लागि प्राधिकरणले विज्ञापन नै गर्नुपरेन। अहिले अधिकांश सहरी तथा अर्धसहरी क्षेत्रमा एलईडी बत्तीको प्रयोग भइरहेका छन्। ग्रामीण क्षेत्रमा भने पुरानै बत्ती अद्यापि छ। विशेषगरी चुहावट उच्च हुने क्षेत्रमा इन्क्यान्डासेन्ट चिम प्रयोग भइरहेको देखिन्छ। दोस्रो, उद्योगहरू पूर्ण क्षमतामा चलिरहेका छैनन्। भएका उद्योग बन्द हुँदै गइरहेका छन्। देशभरका उद्योगले जम्मा तीन सय मेगावाट बिजुली खपत गर्छन्। अन्य आर्थिक आँकडाभन्दा पनि उद्योगले खपत गर्ने बिजुलीको परिमाणले नै छर्लंग पार्छ मुलुकको औद्योगिक गति सकारात्मक छैन। प्राधिकरणले गर्ने आम्दानीमा गार्हस्थ्य र औद्योगिक क्षेत्रको करिब बराबर छ। कृषि र उद्योग क्षेत्र धराशायी हुँदै गइरहेको तथ्यांकले देखाउँछ। कूल गार्हस्थ्य उत्पादन (जीडीपी) मा कृषि क्षेत्रको योगदान २७८ प्रतिशत छ। जीडीपीमा उद्योगको अंश जम्मा १४८ प्रतिशत मात्र छ। तर सेवा क्षेत्रको भने सबैभन्दा उच्च (५७६ प्रतिशत) छ। उद्योगको विकास नभई रोजगार बढ्दैन। अहिले ८० लाख युवा विदेशमा कार्यरत छन्। गाउँघरका खेतबारी बाँझा छन्। कृषिमा लागेकाहरू जीविकोपार्जन गर्न कठिन हुँदै गइरहेको छ। किनभने खेतीकिसानी व्यावसायिक हुन सकेन। निर्वाहमुखी मात्र छ। बीउवीजन, मल, सिँचाइ नपाएर कृषि क्षेत्र तन्नम हुँदै गइरहेको छ। किसानले दुःख गरी फलाएका उत्पादनले बजार पाउँदैन। बिचौलियाले ६० रुपैयाँ केजीमा उठाएर २४० रुपैयाँमा बेच्छन्। कृषिजन्य प्रशोधन उद्योगहरू छैनन्। रायोको साग र गुन्द्रुकधरि आयात हुन्छ। आयात वृद्धि नभए राजस्व उठ्दैन। भन्सारमुखी राजस्व प्रणाली छ। यहीं फलाउने, उत्पादित वस्तुलाई प्रतिस्पर्धी बनाउनेतिर कसैको ध्यान छैन। बिजुली उत्पादन हुनेबित्तिकै खपत गरिहाल्नुपर्ने हुन्छ। साँचेर राख्न पाइँदैन। अझ चौबीसै घण्टा उत्पादन हुने बिजुली पनि त्यहीअनुसार खपत भएमा मात्र मुलुकको आर्थिक अवस्थामा सुधार आउँछ। बिजुली खपत गराउने कृषि र उद्योगका अवस्था बेहाल छन्। त्यसमाथि संघ, प्रदेश र स्थानीय गरी नानाथरीका सरकारहरूले कर असुल्न छाड्दैनन्। उद्योग स्थापनामा राज्यको असहयोगी भूमिका विद्यमान छ। भएका उद्योगलाई टिक्न मुस्किल पर्दै गएको छ। यिनै उद्योगले राजनीतिक दलका नेतालाई बेलाबेला हुने र भइरहने चुनावमा चन्दा दिनुपर्ने अर्काे बाध्यता छ। त्यसमाथि नेपालमा सञ्चालित अधिकांश उद्योगका कच्चा पदार्थ आयात गर्नुपर्छ। निश्चित अवधिसम्म कर नलिने, बरु बजार व्यवस्थापनमा राज्यले सघाउने, सेना, प्रहरीजस्ता निकायमा स्वदेशी उत्पादनलाई अनिवार्य उपयोग गराउनेजस्ता नीति लिएमा उद्योग फस्टाउन बेर लाग्दैन। आयातीत कच्चा पदार्थबाट उत्पादित सामान प्रतिस्पर्धी हुन सक्दैन। कच्चा पदार्थ स्वदेशमै उपलब्ध भएको क्षेत्र सिमेन्ट हो। सिमेन्ट उद्योग पनि समस्यारहित भने छैन। आत्मनिर्भर मात्र होइन, निर्यातकै सम्भावना रहेको सिमेन्टमा सरकारले अनेकथरी कर लगाएको छ। सरकारले सिमेन्टलाई निकासीलक्षित वस्तुको सूचीमा त राखेको छ। तर नेपालको तुलनामा भारतीय बजारमा सिमेन्टको भाउ आधा सस्तो छ। यस्तोमा कसरी निकासी होला ? भारतीय सिमेन्टभन्दा सस्तो र प्रतिस्पर्धी बनाउन सरकारले करका दर खुकुलो बनाउनैपर्छ। यही वर्षको आखिरीतिर माथिल्लो तामाकोसी (४५६ मेगावाट) उत्पादनमा आएपछि प्राधिकरणलाई बर्खामा बिजुली छेलोखेलो हुनेछ। तर देशमा विद्युत्को माग र खपत बढ्न सकिरहेको छैन। राज्यले बिजुली खपत गराउने नीतिगत हस्तक्षेप पनि गरेको छैन। पेट्रोलियम पदार्थ विस्थापित गर्न सकेमा मात्र खर्बाैं रुपैयाँ जोगिन्छ। विद्युतीय परिवहन र विद्युतीय चुलोको व्यापक उपयोग अहिलेको आवश्यकता हो। तर सरकारलाई पेट्रोलियमको आयात घट्दा राजस्व पनि घट्ने चिन्ता छ। गाडी आयातमा लाग्ने चर्काे भन्सारकै भरमा राजस्व प्रशासन टिकेको छ। खर्च धान्नका लागि पनि पेट्रोलियम र गाडी आयात वृद्धि गराउनुपर्ने बाध्यता सरकारलाई छ। अर्थ मन्त्रालयका अनुसार गत साल सरकारले कूल ६०९ अर्ब रुपैयाँ राजस्व उठाएको थियो। यो कूल जीडीपीको २३८ प्रतिशत हो। सरकारले भन्सारबाट मात्रै कूल राजस्वको २५ प्रतिशत उठाउँदै आएको छ। देशभर ३६ लाखभन्दा बढी सवारी साधन छन्। यस्तो अवस्थामा आयात घट्दा सरकारको खल्ती नै तलमाथि पर्ने देखिन्छ। अनि सरकारले आयात विस्थापन नीति किन लिन्थ्यो। यहीं उत्पादन गर्ने, उत्पादकत्व वृद्धि गर्ने, रोजगार सिर्जना गर्नेतर्फ सरकारको नीति छैन। राज्यको यस्तो नीतिको मार प्रत्यक्ष रूपमा कच्चा पदार्थ आयात नगरीकन उत्पादन हुने जलविद्युत् विकासमा परेको देखिन्छ। एकातिर बिजुली खपतको चिन्ता छ भने अर्काेतिर हिउँदमा चाहिनेजति पुग्दैन। फेरि पनि आयात नै गर्नुपर्छ। भारत र बंगलादेशसम्म बिजुली निकासीको सपना देख्न थालेको दुई दशकभन्दा बढी भइसकेको छ। निकासी नहुने, यहीं खपत पनि नहुने र हिउँदयाममा नपुग्ने यस्तो त्रिकोणात्मक विडम्बना विद्यमान छ। माथिल्लो तामाकोसीलगायतका आयोजना पूरा भएपछि बर्खामा बिजुली खपत बढाउन प्राधिकरणमाथि दबाब परेको छ। त्यतिबेला सबैले हिटरमा भात पकाउन थाले भने केही हदसम्म जगेडा बिजुली व्यवस्थापन हुने देखिन्छ। यसका लागि प्राधिकरणले सबस्टेसन, ट्रान्सफरमर, कन्डक्टर (तार) हरू चुस्तदुरुस्त राख्नुपर्छ। प्राधिकरणले प्रणाली सुधारका काम सुरु गरिसकेको छ। कम्तीमा बिहान र बेलुका विद्युतीय चुलोमा भात पकाउन सकिए ग्यास आयातमा कमी आउँथ्यो र पैसा यहीं रहन्थ्यो। योबाहेक अरू उपाय हाललाई देखिँदैन। भोलि भारतसित कुरो मिल्यो भने यो क्षेत्रको मात्र नभई मुलुककै आर्थिक कायापलटमा मद्दत पुग्नेछ। किनभने बजार सुनिश्चित भइसकेपछि यहाँ लगानीको ओइरो लाग्ने सम्भावना हुन्छ। ऊर्जा मन्त्रालय र प्राधिकरणले नेपालको विद्युत् अन्तर्राष्ट्रिय बजारसम्म पुर्याउन निकै मेहनत गर्दै आएका छन्। अघिल्लो महिना भारतसित दोस्रो सीमापार प्रसारण लाइनमा सहमति गराउन नेपाल सफल भएको छ। तर सहमति र सम्झौता गर्ने कार्यान्वयन नगर्ने भारतको पुरानो रोग छ। यसका लागि सरकारले नै गम्भीर तवरले भारतसित वार्ता गर्नैपर्ने देखिन्छ। यद्यपि भारतको दीर्घ प्रतीक्षाका क्रममा आफ्नै मुलुकमा बिजुली खपत गराउन विद्युत् प्राधिकरण होइन, राज्य लाग्नुपर्छ। कृषि प्रशोधन, सिमेन्ट, चिया उद्योग विस्तार हुनेबित्तिकै प्राधिकरणको तनाव कम हुन्छ। यसका लागि राज्यले सहुलियत दिनुपर्छ। निजी क्षेत्रको लगानी त्यसै आकर्षित हुँदैन। निश्चित अवधिसम्म कर नलिने, बरु बजार व्यवस्थापनमा राज्यले सघाउने, सेना, प्रहरीजस्ता निकायमा स्वदेशी उत्पादनलाई अनिवार्य उपयोग गराउनेजस्ता नीति लिएमा उद्योग फस्टाउन बेर लाग्दैन। जीडीपीमा उद्योगको स्थान नबढाएसम्म मुलुकको आर्थिक विकास हुँदैन भन्ने चेत नेताहरूमा हुन जरुरी छ। केवल पाखुरा बेचेर पठाएको पैसाले बसीबसी खाने प्रवृत्तिको छिट्टै अन्त्य हुनपर्छ। भानुभक्त आचार्यको एउटा चर्चित कविता छ ज्यूँदै मर्याको, भनि नाउँ कस्को ? उद्यम् विना बित्तछ काल जस्को"
विकासमा राजनीति,"सन् २०२० लाई भ्रमण वर्षका रूपमा मनाउन नेपाल सरकारले तीव्र गतिमा तयारी गरिरहेको छ। विभागीय मन्त्री यसको प्रचारप्रसारमा खटिरहेका देखिन्छन्। उनले चलाउने सामाजिक सञ्जाललाई आधार मान्दा उनको तयारी र सक्रियता उल्लेखनीय देखिन्छ। तर काठमाडौं उपत्यकाको एउटा महत्वपूर्ण पर्यटकीय गन्तव्यका रूपमा रहेको नगरकोट पुग्ने सडकको अवस्था हेर्दा नेपाल भ्रमण वर्ष आउन अब दुई महिना मात्र बाँकी छ भनेर विश्वास गर्न सकिन्न। आर्थिक वर्ष २०६९७० मा सम्झौता भई आव २०७२७३ भित्र सम्पन्न भइसक्नुपर्ने भक्तपुरनगरकोट साढे १५ किलोमिटर सडक अझै निर्माण हुन सकेको छैन। बाटो अस्तव्यस्त छ। १५ किलोमिटरको यात्रा पूरा गर्न दुई घण्टाभन्दा बढी लाग्ने अवस्था छ। नेकपाका एक अध्यक्ष पुष्पकमल दाहालका घरबेटी शारदाप्रसाद अधिकारी उक्त सडकका ठेकेदार हुन्। करोडौं रुपैयाँ पेश्की लिएर सडक निर्माणमा बेवास्ता गर्दा पनि उनीमाथि कुनै कारबाही वा जरिमाना गराउन सक्ने हैसियतमा सरकार छैन। यिनै ठेकेदारले लिएको बालाजुरानीपौवात्रिशूली सडक पाँच वर्षदेखि लथालिंग छ। यसैगरी ढोलाहिटीसुनाकोठीचापागाउँको सडक पनि उस्तै छ। चाबहिलसाँखु, जोरपाटीदेखि सुन्दरीजल, ललितपुरका विभिन्न स्थानका पाँचवटा सडक ठेकेदार पनि यिनै घरबेटी अधिकारी हुन्। त्यहाँ पनि उनले वर्षौंदेखि सडक निर्माण कार्य लथालिंग अवस्थामा छाडेका छन्। त्यसको मार स्थानीय नागरिकले भोगिरहेका छन्। यी र यस्तै दर्जनौं सडक तथा पूर्वाधार निर्माणको काम लिएर लथालिंग रूपमा छाड्ने ठेकेदारलाई सरकारले मेलम्ची खानेपानीको कामको ठेक्का दिएर झन् पुरस्कृत गरेको छ। अधिकारीको शैलुङ कन्स्ट्रक्सन कम्पनीले मेलम्ची खानेपानी आयोजनाको डेढ अर्ब रुपैयाँको नयाँ ठेक्का पाएको छ। शारदाप्रसाद अधिकारी तमाम ठेकेदारका एक प्रतिनिधि पात्र मात्र हुन्। नेपालमा ठेकेदार र राजनीतिक नेताबीचको सम्बन्ध निकै गहिरो देखिन्छ। कयौं सडक, पुल तथा अन्य पूर्वाधार निर्माणको ठेक्कापट्टा लागेको वर्षौं हुँदा पनि निर्माण कार्य सुरुवातसमेत भएको हुँदैन। ठेक्का सम्झौता रकम र पेश्की लिएर ठेकेदारले काममा बेवास्ता गर्दा सरकारी निकाय मौन बस्छ। सरकारबाट ठेक्का सम्झौता गर्दा २० प्रतिशत पेश्की रकम लिएर समयमा काम नसक्ने ठेकेदारको संख्या धेरै छ। यद्यपि यस्ता ठेकेदारमाथि कुनै कारबाही भएको एउटा पनि उदाहरण पाउन सकिँदैन। गत वर्ष गृह मन्त्रालयले यस्ता ठेकेदारमाथि कारबाही गर्ने तयारी गर्दा राजनीतिक नेताले नै त्यसलाई कार्यान्वयन हुन दिएनन्। नेपाल सरकारका विभिन्न मन्त्रालय एवं विभागबाट अर्बौं रुपैयाँमा ठेक्का सम्झौताको कार्यान्वयन सन्तोषजनक हुन नसकेको बारेमा सम्बन्धित निकाय पनि बेखबर छैनन्। अख्तियार दुरुपयोग अनुसन्धान आयोगले २०७५ माघमा एक अध्ययन गरेको थियो। उक्त अध्यननमा अरबौ रुपैयाँका ठेक्का सम्झौता भएर पनि काम नभएका ठेक्काको विस्तृत विवरण समेटिएको छ। जसको सारांश तालिकाले देखाउँछ। स्रोत : अख्तियार दुरुपयोग अनुसन्धान आयोग अख्तियार दुरुपयोग अनुसन्धान आयोगले पूर्वाधार विकाससँग सम्बन्धित सातवटा मन्त्रालयअन्तर्गतका विभागप्राधिकरणकम्पनी गरी आठवटा निकायले उपलब्ध गराएको कागजात तथा विवरण अध्ययन गर्दा ११८ अर्बका १८४८ वटा ठेक्का सम्झौताहरू सुरु सम्झौता अवधिभित्र सम्पन्न नभएको पाएको थियो। यी ठेक्का सम्झौतामध्ये १०३२ वटा अर्थात् ५५८४ प्रतिशत ठेक्का सम्झौताहरू म्याद थप पनि नभएको भेटिएको थियो। ठेक्कासम्झौतापश्चात् ठेकेदारले ठेक्का सम्झौता रकमको २० प्रतिशतसम्म पेश्की पाउँछन्। यस्ता ठेक्का सम्झौतामा रु २४ अर्बजति पेश्कीका रूपमा नेपाल सरकारले ठेकेदारलाई उपलब्ध गराएको छ। म्याद थप नभएकाले यी १०३२ ठेक्का सम्झौता निरन्तर भएका छैनन्। यसरी हेर्दा ठेक्का सम्झौताहरूको पेश्कीका लागि सम्बन्धित निकायका नाममा जारी गरिएको रु २३ अर्बभन्दा बढीको अग्रिम भुक्तानी जमानतको म्यादसमेत सकिएको छ। यसैगरी ठेक्का सम्झौताको अभिन्न अंगका रूपमा रहने कार्य सम्पादन जमानतको म्याद पनि थप नभएका ठेक्का सम्झौताहरू म्याद समाप्त भएसँगै समाप्त भएका छन्। ठेक्का सम्झौता रकमको कम्तीमा पाँच प्रतिशतले हुन आउने कार्य सम्पादन जमानतवापतको रु ६ अर्बजति रकम म्याद थप नभएकाले जोखिममा रहेको अख्तियारको अध्ययनले देखाएको छ। ठेक्का लिएर समयमा काम नगर्नुको पछाडि राजनीतिक सम्बन्ध महत्वपूर्ण कारण बनेको छ। यतिखेर हरेक ठेकेदारले एउटाएउटा राजनीतिक दल समातेका छन्। त्यही दलबाट राजनीति गर्छन्। दललाई चन्दा दिन्छन्। त्यसको बदलामा दलले त्यस्ता ठेकेदारलाई संरक्षण दिन्छन्। अनि ठेकेदारले जतिसुकै अपराध गरे पनि उसको दलले संरक्षणको जिम्मा लिइदिन्छ। पछिल्लो समय त ठेकेदारहरू दललाई मोटो रकम चन्दा दिएर आफैं नेता हुने क्रममा छन्। यतिबेला संघीय, प्रादेशिक तथा स्थानीय तहमा निर्वाचित जनप्रतिनिधिमध्ये ठूलो संख्यामा ठेकेदारहरू निर्वाचित भएका छन्। दललाई र मतदातालाई पैसाले किनेर देशको विकास निर्माणमाथि अपराध गरिरहेका छन्। आफैं राजनीतिक शक्तिमा भएपछि आफूमाथि कारबाही गर्ने सम्भावना नै हँुदैन। कतिपयले ठूला दलका ठूला नेतालाई खुसी पारेर यस्ता दुष्कर्मको कारबाहीबाट जोगिँदै आएका छन्। ठेक्का लिएर समयमै काम सुरु नगर्ने एउटा समस्या त छँदै छ। भएका काम पनि गुणस्तरीय नहुने अर्को ठूलो समस्या रहेको देखिन्छ। सडक कालोपत्रे गर्दा अलकत्रा मात्र पोतेर भुक्तानी लिइरहेका छन्। जुन सडक दुई हप्ता पनि राम्रोसँग चल्दैन। सिंहदरबारभित्रै रहेको अर्थमन्त्रालयअगाडिको पिच बाटो बनेको केही दिनमै भत्कियो। देशैभरि पुल निर्माणको काम गरेको पप्पु कन्स्ट्रक्सनले गुणस्तरहीन काम गरिरहेको छ। केही समय सोही कम्पनीले निर्माण गरेको बर्दियाको जब्दीघाटस्थित बबई नदीको पुल निर्माण सम्पन्न भएको केही समयमै भासिएको छ। उता कास्कीको मादी नदीमा निर्माण हँुदै गरेको पुल गत असारमा बगायो। आठ करोड ६९ लाखभन्दा बढी रकम बजेट रहेको उक्त पुल २०७५ वैशाखभित्र निर्माण सम्पन्न भइसक्नुपर्ने थियो। तर समयमा काम नसक्दा र भएको काम पनि गुणस्तरीय नहुँदा २०७६ असारमा मादी नदीले पुल बगाइदियो। यद्यपि यस्ता ठेकेदारमाथि कुनै कारबाही भएन। भवितव्य, दैवीय विपत्ति वा प्राकृतिक प्रकोपका नाममा ठेकेदारले उन्मुक्ति पाउँदै आएका छन्। यस्ता उदाहरणले के देखाउँछ भने राजनीतिक तथा प्रशासनिक नेतृत्व र ठेकेदारबीचको गठजोडले नेपालको भौतिक पूर्वाधार निर्माणलाई दूरगामी असर पारिरहेको छ। स्रोत तथा साधन भएर पनि समयमै गुणस्तरीय निर्माण सम्पन्न हुन नसक्दा त्यसले समग्र देशकै विकासलाई प्रत्यक्ष प्रभाव पारिरहेको छ। भौतिक पूर्वाधारमा ठेकेदारले गरिरहेको अपराध र राजनीतिक तथा प्रशासनिक नेतृत्वले कानुनका छिद्र खोज्दै उनीहरूलाई दिइरहेको उन्मुक्ति हेर्दा नेपाल अविकासको एउटा महत्वपूर्ण कारण यिनीहरूबीचको गठजोड हो भन्न कुनै गाह्रो पर्दैन। हाम्रो मुलुक आर्थिक स्रोतको अभावमा अविकसित भइरहेको होइन, बरु भइरहेका स्रोतसाधनको सही परिचालन र सुशासन नभएर अविकासको दुष्चक्रमा फसिरहेको हो। सरकारले जति छिटो यस किसिमको गठजोडलाई भत्काएर अगाडि बढ्न सक्छ, त्यति छिटो समृद्धितर्फको यात्राले गति लिन्छ।"
विद्यार्थीमा लामो बिदाको प्रभाव,"सामान्यतः अधिकांश विद्यालयमा दसैंदेखि तिहारसम्म एक महिनाका लागि पठनपाठन बन्द हुँदै आएको देखिन्छ। सरकारी तवरबाट हुँदै आएको यो निर्णयलाई कतिपय निजी विद्यालयले बेवास्ता गरेको देखिन्छ। उनीहरूले दसैंतिहारका बीचमा पनि विद्यालय सञ्चालन गरेको पाइएको छ। यसले ती विद्यालयमा पढ्ने टाढाका विद्यार्थीहरूले घर जान पाउँदैनन् वा गए पनि हतारमा तिहारअगावै फर्किनुपर्छ। कक्षा १० मात्र होइन, कक्षा ९ मा पढ्ने कतिपय विद्यार्थीलाई पनि दिउँसो बिदा भए पनि दसैंतिहारका बीचमा कमजोर विद्यार्थी भन्दै बिहानी ट्युसन सञ्चालन गरेर बिदा प्रभावित पारेको देखियो। सबैजसो निजी विद्यालयले कक्षा १० मा पुगेका विद्यार्थीलाई बिहानी कक्षाहरूमा थप शुल्कसहित पढ्नैपर्ने बाध्यता पारेका छन्। पहिला कक्षा १० को जाँच दिँदा कक्षा ९ का सबै विषय पढ्नुपथ्र्यो। न त कतै थप कक्षा न कतै ट्युसन कक्षा नै सञ्चालन हुन्थे। पछिल्लो समयमा डिस्टिङ्सन ल्याउने उद्देश्य राखेर निजी विद्यालयहरूले कक्षा १० सम्मका विद्यार्थीका लागि पनि ठाउँठाउँमा कोचिङ तथा छुट्टै ट्युसन कक्षाहरू सञ्चालन गर्न थाले। ट्युसन पढ्नुपर्ने प्रवृत्तिका कारण विद्यार्थीले कक्षामा ध्यान दिएर पढ्न छाडे। पढाइ कमजोर हुँदै जान थालेपछि अभिभावकले थप कक्षा, ट्युसन तथा कोचिङ कक्षहरूमा पढाउन बाध्य हुनुपर्यो। यसले आर्थिक अवस्था कमजोर भएका अभिभावकलाई निजी विद्यालयले लिने फीसँगै ट्युसनको पनि भार थपियो। त्यससँगै ट्युसनमा राम्रोसँग पढ्ने विद्यार्थीले एउटै कुरा दोहोरिँदा कक्षामा ध्यान दिन छाडे। र, अरू क्रियाकलापमा ध्यान दिन थाले। यसले शिक्षकलाई कक्षामा पढाउन चुनौती थपिदियो। साथै कक्षाका अरू विद्यार्थीलाई पनि पढ्नमा वाधा उत्पन्न गर्यो। कतिपय अभिभावक भने आफ्ना बालबालिकाले घरमा पढ्नुको सट्टा विद्युतीय उपकरण जस्तै मोबाइल, ल्यापटप, आईफोन आदिमा व्यस्त भइदिँदा बिहानबेलुकीका थप कक्षाहरूमा पढ्न पठाउन बाध्य भए। कक्षा १० नपुग्दै आफूसँग वाईफाईजडित मोबाइल, आईफोन हुने गरेको कतिपय विद्यार्थीले सुनाउँछन्। यिनै विद्यार्थीहरू गृहकार्य पनि नगरेर विद्यालय आउने र जाँचमा पनि राम्रो गर्न नसकेको प्रत्यक्ष देखिन्छ। विभिन्न शिक्षाविद्सँग अन्तरक्रिया गरेका शिक्षकहरूले समेत यस्ता विद्यार्थीलाई बदल्न सकेको देखिँदैन। कतिपय सामुदायिक विद्यालयहरूमा भने शिक्षक विद्यार्थी अनुपात मिलेको देखिँदैन। कतै शिक्षकको अनुपातमा विद्यार्थी धेरै त कतै विद्यार्थीको अनुपातमा शिक्षक धेरै भएको देखिन्छ। अहिले पनि कक्षा चारसम्मका विद्यार्थीलाई एउटै कक्षामा राखेर पढाउने गरेको अछाममा रहेको मेरै घरअगाडिको विद्यालयमा देख्न सकिन्छ। कतिपय विद्यालयमा अतिरिक्त गणित विषय पढाउने विषय शिक्षक नभएकाले त्यो विषयको कक्षा ८ देखि १० सम्म नै पढाइ हुने गरेको छैन। दुर्गमका धेरैजसो विद्यालयहरूमा पत्रपत्रिकाको पहुँच छैन। देश तथा संसारभरि भएका घटनाप्रति विद्यार्थीलगायत शिक्षक पनि अनभिज्ञ देखिन्छन्। कुनै विद्यालयमा वाईफाईको व्यवस्था भए पनि पर्याप्त कम्प्युटर नहुँदा विद्यार्थीले प्रयोग गर्न पाएका छैनन्। राम्रोसँग वाईफाई नटिप्ने हँुदा शिक्षकले पनि कुनै नयाँ कुरा सिक्न, सिकाउन मोबाइल वा कम्प्युटरमा धेरै समय खर्च गर्नुपरेको छ। पुस्तकभित्रको ज्ञानबाहेक बाहिरी घटनाक्रमले पनि विद्यार्थीले पर्याप्त ज्ञान बढाउन सक्छन्। यसले सामाजिक शिक्षाजस्ता भाषासम्बन्धी विषयमा राम्रो दक्खल राख्न मद्दत गर्छ। कुनै विद्यालयहरूमा विज्ञान प्रयोगशाला नै छैन भने कतै सामान ल्याइएको भए पनि त्यसको उचित व्यवस्थापन गरेको देखिँदैन। विद्यार्थीका अनुसार १५ मिनटभन्दा बढी कुनै पनि शिक्षकहरू कक्षामा बसेको देखिँदैन। अपवादबाहेक कक्षाकार्य, गृहकार्य दिने र जाँच गर्ने प्रवृत्ति रहेको देखिँदैन। निरीक्षण, अनुगमन वर्षौंदेखि हुन सकेको छैन। कतिपय विद्यालयहरूमा शिक्षक गयल भएको रेकर्डसम्म राख्ने गरेको देखिँदैन भनेको सुनियो। आफ्ना बालबालिकाले नेपाली भाषा राम्रोसँग लेख्न र उच्चारण गर्नुभन्दा फरर अंग्रेजी बोल्न सक्दा अभिभावक खुसी हुन्छन्। यसकै कारण गाउँघरमा पनि ठाउँठाउँमा अंग्रेजी माध्यमका निजी विद्यालयहरू खुलेका कारण ह्वात्तै विद्यार्थीहरूको चाप ती विद्यालयहरूमा पर्दा सामुदायिक विद्यालयहरू विद्यार्थीविहीन भइसकेका छन्। युवा वर्गलाई कलकारखाना, उद्योगधन्दाजस्ता विकासका काममा अवसर नहुनुले उनीहरूको आकर्षण अंगे्रजी विद्यालय खोल्नतिर बढेको देखिन्छ। जसका कारण गाउँदेखि नै अंग्रेजी विद्यालयहरू अब्बल भई सामुदायिक विद्यालयहरू धरापमा पर्दै गएको देखिन थालेको छ। महँगो शुल्क उठाएर करोडौं फाइदामा रहेका निजी विद्यालयहरूमा उच्च प्रतिस्पर्धा हुनु स्वाभाविकै हो। यसकै कारण उच्चतम ग्रेड हासिल गर्ने होडमा रात दिन नभनी विद्यालय सञ्चालन गरेको देखिन्छ। पढाइसँगै कतिपय विद्यालयले छात्राबासमा रहेका आफ्ना विद्यार्थीलाई बिहान र बेलुका आधा घण्टा ध्यानसँगै भगवान्को भजनकीर्तनमा समेत सहभागी गराउने गरेको पाइयो। अन्तर्राष्ट्रिय मुलुकमा जस्तो इटाली, रसिया, आयरल्यान्डजस्ता मुलुकहरूमध्ये कतिपयमा विद्यालयहरूमा गर्मी बिदा मात्र तीन महिनासम्म हुने गरेको भेटियो। अमेरिकामा १० देखि ११ हप्तासम्म गर्मी बिदा हुन्छ भने ब्रिटेन, नेदरल्यान्ड र जर्मनीहरूमा ६ देखि आठ हप्तासम्म गर्मी बिदा हुन्छ। अमेरिकामा रहेको प्रख्यात ड्युक विश्वविद्यालयले गरेको अध्ययनअनुसार लामो बिदामा विद्यार्थीलाई गृहकार्य दिनु राम्रो बताइएको छ। तर गृहकार्य विद्यार्थीको उमेर र कक्षा हेरी दिनुपर्दछ। बिदामा पनि धेरै समय लगाएर गर्नुपर्ने गृहकार्यभन्दा हलुका अध्ययन र रमाइला प्रोजेक्टहरू दिनु उचित हुने देखाएको छ। यसले विद्यार्थीलाई ताजा बनाउने र पढाइबाट टाढा रहनबाट जोगाउने भनिएको छ। हाइलाइट विद्यालयले बिदामा धेरै समय लगाएर गर्नुपर्ने गृहकार्यभन्दा हलुका अध्ययन र रमाइला प्रोजेक्टहरू दिँदा विद्यार्थीहरूमा सकारात्मक प्रभाव पर्नेमा दुईमत छैन।"
तथ्य अनुसन्धानका लागि,"राज्यलाई अनुसन्धानको अधिकार दिनुको मुख्य कराण आम जनताको जनधनको सुरक्षा दिनका लागि हो। यस अवस्थामा जनताको ज्यु धनको सुरक्षा हेतु राज्यले नै कार्यवाही चलाउनुपर्छ। कुनै घटनाको विषयमा लामो समयसम्म अनुसन्धान नहुनु राज्यको असफलता हो। यसैले सरकारी मुद्दासम्बन्धी ऐन २०४९ र फौजदारी कार्यविधि संहिता ऐन २०७४ ले यो क्षेत्राधिकार राज्यलाई तोकेको छ। अहिले ठूलाठूला ओहोदाका व्यक्तिलाई राज्यले अनुसन्धानको दायरामा ल्याउन खोजेको छ, जुन सकारात्मक पक्ष हो। यसले कानुनको अगाडि समानताको सिद्धान्तको अनुभूति दिन्छ। थोरै भए पनि आम जनतामा राहत महसुस भएको अनुभूति हुन्छ। राज्यमा फौजदारी अपराधको नियन्त्रणमा सफलता तब मात्र हुन्छ, जब वास्तविक अपराधी समयमा पक्राउ पर्छ र कुनै पनि निर्दोषमाथि मुद्दा चलाइँदैन। कतिपय मुद्दामा तल्लो तहबाट सजाय पाए पनि माथिल्लो तहबाट सफाइ पाएको हुन्छ। यसबाट निर्दोषमाथि नै मुद्दा चलाएको भन्न सकिन्छ। यसबाट जनआस्थामा कमी आउँछ। यस्ता कार्यलाई पनि निरुत्साहित गर्नुपर्छ। यसका लागि मानव अधिकारसम्बन्धी संस्थाले सक्रियता देखाउनुपर्छ। अपराध कसले किन, कसरी, कहिले, कहाँ गराएको हो भन्ने कुरा निष्पक्ष अनुसन्धानमा भर पर्छ। यसको सही उत्तर खोज्नु नै अनुसन्धान पद्धतिको मुख्य कार्यभार हो, जुन सहज छैन। तर परम्परागत पद्धतिबाट सम्भव छैन। निष्पक्ष अनुसन्धान हुनका लागि वैज्ञानिक पद्धतिको अनुसन्धान हुनैपर्छ। निष्पक्ष र तथ्यपरक अनुसन्धानका सन्दर्भमा केही आधुनिक विधि छन्, जसलाई अन्तर्राष्ट्रिय स्तरमा मान्यता दिँइँदै आएको छ, जुन हरेक अनुसन्धान अधिकारीलाई जानकारी हुनुपर्छ। घटना भएलगत्तै घटनास्थलमा उही अधिकारी प्रथमतः पुग्नुपर्छ, जसलाई अनुसन्धानको जिम्मा दिइएको हुन्छ। मौकामा घटनास्थलमा पुग्यो एउटा र अनुसन्धानको जिम्मा पायो अर्कोले भने सही तथ्य पेस हुन सक्दैन। इन्टरनेसनल एसोसिएसन अफ पुलिसद्वारा प्रकाशित दि पेट्रोल अपरेसन नामक म्यागाजिनमा प्रकाशित सूत्रअनुसार एउटा घटनाको वस्तुनिष्ठ अनुसन्धान गर्नका लागि अनुसन्धान अधिकृतले कम्तीमा निम्न कार्य गर्नुपर्छ घटनास्थलमा यथाशीघ्र सुरक्षित पुग्नु, घाइतेलाई मद्दत गर्नु, अभियुक्तको पक्राउको भरमग्दुर प्रयास गर्नु, साक्षीहरूको यकिन गर्नु, पीडित र साक्षीहरूसँग तत्काल कुरा गरी लिखित गर्नु, घटनास्थललाई सुरक्षित राख्नु, शंकास्पदको सोधपुछ गर्नु, घटना सम्बन्धमा भएका टीकाटिपणीको अध्ययन गरी अभिलेखन गर्नु, घटनाको पूर्ण एवम् सही जानकारी लिनु र दिनु, घटनास्थलमा बरामद हुने भौतिक सबुतको परीक्षण, पीडितको पृष्ठभूमिको जानकारी, शंकास्पद व्यक्तिको पृष्ठभूमिको जानकारी लिन आवश्यक हुन्छ। यस आधारमा के देखिन्छ भने घटनालगत्तै अनुसन्धान अधिकृत घटनास्थलमा पुग्यो भने भौतिक सबुत संकलन गर्न सक्नुका साथै देख्ने साक्षीहरूले पनि तथ्य उजागर गर्न सक्छ। तत्कालको अनुसन्धानबाट अभियुक्तलाई पनि समाउन सहज हुन्छ। अभियुक्तले सबुत प्रमाण मेटाउन सक्दैन। ढिलो गरी अनुसन्धान भयो भने अभियुक्तको पनि प्रभाव पर्न सक्छ। यसैले निष्पक्ष एवम् स्वच्छ अनुसन्धानलाई फौजदारी न्यायको एउटा खम्बाका रूपमा लिइएको छ। पीडितलाई न्याय पाउने न्यायसम्बन्धी हक भए पनि उसले मौकामा जानकारी दिनु उसको नागरिक कर्तव्य हो। न्यायलाई सहयोग गर्ने हरेक नागरिकको कर्तव्य मानिएको छ। अनुसन्धान अधिकृत कसैको होइन सबैको हो। अनुसन्धान अधिकृत पूर्णरूपले स्वतन्त्र हुनुपर्छ। सरकार जोसुकैको होस्। आपराधिक घटना भइसकेपछि अनुसन्धान अधिकृतलाई कतैबाट पनि प्रभाव पार्ने प्रयास गर्नु हुन्न। अनुसन्धानमा राजनीतिक शक्तिको प्रयोग गर्नु किमार्थ हुनु हुँदैन। अनुसन्धानको जिम्मा पाएको अधिकृतले आफनो पदीय भूमिकालाई कतैबाट प्रभावमा पार्न दिनु हँुदैन। अपराध गरिसकेपछि सरकार पक्षधरको शरणमा जानु, सरकार पक्षधरबाट सहयोगको अपेक्षा राखेर समर्थन जुटाउन र समर्थन दिनु फौजदारी अपराधको सबैभन्दा ठूलो बाधक हो। गृह मन्त्रालय जुन पार्टीको छ, त्यो पार्टीको नेता वा कार्यकर्ताले प्रहरी मेरै हो ठान्नु र अनुसन्धान अधिकृतले सरकार पक्षधरको वा नेताको प्रभावमा पर्नु ठूलो बाधक हो। त्यसैले अन्तर्राष्ट्रिय मान्यताले भन्छ पहिला सुन अनि थुन। अनुसन्धान अधिकृतले पनि जसलाई पायो त्यसलाई समाउन हुँदैन। समाउनका लागि ठोस प्रमाण संकलन गर्नुपर्छ। ठोस प्रमाण संकलन गरिसकेपछि जस्तोसुकै दबाब आए पनि छोड्नु हुँदैन। वस्तुनिष्ठ आधार प्रमाणबेगर कसैलाई सामातियो र पछि निर्दोष सावित भयो भने सोको जवाफदेही बन्नुपर्ने कानुन एवम् न्यायको सिद्धान्त हो। घटना भएलगत्तै जब अनुसन्धान अधिकृत घटनास्थलमा पुग्छ र घटनास्थललाई सुरक्षित राख्नुका साथै घटनास्थलमा आवश्यक सामग्री पनि लिएरै जानुपर्ने देखिन्छ। जस्तै सूचनाको प्रतिलिपि, कागज कार्बन सीडी, पेन पेन्सिल, घडी, टर्च, क्यामेरा, साबुन तौलिया, अंगुष्ठ छाप वा पैतालाको छाप लिने समान जस्तै ग्लास,बुश पाउडर, प्लास्टर अफ पेरिस, कैंची फिता, चाकु टेस्टट्युब सिसी, हत्कडी बेडी रिभल्बर डन्ड रस्सी र धागो आदि समानले घटनास्थललाई सुरक्षित राख्नुका साथै प्रमाणहरू संकलन गर्न सहयोग गर्छ। अपराधलाई राजनीतीकरण गर्नबाट रोक्न सकिन्छ। अपराधीलाई पक्राउ गरेपछि भौतिक सबुतको वैज्ञानिक परीक्षण गर्नुका साथै अभियुक्तको अधिकारको पनि संरक्षण गर्नैपर्ने हुन्छ। अभियुक्तका तीन किसिमको अधिकार हुन्छ। एउटा, प्रहरी हिरासतमा रहँदाको अधिकार, अर्को अदालतमा सुनुवाइको क्रमको अधिकार तेस्रो हुन्छ। तल्लो तहबाट फैसला भइसकेपछिको अधिकार। हिरासतमा रहँदाको अवस्थामा अभियुक्तलाई आफ्नो कानुनी सल्लाहका लागि वकिल राखेको छ कि छैन ? सोध्नुपर्छ। पछिल्लो समयमा माथिल्लो ओहोदाका व्यक्तिलाई राज्यले अनुसन्धानको दायरामा ल्याउन थाल्नु सकारात्मक कदम हो। वकिल राखेको छ भने वकिलसँग सल्लाह लिन पाउने, वकिलको उपस्थितिमा बयान गराउन पाउने हुन्छ। प्रहरी हिरासतमा विरामी पर्यो भने उपचार गराउने, खाने बस्ने आफन्तसंग भेटघाट गर्न दिने, कुनै किसिमको यातना नदिने लगायतको हिरासतभित्रको अधिकार हो भने अदालतमा अभियोग पत्र गइसकेपछि साक्षी उपस्थित गराउन पाउने, तारेखमा छुटेको छ भने तारेखम बस्न पाउने, आवश्यक प्रमाण पेस गर्न पाउने, उसको रोहबरमा मुद्दाको सुनुवाइ गर्नेगराउने, आफ्नो वकिलबाट बहस पैरवी गराउन पाउने, भाषाको समस्या छ भने दोभासे राख्न पाउनेलगायतको अधिकार हो। फैसला भइसकेपछि माथिल्लो अदालतमा पुनरावेदन गर्न पाउने अधिकार पुनरावेदकीय अधिकार हो। यी अधिकारबाट वञ्चित गरियो भने जतिसुकै निष्पक्ष र स्वच्छ अनुसन्धान भए पनि अदालतले निर्दोष सावित गर्न सक्छ। अमेरिकामा एउटा मुद्दामा अभियुक्तसँग तिमीले आफ्नो वकिल राखेका छौ कि छैनौ भन्ने प्रश्न मात्र प्रहरीको बयानमा उल्लेख भएको थिएन। तर उसले बयानमा अपराध स्वीकार गरेको थियो। अपराध स्वीकार गरेकाले तल्लो अदालतबाट सजाय पाए पनि सर्वोच्च अदालतले हिरासतमा पाउने अधिकार राज्यले नदिएको कारण देखाई सफाइ दिएको थियो। त्यसै बेलाबाट संसारभरि नै अभियुक्तलाई प्रतिरक्षाको हकका रूपमा चिनियो र संसारभरि नै प्रहरी हिरासतमा रहेको अभियुक्तसँग तिमीले आफ्नो कानुनव्यवसायी राखेको छौ कि छैनौ भनेर सोध्ने गरिन्छ। हाम्रो फौजदारी अपराधमा मुख्य समस्या के देखिन्छ भने समयमा सूचना दिँइदैन। घटना भएको केही समयपछि सूचना दिइन्छ जबकि सूचना दिने बेलामा कुनै प्रमाण फेला पर्दैन। अनुमानका भरमा दुईचारजना व्यक्तिले जे भन्छ सोहीका आधारमा अनुसन्धानको सुरुवात हुनुका साथै त्यसैका भरमा इन्साफ पनि दिने बाध्यता छ। फोरेन्सिक विज्ञानको परीक्षण पद्धति अद्यापि उपलब्ध छैन। एउटा घटना भयो कि राजनीतिक शक्तिका आधारमा कहिले पक्राउ गर्नका लागि दबाब त कहिले पक्राउ नगर्नलाई दबाब दिइने गरिन्छ। कतिसम्म भने बन्दहडताल समेत हुन्छ। कुनैकुनै घटनामा त अनुसन्धान नै नगरी दबाउनेसम्मको प्रयास गरिन्छ। यस्ताबाट फौजदारी न्याय कमजोर परेको भन्नैपर्छ। अपराध ठूलो वा सानो हँुदैन। अपराध अपराध नै हो। न्यायको सिद्धान्तले भन्छ अपराध गरेपछि सजाय पाउनुपर्छ। सजाय गर्नुपर्छ। सजाय गर्नलाई अपराध र अपराधी सबुतबाट पुष्टि हुनुपर्छ, जुन निष्पक्ष अनुसन्धानबेगर हँुदैन। हामीकहाँ बलात्कारजस्ता घटनामा अभियुक्त फेला नपरेको ठूलो आरोप छ। यसबाट वैज्ञानिक अनुसन्धानको प्रयोगमा कमी भएको हो कि समीक्षा गर्न जरुरी छ। यसर्थ हामीले फौजदारी न्यायका लागि परम्परागत अनुसन्धान पद्धति त्यागी आधुनिक अनुसन्धान पद्धतिको विकासतर्फ ध्यान दिनुपर्छ।"
सन्दीप लामिछानेले राखे नयाँ विश्व रेकर्ड,"काठमाडौं : मर्नुस लबुस्चग्ने गत वर्ष ५ सय ८६ खेल खेल्दै सर्वाधिक व्यस्त क्रिकेटर थिए । जोए रुटले सबैभन्दा धेरै अन्तर्राष्ट्रिय खेल खेले । अलेसा हेली सबैभन्दा धेरै खेल खेल्ने महिला क्रिकेटर बनिन् । विराट कोहली अन्तर्राष्ट्रिय खेलमा सबैभन्दा धेरै बल झेल्ने क्रिकेटर बने । गत वर्षका यी विश्व रेकर्डलाई टक्कर दिने गरी यस वर्ष नेपाली युवा क्रिकेटर सन्दीप लामिछाने चम्किएका छन् । द क्रिकेट मन्थ्ली अनलाईनका अनुसार यस सिजनमा सबैभन्दा धेरै देशमा टि ट्वान्टी खेल्ने क्रिकेटर बनेका छन् सन्दीप । सन्दीपसँगै अफगानिस्तानका नजिबउल्लाह जद्रान पनि शीर्ष स्थानमा छन् । उनीहरुले सबैभन्दा धेरै ८ देशमा खेलेका हुन् । इन्डियन प्रिमियर लिगबाट अन्तर्राष्ट्रिय खेल सुरु गरेका सन्दीपले अष्ट्रेलियाको बिग बास हुँदै क्यानडा, दक्षिण अफ्रिका, पाकिस्तान, बंगलादेश र हङकङका खेल खेलिसकेका छन् । यससँगै सबैभन्दा धेरै बलिङ गर्ने क्रिकेटरको दोस्रो सूचीमा पनि छन् सन्दीप । लामिछानेले अहिलेसम्म टी ट्वान्टीमा ९ सय ८५ पटक बलिङ गरिसकेका छन् ।"
गल्ली क्रिकेटदेखि कप्तानसम्मको यात्रा,"काठमाडौं : राष्ट्रिय क्रिकेट टोलीको कप्तानको जिम्मेवारी ज्ञानेन्द्र मल्लले पाएका छन्। ज्ञानेन्द्रको अनुभव, क्षमता र निरन्तरतालाई ध्यानमा राख्दै नेपाल क्रिकेट संघ (क्यान) ले बुधबार उनलाई राष्ट्रिय टोलीको कप्तान बनाउने निर्णय गरेको हो। उनले झन्डै एक दशकदेखि राष्ट्रिय टोलीमा उपकप्तानको भूमिका निर्वाह गर्दै अएका थिए। असोज २८ गते पारस खड्काले कप्तानबाट राजीनामा दिएपछि उक्त पद रिक्त थियो। करिब एक दशक कप्तानको जिम्मेवारी निर्वाह गरेका पारसले सुरुमा सामाजिक सञ्जालमार्फत आफूले राजीनामा दिएको सार्वजनिक गरे पनि गत आइतबार मात्र क्यानलाई इमेलमार्फत राजीनामापत्र बुझाएका थिए। आधिकारिक रूपमा पारसको राजीनामा प्राप्त गरेपछि नै क्यानले ज्ञानेन्द्रलाई नयाँ कप्तानको रूपमा चयन गरेको हो। अन्तर्राष्ट्रिय क्रिकेट काउन्सिल (आईसीसी) ले क्यानमाथि लगाएको निलम्बन फुकुवा गरेको एक दिनपछि नै पारसले कप्तान पदबाट राजीनामा दिएको घोषणा गरेका थिए। तीन वर्षभन्दा लामो समयदेखि नेपाली क्रिकेटमाथि लगाउँदै आएको निलम्बन आईसीसीले असोज २७ गते फुकुवा गरेको थियो। क्यानका सचिव अशोकनाथ प्याकुरेलले २९ वर्षीय ज्ञानेन्द्रलाई कप्तानको जिम्मेवारी दिइएको बताए। लामो समय राष्ट्रिय टिम नेतृत्वविहीन हुनु राम्रो नभएकाले क्यानले तत्कालका लागि ज्ञानेन्द्रलाई जिम्मेवारी दिने निर्णय लिएको हो, सचिव प्याकुरेलले अन्नपूर्णसँग भने। उपकप्तान पदमा दीपेन्द्रसिंह ऐरीलाई नियुक्त गर्ने निर्णय पनि क्यानले गरेको छ। लामो समय उमेर समूहका विभिन्न प्रतियोगितामा उत्कृष्ट प्रदर्शनपछि ज्ञानेन्द्र सन् २००५ मा राष्ट्रिय टोलीमा परेका थिए। उनी मलेसियाविरुद्घको खेलका लागि पहिलोपटक राष्ट्रिय टोलीमा परे पनि प्लेइङ ११ मा भने पर्न सकेनन्। ज्ञानेन्द्रले राष्ट्रिय टोलीबाट सन् २००६ मा नामिबियाविरुद्घ डेब्यु खेल खेलेका थिए। उनले एसीसी ट्रफीमा खेलेको डेब्यु खेलमा ७९ रन बनाएका थिए। त्यसपछि आफ्नो दोस्रो खेलमा ५८ रन बनाए भने क्वार्टरफाइनलमा पनि ५० रन जोडेका थिए। लगातार तीन खेलमा अर्धशतकीय पाली खेलेपछि उनी राष्ट्रिय टोलीमा महŒवपूर्ण खेलाडीका रूपमा स्थापित भएका थिए। ज्ञानेन्द्रले पारसको अनुपस्थितिमा यसअघि पनि विभिन्न महŒवपूर्ण प्रतियोगितामा कप्तानको भूमिका निर्वाह गरेका थिए। उनले सन् २०१७ मा घरेलु मैदानमा खेलिएको केन्याविरुद्घको आईसीसी वल्र्ड क्रिकेट लिग च्याम्पियनसिपको दुवै खेलमा कप्तानको जिम्मेवारी निर्वाह गरेका थिए। केन्याविरुद्घको पहिलो खेलमा उनले नेपालका लागि सर्वाधिक २७ रन बनाएका थिए। उक्त खेलमा नेपाल पाँच विकेटले पराजित भएको थियो। त्यसको दुई दिनपछि खेलिएको दोस्रो खेलमा भने ज्ञानेन्द्रले अविजित ६४ रन बनाएका थिए। उक्त खेलमा नेपाल सात विकेटले विजयी भएको थियो। रमाइलो संयोग के थियो भने सोही खेलमा दीपेन्द्रसिंह ऐरीले पनि ६२ रन बनाएका थिए। सन् २०१७ मा बंगलादेशमा भएको एसीसी इमर्जिङ टिम्स एसिया कप मा पनि ज्ञानेन्द्रले राष्ट्रिय टोलीको कप्तानी गरेका थिए। उक्त प्रतियोगितामा नेपालले हङकङलाई सात विकेटले हराएको थियो। त्यतिबेला पनि टोलीको जितमा ओपनर ब्याट्सम्यान ज्ञानेन्द्रले ७० र दीपेन्द्रसिंह ऐरीले अविजित ६० रनको योगदान गरेका थिए। उक्त खेलमा ज्ञानेन्द्रले दुई विकेट पनि लिएका थिए। सन् २०१९ मै भएको टीट्वेन्टी वल्र्ड कप एसियाको अन्तिम चरणको छनोट प्रतियोगितामा मलेसियाविरुद्घको खेलमा पनि ज्ञानेन्द्र कप्तानको भूमिकामा मैदानमा ओर्लिएका थिए। उक्त खेलमा ज्ञानेन्द्रले केवल २१ बलमा ५१ रन बनाएपछि नेपाली टोलीले जित हात पारेको थियो। कक्षा ५ मा पढ्दासम्म ज्ञानेन्द्र मल्ललाई क्रिकेट खेलबारे कुनै जानकारी थिएन। एकजना साथीले क्रिकेटबारे सामान्य जानकारी गराएपछि उनले क्रिकेटबारे थाहा पाए। सुदिन नाम गरेका साथीले उनलाई पहिलोपटक क्रिकेटबारे जानकारी गराएका थिए। त्यसपछि बिस्तारै गल्लीमा क्रिकेट खेल्दै उनले आफ्नो खेल यात्रा अगाडि बढाए। सानो हुँदा हामी अरू नै खेल खेल्थ्यौं, ज्ञानेन्द्र बाल्यकाल सम्झन्छन्, क्रिकेटबारे केही पनि थाहा थिएन। साथीले पहिलोपटक ब्याट समात्न र रन जोड्न सिकाए। मेरो घर भीमसेनस्थानको चोकमा थियो। हामी घरअगाडि ढुंगाले घेरिएको गल्लीमा क्रिकेट खेल्थ्यौं। साथीले नै ब्याटले हानेपछि दौडिनुपर्छ, दौडिएपछि रन बन्छ भनेर सिकायो। क्रिकेटसँग जोडिएको मेरो पहिलो सम्झना त्यही हो। सुरुमा नियम थाहा नभए पनि खेल रमाइलो लागेकाले त्यसलाई निरन्तरता दिएको उनी बताउँछन्। चोकमा क्रिकेट खेल्दा आफूले सुरुमा थुप्रै गाली खाएको पनि उनलाई याद छ। आफूले प्लाईको ब्याट बनाएर क्रिकेट खेलेको उनी बताउँछन्। ज्ञानेन्द्रले धेरै झगडा गरेर अभिभावकलाई कहिले बल किन्न लगाए भने कहिले ब्याट किन्न लगाए। ज्ञानेन्द्रको औपचारिक क्रिकेट यात्रा भने यू१५ टोलीबाट अगाडि बढेको थियो। केही समयपछि उनले यू१५ टोलीमा उपकप्तानको जिम्मेवारी पनि सम्हाले। त्यसपछि उनी यू१७ टोलीमा छानिए। बिस्तारै उनी यू१७ टोलीको कप्तानसमेत बने। क्रिकेटप्रतिको लगावले नै यतिबेला उनी राष्ट्रिय टोलीकै कप्तान बन्न पुगेका छन्।"
निजगढका शर्मालाई अमेरिकामा स्वर्ण,"सिमरा : अमेरिकाको न्यू जर्सीमा सम्पन्न अन्तर्राष्ट्रिय मार्सल आर्ट खेलमा नेपालका दिनेश शर्माले स्वर्ण पदक जितेका छन्। सिनियर उमेर समूहको फाइनलमा शर्माले अमेरिकाका एण्ड्रिउ सुतेलाई ५४ ले पराजित गर्दै स्वर्ण जितेका हुन्। न्यू जर्सीमा अक्टोबर २५ देखि २७ सम्म भएको प्रतियोगितामा स्वर्ण जितेका शर्मा नेपाल राष्ट्रिय मार्सल आर्ट गेम्स महासंघका महासचिव समेत हुन्। तेक्वान्दोका पूर्व राष्ट्रिय खेलाडी शर्मा बारा सिंगौल निवासी हुन्। उनी नेपाल तेक्वान्दो महासंघका अध्यक्षसमेत रहेका छन्। तेक्वान्दो खेलको प्रशिक्षकको रुपमा व्यस्त रहँदै आएका शर्माले लामो समयपछि अन्तर्राष्ट्रिय स्तरको प्रतियोगितामा सहभागिता जनाएका थिए। शर्माले यसअघि नेपालका लागि थुप्रै देशको प्रतियोगितामा सहभागिता जनाउँदै पदक हात पारेका छन्। यसैगरी शर्माले मार्शल आर्टको प्रसिद्ध अन्तर्राष्ट्रिय अवार्डसमेत हात पारेका छन्। अमेरिकामा प्रत्येक वर्ष आयोजना हुने लिजेन्ड अफ दि मार्शल आर्ट हल अफ फेममा शर्मालाई एक्ट्रा अर्डिनरी मास्टर ईन्ट्रक्टर अवार्डबाट सम्मान गरिएको हो। मार्सल आर्टको विभिन्न विधामा विश्वभरिबाट छनोट भएका प्रशिक्षक, मास्टर र ग्राण्ड मास्टरमध्ये एकलाई प्रदान गरिने उक्त सम्मान शर्माले पाएका हुन्। शर्मा लिजेन्ड अफ दि मार्शल आर्ट हल अफ फेमका गुडविल एम्बेसडरसमेत हुन्। यसअघि मार्शल आर्ट खेलको विस्तारमा सक्रियता देखाएको भन्दै शर्माले एक साताअघि ब्राजिलमा सम्मानसमेत गरिएको थियो। ब्राजिलमा सम्पन्न विश्व कराते प्रतियोगितामा शर्मा एप्रिसेसन अवार्डबाट सम्मानित भएका थिए।"
