शीर्षक,विवरण
विदेशमा फस्नेलाई के सुई हानेर मारिन्छ ?,"ढुक्क हनुहोस्, दुबईले मान्छे मार्दैन। बरु बचाउन चाहन्छ। ती युवालाई पनि बाँचून् भनेरै घर पठाइदिएको हो। अन्नपूर्ण पोस्ट्को न्युज रुममा केही दिनअघि एक अपरिचित युवा देखिए। कसैलाई खोजेजसरी उनी चारैतिर व्यग्र आँखा डुलाइरहेका थिए। अनौठो तालले अलमलिएको देखेर मैले सोधें, कसलाई खोज्नुभएको ? तपाईं यहींको हो ? उनले उल्टै सोधे। हो, मैले भनें, के थियो होला ? एउटा कुरा बुझ्नु थियो, अकमकाउँदै उनले भने, तपाईंहरूलाई थाहा हुन्छ कि भनेर आएको ? के थियो त्यस्तो ? मैले जिज्ञासा राखें। संखुवासभाका उनले आफ्नो कथा कहे म वैदेशिक रोजगारका लागि दुबई गएँ। त्यहाँ भनेजस्तो काम भएन। भनेजति तलब पनि दिएनन्। त्यो पनि बेलामा नदिने। एक प्रकारले बिजोगै भयो। चिनेका नेपाली साथीभाइसँग सल्लाह गरें। तिनले कम्पनी छाडेर भाग्, बाहिर राम्रो काम पाइन्छ भनेर उकासे। मैले त्यसै गरें। रातारात निस्किएँ। तर, काम पाइएन। भौंतारिएँ। अहँ, कहीं पाइएन। बरु त्यही रनाहामा पुलिसले समात्यो। कागजपत्र माग्यो। मसँग केही थिएन। दिन सकिनँ। लगेर थुन्यो। हिरासतमा धेरैपटक बयान लियो। अस्पताल लग्यो। सुई लगायो। भन्दाभन्दै उनको गला अवरुद्ध भयो। अनि के भयो ? मैले सोधें। र, एक महिनापछि एयरपोर्ट ल्याएर नेपालको जहाज चढाइदियो, उनले भने, जब म यहाँ आएँ, धेरैले भने, यसरी थुनेकालाई स्लो पोइजनको सुई लगाएर पठाइदिन्छ रे। त्यस्तै सुई लगाएर आएको अर्का व्यक्तिको ६ महिनामै मृत्यु भएछ। बोल्दाबोल्दै उनी रोकिए। के मलाई पनि त्यस्तै सुई लगाइदिए होलान् त ? गलेको नजरले उनले मतिर नियाले। पालो आयो मेरो तपाईंको अपराध पासपोर्टभिसाबिना त्यो देशको भूमिमा हिँड्नुभयो। कुनै पनि देशमा त्यसो गर्न पाइँदैन। नेपालमा त्यसरी भेटिएका विदेशीलाई पनि पक्रिएर फिर्ता नै पठाउँछन्। तर, कुनै पनि देशमा बिनाइजाजत छिरेका वा पासपोर्टभिसा साथमा नभएका विदेशीलाई सुई हानेर मार्ने कानुन छैन। चलन पनि छैन। तपाईंलाई जसले भन्यो, झूठो कुरा भन्यो। मलाई सुई किन हान्यो त ? उनले सोधे, जब त्यो सुई हान्यो त्यसपछि धेरै समय मैले केही थाहा पाइनँ। के बोलें पनि होस छैन। कतै मलाई बेहोस बनाएर बलात्कारहत्याजस्ता अपराध गरेको त बकाएनन् ? मैले भनें तपाईं बिरामी भएर सुई दिएको पनि हुन सक्छ। वा, बयानमा नढाँटोस् भनेर खास कुरा पत्ता लगाउन चाहेको पनि हुन सक्छ। तपार्इंसँग डकुमेन्ट मात्र नभएको हो कि अरू कुनै अपराध गरेर फरार भएको भनेर पत्ता लगाउन खोजेको पनि हुन सक्छ। अरू कुनै जघन्य अपराध गरेको पुष्टि भएको भए तपाईं अहिले त्यहाँको जेलमै हुनु हुने थियो। तपाईंले शंका गरेजस्तो बक्न लगाएको भए पनि यसरी कहाँ घर पठाउँथे ? गैरकानुनी रूपमा बसेको मात्र अपराध भएकाले अनुसन्धान सकेर र प्रक्रिया पूरा गरेर नेपाल फिर्ता पठाइदिए। केही बुझेजस्तो गरे पनि उनको शंका अझै निवारण भएन। फेरि उही कुरा गरे, दुबईमा त पुलिसले मान्छे मार्ने सुई नै हान्छ रे।  २०६९ असोज पहिलो साता म दुबईमा थिएँ। त्यहाँ मृत्युदण्ड सुनाइएका अमरबहादुर बमलाई बचाउने अभियान व्याप्त थियो। त्यसमा सक्रियतापूर्वक लागेका नेपाली समाजका तत्कालीन अध्यक्ष कृष्णबहादुर ढकाललाई अघि लगाएर म र वैदेशिक रोजगार सुधारका अभियन्ता महेन्द्र पाण्डे केन्द्रीय कारागारतर्फ लाग्यौं। हाम्रो योजना थियो पाएसम्म अमरबहादुरलाई भेट्ने। दिएनन् भने पनि पहल किन नगर्ने ? अरबिक भाषामा पोख्त कृष्णबहादुरले जेलका अधिकारीहरूलाई आग्रह गरे। उनीहरूले भेट्न दिन इन्कार गरे। उनले कन्भिन्स गर्न अनेक उपाय लगाए। जुनसुकै कारण बताए पनि अहँ मानेनन्। हामीलाई डर थियो, पत्रकार भन्यो भने झन् अनुमति पाइँदैन। किनकि, मुस्लिम मुलुकहरू मिडियाप्रति अनुदार छन्। अन्त्यमा हामीले नेपाली भाषामा आपसी सल्लाह गर्यौं जे परोस्, यिनीहरूलाई प्रस्ट कारण किन नबताउने ? अन्ततः मलाई देखाएर कृष्णबहादुरले भने, उहाँ नेपालको राष्ट्रिय दैनिकको सिनियर पत्रकार हो। अमरबहादुर परिबन्दमा जेल परेको भन्ने प्रमाणहरूले बताएका छन्। उहाँ उनलाई भेटेर वास्तविकता के हो बुझ्न चाहनुहुन्छ। त्यो कुरा आफ्नो मिडियामा लेख्न चाहनुहुन्छ। र, मिल्यो भने नेपालका प्रधानमन्त्रीलाई यहाँ ल्याएर दुबईका शेखसँग आग्रह गरी आममाफीको पहल गराउन हामी चाहन्छौं। जब यो कुरा सुने ती व्यक्ति सिनियरलाई सोध्न भित्र गए। मुस्कुराउँदै फर्केर भने, ठीक छ मृत्युदण्ड तोकिएको कुनै व्यक्तिलाई बचाउन सक्नुभयो र यो जेलबाट निकाल्नुभयो भने हाम्रा लागि सबैभन्दा खुसीको कुरा हुनेछ। कुनै पनि व्यक्ति सुध्रियोस् र बाँच्न पाओस् भन्ने हाम्रो ध्येय हुन्छ। हामी जेलमा रहेका हरेकलाई नयाँ जीवन दिन चाहन्छौं। भेट्ने अनुमति मिल्यो। साथमा केही बोक्न भने दिइएन। कलम, कापी, मोबाइलजस्ता सामग्री राख्न लगाएर हामीलाई भित्र एउटा कोठाको सोफामा राखियो। केही बेरमा ल्याइए अमरबहादुर। उनी हामीसँगै त्यही सोफामा बसे। एक घण्टाभन्दा बढी। हामीले उनलाई पनि त्यही कुरा बतायौं। र, उनको अभियोगको वृत्तान्त जान्न चाह्यौं। दार्चुला धारी गाउँका अमरबहादुर भारतको नयाँदिल्लीमा एउटा साहुकहाँ ड्राइभर थिए। ती साहुका दुई आफन्त दुबईबाट केही दिनका लागि पाहुना आए। उनले गाडी कुदाएको देखेर प्रभावित भए। र, नातेदार पर्ने साहुलाई ड्राइभर उपहार दिन आग्रह गरे। अनुमति पाएपछि तिनले अमरबहादुरलाई सोधे, तलब राम्रो दिन्छौं, सँगै लिएर जान्छौं, दुबई जाने हो ? अमरबहादुरले अन्योलमा नपरी भने, जान्छु। सन् २००२ को अन्त्यतिर उनी दुबई ओर्लिए। उनीहरूको गाडी कुदाउन थाले। चालकको काम मालिकले जतिबेला जहाँ लैजा भन्छ, त्यहीं जाने हो। २००३ जनवरी १९ का दिन मालिकद्वय मनोज मुदाना र करन सिंह राजपुतले उनलाई दुबईको इन्डियन क्लबतर्फ लगे। अमरलाई पार्किङमा गाडीभित्रै छाडेर उनीहरू भित्र छिरे। केही छिनमा दौडँदै आएर भने, छिटो गाडी कुदाऊ। ती दुईले भारतीय नागरिक शरद सेठ्ठीको हत्या गरेर आएका रहेछन्। त्यो उनलाई थाहा भएन। उनीहरूले जताजता र जुन गतिमा दौडाऊ भने उनले त्यसै गरे। एक सातापछि अमरलाई समेत लिई डुंगामा चढ्ने बेला तीनै जना र हतियार उपलब्ध गराउने अर्का भारतीय नागरिक स्मद कुलत बनवारी पक्राउ परे। भारतीय जतिलाई हत्यारा र अमरबहादुरलाई तिनको मतियार ठहर गर्दै अदालतले सबैलाई मृत्युदण्ड सुनायो। फर्केर आएपछि मैले ठूलो समाचार लेखें, निर्दोष नेपाली बचाउनुहोस्, प्रधानमन्त्रीज्यू। त्यति बेला प्रधानमन्त्री थिए डा बाबुराम भट्टराई। म र महेन्द्र पाण्डेले उनलाई भेटायौं। सबै कुरा बुझेपछि हाम्रैसामु परराष्ट्र सचिवलाई फोन गरेर भट्टराईले निर्देशन दिए, छिटोभन्दा छिटो मेरो दुबई भ्रमणको व्यवस्था मिलाउनुहोस्। त्यहाँका शेखको आदेश अदालतको भन्दा ठूलो हुन्छ। उनले चाहे जोसुकैलाई आममाफी दिन सक्छन्। भट्टराई परिबन्दमा परेका नेपालीलाई बचाउन उत्सुक थिए। राजनीतिक वातावरण बिथोलिँदो थियो। बेलैमा जान सकेनन्। जान्छुजान्छु भन्दाभन्दै त्यसको ६ महिनामा उनको सरकारै ढल्यो। मृत्युदण्ड सुनाएको १६ वर्ष भयो। अमर जेलमै छन्। दुई देशको सुपुर्दगी सन्धिअनुसार भारतीय नागरिकलाई दुबईले भारतमै बुझाउनुपर्छ। त्यही प्रक्रिया पूरा गर्न यतिका वर्ष लाग्यो। उनीहरू अड्किएकाले अमरबहादुर बाँचिरहेका छन्। दुबई जेलका अधिकारीहरू अहिले पनि भन्न सक्छन्, सक्नुहुन्छ भने अमरबहादुरलाई बचाउनुहोस्। र, अझै प्रधानमन्त्री दुबई गई त्यहाँका शेखलाई भाँती पुर्याएर आग्रह गरे निर्दोष अमर बाँच्न सक्छन्।  अन्नपूर्ण पोस्ट्मा आएका ती युवालाई मैले अमरबहादुरको यो उदाहरण सुनाइदिएँ। उनको त अपराध खासमा अपराधै होइन। देशको अध्यागमन कानुन उल्लंघन हो। कागजपत्रबिना सडकमा हिँड्ने यस्ता बाध्यता दलालका कारण सिर्जना हुन्छन्। उनीजस्ता धेरै निरीह नेपाली यसरी नै पक्राउ पर्छन्। डिपोर्ट गरिन्छन्। त्यतिमै स्लो पोइजन को सुई दिनुपर्ने कारण के छ र ? त्यो व्यर्थकोे डर हो। सुई हानेर मार्ने भए उनीजस्ता एक लाखभन्दा बढी त दुबईमै मारिइसक्थे। तर, ढुक्क हनुहोस्, दुबईले मान्छे मार्दैन। बरु बचाउन चाहन्छ। ती युवालाई पनि बाँचून् भनेरै घर पठाइदिएको हो। बल्ल उनले कुरा बुझे र खुसी हुँदै निस्किए। आउनुहोस्, राज्य र हामी सबै मिलेर यस्ता पीडितलाई बचाऔं, जो अर्काका कारण जेल पर्छन्। र, तनावमा जिन्दगी गुजार्न बाध्य हुन्छन्।"
बूढीगण्डकी आयोजना र हाम्रो क्षमता,"गत साल वैशाखमा ऊर्जा तथा जलस्रोत र सिँचाइ मन्त्रालयले श्वेतपत्र जारी गर्दा जलविद्युत् क्षेत्रमा केही आशाका किरण देखिएको थियो। तर समयसँगै ती आशा निराशामा परिणत हुँदै गइरहेका छन्। सरकारले प्रस्तुत गरेको बजेटले यो क्षेत्रमा निराशाको खाडल बढाएको मात्र छैन, सरकार जलविद्युत् विकासमा संवेदनशील छैन भन्ने स्पष्ट भएको छ। जलविद्युत् विकासमा निजी क्षेत्रलाई सहयोग गर्ने पक्षमा पनि छैन। लगानी सम्मेलनमार्फत जलविद्युत् विकासमा प्रत्यक्ष वैदेशिक लगानी भित्र्याउन असफल भएको यो सरकारले नेपाली निजी लगानीकर्ताको समस्या समाधान र सहजीकरण गर्ने दिशातर्फ कुनै कदम चालेको छैन। उनीहरूको उचित मूल्यांकन गर्न सकेको छैन। अबको ३ वर्ष ६ महिनामा कुल जडित क्षमता पाँच हजार मेगावाट र अर्को पाँच वर्षमा थप १० हजार मेगावाट विद्युत् उत्पादन गर्ने लक्ष्यअनुसार सरकारले काम गर्न सकेको छैन। यो वर्ष सरकारले जलविद्युत् विकासका लागि ८३ अर्बभन्दा धेरै बजेट विनियोजन गरेको छ। अर्थात् लगभग ४ सय मेगावाट विद्युत् उत्पादन गर्न सकिने रकम छुट्ट्याएको छ। धेरै वर्षदेखि यसरी नै बजेट छुट्ट्याउने काम त भयो तर काम हुन सकेन। यसबाट सरकारले पाठ सिकेर हाम्रा संस्थाहरूको क्षमता वृद्धि, सबै तहका प्राविधिक जनशक्ति उत्पादन, विदेशमा रहेका विषयगत विज्ञहरूलाई देश फिर्ती गराउने प्रयासजस्ता विषय बजेटमा नजरन्दाज गरियो। यसपटक पनि बजेटको सदुपयोग हुने सम्भावना न्यून छ। हाम्रा सरकारी संयन्त्र यति कमजोर छन् कि ४ सय मेगावाटका लागि पर्याप्त हुने बजेट छुट्ट्याउँदा पनि ४० मेगावाटबराबरको काम सम्पन्न गर्न सक्दैनन्। नेपाल विद्युत् प्राधिकरण र विद्युत् विकास विभागको काम गर्ने शैलीमा कुनै परिवर्तन आएको छैन। ती संस्थाभित्रको घुसखोरी र ढिलासुस्तीमा कुनै सुधार भएको छैन। निजी क्षेत्रले यो बजेट भाषणबाट निकै आशा गरेको थियो। तर, निराशा मात्र हात लाग्यो। निजी क्षेत्रलाई सबैभन्दा ठूलो मार बैंकबाट लिने ऋृणको ब्याजदर हो। लगातारको बढ्दो ब्याजदर एकातिर छ भने अर्कोतिर तरलता अभावले लगानी जुटाउन मुस्किल भइरहेको छ। नेपाली बैंकहरूले विदेशी लगानीमा निर्माण हुने भनिएको अरुण तेस्रो आयोजनामा लगानी गर्ने तर नेपालीले निर्माण गर्न तयार परेका आयोजनामा ऋण प्रवाह नगर्ने गरिदिनाले लगानीकर्ता थप संकटमा परेका छन्। चर्को ब्याजदरले गर्दा कयांै आयोजना फाइनान्सियल्ली फिजिवल नहुने अवस्थामा छन्। धेरै पहिला घोषणा गरिएको मूल्य अभिवृद्धि करमार्फत तिरेको प्रति मेगावाट पचास लाख रुपैयाँ फिर्ता गर्ने भन्ने प्रावधान अहिलेसम्म कार्यान्वयन भएको छैन। बहाबमा आधारित आयोजनाको ऊर्जा खरिद सम्झौता रोकिदिँदा नयाँ आयोजना निर्माण प्रक्रियामा जान नसक्ने अवस्थामा छन्। भारतसँग इनर्जी बैंकिङ सम्झौता गरिसकेपछि पनि पीपीए नगर्नु दुःखद छ। प्रसारण लाइन समयमा निर्माण सम्पन्न नहुँदा निजी क्षेत्रका आयोजना समस्यामा परिरहेका छन् तर सरकार समाधानतिर अग्रसर देखिन्न। अरुण तेस्रो र तनहुँ जलविद्युत् लिमिटेडअन्तर्गतको सेती स्टोरज पुरानै सरकारका पालामा प्रक्रिया सुरु गरिएको हो। बूढीगण्डकी, पश्चिम सेती, तामाकोशी ५, भेरी बबईलगायत कैयन् आयोजना तुरुन्तै निर्माण चरणमा जान सक्ने आयोजना थिए तर सरकारले वास्ता गरेन। निर्माणाधीन आयोजनामा ढिलासुस्ती उस्तै छ। तामाकोशीलगायतका आयोजना भाइ मेलम्ची बनेका छन्। हाम्रो व्यवस्थापकीय क्षमता बूढीगण्डकीजस्ता ठूला आयोजना सम्हाल्न सक्ने अवस्थामा देखिन्न। विद्युत् नियमन आयोग गठन त भयो तर आजसम्म काम सुरु गर्न सकेको छैन। समावेशिताका नाममा विज्ञहरूभन्दा बाहिरका व्यक्तिलाई भर्ती गरिएपछि यो आयोगले काम गर्न सक्छ भन्नेमा शंका छ। अर्कोतर्फ आयोगमा गरिएको नियुक्ति कानुनी झमेलामा परेर अदालत पुगेको छ। आवश्यक जनशक्ति अभाव र विद्युत् प्राधिकरणसँग समन्वय अभावले आयोग अझै केही समय यथास्थितिमै रहने देखिन्छ। अर्कोतिर विद्युत् नियमन आयोग गठन भइसकेका कारण विद्युत् प्राधिकरणले नयाँ पीपीए रोकिदिँदा लगानीकर्तालाई अप्ठेरो परिरहेको छ।बूढीगण्डकीको दशा बूढीगण्डकी आयोजना धेरै पहिला सुरु गरिनुपथ्र्यो तर त्यसो हुन सकेन। १२०० मेगावाटमा निर्माण गर्ने कि क्षमता घटाएर निर्माण गर्ने भन्ने विवाद अझै जीवित छ। सरकारले विनाप्रतिस्प्रर्धा चिनियाँ कम्पनी चाइना गेजुवा ग्रुप (सीजीजीसी) लाई दिने निर्णय गरेपछि त्यो निर्णयको चौतर्फी विरोध भयो। २८५ अर्ब रुपैयाँ (२५९३ मिलियन अमेरिकी डलर) भन्दा धेरै अनुमानित लागत मानिएको यो आयोजना विनाप्रतिस्प्रर्धा सुम्पिँदा संसद्मा गगन थापाले भनेजस्तै एउटा अर्को उपल्लो तामाकोशी जत्तिकै ठूलो आयोजना बनाउन सकिने पैसा गुमाउने अवस्था थियो। तर अब गेजुवाले बूढीगण्डकी निर्माणमा चासो नदिएको खबर बाहिर आइरहेको छ। गेजुवाले आयोजनाबाट हात झिक्नुको मुख्य कारण आयोजनाको प्रतिफल नै हो। अधिकतम क्षमता १२ सय मेगावाटमा डिजाइन गरिएको यो आयोजनाले मंसिरमा दैनिक ८ घन्टा १२ सय मेवा उत्पादन गर्दै वैशाखमा ९३४ मेवा र जेठबाट ९१८ मेवा उत्पादन गर्दै कात्तिकमा ९२८ मेगावाट बिजुली उत्पादन गर्ने जनाइएको छ। आयोजनाले सधैं १२ सय मेवा बिजुली उत्पादन गर्ने भने होइन, तसर्थ आयोजना क्षमतालाई कुल ऊर्जा युनिटमा हेर्नुपर्ने हुन्छ। २६३ मिटर अग्लो बाँध निर्माण गर्दै ६३ वर्ग किलोमिटर क्षेत्रफल डुबान हुनेछ भने प्रोब्याबल म्याक्सिमम फ्लडलाई डिजाइन गर्दा ५४३ मिटरको सतहसम्म डुबान हुन सक्ने देखिन्छ। यो आयोजनाबाट ३३८३ गिगावाट आवर बिजुली उत्पादन हुनेछ। आरुघाट बजारको सतह ५२६ मिटरको हाराहारी छ। यसो हुँदा बजार पूर्ण विस्थापित नगरी सुखै छैन। फ्रान्सको ट्र्याक्टेवल र नेपालको जेड कन्सल्टले गरेको अध्ययनअनुसार उक्त आयोजनाको एफआईआरआर सात प्रतिशत मात्र छ। यो २०१५ मा गरिएको इस्टिमेट २५९३ मिलियन अमेरिकी डलरमा आधारित आँकडा हो। आयोजनाको लागत चार वर्षको अवधिमा निकै बढिसकेको छ यसरी हेर्दा एफआईआरआर ६ प्रतिशतको हाराहारीमा आउँछ। किनकि, उत्पादन हुने विद्युत्को मात्रा बढेको छैन। निजी लगानीकर्ताले यस्ता ठूला र जोखिमपूर्ण आयोजनामा रेट अफ रिटर्न २० प्रतिशतभन्दा कम छ भने लगानी गर्न तयार हुँदैनन्। २० प्रतिशत प्रतिफलको लागि प्रतियुनिट बिजुलीको दर १७ सेन्ट अर्थात् १९ रुपैयाँ हुनुपर्छ। जबकि जलाशय आयोजनाको अधिकतम पीपीए दर १२ रुपैयाँ ४० पैसा मात्रा छ। १० प्रतिशत प्रतिफल मान्ने हो भने प्रतियुनिट १० (९ सेन्ट) को दरमा बिजुली बेच्नुपर्ने हुन्छ। यो अहिलेको विद्युत् खरिद दरसँग मेल खान्छ। तर, यस्ता आयोजनामा १० प्रतिशत प्रतिफलमा लगानी गर्ने लगानीकर्ता भेट्टाउन असम्भवजस्तै हो। गेजुवाले यो आयोजनाबाट पछि हट्नुको मुख्य कारण यही हो। सरकारले प्रभावित क्षेत्रको मुआब्जा अहिलेसम्म टुंग्याउन सकेको छैन र कहिले सकिन्छ त्यो पनि निश्चित छैन। आयोजना सुरु गरिसकेपछि निर्माण सम्पन्न गर्न तोकिएको दिन (कमर्सियल अपरेसन डेट) भन्दा एक दिन मात्र आयोजना ढिला हुँदा प्रतिदिन ११ करोडभन्दा धेरै घाटा बेहोर्नुपर्ने अवस्था हुनेछ। यस्तो जोखिम मोलेर लगानीकर्ताले कसरी आयोजना सुरु गर्छ ? आयोजनाको क्षमता ८ सय मेगावाटमा झारेर निर्माण गर्ने भन्ने आवाज पनि सुन्नमा आएका छन्। २६३ मिटर अग्लो बाँध बनाउँदा बाँधको क्रेस्ट ५४० मिटर र डुबान क्षेत्रको सतह ५४३ मिटरसम्म हुनेछ र ३३८३ गिगावाट युनिट बिजुली उत्पादन हुन्छ। अहिले प्रस्तावित गरेकै विद्युत् गृहलाई यथावत् राखेर ८ सय मेवा क्षमतामा आयोजना डिजाइन गर्ने हो भने बाँधको उचाइ २२ मिटर घटाउन सकिन्छ। ५०५ घनमिटर डिजाइन डिस्चार्ज राख्दा मंसिरदेखि वैशाखको अन्तिमसम्म दैनिक ८ घन्टा ८ सय मेगावाट विद्युत् उत्पदन गर्न आवश्यक पर्ने पानी (लाइभ स्टोरज) १७५० मिलियन घनमिटर पनि उक्त उचाइको बाँधबाटै प्राप्त हुनेछ। कुल ऊर्जा उत्पादन २८८० गिगावाट आवरको हाराहारी हुनेछ र लागत दुई सय अर्बतिर झर्नेछ। यसरी बाँधको उचाइ २२ मिटर घटाउँदा प्रोब्याबल म्याक्सिमम फ्लडको लेबल ५२१ तिर हुने हुँदा आरुघाट बजार पनि जोगाउन सक्ने अवस्था हुन्छ। डुबान क्षेत्र निकै घट्ने, सामाजिक र अन्य वातावरणीय असर निकै मात्रामा न्यून गर्न सकिने, उत्पादित ऊर्जा र कुल जडित क्षमताको अनुपात बढ्ने हुनाले १२ सय मेवाभन्दा ८ सय मेवा उत्तम विकल्प हो। अहिले प्रस्ताव गरिएकै कंक्रिट आर्च ड्यामलाई नै निरन्तरता दिँदा नयाँ डिजाइनलाई धेरै समय खर्चिनु पर्दैन। लागत पनि धेरै हुँदैन। केही महिनामै सम्पूर्ण डिजाइन सम्पन्न गर्न सकिन्छ। आयोजनालाई ८ सय मेगावाटमा निर्माण गर्दा पनि रेट अफ रिटर्नमा तात्विक भिन्नता नआउने हुनाले निजी लगानीकर्ताले यो आयोजनामा चासो नदिन सक्छन्। प्रतिफल थोरै हुने हुनाले जनतालाई लगानी गर्न आह्वान गर्नु पनि उचित छैन। यो आयोजना हाम्रा लागि निकै महत्र्वपूर्ण भएकाले सरकारले आफैं अग्रसर भएर आफंै निर्माण गर्नुपर्छ। पैसा नपुग्ने अवस्था छैन। ८ सय मेवा क्षमाताका लागि प्रत्येक वर्ष २० अर्ब बजेट छुट्ट्याउने हो भने ८ वर्षमा आयोजना सजिलै सम्पन्न सकिन्छ, पेट्रोलियम पदार्थमार्फत जम्मा गरिएको ३० अर्बभन्दा धेरै रकम सञ्चित नै छ। तर हाम्रो व्यवस्थापकीय क्षमता यति ठूला आयोजना सम्हाल्न सक्ने अवस्थामा देखिन्न। नत्र अर्को मेलम्ची बन्ने छ। साथै आयोजना निर्माणपछि तल्लो तटीय फाइदा र पानीको उपयोगसम्बन्धी भारतसँग कूटनीतिक तहमा छलफल गरी दुवै देशलाई अधिकतम फाइदा हुने गरी निर्णय गर्नु आवश्यक छ। नत्र भारतआ िश्रत भइरहनुपर्नेछ।"
एसईईपछिको शिक्षा,"एसईईको नतिजा प्रकाशित भएलगत्तै उच्च शिक्षाका लागि सबै शैक्षिक संस्थाहरूले आआफ्ना सुविधा र कार्यक्रमसहितका विज्ञापन प्रकाशन हुन थालेका छन्। उता एसईई उत्तीर्ण भएका नानीहरूलाई पनि बग्रेल्ती खुलेका शैक्षिक संस्थाहरूलाई कुन आधारमा विश्वास गर्ने छुट्ट्याउन त्यत्तिकै गाह्रो छ। कतिपय नानीहरू र अभिभावक स्वयंको उद्देश्य एउटा गतिलो संस्थाको आड लिएर विदेश पढ्न जाने र राम्रो अर्थ आर्जन गर्ने उद्देश्य राखेका हुन्छन्। क्षणिक सोचाइ र लाभभन्दा पनि दीर्घकालीन सोच राखेर सीपमूलक शिक्षा, सिर्जनात्मक शिक्षा र नानीहरूका आफ्ना रुचिका विषय समेटिएका कार्यक्रममार्फत क्षमता अभिवृद्धि गर्ने शैक्षिक कार्यक्रम आजको आवश्यकता हो। शैक्षिक प्रमाणपत्ररूपी शिक्षा होइन कि जीवनका विविध आयामलाई समेट्ने गरी तय गरिएको शैक्षिक कार्यक्रम प्रमुख आकर्षणको विषय बन्न सक्छ। जीवनका बहुआयामलाई रूपान्तरण र परिष्कृत गर्ने माध्यम शिक्षा भएकाले शैक्षिक संस्थाहरूले भौतिक आकर्षणका विज्ञापनभन्दा पनि निम्न आयामलाई समेट्न सके सार्थकता मिल्नेछ। क्रान्तिकारी शिक्षा ः अबको शैक्षिक प्रणाली थोरै क्रान्तिकारी नै हुनुपर्छ। हामीले क्रान्तिकारी शब्द राजनीतिक भाषामा प्रयोग गर्ने गरेका छौं, जसले उद्दण्डता भन्ने बुझाउँछ। तर क्रान्तिकारी शब्दको अर्थ त्यति सतही छैन। शिक्षामा क्रान्ति भन्नाले सकारात्मक परिवर्तन गर्न संकल्पसहितको विद्रोह भन्ने बुझिन्छ। जुन विद्यार्थी शिक्षा प्रणाली होस् या अरू सामाजिक मान्यताको विपरीत खुलेर आफ्ना धारणा राख्न सक्छ र जीवनमा ऊ आफ्नै तरिकाले अघि बढेर सफलता पनि हासिल गर्छ। हाम्रो शैक्षिक संस्थामा भीडले जे मान्यता राखेको छ त्यो सही र त्यो भीडको बीचमा १२ जना फरक सोच र तर्क राखेर परम्परागत प्रणालीलाई परास्त गर्ने आवाज उठाउनेहरूलाई चुप लाग्न बाध्य बनाउँछन्। परम्परागत सिकाइभन्दा माथि उठेर नयाँ आयामको सिकाइ प्रणाली विकास गर्ने खालका विज्ञापनसहितका व्यावहारिक शिक्षा प्रदान गर्न सक्नु आजको आवश्यकता भएकाले शैक्षिक संस्थाहरूले यस्ता विषयलाई महत्र्वका साथ हेर्न सके सार्थक हुनेछ। सामूहिक सिकाइ ः टिमवर्क अर्थात् सामूहिक सिकाइ आजको आवश्यकता हो। सबै मिलेर काम गर्ने र एउटा निचोड निकाल्ने खालको अध्यापनको सुरुवातको जरुरी छ नेपालको शैक्षिक प्रणालीमा। आजसम्मको प्रचलन त एउटाले अर्कोलाई जित्नैपर्ने, जीपीए होस् या ग्रेड या त प्रतिशत नै किन नहोस्। तिमीले उसको भन्दा राम्रो गर्नुपर्छ अर्थात् उसलाई हराउनुपर्छ भन्ने शिक्षामा हामीले जोड दिँदै आएका छौं। सबैले उत्तिकै राम्रो गर्दा के बिग्रन्छ ? त्यसैले शैक्षिक संस्थाले यस्तो वातावारण दिओस्, जहाँ सबै एक समान रूपले आफ्नो क्षमता अभिवृद्धि गर्न सकून् र सबैले आपसमा प्रतिस्पर्धा होइन प्रशंसा गर्न सिकून्। आत्मीयता र आत्मसम्मानका साथ एकले अर्कोलाई मद्दत गर्न सिकून्। अपनत्व र भाइचाराको विकास हुन सकोस् यही त जीवनको समृद्धि। बालबालिकालाई मानवीय स्वभाव बिग्रन नदिने गरी नेतृत्व र निर्णय क्षमताको विकासमा सघाउ पुर्याउने किसिमको अध्ययनअध्यापन जरुरी छ। वास्तविकतामा ध्यान : विद्यालय या शिक्षकको कर्तव्य विद्यार्थीलाई पाठ्यक्रममा रटाउने र परीक्षामा ग्रेड ल्याउनु मात्र अवश्य होइन। नानीहरूको व्यक्तित्व विकासलाई महत्र्वका साथ हेर्न उसको पृष्ठभूमि, रुचि, अभिव्यक्तिको शैली, नानीहरू खुलेर आफ्ना कुरा बताउन सक्ने वातावरण सिर्जना गरिदिनु र उनीहरूको वास्तविकता पहिचान गर्न सक्नु महत्र्वपूर्ण पक्ष हो। विद्यालय र शिक्षक त त्यस्तो सहज माध्यम बन्न सक्नुपर्छ, जहाँ घरमा र अभिभावकलाई व्यक्त गर्न नसकेका कुरा पनि नानीहरूले विद्यालयमा शिक्षकहरूसँग खुलेर अभिव्यक्त गर्न सकून्। नानीहरूलाई टर्चर दिएर होइन, ससाना बिरुवा हुर्काए झैं, मलजल गरे झैं प्रेमभावपूर्वक सिकाउन सक्नुपर्छ ताकि भविष्यमा गएर कुनै पनि नानीहरूले कुबाटो नरोजून् र जीवनप्रति विक्षिप्त नबनून्। पढ्नु र विद्यालय जाने कुरा हाउगुजी नबनोस्। जति सिक्छन् रमाएर, खुसी भएर र यो मेरो लागि आवश्यक छ भन्ने थाहा पाएर रुचिपूर्वक सिकून्। नानीहरूको मनोविज्ञान र मानसिक स्वास्थ्यलाई पनि सँगै ख्याल गर्दै शैक्षिक प्रगतिको माहोल बन्न सकोस्। नैतिक आचरणमार्फत शिक्षाको महत्र्व नानीहरूले बुझ्ने वातावरणसहितको कार्यक्रम भएमा नानीहरू आफैं त्यस्ता शैक्षिक संस्थाहरूप्रति आकर्षित हुनेछन्। नतिजा राम्रो ल्याउने डरले होइन, नतिजा राम्रो नै ल्याउँछु भन्ने स्वस्फूर्त भावनाको विकास होस्। यसका लागि विद्यालयमै ध्यान र योगका कक्षाहरू होऊन् ता कि बाहिरी प्रयासले शान्त हुन नसकेको मनस्थिति योग र ध्यानको माध्यमबाट सहज बन्न पुग्छन्। नेतृत्व र निर्णय क्षमताको विकास ः हाम्रो शैक्षिक प्रणालीमा ३० वर्षअघि हामीले जे सिक्यौं र सिकायौं आज पनि तिनै कुरा समावेश भएका हुन्छन्। आजको परिस्थितिमा आइपुग्दा विविधतायुक्त, बहुआयामबाट शिक्षा, स्वास्थ्य, जीवन, प्रेम, सम्बन्ध, जागृति, कर्म, दायित्व र खुसी अनि प्रफुल्लता समेटिने पाठ्यक्रम समावेश गरिनु आवश्यक छ। समय परिवर्तनअनुसार नानीहरूको सोचाइ, सिकाइ र व्यवहारमा परिवर्तन आउनु स्वाभाविक हो। त्यसैले उसको मानवीय स्वभाव बिग्रन नदिने गरी नेतृत्व र निर्णय क्षमताको विकासमा सघाउ पुर्याउने किसिमको अध्ययनअध्यापन जरुरी छ। नानीहरू आफैंमा कसरी उत्प्रेरित हुन सक्छन् त्यो वातावरण मिलाइदिनु जरुरी छ। धेरै अवसर र सुविधा पाएकै कारण आजका नानीहरू स्वतः निर्णय लिने क्षमता नराख्ने र नेतृत्व लिन त झनै पछाडि पर्ने गरेका पनि हुन्छन्। नानीहरूको मनोविज्ञान बुझी विद्यालय र शिक्षकले यसमा ध्यान पुर्याउनुपर्ने हुन्छ। यसलाई नै बहुआयामी शिक्षा पद्धति भनिन्छ। इमोसनल इन्टेलिजेन्स ः हाम्रो सिकाइमा जसरी हुन्छ आफूले जितौं र अरूलाई पछि पारौं भन्ने संस्कार बसेको छ। मानिस सामाजिक र भावनात्मक प्राणी भएकाले आफ्नो मात्र होइन, अरूको पनि ख्याल गर्ने र विनविन भावनाको विकास गर्ने वातावरण आजका शैक्षिक संस्थाले मिलाउन सके नयाँ आयाममा विकास हुन सक्छ। नानीहरूमा इमोसनल इन्टिलिजेन्सको विकास व्यावहारिक शिक्षाबाट मात्र प्रस्फुटन हुन्छ। कुनै खेल या दौड दौडिरहेको छ, गन्तव्यमा पुगेर प्रथम हुनु छ, खेलको नियम आफ्नै ठाउँमा छ तर दौडिँदादौडिँदै आफ्नो साथी बीचमै लड्यो भने ऊ खुसी भएर म प्रथम हुने भएँ भनेर नदौडोस्, बीचमा रोकिएर साथीको मद्दत गरोस् र सँगै दौडोस्। यस्तै धेरै उदाहरण हुन सक्छन्, जुन जीवनमा आइलाग्छन्। आफ्नो नाम र इज्जतका लागि मात्र होइन, अरूका लागि पनि केही सेवा र परोपकार गर्न सकियोस् भन्ने भावना विकास गर्ने खालका प्रयोगात्मक अभ्यास विद्यालयले गराउनुपर्छ। कहिले ट्रेकिङ लग्ने, होमस्टे लग्ने, खेतबारीमा काम गर्न लग्ने, ग्रामीण जीवनको दुःखसुख बुझ्ने मौका दिन सकेमा धेरै कुरा प्रयोगात्मक रूपमा नानीहरूले सिक्नेछन्। यसबाट स्वार्थी होइन, स्वावलम्बी र करुणादायी बन्न मद्दत पुग्छ।"
शक्ति राष्ट्रको चक्रव्युह,"चीन, भारत र अमेरिकाको भूमिका त्यो साहुमहाजनको जस्तो छ, जो एउटा हातमा थैली र अर्को हातमा तमसुक बोकेर नेपालमा कारोबार गरिरहेका छन् २०६३ सालको जनआन्दोलनपश्चात् एक दिन काठमाडौंस्थित अमेरिकी दूतावासले लन्च भेटघाटका लागि निम्तो गर्यो। अमेरिकी सेनाको उच्च पदस्थ अधिकारीसहितको प्रतिनिधिमण्डल नेपाल आएको रहेछ। त्यसै सन्दर्भमा नागरिक आन्दोलनका डा देवेन्द्रराज पाण्डे र मसँग एकसाथ भेट्न खोजेका रहेछन्। काठमाडौं बबरमहलस्थित चन्द्रशमशेरका छोराको पुरानो घर कम्पाउन्डमा खुलेको एउटा रेस्टुराँमा निर्धारित समयमा अमेरिकी सेनाको प्यासिफिक कमान्डका उच्च अधिकारीसहितको प्रतिनिधिमण्डलसँग भेटघाट भयो। भेट्न खोजेको मूल विषय अमेरिकाले नेपालमा नागरिक सेना सम्बन्ध शीर्षकमा केन्द्रित रही अवलम्बन गर्न खोजेको विशेष कार्यनीतिबारे रहेछ। नागरिक समाजको समर्थनको अपेक्षा उनीहरूले गरेको बुझियो। जनआन्दोलनपछि राजतन्त्रको प्वाँख काटिएको थियो तर धुकधुकी चलिरहेको थियो। राजतन्त्रको झरेको प्वाख जुनसुकै बेला पनि पलाउन सक्थ्यो। एकातिर अमेरिकाको केन्द्रीय नीति नेपालमा गणतन्त्र स्थापनाको पक्षमा थिएन अर्कोतिर तत्कालीन अमेरिकी राजदूतको राजतन्त्र मोह विस्मयकारी थियो। गणतन्त्र स्थापनार्थ नागरिक अभियन्ताको हिसाबले हाम्रो प्रस्तुति त्यहीअनुसार भयो। एक मानव अधिकारवादीको नाताले मैले मानव अधिकार उल्लंघनकर्तालाई उन्मुक्ति दिन नहुने धारणा दोहोर्याएँ। अमेरिकी विश्वविद्यालयबाट विद्यावारिधि गरेका डा देवेन्द्रराज पाण्डेले त्यहाँ व्यक्त गरेको धारणा पनि अमेरिकी प्रतिनिधिमण्डललाई रुचिकर लागेजस्तो देखिएन। अमेरिकी टोलीले त्यस दिन अगाडि सारेको प्रस्तावबारे हामीसँग पुनः चर्चाछलफल गर्न फेरि अरू अमेरिकी आएनन्। अहिले अमेरिकाले अघि सारेको इन्डो प्यासिफिक रणनीति सर्वत्र चर्चामा छ। २०६३ साल अर्थात् १३ वर्षअगाडि नेपाल सन्दर्भमा अमेरिकाले अघि सारेको नागरिकसेना सम्बन्धको पुलिन्दा इन्डोप्यासिफिक रणनीतिको एउटा अंश हुनुपर्छ। भारतीय संस्थापन र सुरक्षा समीकरणसँग नजिक रहेका एकजना राजनीतिज्ञको विश्लेषणअनुसार त्यो बेला नेपाली सेनाका २५ जना उच्च पदस्थ अधिकारीहरूमध्ये १४ जना भारतप्रति र ११ जना अमेरिकाप्रति नरम थिए रे ! जनआन्दोलनपछिको उथलपुथल र परिवर्तित सन्दर्भमा नेपालको सुरक्षा निकायमा आआफ्नो वर्चस्व विस्तार गर्ने अभियानमा शक्ति राष्ट्रहरू सक्रिय थिए। त्यो बेला नेपाल सन्दर्भमा एक छत्र धाक जमाएको भारत, पश्चिम वा अमेरिकाको भूमिका विस्तारको विरोधमा थियो। त्यसको एक दशकपछि भारत र अमेरिका एउटै धुरीमा उभिनुपर्ने बाध्यात्मक अवस्था पैदा भएको देखिन्छ, जसको मूल कारण हो बेल्ट एन्ड रोड इनिसिएटिभ अर्थात् बीआरआईका नाममा चीनको बढ्दो प्रभाव। कतिपय विश्लेषक चीनको बीआरआई रणनीतिको प्रत्युत्तरमा अमेरिकाले इन्डो प्यासिफिक रणनीति अघि सारेको भन्ने गर्छन्। अमेरिकाको इन्डोप्यासिफिक रणनीतिको न्वारान सन् २०१६ मा भएको देखिए पनि यसको गर्भाधानमा विगतका अनेकौं अमेरिकी गठबन्धनको बीउ मि श्रण भएको देखिन्छ। द्वितीय विश्वयुद्धको समाप्तिपश्चात् सन् १९४९ मा पश्चिम युरोपका झन्डै एक दर्जन राष्ट्रहरूलाई गोलबद्ध गरी अमेरिकी सैनिक गठबन्धन उत्तर एटलान्टिक सन्धि संगठन अर्थात् नेटोको स्थापना भएको थियो, जुन अद्यावधिक छँदै छ। यसैगरी साम्यवादी सोभियत धुरीका रूपमा सन् १९५५ मा वार्सा प्याक्टको जन्म भयो। पोल्यान्डको राजधानी वार्सामा भएको भेलाबाट पूर्वी र मध्ययुरोपका आठवटा देश सदस्य रहेको र मस्कोमा मुख्यालय रहेको वार्सा प्याक्ट सोभियत सैन्य गठबन्धनको पहिलो संस्करण थियो। स्थापनाको ३६ वर्षपछि सोभियत संघ विखण्डनको सेरोफेरोमा सन् १९९१ मा वार्सा प्याक्टको पनि मृत्यु भयो। दक्षिणपूर्व एसियामा गठबन्धन विस्तारका क्रममा साम्यवादविरोधी अमेरिकी डक्ट्रिनअन्तर्गत सन् १९५५ मा दक्षिणपूर्व एसिया सन्धि संगठन अर्थात् सिटोका नाममा अमेरिकी धुरीको अर्को गठबन्धन जन्मियो। मनिला प्याक्ट भनिने त्यो सिटो गठबन्धनमा फिलिपिन्स, थाइल्यान्ड, पाकिस्तान, अमेरिका, ब्रिटेनसहित आठ देश सदस्य थिए। सन् १९७७ सम्म यो गठबन्धन मृत प्रायः भइसकेको थियो। अमेरिकाजस्तो देश अन्तरिक्षबाटै युद्ध सञ्चालन र नियन्त्रणको प्रयोग गरिरहेको, रूस, चीनलगायतका देश विद्युतीयलगायतका नवनिर्मित हतियारहरूको परीक्षणका लागि व्यग्र रहेको परिवेशमा नेपालजस्तो देश शक्ति राष्ट्रहरूको चक्रव्युहमा पर्नु हुँदैन। यसैगरी सन् १९५५ मै सेन्ट्रल ट्रिटी अर्गनाइजेसन अर्थात् सेन्टोको स्थापना भयो। मध्यपूर्वकेन्द्रित यो अमेरिकी धुरीमा इरान, इराक, पाकिस्तान, टर्की सदस्य थिए, जसलाई बग्दाद प्याक्ट पनि भनिन्थ्यो। त्यसबेला अमेरिकी प्रभावमा रहेको इरानमा विद्रोह चुलिँदै जाँदा सन् १९७९ मा बगदाद प्याक्टको अस्तित्व पनि समाप्त भयो। सिटो र सेन्टोका रूपमा उदाएका यी दुई गठबन्धन अमेरिकी सैन्य गठबन्धन नेटोरूपी माउले कोरलेका क्षेत्रीय चल्ला थिए। संयोग भन्नुपर्छ सन् १९५५ मा अस्तित्वमा आएका सोभियत धुरीको वार्सा प्याक्ट र अमेरिकी धुरीको सिटो सेन्टो ३६ वर्षभित्र विखण्डित भए। सोभियत वर्चस्वको वार्सा प्याक्टको सदस्य नभए पनि भारत र सोभियत संघबीच सन् १९७१ मा बीसबर्से शान्ति र मैत्री सन्धि सम्पन्न भएको थियो। २० वर्ष अर्थात् सन् १९९१ पछि प्रत्येक पाँच वर्षमा नवीकरणको प्रावधान भएको त्यो सन्धि सोभियत संघ विघटनसँगै सन् १९९१ मा समाप्त भयो। सोभियत संघ विघटनपश्चात् पनि रूस विश्वको दोस्रो सैन्य शक्ति ठानिन्छ तर पुरानो सोभियत संघको जस्तो दबदबा र त्रासदी रूसको छैन। बरु पुरानो सोभियत संघको ठाउँ अहिले चीनले लिएको छ। चीनले बीआरआईमा विकास निर्माण र आर्थिक साझेदारीजस्ता शब्दको मिठास जति घोल्न खोजे पनि अमेरिकी आँखाले बीआरआईरूपी शरीरभित्र वार्सा प्याक्टको आत्मा बसेको देख्छ। तसर्थ अमेरिकाभारत सकेसम्म अरू देश, त्यसमा पनि आफ्ना छिमेकी र पुराना साझेदार, चिनियाँ धुरीको बीआरआईमा सम्मिलित नहुन् भन्ने चाहन्छन्। नेपाल सन्दर्भमा चर्चा गर्दा चीन, भारत र अमेरिकाको भूमिका त्यो साहुमहाजनको जस्तो छ, जो एउटा हातमा थैली र अर्को हातमा तमसुक बोकेर नेपालमा कारोबार गरिरहेका छन्। बीआरआईसम्बन्धी समझदारीपत्रमा नेपालले हस्ताक्षर गर्नुलाई चिनियाँ विज्ञहरूले इतिहासमा नयाँ अध्यायको सुरुवात भनी ढोल पिट्दै आएका छन्। मे २०१९ मा सम्पन्न अन्तर्राष्ट्रिय सहयोगका लागि बेल्ट एन्ड रोड फोरमको पछिल्लो सम्मेलनमा नेपालका राष्ट्रपतिको सहभागितापछि चीन हौसिएको छ, भारत चिसिएको छ र अमेरिका आक्रान्त देखिएको छ। अमेरिकी कूटनीतिज्ञहरू बारम्बार काठमाडौं आएर चिनियाँ ऋणबारे सचेत गराउँदै पुनर्विचार गर्न आग्रह गरिरहेका छन्। नवधनाढ्य चीनले ऋण काढेर भए पनि घिउ खानुपर्छ भन्ने मानसिकता बोकेका नेपाली शासकहरूमार्फत नेपाललाई गाँजिसकेको पश्चिमको विश्लेषण छ। त्यसमाथि पनि चीनकै इशारामा नेपालमा अमेरिकापश्चिमलाई निषेध गर्न थालिएको आरोप बेलाबखत सुनिन्छ। चीनका लागि नेपालमा प्रभाव विस्तार गर्न युरोपियन युनियनको ब्वाँसो चरित्र पनि सहयोगी भएको हुन सक्छ। सन् २०१४१५ मा अलग मधेसका नाममा सक्रिय विखण्डनकारी तप्कालाई युरोपियन युनियनको संयोजनमा अंकमाल गरिएको दुष्कृत्य त्यो ब्वाँसो चरित्रको एउटा उदाहरण थियो। टाढाको अमेरिकाभन्दा छिमेकको चीन नेपालको प्राथमिकता हुन सक्छ। तर त्यो सत्य हो चिनियाँ धुरीको बीआरआईरूपी चौतारीमा कुनै वरपीपल रोपिएको छैन। नेपालले होस नपुर्याउँदा त्यस्तो उजाड चौतारीमा निसासिने अवस्था पनि आउन सक्छ। नेपालको सुरक्षा र जलस्रोतमा एकाधिकारठेक्काको लक्ष्यसहित विगतमा भारतीय छाता ओढ्नेओढाउने प्रयत्न भयो,। तर अहिले त्यो भारतीय छाताको केही करङ भाँचिएका छन्, केहीमा खिया परेको छ। नेपालमा नयाँ संविधान जारी भएपछि थोपरिएको नाकाबन्दीले त्यो छातामा भ्वाङ पर्नुका साथै नेपाल चिनियाँ चौतारीतर्फ धकेलिएको थियो। त्यही छाता ओढाउन भारतीय प्रधानमन्त्री नरेन्द्र मोदीले सन् २०१४ को पहिलो नेपाल भ्रमणमा एक खर्ब नेपाली रुपैयाँ (१० हजार करोड) सहुलियत दरमा ऋण दिने भन्दै नेपालको संसदमा ताली खाए। तर,सन् २०१५ मा भारतको अनिच्छा हुँदाहुँदै पनि नेपालमा नयाँ संविधान जारी भएकाले त्यो ऋण सहयोग भारतले आजसम्म उपलब्ध गराएको देखिँदैन। तिब्बत स्वतन्त्रताका लागि नेपालमा पश्चिम सक्रिय रहेको आरोप चीनले बारम्बार लगाउँदै आएको छ। पछिल्ला दिनहरूमा जातीय द्वन्द्व चर्काउन पश्चिमले नेपालमा गुँड लाएको आरोप कैयन् कोणबाट उठेको छ र नेपालमा पश्चिमका गतिविधि संदिग्ध ठान्न थालिएको छ। यावत् घटना क्रमले ब्याट्री डाउन भएको नेपालको परराष्ट्र नीतिलाई चिनियाँ चौतारीतर्फ धकेल्दै गयो। इन्डोप्यासिफिक रणनीतिलाई अमेरिकाले परिमार्जित छहारीका रूपमा प्रस्तुत गरेको छ। तर, भारतीय छाता नओढी नेपाल त्यो छहारीसम्म पुग्दैन भन्ने अमेरिकाको बुझाइ हुन सक्छ। यसै पनि पुरानो महाजन अमेरिकाले नेपाललाई प्रदान गर्दै आएको अर्बौंको सहयोग बारम्बार स्मरण गर्दै त्यस्तो अनुदान अब उप्रान्त इन्डोप्यासिफिक छहारीमार्फत वितरणनवीकरण हुने भन्न थालेको छ। आवेगमा आएर अमेरिकाले चाल्ने कुनै पनि कदमले नेपाल चिनियाँ चौतारीको स्थायी मेच नबनोस्, ठण्डा दिमागले अमेरिकाले पनि सोच्नु आवश्यक छ। भारतीय छाता, चिनियाँ चौतारी र अमेरिकी छहारीको तानातानमा, सित्तैमा भेट्टाए अलकत्रा पनि खान पल्केका र घर जमानी राखेर भए पनि ऋण काढी घिउ खानुपर्छ भन्ने सोचका राजनीतिज्ञहरूको भाउ बढेको छ। त्यस्ता लोभीपापी नेताहरूको भाउ बढ्दा कतै देशको भाउ नघटोस्। एउटाको छाता ओढ्दा उल्टो त्यसको करङले नघोचोस्। अर्काको चौतारीमा वि श्राम गर्दा यता आफ्नै घरको सुरक्षा संकटमा नपरोस्। अर्काको छहारीमा बस्दा कतै भएको छहारी पनि नभत्कियोस्। विश्व मञ्चमा जति गठबन्धन छन्, तिनले युद्धलाई निषेध र शान्तिलाई प्रवद्र्धन गर्न भूमिका खेलून्। तर त्यस्ता गठबन्धन तेस्रो विश्वको उत्थानमा भन्दा शक्ति राष्ट्रहरूको स्वार्थ रक्षाका लागि सैन्य रणनीतिअन्तर्गत सञ्जाल विस्तार गर्न खोजेको देखिन्छ। त्यस्ता गठबन्धनले नेपालजस्तो देशमा खडा गर्न खोजेको नियन्त्रित निकाय र राजनीतिक गठबन्धन प्रति सचेत हुनैपर्छ। अमेरिकाजस्तो देश अन्तरिक्षबाटै युद्ध सञ्चालन र नियन्त्रणको प्रयोग गरिरहेको, रूस, चीनलगायतका देश विद्युतीयलगायतका नवनिर्मित हतियारहरूको परीक्षणका लागि व्यग्र रहेको परिवेशमा नेपालजस्तो देश शक्ति राष्ट्रहरूको चक्रव्युहमा पर्नु हुँदैन।"
"मेसीको झिनो आश, हाता लाग्यो निराशा",एजेन्सी : क्लब फुटबलमा बार्सिलनाबाट ठूलो सफलता हासिल गरेका अर्जेन्टिनाका फुटबल स्टार लियोनल मेसीले राष्ट्रिय टोलीका लागि उपाधि जिताउन सकेका छैनन् । ब्राजिलमा जारी कोपा अमेरिका फुटबल प्रतियोगिताको ४६औं संस्करणको सेमिफाइनलमा ब्राजिलसँग पराजित भएसँगै मेसीको झिनो आशा पनि निराशामा परिणत भयो । मेसीले सन २००५ मा अर्जेन्टिनाको राष्ट्रिय टोलीमा डेब्यु गरेका थिए । विश्वकपमा भने मेसी २०१० देखि टोलीमा परेका थिए । ब्राजिलमा भएको २०१४ को विश्वकप फाइनलसम्म पुगेको अर्जेन्टिना जर्मनसँग पराजित भई उपाधिबाट बञ्चित भयो । त्यसपछि २०१५ मा भएको कोपा अमेरिकाको फाइनलमा पुगेको मेसीको टोली अर्जेन्टिना चिलीसँग पेनाल्टी सुटआउटमा पराजित भयो । प्रतियोगिता सुरु भएको १००औं वर्षको उपलक्ष्यमा २०१६ मा कोपा अमेरिकाको विषेश संस्करण आयोजना गरिएको थियो । यसमा पनि फाइनलमा पुगेको अर्जेन्टिना पूरानै प्रतिद्वन्द्वी चिलीसँग पेनाल्टी सुटआउट मै पराजित भयो । यस पराजयपछि मेसीले राष्ट्रिय टोलीबाट सन्यास लिएको घोषणा गरेका थिए । चौतर्फी दबाबका कारण केही महिनापछि मेसीले सन्यास फिर्ता लिए । २०१८ को विश्वकपमा अर्जेन्टिना निकै कठीनसँग अन्तिम १६ सम्म मात्रै पुग्न सक्यो। यस पटकको कोपा अमेरिकामा पनि अर्नेन्टिनाले नकआउट चरणमा स्थान बनाउन निकै संघर्ष गर्यो । प्रतियोगिता सुरु हुनअघि एक टेलिभिजनसँग कुरा गर्ने क्रममा मेसीले अर्जेन्टिना यस पटक दाबेदारको रुपमा नरहेको भनी आफ्नो टोलीको कमजोरी स्विकारी सकेका थिए । गत विश्पकपमा राम्रो प्रदर्शन गर्ने नसक्दा मेसीको जादु अब चल्न छोड्यो भनी आलोचना भएको थियो । तर लिग फुटबलमा गत सिजनको उनले निकै राम्रो प्रदर्शन गरे । यसै सिजन बार्सिलोनको कप्तानको जिम्मेबारी पाएका मेसी ला लिगा र च्याम्पियन्स लिगमा सर्वाधिक गोलकर्ता बन्न सफल भए । अर्जेन्टिनी टोलीको खस्कँदै गएको प्रदर्शन मेसीको राष्ट्रका लागि उपाधि दिलाउने सपनाको बाधक बनिरहेको छ ।
विश्वकपमा गेलको कीर्तिमानी दोहोरो शतक,विश्वकप क्रिकेटको इतिहासमा सबैभन्दा कम बलमा दोहोरो शतक बनाउने खेलाडीको कीर्तिमान वेस्ट इन्डिजका क्रिस गेलको नाममा छ । गेलले सन् २०१५ को विश्वकपमा उक्त कीर्तिमान बनाएका थिए । गेलले लिग चरणको जिम्बावेविरुद्घको खेलमा केवल एक सय ३८ बलमा दोहोरो शतक पूरा गरेका थिए । १४७ बलको सामना गरी १६ छक्का र १० चौकाको मद्दतले २१५ रन बनाएका थिए । उक्त खेलमा वेस्ट इन्डिजले निर्धारित ५० ओभरमा दुई विकेट गुमाएर तीन सय ७२ रन बनाएको थियो । शून्य रनमै पहिलो विकेट खसेपछि गेल र मार्लोन सामुएल्स अविजित १३३ रनले ३७२ रनको साझेदारी गरेका हुन् । खेलमा वेस्ट इन्डिज ७३ रनले विजयी भएको थियो । सबैभन्दा कम बलमा दोहोरो शतक प्रहार गर्ने खेलाडीको सूचीमा न्युजिल्यान्डका मार्टिन गप्टिल दोस्रो स्थानमा छन् । उनले पनि सन् २०१५ कै विश्वकपमा वेस्ट इन्डिजविरुद्घ एक सय ५२ बलमा दोहोरो शतक प्रहार गरेका थिए । वेस्ट इन्डिजविरुद्घको क्वार्टरफाइनल खेलमा गप्टिलले एक सय ६३ बलको सामना गरी ११ छक्का र २४ चौकाको मद्दतले अविजित दुई सय ३७ रन बनाएका थिए ।
बाजुरामा जिल्लास्तरीय राष्ट्रपति रनिङ सिल्ड प्रतियोगिता सुरु,"बाजुरा : जिल्ला स्तरीय राष्ट्रपति रनिङ सिल्ड सुरु भएको छ। ९ वटा स्थानीय तहबाट छनोट भएका विद्यालयबीच प्रतिस्पर्दा हुने जिल्ला खेलकुद विकास समितिले बताएको छ। ९वटा स्थानीय तहका १८ वटा विद्यालयले भाग लिएको आयोजकले जानकारी दिएको छ। 'राष्ट्रका लागि खेलकुद, स्वास्थ्यका लागि खेलकुद' भन्ने मुल नाराका साथ सुदुरपश्चिम प्रदेशका आन्तरिक मामिला तथा कानुनमन्त्री प्रकाशबहादुर शाहले उद्घाटन गरेका हुन्। प्रतियोगितामा भलिबल, कवड्डी, मार्सल आर्ट र एथलेटिक्स तर्फका खेलबीच प्रतिष्पर्दा गराइने आयोजक जिल्ला खेलकुद विकास समिति बाजुराले जनाएको छ।खेल जिल्ला सदरमुकाम मार्तडीमा असार १८ गतेदेखि २० गतेसम्म संचालन हुनेछ। जिल्ला खेलकुद विकास समितिका अध्यक्ष हिक्मतबहादुर थापाको अध्यक्षतामा सुरु भएको रनिङ्ग शिल्ड प्रतियोगीतामा सुदूरपश्चिम प्रदेशका आन्तरिक मामिला तथा कानुनमन्त्री प्रकाश शाह प्रमुख अतिथि रहेका थिए भने त्यस्तै, प्रदेश सभा (क) सदस्य बलदेव रेग्मी विशिष्ठ अतिथि रहेका थिए। कार्यक्रममा जिल्ला समन्वय समिति प्रमुख नरेन्द्र कुमार रोकाया, बडीमालिका नगरप्रमुख पदम बडुवाल, प्रमुख जिल्ला अधिकारी गंगाप्रसाद न्यौपानेलगायतको सहभागिता रहेको छ। उद्घाटन कार्यक्रममा बोल्दै मन्त्री शाहले खेल क्षेत्रको विकासबाटै समाज परिवर्तन हुनसक्ने भएकाले सरकारले खेल क्षेत्रमा बढी लगानी गर्नुपर्ने आवश्यकता रहेको बताए।"
भारत विश्वकपको सेमिफाइनलमा,"लन्डन : भारत आईसीसी एकदिवसीय विश्वकप क्रिकेटको सेमिफाइनलमा पुग्ने दोस्रो टोली बनेको छ । विश्वकपअन्तर्गत मंगलबार भएको खेलमा बंगलादेशलाई २८ रनले हराउँदै भारतले सेमिफाइनलमा स्थान बनाएको हो । यसअघि साविक विजेता अस्ट्रेलियाले मात्र सेमिफाइनलमा स्थान बनाएको थियो । भारतले आठ खेलबाट १३ अंक जोडेको छ । विश्वकपमा अझै सेमिफाइनल पुग्ने दुई टोलीको टुंगो लाग्न बाँकी छ । भारतले दिएको ३१५ रनको लक्ष्य पछ्याएको बंगलादेशले ४८ ओभरमा सबै विकेट गुमाएर २८६ रन मात्र बनाउन सक्यो । बंगलादेशका लागि सकिब अल हसन र मोहम्मद सैफुद्दिनले अर्धशतकीय पाली खेले । सकिबले ७४ बलमा ६ चौकाको मद्दतमा ६६ र सैफुद्दिनले ३८ बलमा ५१ रन बनाए । यसैगरी सब्बिर रहमानले ३६, सौम्य सरकारले ३३, मुस्फिकुर रहिमले २४, तमिम इक्वाल र लिटन दासले समान २२ रन बनाए । भारतका जसप्रीत बुमराहले चार विकेट लिए । यसैगरी हार्दिक पाण्ड्याले तीन तथा मोहमद सामी, भुवनेश्वर कुमार र युजभेन्द्र चाहलले एकएक विकेट हात पारे । यसअघि एजबास्टनमा टस जितेर पहिले ब्याटिङ गरेको भारतले निर्धारित ५० ओभरमा नौ विकेट गुमाएर तीन सय १४ रनको योगफल खडा गरेको थियो । प्रारम्भिक ब्याट्सम्यान रोहित शर्मा र लोकेश राहुलले एक सय ८० रनको साझेदारी गर्दै उत्कृष्ट सुरुवात गरे पनि अन्य ब्याट्सम्यान चल्न नसक्दा भारतले विशाल योगफल खडा गर्न भने सकेन । भारतका रोहितले शतक र लोकेशले अर्धशतक बनाए । रोहितले ९२ बलमा पाँच छक्का र सात चौकाको मद्दतमा एक सय चार रन बनाए । जारी विश्वकपमा रोहितको चौथो शतक हो । उनले यसअघि तीन शतक बनाइसकेका छन् । उनले दक्षिण अफ्रिकाविरुद्ध १२२, पाकिस्तानविरुद्ध १४० र इङ्ल्यान्डविरुद्ध १०२ रन बनाएका थिए । यसैगरी लोकेशले पनि ९२ बलमा एक छक्का र ६ चौकाबाट ७७ रन बनाए । रिषभ पन्तले ४८, महेन्द्रसिंह धोनीले ३५ र कप्तान विराट कोहलीले २६ रन बनाए । बंगलादेशका मुस्ताफिजुर रहमानले पाँच विकेट लिए । यसैगरी सकिब अल हसन, रुबेल हुसेन र सौम्य सरकारले एकएक विकेट हात पारे ।"
पल्सर स्पोर्ट्स अवार्डमा प्याराग्लाइडिङको ह्याट्रिक,"काठमाडौं : एनएसजेएप पल्सर स्पोर्ट्स अवार्डमा प्याराग्लाइडिङले ह्याट्रिक गरेको छ । नेपाल खेलकुद पत्रकार मञ्चले मंगलबार प्रज्ञा भवन कमलादीमा आयोजना गरेको वर्ष २०७५ को अवार्डअन्तर्गत प्याराग्लाइडिङले उत्कृष्ट पुरुष, प्रशिक्षक र टिम अफ दी इयरको अवार्ड हात पारेको हो । पुरुषतर्फ युकेश गुरुङ, प्रशिक्षकमा प्याराग्लाइडिङकै योगेश भट्टराई र १८औं एसियाली खेलकुद (एसियाड) मा रजत पदक जित्न सफल प्याराग्लाइडिङ टोलीलाई नै टिम अफ दी इयर अवार्ड प्रदान गरिएको हो । इन्डोनेसियामा गत वर्ष सम्पन्न एसियाडमा नेपाली प्याराग्लाइडिङ टोलीले पहिलो सहभागितामै रजत पदक जितेको थियो । नेपाललाई एसियाडमा २० वर्षपछि रजत दिलाउन युकेशको व्यक्तिगत प्रदर्शन र प्रशिक्षकको रूपमा योगेश भट्टराईको महŒवपूर्ण भूमिका रहेको थियो । पुरुषतर्फ युकेशले मनोनयनमा रहेका क्रिकेटका पारस खड्का र सोमपाल कामी, गल्फका शुक्रराज राई र जुडोका इन्द्रबहादुर श्रेष्ठलाई पछि पारे । प्रशिक्षकमा योगेशले क्रिकेटका जगत टमाटा, एथलेटिक्सका धनीराम चौधरी, भलिबलका ज्ञानेन्द्र विष्ट, फुटबलका हरि खड्कालाई पछि पारेका थिए । यसैगरी महिलामा फुटबलकी सावित्रा भण्डारीले बाजी मारिन् । सावित्राले मनोनयनमा रहेका भलिबलकी सरस्वती चौधरी, क्रिकेटकी सीता रानामगर, जुडोकी मनिता श्रेष्ठ प्रधान र तेक्वान्दोकी निमा गुरुङलाई निराश बनाइन् । सावित्राको उत्कृष्ट प्रदर्शनमा नेपाल गत वर्ष ओलम्पिक छनोट फुटबलको दोस्रो चरणमा प्रवेश गरेको थियो । उनकै गोल सहयोगमा नेपाल महिला साफ च्याम्पियनसिपमा उपविजेता बनेको थियो । एमएमएस मतका आधारमा प्रदान गरिने पिपल्स च्वाइस विधाको अवार्ड भलिबलकी रेश्मा भण्डारीले जितिन् । एसएमएस मत, फेसबुक लाइक तथा राष्ट्रिय खेलकुद परिषद्का वरिष्ठ प्रशिक्षक र खेलकुद पत्रकारको मतका आधारमा निर्णय गरिएको यस अवार्ड जित्ने क्रममा रेश्माले फुटबलकी सावित्रा भण्डारी, ब्याडमिन्टनका प्रिन्स दाहाल, शारीरिक सुगठनका महेश्वर महर्जन र क्रिकेटका सन्दीप लामिछानेलाई पछि पारेकी थिइन् । वर्षको उत्कृष्ट पुरुष र महिलातर्फका विजेताले मोटरसाइकल र टर्किस एयरलाइन्सबाट खुला गन्तव्यको दुईतर्फी हवाई टिकट पुरस्कार पाए । यसैगरी वर्षको उत्कृष्ट युवा खेलाडी अवार्ड एथलेटिक्सका अजितकुमार यादवले जिते । उनले ब्याडमिन्टनका प्रिन्स दाहाल, क्रिकेटका ललितनारायण राजवंशी, फुटबलकी मञ्जलीकुमारी योञ्जन र कराँतेका विजय श्रेष्ठलाई पछि पारेका थिए । लाइफ टाइम अचिभमेन्ट अवार्ड हरिबहादुर रोकायलाई प्रदान गरिएको छ । ओलम्पियन रोकायलाई खेल क्षेत्रमा विशेष योगदान गरेका कारण उक्त अवार्ड प्रदान गरिएको हो । नेपाली एथलेटिक्समा सक्रिय खेलाडी उनी पछिल्लो समय प्रशिक्षकको भूमिकामा छन् । जुम्लामा हाई अल्टिच्युट एथलेटिक्स ट्रेनिङ सेन्टर स्थापना गरेर रोकायले खेलाडी उत्पादन गरिरहेका छन् । यसैगरी स्पेसल अवार्ड फुटबलर रोहित चन्दलाई प्रदान गरिएको छ । नेपाली फुटबलका आइकन रोहितले इन्डोनेसियामा व्यावसायिक फुटबल खेलेर नेपालको सान बढाएका छन् । पारा एथलिट अवार्ड मनकेसी चौधरीलाई प्रदान गरिएको छ । उनी नेपाली राष्ट्रिय महिला नेत्रहीन क्रिकेट टोलीकी प्रमुख खेलाडी हुन् । महिला र पुरुषसँगै उत्कृष्ट प्रशिक्षक र पिपल्स च्वाइस विधाको विजेताले पल्सर मोटरसाइकल पुरस्कार पाए । अन्य विधाका विजेताले जनही ५० हजार रुपैयाँ र आकर्षक उपहार प्राप्त गते । मञ्चले यस वर्षदेखि प्रदान गर्न सुरु गरेको अन्तर्राष्ट्रिय खेल पत्रकार अवार्ड पाकिस्तानका खेल पत्रकार अमजाद अजिज मलिकलाई प्रदान गरिएको छ । मञ्चले यस वर्षदेखि पुरस्कारको सुरुआत गरेको हो । काठमाडौंको प्रज्ञा भवन कमलादीमा भव्य रूपमा सम्पन्न अवार्ड कार्यक्रममा खेलाडी र कलाकारले मनोरञ्जनात्मक कार्यक्रम पनि प्रस्तुत गरेका थिए ।"
अर्जेन्टिनालाई स्तब्ध पार्दै ब्राजिल फाइनलमा,रियो दी जेनेरियो : यसअघिको उपविजेता टोली अर्जेन्टिनालाई हराउँदै ब्राजिल कोपा अमेरिकाको फाइनलमा प्रवेश गरेको छ । बुधबार बिहान भएको खेलमा मेसीको कप्तानीमा रहेको अर्जेन्टिनलाई २० ले पराजित गरी ब्राजिल फाइनलम पुगेको हो । ब्राजिलको जितका लागि १९ औं मिनेटमा गाब्रिएल जेसुसले गोल गरेका हुन् भने दोस्रो गोल ७१ औं मिनेटमा रोबेर्टाे फर्मिनोले गरेका हुन् । प्रतिस्पर्धात्मक खेलमा अर्जेन्टिनाले ब्राजिलविरुद्ध केही गोलका अवसर सिर्जना गरेपनि गोल गर्न नसक्दा ब्राजिललाई नतिजा सुम्पिन बाध्य भयो । ब्राजिलले अब उपाधिका लागि बिहीबार हुने अर्काे सेमिफाइनल खेलमा चिली र पेरुबीचको विजेतासँग प्रतिस्पर्धा गर्नेछ। अर्जेन्टिना कोपा अमेरिकाको दोस्रो सफल टोली हो । सर्वाधिक सफल टेली उरुग्वेले १५ उपाधि जित्दा अर्जेन्टिनाले १४ उपाधि जितेको छ । ब्राजिले ८ पटक उपाधि जितेको छ ।
कोपा अमेरिका :अर्जेन्टिनाविरुद्ध ब्राजिलको गोल,रियो दी जेनेरियो : ब्राजिलमा जारी कोपा अमेरिका फुटबल प्रतियोगिता अन्तर्गत अहिले सेमिफाइनलको खेलमा ब्राजिल र अर्जेन्टिना प्रतिस्पर्धा गरिरहेका छन् । नेपाली समयअनुसार बिहान सवा छ बजे खेल सुरु भएको हो । खेलको १९औं मिनेटमा ब्राजिलका गागिाब्रिएल जेसुसले गोल गरी ब्राजिललाई अग्रता दिलाएका हुन् क्वाटर फाइनलमा अर्जेन्टिनाले भेनेजुएलालाई र ब्राजिलले पाराग्वेलाई परजित गरी सेमिफाइनलमा स्थान बनाएका थिए । आजको विजेता टोलीले भोली हुने चिली र पेरुबीचको विजेतासँग उवाधिका लागि भिड्ने छन् । अर्जेन्टिना कोपा अमेरिकाको दोस्रो सफल टोली हो । सर्वाधिक सफल टेली उरुग्वेले १५ उपाधि जित्दा अर्जेन्टिनाले १४ उपाधि जितेको छ । ब्राजिले ८ पटक उपाधि जितेको छ ।
विश्वकपमा सेमिफाइनलको सकस,"चेस्टर ली स्ट्रिट : जारी विश्वकपमा सहभागी सबै टोलीले मंगलबारसम्म आठआठ खेल खेलिसकेका छन् । लिग चरणमा अब १० वटै टोलीले एकएक खेलमात्र खेल्न बाँकी छ । न्युजिल्यान्ड र आयोजक इङ्ल्यान्ड दुवै सेमिफाइनलमा पुग्न संघर्षरत टोली हुन् । यी दुई टोली बुधबार आपसमा भिड्दैछन् । लिग चरणमा यी दुवै टोलीको यो अन्तिम खेल हो । न्युजिल्यान्डले हालसम्म पाँच खेलमा जित र दुई खेलमा हारको नतिजा निकालेको छ । हालसम्म ११ अंक बटुलेको न्युजिल्यान्डको एक खेल भने वर्षाका कारण रद्द भएको थियो । इङ्ल्यान्डले भने पाँच खेलमा जित र तीन खेलमा हारको नतिजासहित १० अंक जोडेको छ । यी दुवै टोली बुधबारको खेलमा जित हात पार्दै आफ्नो सेमिफाइनल यात्रा सहज बनाउने धुनमा छन् । लिग चरणको अघिल्ला खेलमा उत्कृष्ट प्रदर्शन गरेको न्युजिल्यान्डले क्रमश : लय गुमाउँदै गएको देखिन्छ । न्युजिल्यान्डको सुरुका प्रतिद्वन्द्वीहरू तुलनात्मक रूपमा केही कमजोर पनि थिए । पहिलो खेलमा श्रीलंका, दोस्रो खेलमा बंगलादेश र तेस्रो खेलमा अफगानिस्तानलाई हराउन न्युजिल्यान्डले खासै ठूलो संघर्ष गर्नु परेन । त्यसपछि न्युजिल्यान्डको भारतविरुद्धको खेल वर्षाका कारण रद्द भयो । न्युजिल्यान्डले पाँचौं खेलमा दक्षिण अफ्रिका र छैटौं खेलमा वेस्ट इन्डिजलाई पाखा लगायो । सातौं खेलमा पाकिस्तानसँग पराजित भएको न्युजिल्यान्ड आठौं खेलमा अस्ट्रेलियासँग पनि हार्न पुग्यो । पछिल्ला दुई खेलमा लगातार पराजित भएकाले पनि न्युजिल्यान्डको सेमिफाइनल यात्रा केही असहज बनेको हो । अर्कोतिर, पहिलो खेलमा दक्षिण अफ्रिकालाई हराएको इङ्ल्यान्ड दोस्रो खेलमा अप्रत्याशित रूपमा पाकिस्तानसँग हार्न पुग्यो । इङ्ल्यान्डले तेस्रो खेलमा बंगलादेश, चौथो खेलमा वेस्ट इन्डिज र पाँचौं खेलमा अफगानिस्तानलाई हरायो । छैटौं खेलमा भने इङ्ल्यान्डलाई श्रीलंकाले स्तब्ध बनायो । आफ्नो सातौं खेलमा अस्ट्रेलियासँग पराजित भएको इङ्ल्यान्डले आठौं खेलमा भने बलियो प्रतिद्वन्द्वी भारतलाई हरायो । विश्वकप क्रिकेटमा न्युजिल्यान्ड र इङ्ल्यान्डबीच केही समानता पनि छन् । यी दुवै टोली पहिलो संस्करणदेखि नै विश्वकपमा सहभागी हुँदै आएका छन् । यसैगरी यी दुबै टोलीले हालसम्म विश्वकपको उपाधि जित्न सकेका छैनन् । एकदिवसीय अन्तर्राष्ट्रिय क्रिकेटमा यी दुई टोली हालसम्म ८३ पटक आपसमा भिडेका छन् । न्युजिल्यान्डले ४१ खेल जितेको छ भने इङ्ल्यान्ड ३६ खेलमा विजयी भएको छ । दुई खेल बराबरी र चार खेल अनिर्णित रूपमा सकिएको छ । यसैगरी विश्वकपमा यसअघि यी दुई टोली आठ पटक आपसमा भिडेका छन् । पाँच खेलमा न्युजिल्यान्ड विजयी भएको छ भने तीन खेलको नतिजालाई इङ्ल्यान्डले आफ्नो पक्षमा पारेको छ । सन् १९७५ मा भएको पहिलो विश्वकपमा इङ्ल्यान्डले न्युजिल्यान्डलाई ८० रनले हराएको थियो । तर, पछिल्लो समय विश्वकपमा न्युजिल्यान्डले इङ्ल्यान्डलाई लगातार हराउँदै आएको छ । सन् १९९२ पछि विश्वकपमा खेलिएका चारवटै खेलमा न्युजिल्यान्डले इङ्ल्यान्डलाई पराजित गरेको छ । आजको खेल ० इङ्ल्यान्डविरुद्ध न्युजिल्यान्ड रिभरसाइड ग्राउन्ड (दिउँसो ३ :१५ बजे) एकदिवसीयमा दुई टोली कुल : ८३ खेल न्युजिल्यान्ड विजयी : ४१ खेल इङ्ल्यान्ड विजयी : ३६ खेल बराबरी : २ खेल अनिर्णित : ४ खेल विश्वकपमा दुई टोली कुल : ८ खेल न्युजिल्यान्ड विजयी : ५ खेल इङ्ल्यान्ड विजयी : ३ खेल"
