शीर्षक,विवरण
भीडमा भन्दा सतर्कतामा गर्भवती,"उत्तरी छिमेकी चीनबाट सुरु भएको कोरोना भाइरस अर्थात् कोभिड १९ को संक्रमण दक्षिणी छिमेकी भारतमा आइपुग्दा नेपालमा त्रास बढ्नु स्वाभाविकै हो। यो भाइरसको संक्रमण विश्वका १ सय ८५ देशमा फैलिइसकेको र १० हजारभन्दा बढीको मृत्युसमेत भइसकेको छ। यस यस अवस्थामा हामी भयरहित कसरी बस्न सक्छौ। सरकारले पनि यसबाट जोगिन सर्तकताका उपाय अपनाएका छन् र जनताका हितका लागि कडाइ पनि गरिएको छ। कोरोनाको संक्रमणले हाम्रो देशमा भयावह स्वरूप लिएको छैन, तर लिन सक्दैन भन्नचाहिँ सकिँदैन। यसबाट सुरक्षित रहनु हरेक नागरिकको कर्तव्य हो। अहिलेको अवस्थामा सजग र सतर्क रहनु नै सबैभन्दा राम्रो उपाय हो। रुघाखोकी लागेको तथा श्वासप्रश्वासका बिरामीको नजिक नजाने तथा हातको सरसफाइ नियमित गरेमा संक्रमणको सम्भावना कम रहन्छ। नियमित रूपमा साबुनपानीले हात धुने, खोक्दा, हाच्छ्युँ गर्दा नाकमुख छोप्ने, संक्रमित व्यक्तिबाट टाढा बस्ने, मास्क लगाएर हिँडडुल गर्ने, पशुजन्य मासु तथा अन्डा राम्रोसँग पकाएर खाने, जंगली र घरपालुवा पशुपन्छीको असुरक्षित सम्पर्कबाट टाढा राख्ने आदि उपायले मात्र पुग्दैन। कोरोनाको संक्रमण हुनेबित्तिकै सबैलाई ज्वरो आउने, रुघा लाग्ने वा श्वास फेर्न गाह्रो हुँदैन। अर्थात् संक्रमण हुनेबित्तिकै सबै रोगी हुँदैनन् तर त्यस्ता संक्रमितले पनि भाइरसको संक्रमण सार्न सक्छ। त्यसैले भाइरसको संक्रमण रहेको क्षेत्रबाट आएको जोकोही पनि १४ दिन अनिवार्य क्यारेन्टाइनमा बस्नुपर्ने हुन्छ। भारतीय गायिका कनिका कपुर यसरी क्यारेन्टाइनमा नबसेका कारण संसद्लगायत धेरैमा कोभिड १९ को संक्रमण देखिएको छ। नेपालमा पनि रोग नदेखिएका तर यस्ता संक्रमितहरू कति छन् वा छैनन् भन्न सकिने अवस्था छैन। त्यसैले यस अवस्थामा आफैं सुरक्षित बस्नु महत्वपूर्ण हुन्छ र यसका लागि घरबाहिर ननिस्कनु, बाहिरबाट आएका मानिसलाई नभेट्नु तथा भीड नगर्नु उत्तम उपाय हुन सक्छ। घरभित्र बस्न भनेको अवस्थामा गर्भवती परीक्षण गर्ने कि नगर्ने ? गर्भवतीले नियमित परीक्षण गर्नुपर्ने हुन्छ र कतिले कुनकुन मितिमा चिकित्सकसँग भेट्ने भनेर कार्यतालिका पनि बनाइसकेका हुन्छन्। समयमा परीक्षण गराउन नजाँदा गर्भमा असर पर्ने त होइन भन्ने डर गर्भवतीमा हुनु स्वाभाविक हो। अस्पतालमा बिमारी आउने भएकाले कोभिड १९ का संक्रमित पनि आउने सम्भावना हुन्छ। त्यसैले अस्पताल जाँदा संक्रमणको खतरा बढि हुन्छ भने नजाँदा गर्भमा खतरा बढ्ने हो कि डर। वर्तमान अवस्थामा अस्पताल नियमित परीक्षणका लागि नै जानु उपयुक्त हँुदैन। तर गर्भावस्थामा पनि केही आकस्मिक र जटिलता हुन सक्छ, जुन अवस्थामा समयमा अस्पताल पुगिएन भने आमा र बच्चा दुवैलाई खतरा हुन सक्छ। सामान्यतयाः गर्भको बच्चाको चाल वा चलेको गर्भवतीले महसुस गर्नुपर्छ। गर्भको बच्चा राम्ररी चलिरहेको छ भने तत्कालै अस्पताल जानु पर्दैन। तर ६ महिनाभन्दा बढीको गर्भ भएको अवस्थामा र अझै गर्भको अन्तिम अवस्थामा गर्भको बच्चा चलेको महसुस नभएको अवस्थामा तुरुन्त अस्पताल जानुपर्छ। त्यस्तै व्यथा लागेमा, रगत वा पिसाबजस्तो पानी बगेमा, धेरै नै पेट दुखेमा अस्पताल जानैपर्छ। गर्भास्थामा अलिअलि पेट दुख्दैमा वा अलिअलि कम्मर दुख्दैमा अहिलेको अवस्थामा अस्पताल धाउनु उपयुक्त नहुन सक्छ। त्यस्तै यस अवस्थामा नियमित गर्भ परीक्षणका लागि अस्पताल नजानु नै उपयुक्त हुन्छ। यस अवस्थामा गर्भको भ्रूण र गर्भवतीको स्वास्थ्यका लागि सरसफाइमा ध्यान पुयाउनु सँगै पोषणयुक्त खाना खानुपर्छ। नियमित रूपमा खाने आइरन तथा क्याल्सियम खाइरहनुपर्छ। गर्भवतीले लिने खोप टीडी केही हप्ता ढिलाइ भएमा कुनै नराम्रो नहुने भएकाले यसका लागि पनि खोप केन्द्र वा अस्पताल जानु उपयुक्त नहोला। गर्भवतीलाई वातावरणीय तापक्रमको वृद्धिले पिसाब संक्रमण हुने सम्भावना बढ्ने हुन्छ। त्यसैले यसबाट बच्न प्रशस्त मात्रामा पानी तथा झोल खानेकुरा सेवन गर्नुपर्छ। यस बेला सामान्य रुघा वा ज्वरो आएमा पनि आत्तिनु हुँदैन। बरु सामान्य ज्वरोका लागि सिटामोल सेवन गर्ने, आराम गर्ने र घरमै बस्नु उपयुक्त हुन्छ। तर असामान्य रूपमा कुनै समस्या धेरै भएमा अस्पताल जानु ठीक हुन्छ। गर्भवती महिला अस्पताल जानैपरे पनि धेरै भीडभाडमा पर्खिने वा अनावश्यक रूपमा अस्पतालमा धेरै समय खर्चिनु हुँदैन। स्मरण रहोस्, कोभिड १९ भाइरसले हुने रोगका लागि कुनै खास उपचार छैन। यो भाइरसले निम्त्याएका लक्षणका आधारमा उपचार गरिन्छ र यस भाइरसको विरुद्ध हालसम्म कुनै खोप पनि बनेको छैन।"
कोभिड १९ : नेपालले कसरी सिक्ने ?,"अब परिवेशलाई भयावह हुन नदिई संयमका साथ आपत्को सामना गर्न तत्पर हुनुको कुनै विकल्प छैन युवाले नोहा हरारीले होमो डियुस : ए व्रिफ हिस्ट्री अफ टुमारो मा गरेको संकेत अब पृथ्वीका कुनाकुनामा बस्नेले पनि अनुभूत गर्दैछन्। कोभिड १९ नाम दिइएको भाइरस अन्टार्टिकाबाहेक संसारका सबै भूभागमा पुगिसकेको छ। गएको वर्षको अन्त्यतिर चीनको वुहानमा देखिएको कोरोना भाइरसले संयुक्त राज्य अमेरिका, क्यानडा र युरोपका सबै देशमा उधुम मच्याउँदै छ। इटालीमा यसका कारण सबैभन्दा बढी मानिसको मृत्यु भएको छ। तर प्रकोपको यस्तो वीभत्स रूप विश्वका लागि नौलो होइन। सभ्यताको आजसम्मको इतिहासमा मानव जातिले यस्ता महामारीका अतिरिक्त केही दशकको अन्तरालमा नियमित रूपमा संक्रामक रोगहरूको केही ठूलो वा सानो प्रकोपको सामना गर्दै आएको छ। त्यसैले सकेसम्म कम क्षति व्यहोरेर कोरोना भाइरसलाई परास्त गर्ने संकल्प गर्नुको विकल्प छैन। हरारी चौधौं शताब्दीको मध्यअगावै पूर्वी र मध्य एसियाबाट उपियाँको टोकाइबाट सर्ने प्लेग मुसाको शरीरमा चढेर संसारभर पुगेको दृष्टान्त प्रस्तुत गर्छन्। उनी उपियाँको टोकाइबाट मानिसमा सुरु हुने एक प्रकारको ब्याक्टेरियाको संक्रमण समग्र एसियामा फैलिएर दुई दशकभन्दा कम समयमा युरोप र उत्तरी अफ्रिका हुँदै प्रशान्त महासागर तटीय क्षेत्र पुगेको स्मरण गराउँछन्। उनी आजका मानिसलाई स्मरण गराउँछन्, त्यही महामारीका कारण युरोप र एसियाका एकचौथाइ जनसंख्या अर्थात् साढे सातदेखि २० करोड मानिसको ज्यान गएको थियो। बेलायतमा प्लेगको संक्रमणबाट १० मध्ये चारजनाको मृत्यु भएको थियो। तर आधुनिककालको सुरुवातअघि मध्यकालमा, मानिस रोगव्याधका लागि खराब वायु, भूतपिशाच वा क्रोधित देवीदेवतालाई दोष दिन्थे। किनकि त्यसबेलासम्म ब्याक्टेरिया र भाइरसको अस्तित्वबारे यति धेरै जानकारी थिएन। त्यही अज्ञान अवस्थाकै कारण मानिस सूक्ष्म उपियाँ, लामखुट्टेको टोकाइ वा एक थोपा वा छिटा दूषित तरलमा संक्रमणका असंख्य फौजी कीटाणुको प्रसार हुन सक्छ भन्ने कुराबाट त्यसबेला अनभिज्ञ थिए। त्यसैले त्यो समयका शासकहरू महामारीको प्रकोपका अगाडि निरिह थिए। महामारीको फैलावटलाई रोक्न ठूलाठूला प्रार्थनासभा वा र्यालीबाहेक केही गर्न सकिन्छ भन्ने उनीहरूलाई थाहा थिएन। त्यसबेला हरेक व्यक्ति, एक्लैले आफू जोगिने उपाय गर्नुपथ्र्यो। आजको अवस्था नितान्त फरक छ। पहिलो कुरा आउने दिनमा यस्तो महामारी फैलन सक्छ भन्ने कुरा सम्बन्धित विषयका अनुसन्धानदाता, खोजकर्ता, विज्ञ र वैज्ञानिकको ज्ञानको क्षेत्रभित्रै रहँदै आएको छ। दोस्रोे कुरा, यस्ता विषयमा देशदेशका सरकारहरूका तहमा समेत छलफल हुँदे आएको छ, मानव जातिको जीवनरक्षाका उपायका विषयमा विमर्श हुँदै आएको छ। कुनै न कुनै किसिमका पहलसमेत हुँदै आएका छन्। त्यसैले कोरोना भाइरसको प्रसार र त्यसकै कारण उत्पन्न कोभिड १९ महामारीको विश्वव्यापी प्रभावले संसारका सबै देशका सामाजिक र शासकीय प्रणालीको साँचो अर्थमा परीक्षण भइरहेको छ वा हुनेछ। अब देशहरू दाता र प्रापकको परिचयमा मात्र सीमित हुने छैनन्। कोरोनाविरुद्ध जनतालाई सुरक्षा प्रदान गर्न सक्ने र नसक्ने देशको छुट्टाछुट्टै पहिचान स्थापित हुनेछ। आजका शासकहरू भाग्य वा देवीदेवताको क्रोधलाई दोषारोपण गर्न त सक्दैनन्। मानिसका आधारभूत अधिकारको दायरा निकै फराकिलो भएको अवस्थामा उनीहरू आफ्ना जिम्मेवारी र उत्तरदायित्वबाट समेत पन्छिन सक्दैनन्। आजको विश्वमा कुनै खास राजनीतिक मानचित्रभित्रको कोरोना भाइरसको संक्रमण कुनै देशको आन्तरिक मामिला मात्र होइन। त्यसैगरी विश्व राजनीतिमा समेत कोभिड १९ लाई मात खुवाउने शक्ति नै भविष्यको मुख्य शक्तिका रूपमा उदाउने आकलन गर्न थालिएको छ। धेरैको अनुमान छ कोरोनालाई परास्त गरिसकेपछिको विश्वको आर्थिक, सामाजिक र राजनीतिक आयाम अलग्गै हुनेछ। उत्तरी छिमेकीको लक डाउनको सफलता र दक्षिणी छिमेकीमा जनता कफ्र्युको सन्देशमार्फत देखाइएको सावधानीबाट नेपालका शासक र जनता दुवैले गम्भीर पाठ गहण गर्नैपर्छ। मार्क स्टेनले सन् २०११ मै आफ्टर अमेरिका नामक पुस्तकमा भविष्यवाणी गरेका थिए एक दिन वासिंटन बेइजिङका सामु स्वेजकै क्षणमा पुग्नेछ। उनले आफ्नो भनाइको अर्थ प्रस्ट्याउँदै भनेका थिए चीनले अमेरिकालाई एक दिन त्यसैगरी लज्जित तुल्याउने छ, जसरी अमेरिकाले सन् १९५६ को स्वेज संकटका बेला बेलायतलाई अपमानित गरेको थियो। सन् १९५६ को जुलाईमा इजिप्सियन राष्ट्रपति नासेरले त्यतिबेलासम्म फ्रान्सिसी र बेलायती स्वार्थको अधीनस्थ स्वेज क्यानल कम्पनीको स्वामित्वमा रहेको स्वेज नहरलाई राष्ट्रियकरण गरेपछि बेलायत मर्माहत भयो। तर त्यही घटनाबाट उत्पन्न विवादकै क्रममा कुनै बेलाको बेलायती साम्राज्यको शक्तिशाली हैसियतको अपमानजनक अन्त्य हुन गयो। त्यतिबेला बेलायतले सैन्यशक्तिका अगाडि होइन आर्थिक विवशताका सामु घुँडा टेकेको थियो। अमेरिकाले बेलायती पाउन्डलाई सहयोग गर्न अस्वीकार गरेपछि बेलायती सरकार मौद्रिक संकटमा परेको थियो। त्यहीकारण बेलायत फ्रान्स र इजरायललाई स्वेज नहर पुनः कब्जा गर्ने ध्येयबाट पछाडि फर्काउन बाध्य भएको थियो। आज फेरि कोरोनाले अन्तर्राष्ट्रिय ऋण बढ्दै जाँदा संयुक्त राज्य अमेरिका स्वेजकै क्षणमा पुग्न सक्ने आशंकालाई ब्युँताइदिएको छ। कतिपयलाई लागेको छ विश्वका दुई ठुला शक्ति राष्ट्र चीन र अमेरिकाको भाइरस नियन्त्रण गर्ने शैली र अनुभवमा खासै अन्तर देखिएन। तर चीनले कोरोना भाइरसलाई परास्त गरेर एपिसेन्टरका रूपमा प्रचारित वुहानमा समेत करिब दुई महिनाको तालाबन्दी र रोकपश्चात् जनजीवन सामान्य तुल्याउने सफलता हासिल गरेको छ। कोरोनो भाइरसविरुद्धको विश्वव्यापी युद्ध कठिन मोडबाट अघि बढिरहेको अवस्थामा चीनको अवि श्रान्त मेहनत सबैतिर अनुकरणीय पनि ठानिएको छ। बितेका साताहरूमा कोभिड १९ ले अब भयानक र विश्वव्यापी महामारीको रूप मात्र धारण गरेको छैन, विद्यार्थीशिक्षकलाई स्कुलकलेजबाट बाहिर पारेको छ। लाखौं मानिस सामाजिक दूरी र एकान्तवासको सिद्धान्त अंगीकार गर्न विवस भएका छन्। सबै पेसा र तहका मानिसलाई अति ठूलो संख्यामा काम धन्दाबाट विमुख गराएर कोरोनाले विश्व अर्थतन्त्रलाई तहसनहस पार्ने बाटो खोलेको छ। यति उथलपुथलकारी कोरोना भाइरसको दुनियाँभरको उत्पात देखेको नेपालले आज सम्भावित अनिष्टको सामना गर्ने तयारी गर्ने मौका पाएको छ। संसारभरबाट सिक्ने अवसर पाएको छ। उत्तरी छिमेकीको लक डाउनको सफलता र दक्षिणी छिमेकीमा जनता कफ्र्युको सन्देशमार्फत देखाइएको सावधानीबाट नेपालका शासक र जनता दुवैले गम्भीर पाठ गहण गर्नैपर्छ। कोरोनाविरुद्धको रणनीतिमा उल्लेखनीय सफलता हासिल गरेका देशबाट मात्र होइन, अव्यवस्था र लापरबाहीका कारण स्थितिलाई झन् भयावह बनाउने देशहरूबाट पनि नेपालले पाठ सिक्नुपर्छ। यस सन्दर्भमा भएका असल अभ्यासबाट विशेष लाभ लिने अवसर हामीले पाएका छौं। इटालीमा कोरोना भाइरसको फैलने शृंखलालाई तोड्न नसकेकै कारण भयावह अवस्था उत्पन्न हुन पुगेको थियो। सुरुमा त्यहाँ भाइरस फैलँदै गरेको थाहा नै हुन सकेन। त्यहीकारण केही दिनमै कोभिड १९ ले भयावह रूप धारण गर्न सक्यो। कोरोना भाइरसविरुद्धको प्रयासका मामलामा ताइवानले पनि उदाहरण प्रस्तुत गरेको छ। विश्व स्वास्थ्य संगठनले चीनकै अंंग मानेको भए पनि अहिलेसम्म बेग्लै राजनीतिक अस्तित्व कायम गर्दै आएको ताइवानमा गरिएको संक्रमण रोकथाम प्रयासको सराहना गरिएको छ। त्यहाँ अन्य कतिपय देशमा जस्तो परीक्षण नभएका कारण संक्रमितको संख्या प्रकाशमा नआएको अवस्था छैन। इन्टरनेटमा आधारित सूचना प्रविधि र नागरिक सहभागिताका कारण त्यहाँको सम्भावित संक्रमणबाट बच्ने वा बाहिरबाट संक्रमितको प्रवेशमा रोक्ने पहल प्रभावकारी र असल अभ्यास सावित भएको छ। नागरिककै तहबाट महत्वपूर्ण सूचना सरकारका तहमा प्रविधिको माध्यमले द्रूतगतिमा पुग्ने मात्र होइन, तत्कालै सूचना सम्बन्धित तहरूमा कार्यान्वयनका लागि सम्प्रेषित हुनेजस्ता व्यवस्थापनका कारण ताइवानको डिजिटल डेमोक्रेसीकोे प्रशंसा गरिएको छ। दुई करोड २३ लाख जनसंख्या भएको ताइवानमा प्रविधिको मद्दतले तयार भएको सुशासनको आधारकै कारण कोरोनाविरुद्धको लडाइँ प्रभावकारी भएको विश्लेषणसमेत गरिएको छ। सन् २००३ मा सार्सको महामारीको सामना गर्ने ताइवानमा यसपटक कोरोना भाइरसविरुद्धको प्रयासमा सरकार र नागरिकबीच निकै सहमतिपूर्ण, समन्वयकारी र पारदर्शिता सम्बन्ध कायम भएकोे चर्चा गरिएको छ। संसारभरका अनुभवबाट सिकेर नेपालमा जनस्तरबाटै पनि महामारीबाट बच्न आनीबानीमा परिवर्तन गर्ने प्रयत्न बढेको छ। सरकारले यातायात र कार्यालयहरू स्थगित गर्ने आह्वान गरेको छ। अन्यत्र प्रभावकारी सावित भएको आवतजावत र सामाजिक दूरी घटाउन सघाउ पुर्याउने सरकारका निर्णय सार्वजनिक भएका छन्। क्वारेन्टाइन स्थल र अस्पताल तयार गरिएका छन्। कोरोना संक्रमितका लागि आइसोलेसन वार्ड तयार गरिएका छन्। अब परिवेशलाई भयावह हुन नदिई संयमका साथ आपत्को सामना गर्न तत्पर हुनुको कुनै विकल्प छैन। हाम्राअगाडि विज्ञानका वरदान मात्र छैनन्। हरारेले उल्लेख गरेजस्तै गएको शताब्दीमा मानव जाति दुइटा कारणले महामारीको झन् नजिक पुगेको छ। बढ्दो जनसंख्या र उत्कृष्ट यातायात सुविधाका कारण महामारीको जोखिम झन् बढेको आकलन उनले पाँच वर्षअघि नै गरेका थिए। अहिलेको संसारमा कुनै एक ठाउँको भाइरस चौबीस घन्टा बित्दानबित्दै संसारको कुनाकन्दरा वा टाढाटाढाका बसोवाससम्म पुग्न सक्छन्। उनी त्यसैले भन्छन् हामीले महामारीको नर्कमा बस्न तत्पर हुनैपर्छ, जहाँ एकपछि अर्को प्रलयकारी संंक्रमण फैलिइरहन्छन्। आज संसार कोरोना भाइरसविरुद्ध यति सबै बुझेर, त्यसको विनाशकारी शक्तिको मापन गरेर त्यसलाई परास्त गर्न अग्रसर छ। हामी सबैले आआफ्नो ठाउँबाट कोभिड १९ को पराजित गर्ने विश्व रणनीतिलाई सघाउनुपर्छ। यो लडाइँमा हामी विश्वभरका मानव जाति एक ठाउँमा छौं।"
कोरोना संक्रमणबाट रियल मड्रिडका पूर्वअध्यक्षको मृत्यु,"मड्रिड : कोरोना भाइरस (कोभिड१९) संक्रमणका कारण स्पेनिस क्लब रियल मड्रिडका पूर्वअध्यक्ष लोरेन्जो सान्जको मृत्यु भएको छ। अन्तर्राष्ट्रिय सञ्चार माध्यमका अनुसार मंगलबार अस्पताल भर्ना भएका उनको शनिबार राती मृत्यु भएको हो। मिर्गौला रोगी समेत रहेका सान्जको मृत्यु भएको पुष्टि उनका छोराले गरेका छन्। उनका छोरा लोरेन्जो सान्ज दुरानले ट्वीट गर्दै आफ्नो बाबुको मृत्यु भएको जानकारी गराएका हुन्। मेरा पिता भर्खर बित्नु भएको छ, राती ट्वीटरमा लेखेका छन्। सन् १९९५ देखि २००० सम्म रियलको नेतृत्व गरेका ७६ वर्षीय सान्जको पालामा रियलले दुई पटक स्पेनिस लिग जितेको थियो।"
कोरोना महामारीमा नापोलीलाई प्रशिक्षणको हतार,मिलान : इटालियन सिरि ए क्लब नापोलीले आफ्नो तयारी बुधबारबाट सुरु गर्ने जनाएको छ । कोरोना भाइरसको महामारीले अहिले सबैभन्दा बढी प्रभाव इटालीमा पारेको छ । इटालीका खेलकुदलगायत सबै गतिविधि ठप्प भएको छ । सरकारले इटालीलाई सम्पूर्ण हिसाबले नाकाबन्दी गरे पनि नापोली प्रशिक्षणका लागि हतारमा देखिएको अन्तर्राष्ट्रिय सञ्चार माध्यमले जनाएका छन्। यद्यपि नापोलीले भने कोरोनाबाट जोगिएर तयारी र प्रशिक्षण सुरु गर्ने जनाएको छ । नापोलीले आफ्नै फुटबल टेक्निकल सेन्टरमा तयारी गर्न लागेको हो। नापोलीले जस्तै सोमबारबाट अर्को सिरि ए टोली काग्लियरीले पनि तयारी सुरु गर्ने बताइएको छ । अर्को टोली लाजियोले भने एक सातापछि तयारी सुरु गर्न लागेको छ । इटालीलाई कोरोना भाइरसले अहिले सबैभन्दा बढी पिरोलेको छ । सिरि एको शीर्ष स्थानमा रहेको युभेन्ट्सका दुई खेलाडीलाई त कोरोना संक्रमण भइसकेको छ । युभेन्ट्सका रक्षक ड्यानियल रुगानी र मिडफिल्डर ब्लेस माटुडी कोरोना भाइरसबाट संक्रमित भएका छन् । ड्यानियल र माटुडी दुवैको अहिले उपचार भइरहेको छ । इटालियन सिरि एमा अहिले २६औं चरणको खेल चलिरहेको छ । शीर्ष स्थानमा रहेको साविक विजेता युभेन्ट्सको २६ खेलबाट ६३ अंक छ । दोस्रो स्थानमा रहेको लाजियोको ६२ अंक छ । एक खेल कम खेलेको इन्टर मिलानको ५४ अंक छ । प्रशिक्षणका लागि आतुर देखिएको नापोली ३९ अंकसहित छैटौं स्थानमा छ । २५ खेलबाट ३२ अंक बनाएको काग्लियरी १२औं स्थानमा छ ।
स्वदेश फर्किए कालिन,काठमाडौं : विश्वभर महामारीका रूपमा फैलिएको कोरोना भाइरस (कोभिड१९)को त्रासका कारण नेपाली फुटबल गतिविधि ठप्प भएपछि नेपाली राष्ट्रिय टोलीका विदेशी प्रशिक्षक योहान कालिन शनिबार स्वदेश फर्किएका छन् । नेपाली राष्ट्रिय टोलीको विश्वकप छनोट खेल रोकिएपछि कालिन शनिबार आफ्नै देश स्विडेन फर्किएका हुन् । कोरोनाको सन्त्रास रोकिएपछि कालिन नेपाल फर्कने अखिल नेपाल फुटबल संघ (एन्फा)ले जनाएको छ । कोरोनाका कारण एन्फाले आफ्ना सम्पूर्ण गतिविधि रोकेको छ । एन्फाले काठमाडौंमा जारी सहिद स्मारक बी डिभिजन लिग रोक्नुका साथै एन्फा कार्यलयसमेत एक साताका लागि बन्द गरेको छ। कालिनले एक वर्षअघि चैत महिनादेखि नै नेपाली राष्ट्रिय टोलीको प्रशिक्षकको जिम्मेवारी सम्हालेका थिए । कालिनले सहिद स्मारक ए डिभिजन लिग सकिएलगत्तै कतारमा सन् २०२२ मा आयोजना हुने विश्वकप छनोट खेलका लागि तयारी सुरु गरेका थिए । नेपालले विश्वकप छनोटको एसियाली छनोटअन्तर्गत चाइनिज ताइपेई र अस्ट्रेलियासँगको खेलका लागि तयारीसमेत सुरु गरेको थियो। कालिनले लिगमा उत्कृष्ट प्रदर्शन गरेका खेलाडीलाई समेटेर ३३ सदस्यीय टोलीलाई अभ्यास गराउन सुरु गरेका थिए । कोरोनाको संक्रमणका कारण विश्व फुटबल महासंघ (फिफा) र एसियाली फुटबल महासंघ (एएफसी)ले विश्वकप छनोटलगायत सबै फुटबल गतिविधि स्थगित गरेका छन् । विश्वकप छनोटअन्तर्गत नेपाल एसियाली देशको छनोटमा समूह बीमा छ । नेपालले समूहमा खेलेका पाँच खेलमध्ये एउटामा मात्र जित हात पारेको छ । समूहमा तीन अंक बनाएको नेपाल तालिकाको चौथो स्थानमा छ।
ओलम्पिक एक वर्षपछि सार्न प्रस्ताव,"न्युयोर्क : जापानको राजधानी टोकियोमा आगामी जुलाई २४ देखि अगस्ट ९ सम्म आयोजना हुन लागेको ओलम्पिक गेम्स सार्न अमेरिका र बेलायतले प्रस्ताव गरेका छन् । शनिबार अमेरिकाको राष्ट्रिय पौडी संघ र बेलायतको एथलेटिक्स संघले ओलम्पिक सन् २०२१ मा गरिनुपर्ने प्रस्ताव राखेका हुन् । यी दुवै संघले कोरोना भाइरसका कारण संसारका सबै खाले खेलकुद ठूला प्रतियोगिता रोकिएको अवस्थामा ओलम्पिक क्यालेन्डर पनि सारिनुपर्ने माग राखेका हुन् । अमेरिकी पौडी संघले अमेरिकाको ओलम्पिक कमिटी र पाराओलम्पिक कमिटीमार्फत ओलम्पिक सारिनुपर्ने प्रस्ताव गरेको छ । ओलम्पिकको मुखमा हामीले नसोचेको महामारी खेपेका छौं । यसले खेलाडीमाथि सन्त्रास फैलिएको छ । पहिलो प्राथमिकता स्वास्थ्य हुनु आवश्यक छ, अमेरिकी पौडी संघका प्रमुख हिन्चेले भनेका छन् । यसैगरी बेलायत एथलेटिक्स संघका अध्यक्ष निक कोवार्डले अहिले ओलम्पिक आयोजना गरेर केही फाइदा नहुने बताएका छन् । उनले ओलम्पिक स्थगित गरिनुपर्ने माग पनि राखेका छन् । सबै खेलाडीले ओलम्पिकका लागि आफ्नो जीवनभरि तयारी गरिरहेका हुन्छन् । अहिलेको अवस्थामा तयारी नै गर्न नपाउँदा खेलाडी फर्ममा पनि हुँदैन । त्यसैले पहिलो प्राथमिकता व्यक्तिको स्वास्थ्य र सुरक्षा हो, कोवार्डले भनेका छन् । कोरोना भाइरसका कारण अहिले विश्व खेलकुद नै प्रभावित बनेको छ । सबै खाले खेलकुद गतविधि ठप्प भएका छन् । विश्व खेलकुदको महाकुम्भ ओलम्पिक पनि सारिनुपर्ने माग यसअघि विभिन्न राष्ट्रका खेलाडी र अन्तर्राष्ट्रिय ओलम्पिक कमिटी (आईओसी)का केही सदस्यले पनि राख्दै आएका छन् । जापानले भने आफूहरू समयमै ओलम्पिक गर्न तयार रहेको बताएको छ ।०००००००"
