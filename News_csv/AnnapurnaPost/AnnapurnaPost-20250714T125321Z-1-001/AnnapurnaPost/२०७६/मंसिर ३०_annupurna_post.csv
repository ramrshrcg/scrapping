शीर्षक,विवरण
सेनालाई किन पठाउने कालापानी ?,"प्रभावकारी कूटनीतिक पहलसँगै उच्च राजनीतिक तहमा निरन्तर संवाद गरेर कालापानी विवाद सम्बोधन गर्नेतिर लाग्नुपर्छ, फौजीबाट समाधान अहिले खोज्नु र सोच्नु हुँदैन छिमेकी मुलुक भारतले नेपाल भूमि कालापानीलाई आफ्नो भूभागमा समेटेर नयाँ नक्सा सार्वजनिक गरेपछि थालिएको विषय र विवादले डेढ महिनादेखि सिंगो मुलुक तरंगित छ। विभिन्न कोणबाट यसमा बहस भइरहेका छन्। मूलधारका समाचार माध्यम र सामाजिक सञ्जालका भित्ता पनि सीमा विषय र विवादले रंगिएका छन्। तर अहिलेसम्म यो विवादलाई सम्बोधन गर्न उच्च तहबाट ठोस कूटनीतिक पहल भएको छैन। बुद्धिजीवी र राजनीतिकर्मीहरू पनि भावनात्मक आवेगबाट बढी प्रभावित देखिन्छन्। पछिल्लो समय एकथरी बुद्धजीवी र राजनीतिकर्मीहरूले कालापानीमा सेना परिचालन गर्नुपर्ने तर्क अघि सारेका छन्। उनीहरूले सीमामा तैनाथ भारतीय फौज हटाउनुपर्ने र त्यहाँ नेपाली सेना तैनाथ गर्नुपर्ने सुझाव दिइरहेका छन्। विपक्षी दलका नेताहरूले मात्र होइन, सत्तापक्षका नेता तथा मन्त्रीले समेत उत्साहित भएर हरेक फोरममा यस्ता भनाइ राख्न थालेका छन्। राजनीतिक तह तथा नागरिक स्तरबाट सीमा सुरक्षाका बारेमा सेनाको भूमिकाबारे विभिन्न अभिव्यक्ति र प्रतिक्रिया आएपछि जंगीअड्डामा पनि यो विषयलाई लिएर पटकपटक छलफल भएका छन्। सेनाले कालापानी सीमा विवादबारे आन्तरिक रूपमा अध्ययन गरेर समस्याका आयाम र समाधान सम्भावनाबारे विश्लेषण पनि गरेको छ। कूटनीतिक पहल र उच्च राजनीतिक तहमा सम्वाद नै समाधानको उपयुक्त बाटो हुनसक्ने अनौपचारिक सुझाव सेनाले सरकारलाई दिइसकेको छ। नेपाली भूभाग मिचिएको बहसमा सेनाको भूमिकाको आम अपेक्षा अस्वाभाविक होइन। यसले सेनाप्रतिको आम विश्वास र भरोसा पनि देखाउँछ।तर सीमा विवादमा सेनालाई समेत जोडेर अहिले जुन शैलीमा बहस र विवाद भइरहेका छन्, यसले केही गम्भीर प्रश्नहरू उब्जाएका छन्। के सीमामा सेना तैनाथ गर्नु वा परिचालन गर्नु नै समस्याको समाधान हो त ? भारतले अतिक्रमण गरेको भनिएको जमिन के हामीले फौजी बल देखाएर फिर्ता लिन सम्भव छ त ? यस्ता प्रश्नहरूको बेलामै सम्बोधन भएन र यस्तै कुरकुरे कूटनीति प्रदर्शन भइरह्यो भने नसाचेको गम्भीर परिस्थितितिर विवाद धकेलिन सक्छ। सीमासँग जोडिएका संवेदनशील विषयमा हामीले शक्ति प्रदर्शन गरेर वा फौज तैनाथ गरेर निहुँ खोज्नु बुद्धिमानी हुँदैन। यसको सम्बोधन तथा समाधानका लागि राजनीतिक तहको सुझबुझ र कूटनीतिक कुशलता सबैभन्दा महत्वपूर्ण हुन्छ। सीमा अतिक्रमण गरिएको विवादमा सिंगै राष्ट्र अल्झिएको छ। नेता र बुद्धिजीवीहरूले यसमै ऊर्जा र समय खेर फाल्नुभन्दा कूटनीतिक तवरमा समाधान खोज्नेतिर पहल गर्नु उत्तम हुन्छ। नेतृत्वले आफ्नो कूटनीतिक र राजनीतिक असफलताको भारी सेनालाई बोकाउन खोज्नु हुँदैन। सेना राज्यको अन्तिम हतियार हो। सेनालाई टेस्ट गर्ने हिसाबले फिल्डमा पठाउने भूल राजनीतिक नेतृत्वबाट हुँदा यसले दुर्घटना निम्त्याउने खतरा हुन्छ। सेनालाई सीमा तैनाथ वा परिचालन गर्नुपर्छ भन्नेहरूले पहिले यसको सम्भावित परिणाम र प्रतिक्रिया केके हुन सक्छन् भनेर पनि बुझ्नुपर्छ। दुई देशबीचको राजनीतिक, आर्थिक र सांस्कृतिक सम्बन्धका गहिराइ र आयाम आफ्ना ठाउँमा छन् तर दुई देशका सेनाबीच पनि परम्परादेखिको भाइचारा साइनो र आदानप्रदान निकै अर्थपूर्ण छ।नेपाली सेनाको स्थापनादेखि नै यसको व्यावसायिक विकासका हरेक पाइलामा भारतले महत्वपूर्ण सहयोग उपलब्ध गराउँदै आएको छ। नेपाली सेनालाई आवश्यक पर्ने गोलीगट्ठा, तालिमदेखि बन्दोबस्तीलगायतमा उसले सहयोग दिँदै आएको छ। नेपाली सेनाका सेनापति भारतीय सेनाको मानार्थ जनरल र भारतीय सेना प्रमुख नेपाली सेनाको मानार्थ जनरल हुने प्रचलन छ। वर्षौंदेखि नेपाल र भारतबीच संयुक्त सैन्य अभ्यास हुँदै आएको छ। भारतीय सेनामा भर्ती केन्द्रअन्तर्गत चालिस हजार भन्दा बढी संख्यामा नेपालीहरू छन् र भारतीय फौजबाट सेवानिवृत्त भएका पूर्वगोर्खा सैनिकहरूको ठूलो संख्या पेन्सनबाट लाभान्वित छ। सीमा सेना परिचालन गनुपर्छ भन्ने जस्ता अभिव्यक्तिले न सेनाको मनोबल वृद्धि हुन्छ न त समस्या समाधानमा सहयोग पुग्छ। दुई शक्तिशाली छिमेकीका बीच हामी संवेदनशील भूराजनीतिक अवस्थितिमा अडिएका छौं। दुई छिमेकीले नेपालका हरेक मामिलालाई नजिकबाट नियालिरहेका छन्। अर्को पश्चिमा शक्तिले पनि नेपालमा आफ्नो नजर गाढा बनाउँदैछ। यी तीन ध्रुवको आआफ्नै स्वार्थ र सरोकार छन्। यी तीनवटा शक्तिबीचको टकराव र समीकरणबीच पछिल्लो समयमा हामी सामरिक स्वार्थहरूले बढी नै घेरिएका छौं। यस्तो बेलामा सीमा सुरक्षाका विषयमा उत्ताउलो राजनीतिक प्रदर्शन र बहस उचित होइन। नोभेम्बर २ मा भारतले नयाँ नक्सा सार्वजनिक गर्यो। यसमा उसले नेपालको भूभाग लिम्पियाधुरा र लिपुलेकलाई पनि आफ्नो भूभागका रूपमा नक्सामा समेटेको छ। तर कालापानी हिजोअस्तीको विवाद होइन, झण्डै ७० वर्षदेखि यो विवाद बल्झिँदै आएको छ। त्रिदेशीय सीमा क्षेत्रका रूपमा रहेको नेपालको कालापानीमा सन् १९५० मा भारतले पहिलेपटक सुरक्षा पोस्ट राख्यो। पछि सन् १९६२ मा ठूलो संख्यामा सेनाको तैनाथ भयो, जुन अहिलेसम्म कायम छ। यो राजनीतिक तथा कूटनीतिक समस्या हो। प्रभावकारी कूटनीतिक पहलसँगै उच्च राजनीतिक तहमा निरन्तर संवाद गरेर यसलाई सम्बोधन गर्र्नेतिर लाग्नुपर्छ। त्यसका लागि हामीसँग प्रशस्त ऐतिहासिक आधार तथा दस्ताबेज छन्। त्यसैले यस्ता विषयमा फौजी समाधान खोज्नु र सोच्नु हुँदैन। हचुवाका भरमा सेना प्रयोग प्रत्युत्पादक हुने र यसले समस्यालाई दीर्घकालीन रूपमा जटिल बनाउने सम्भावना पनि छ। यस्ता विवादमा सेनालाई जबर्जस्ती मुछ्ने प्रयास राम्रो होइन। सीमा व्यवस्थापन तथा सुरक्षाका नियमित जिम्मेवारीमा सेनाले केकसरी सघाउने भन्ने प्रश्न आफ्नो ठाउँमा छ। तर यसका लागि सीमामै तैनाथ भएर बन्दुक तेस्र्याउनुपर्ने अवस्था होइन, त्यो सम्भव पनि छैन।सेनाको प्रयोग र परिचालनबारे संविधानले निश्चित विधि र प्रक्रिया तोकेको छ। सेना परिचालनलाई मन्त्रीहरूले सार्वजनिक मञ्चमा भाषण गर्ने सस्तो विषय बनाउनु हुँदैन। यो नितान्त आन्तरिक र रणनीतिक तहमा गरिने संवेदनशील छलफल र परामर्श हो। सेना परिचालनबारे यस्ता बजार हल्ला र प्रचारले समस्या समाधानलाई थप जटिल बनाउनेछ। सेनाको व्यावसायिक छवि र चरित्रमा पनि धक्का लाग्नेछ। यस्ता मुद्दा र समस्याको व्यवस्थापन गर्ने प्राथमिक दायित्व राजनीतिक नेतृत्वको हो। दलहरूले आफ्नो कूटनीतिक र राजनीतिक असफलताको भारी सेनालाई बोकाउन खोज्नु हुँदैन। यस्तो राजनीतिक रबैया र मानसिकता हावी हुँदै गयो भने नागरिक नेतृत्वले आत्मविश्वास र विश्वसनीयता गुमाउँदै जाने खतरा हुन्छ। सेना भनेको राज्यको अन्तिम हतियार हो। राष्ट्रिय रूपमा यसको परिचालन तथा प्रयोग असफल हुनु भनेको राज्य पनि एक प्रकारले असफल हुनजस्तै हो। त्यसैले सेनालाई टेस्ट गर्ने हिसाबले फिल्डमा पठाउने भूल राजनीतिक नेतृत्वले कहिल्यै गर्नु हुँदैन।व्यावसायिक चरित्र नगुमाएको, राजनीतिमा नमुछिएको र चेन अफ कमान्डका हिसाबले इनट्याक्ट रहेको एउटै मात्र राज्यको निकाय सेनालाई विवादमा तान्ने र उचाल्ने प्रयास बेलाबेलामा विभिन्न कोणबाट हुँदै आएको छ। संक्रमणका बेला पनि धेरै कसरत भए। त्यसमा सेनाले आफूलाई सतर्क राख्दै आएको छ। आवरणमा सेनाप्रति भारी समर्थन र शुभचिन्तकजस्तो देखिए पनि त्यस्ता प्रयास कतिपय अवस्थामा सेनालाई नै कमजोर बनाउने खेलबाट पनि निर्देशित हुन सक्छन् भन्नेतर्फ सैनिक नेतृत्व पनि सचेत हुन जरुरी छ। सेना अहिले पनि राज्यको सबैभन्दा भरपर्दो र विश्वसनीय निकाय हो। यसको भूमिकामाथि कतैबाट प्रश्न उठेको छैन। कसैको राजनीतिक स्वार्थ तथा सनकमा सेनालाई विवादमा तान्नु हुँदैन।"
राणाकालीन मनोदशाको सिकार,"नेपाल ठूलो संक्रमणबाट अघि बढिरहेको छ। अझै पनि नेपालमा संघीय राज्य प्रणालीका बारेमा बहस चलिरहेको छ। कसैले यसलाई अफाप भयो कि भनेर यदाकदा प्रश्न उठाउने गरेको सुनिन्छ। तर हामीले यति छिटो यस्तो धारणा बनाउनु गलत हुनेछ। प्रजातान्त्रिक व्यवस्थाका हिमायती संयुक्त राज्य अमेरिकामै संघीयता कार्यान्वयन हुन एक सय वर्ष लागेको थियो। यस्तो व्यवस्थामा धेरैले अधिकतम अधिकार उपभोग गर्न खोज्छन्, जुन सम्भव छैन। यही अधिकारको व्यवस्थापन गर्दागर्दै लामो समय घर्किने गर्छ। संघीयता लागू गर्दै गर्दा नेपालमा अनेकन घर्षण पैदा भएका छन्। खासगरी कर र प्राकृतिक साधनस्रोतको समुचित बाँडफाँट र उपयोग संघीय राज्य प्रणालीमा अहम् हुन्छन्। हामीकहाँ अधिकार खोज्ने र आफ्नो जिम्मेवारी बोध नगर्ने चलन छ। सरकारले नागरिकलाई अधिकारसम्पन्न बनाउनुसँगै उनीहरूलाई जिम्मेवार हुन प्रोत्साहित गर्नुपर्छ। संघीयताको कार्यान्वयनसँगै सरकारले आर्थिक विकासका लागि सुधारमा ध्यान दिन जरुरी छ। राजनीतिक रूपमा हामीकहाँ परिवर्तन त भयो, तर कर्मचारीतन्त्र जस्ताको तस्तै छ। हरेक दलले कर्मचारीतन्त्रमा राजनीतीकरण गरेर राजनीतिक आस्थाका आधारमा युनियन बने, आधिकारिक एउटा ट्रेड युनियन भनिए पनि त्यसमा दलीय आधारमा प्रतिनिधित्व हुन्छ। जबसम्म कर्मचारीतन्त्रमा परिवर्तन आउँदैन, तबसम्म व्यवस्था परिवर्तन हुनुले ठूलो अर्थ राख्दैन। त्यसकारण निजामती कर्मचारीतन्त्रमा ठूलो परिवर्तन आवश्यक छ। निजामती सेवामा दण्ड र पुरस्कार तथा योग्यता श्रेष्ठतालाई प्रधानता दिनुपर्छ। कर्मचारीयन्त्रमा सुधार नभएसम्म सरकारको सेवा प्रवाहमा गुणात्मक सुधार आउने अपेक्षा गर्न सकिँदैन। यस्तो अवस्थामा सेवा प्रवाह र लगानी प्रवद्र्धनमा समस्या ज्यूँका त्यूँ रहन्छन्। सरकारले निजी क्षेत्रका लागि पनि विभिन्न कल्याणकारी कानुन ल्याएको छ। यसमा कामदारको हितलाई प्राथमिकतामा राखिएको छ। कुनै पनि उद्योग व्यवसायले श्रमिक कल्याण नीति लागू गर्न पहिला त्यसलाई मुनाफा हुने वातावरण सिर्जना गरिदिनुपर्छ। मजदुर र उद्यमीबीच अन्योन्याश्रत सम्बन्ध छ। पहिले उत्पादन र नाफा वृद्धि नभई उद्यमीले मजदुरका समस्या समाधान गर्न गाह्रो छ। कतिपय राजनीतिक दलहरूले श्रम र उत्पादन सम्बन्धको संरचनागत पक्षमा ख्याल नगरी अति राजनीतीकरण गरिदिँदा मुलुकमा औद्योगिक पतनको समस्याबाट गुज्रन पुग्यो। राजनीतिक परिवर्तनको जगमा कर्मचारीतन्त्रभित्र क्रमशः सुधार आउनुपर्ने हो तर हामीकहाँ कर्मचारीतन्त्रमा अझै पनि राणाकालीन मनोदशा देखिन्छ। त्यसले जनताका अपेक्षा तुषारापात भइरहेका छन्। त्यसकारण सरकारले निजामती सेवालाई परिष्कृत गर्दै सुधारको सुरुवात गर्नुपर्छ। अहिले पनि राजनीतिक वृत्तमा प्रशासनिक विषयवस्तुका बारेमा धेरै जानकारी हुँदैन। मन्त्रीहरूले विज्ञको सरसहयोग लिएको पनि कम देखिन्छ। विषयगत विज्ञता नभएपछि कर्मचारीतन्त्रको सहयोगमा काम लिन खोज्दा कर्मचारीतन्त्रकै चाँदीकटाइ भइरहेको छ। अमेरिकाको उदाहरण लिने हो भने त्यहाँ कर्मचारी भर्ना गर्दा सोधिने प्रश्न वेबसाइटमा पाइन्छन्। ती प्रश्न मौलिक र सिर्जनात्मक उत्तर दिनुपर्ने खालका हुन्छन्। हामीकहाँ लोकसेवाको परीक्षा प्रणाली उही पुरानै ढर्रामा चलिरहेको छ। यस किसिमको रटिरटाउ प्रश्नहरूका आधारमा परीक्षा लिने पद्धति परिवर्तन गर्ने हो कि ! नेतृत्वमा पनि आफूलाई ज्ञान भएको मन्त्रालय सम्हाल्ने रविज्ञहरूको सहायता लिने हो भने परिवर्तनको आभास हुने गरी काम गर्न सकिन्छ। हाम्रो सन्दर्भमा या बुझाइमा विकास भन्नाले बाटोघाटो, बिजुली बत्ती, पानीलगायतका पूर्वाधारको उपलब्धता हो। त्यति मात्र विकास होइन, विकासका लागि जनता सुसूचित हुनुपर्छ। कर्मचारीतन्त्र दक्ष र बलियो संस्थागत व्यवस्था, भ्रष्टाचार नियन्त्रण र सेवासुविधा छिटोछरितो हुनुपर्छ। केही समयअघि सुनेको थिएँ एउटा आयोजनाका लागि निर्माण गरिएको वातावरणीय प्रभाव मूल्यांकनका लागि कपी गरेर अर्को आयोजनाका लागि प्रयोग गरियो र त्यसका लागि करोडौं रुपैयाँ खर्च गरियो। यस्तो प्रवृत्ति नियन्त्रण नहुँदासम्म स्रोतसाधनको चुहावट र दुरुपयोग कायमै रहन्छ र हामीले विकासका अपेक्षित प्रतिफल प्राप्त गर्न सक्दैनौं। सरकारको सानो लगानी भएका कतिपय संस्थाको सञ्चालक समितिमा कर्मचारीहरू छन्। उनीहरूले त्यहाँ पनि अवरोध गरेर कानुनका नौ सिङ देखाएर समस्या पैदा गराइरहेका छन्। कुनै शैक्षिक संस्था खोल्नुपयो भने अनुमति लिन सञ्चालक समितिमा सरकारको प्रतिनिधित्व नलिइनहुने अवस्था छ। कर्मचारीतन्त्र (प्रशासनिक व्यवस्था) सुधारबाहेक हामीले विकासका लागि नवप्रवर्तन (इनोभेसन), सीप र लगानी। हामीकहाँ इनोभेसनको अभाव छ। व्यावसायिक क्षेत्रमा हेर्ने हो भने एउटाले जे गयो सबैं त्यसैमा लाग्ने भेडो प्रवृत्ति (हर्ड मेन्टालिटी) छ। विगतमा गार्मेन्ट खोल्ने लहर थियो। अहिले होटल, पस्मिना, ब्यांकेटहरू खोल्ने लहड छ। कसैले बजार सर्वेक्षण गरेर नयाँ काम गर्छ भने उसले बजारमा स्थापित हुने मौका पाउनुपयो। सीपयुक्त जनशक्ति देश विकासका लागि अत्यावश्यक छ। हाम्रा सीपयुक्त जनशक्तिहरू पलायन भइरहेका छन्। २५ हजार प्रोफेसनलहरू अमेरिकामा मात्रै छन्। युरोप र अस्ट्रेलियामा पनि ठूलो संख्यामा प्रोफेसनलहरू छन्। हामीले ब्रेन ड्रेन भनेर हात बाँधेर बसेर मात्र भएन। उनीहरूलाई फिर्ता ल्याएर नेपालमा काम गर्ने वातावरण निर्माण गर्नुपर्छ। यसका अतिरिक्त लगानी पनि त्यत्तिकै आवश्यक छ। लगानीका लागि स्रोतका अभाव छैन। हरेक महिना ठूलो परिमाणमा विप्रेषण (रेमिट्यान्स) भित्रिन्छ र अधिकांश उपभोग्य वस्तुमा खर्च भइरहेको छ। यसलाई सदुपयोग गर्न रेमिट्यान्स बैंक स्थापना गर्न सकिन्छ। सरकारको ५१ प्रतिशत र सर्वसाधारणको ४९ प्रतिशतमा बैंक स्थापना गर्ने र वैदेशिक रोजगारका गन्तव्यमा ती बैंकका शाखा खोलेर रोजगारदाताले सीधै पैसा त्यहाँ जम्मा गर्ने व्यवस्था गर्ने हो भने अझै बढी रेमिट्यान्स भिœयाउन सकिन्छ। हुण्डी नियन्त्रण हुन्छ। यति मात्रै होइन, वैदेशिक रोजगारका विकृतिसमेत नियन्त्रण हुन्छ। यसरी पैसा जम्मा हुँदा प्राप्त हुने ब्याजमा सरकारले करसमेत प्राप्त गर्न सक्छ। यसका अतिरिक्त सामूहिक लगानीका कार्यक्रमसमेत गैरआवासीय नेपालीबाट सुरु भएको छ। तर त्यो प्रभावकारी देखिन सकेको छैन। कतिपय सामूहिक लगानीका परियोजनामा एउटा व्यावसायिक घरानाले गरेको जस्तो देखिने भएकाले गैरआवासीय नेपालीमा सामूहिक लगानीको त्यो उत्साह पनि देखिँदैन। हामीकहाँबाट वैदेशिक रोजगारमा जाने ठूलो जनसंख्या छ। एउटा नगरपालिकाबाट वैदेशिक रोजगारमा जाने (एनआरएनसमेत) पाँच सयजना ५० लाख रुपैयाँ लगानी गर्ने हो भने त्यहाँ राम्रो उद्योग र व्यवसाय स्थापना गर्न सकिन्छ। लगानीप्रति सम्मान गर्ने हो भने आफू जन्मेको गाउँठाउँमा योगदान गर्न लगानीकर्ता तयार हुन्छन्। तर त्यसरी काम गरौं भन्दा पनि नगरपालिका, गाउँपालिकाका कर्मचारीले अनेकौं अवरोध खडा गर्छन्। संघदेखि प्रदेश र स्थानीय तहसम्म अनेक समस्या कर्मचारीतन्त्रबाट सिर्जित भइरहेका छन्। कर्मचारीतन्त्रमा आमूल सुधार नगर्ने हो भने जतिसुकै राजनीतिक परिवर्तन भए पनि जनताका अपेक्षामा तुषारापात भइरहन्छ। राजनीतिक परिवर्तनको जगमा कर्मचारीतन्त्रभित्र क्रमशः सुधार आउनुपर्ने हो तर हामीकहाँ कर्मचारीतन्त्रमा अझै पनि राणाकालीन मनोदशा देखिन्छ। तिवारी संयुक्त राज्य अमेरिकामा व्यवसाय गर्छन्।"
रमिते समाजमा यौन हिंसा,"लौ हेर त, कति राम्रा दाना लागेका यति कलिलै रूखमा ! राजधानीको महाराजगन्जस्थित एउटा टोलमा आफ्नै सुरमा स्कुल ड्रेसमा हिँडिरहेकी एक बालिकाको छातीतिर लक्षित गर्दै लगभग ५५६० वर्ष उमेरका देखिने भलाद्मीले फल्दै नफलेको अम्बाको रूखतिर फर्किएर वरिपरिका सबैले सुन्ने गरी यो वाक्य बोले। ११ बाह्र वर्षकी ती अबोध बालिकाले कुरोको चुरो सायद बुझिनन्। बुझ्ने कुरो पनि भएन। तर सिग्रेटमा गाँजा मिसाई पालैपालो सर्को तान्दै बिहान आठ बजेतिरको पारिलो घाम तापिरहेका अधबैंसे पुरुषहरू उनीतिरै हेरेर गललल हाँसेपछि भने उनी टक्क उभिइन्। आफ्नै शरीरमा एक टकले माथिदेखि तलसम्म सरसर्ति हेरिन् कतै मैले कपडा त उल्टो लगाइएको छैन ? सबै ठीकठाकै देखेपछि हाँसिरहेका पुरुषतर्फ पुनः प्रश्नवाचक भावले हेरिन्। लाज र डरमिश्रित रातो मुख लगाउँदै उनी आफ्नो बाटो लागिन्। भोलिपल्टदेखि ती बालिकाले त्यो बाटो हिँड्नै छाडिन्। उनले १५ मिनेटको घुमाउरो लामो बाटो रोजिन्।विश्व स्वास्थ्य संगठनको तथ्यांक भन्छ संसारमा एकतिहाइ महिला हिंसाको सिकार हुन्छन्। तर नेपालमा सन् २०१८ मा दुईतिहाइभन्दा बढी अर्थात् ६६७२ प्रतिशत महिला घरेलु हिंसामा परेको उल्लेख छ। त्यसैगरी सन् २०१७ मा दर्ता भएका यौन हिंसाका घटनामध्ये ४९ प्रतिशत १६ वर्षमुनिका बालिका थिए। यसमध्ये २२ प्रतिशत बलात्कार नातेदारहरूबाट तथा ४५ प्रतिशत छिमेकीबाट हुने गरेको तथ्यांक महिला पुनस्र्थापन केन्द्र (ओरेक) नामक एक गैरसरकारी संस्थाको अध्ययनमा उल्लेख छ। निश्चित रूपमा यी तथ्यांकबाट हाम्रो समाजमा स्त्रीलिंग लिएर जन्मिनेहरूको विद्यमान सामाजिक सांस्कृतिक अवस्था थोरै भए पनि उजागर भएको छ। तर यी अध्ययनको निष्कर्ष समाजका समग्र महिलाको पूर्ण चित्र भने हुन सक्तैन। किनभने आफ्ना हजुरबा उमेरका मान्छेबाट समेत हुनसक्ने यौन हिंसाको त्रासले ती बालिकाले आफ्नो स्कुल जाने बाटो बदलेर सुरक्षित हुने कोसिस गरेजस्तै समाजका कति महिला चुपचाप आफ्नो जिन्दगीको बाटो नै बदल्न बाध्य भएका होलान् ? कतिले जीवनको लक्ष्य अनि कतिले गन्तव्य नै फेरेका होलान् ? यसको तथ्यांक कससँग होला ? कतिलाई ललाइफकाइ, कतिलाई सामूहिक रूपमा त कतिलाई परिबन्दमा पारेर समाजमा महिला र बालिका बलात्कार हुने गर्छन्। बलात्कार प्रयासका घटनाहरूमा प्रत्यक्ष प्रमाणको कानुनी तगारो नै पीडितको मुख्य पीडाको विषय बन्दै आएको छ। केही महिनापहिले प्रयोगात्मक परीक्षाको नतिजासँंग आफ्नो अस्मिताको सौदाबाजीको प्रस्ताव राख्ने आफ्नै गुरुको असली नाम र वतनसमेत उल्लेख नगरी पीडित छात्राले घटना विवरण मात्र सार्वजनिक गरिन्। उनले पीडकको सामाजिक र राजनीतिक हैसियत निकै शक्तिशाली भएकाले नाम सार्वजनिक गर्न आँट नआएको समेत उल्लेख गरेकी थिइन्। एकातर्फ पीडितले आफ्नो पीडासमेत अड्कलेर वा नापेर तौलेर पोख्नुपर्ने अवस्था छ भने अर्कातर्फ यस खालका मनोवैज्ञानिक हिंसाको प्रमाण जुटाएर कानुनी लडाइँ लड्ने कुरा कति सहज र सम्भव होला ? यसअघि मिटु अभियानको सिलसिलामा तत्कालीन काठमाडौं महानगरपालिका मेयरमाथि आफ्नै कार्यालयकी कर्मचारीलाई प्रमोसन चाहिने भए आफूसँग नगरकोट घुम्न जानुपर्ने सर्त तेस्र्याएको आरोप लाग्यो। तर आरोपीले नै यो प्रकरणलाई बाख्रीहरूको म्याँम्याँ बाहेक अरू केही होइन भनेर सगर्व खारेज गरिदिए। आरोप लगाउने महिलालाई कुन मनोवैज्ञानिक दबाब पर्यो त्यो त थाहा भएन तर उनले आफूसँग यथेष्ट प्रमाण भएको दाबी गर्दागर्दै चुपचाप बस्न बाध्य हुनुपर्यो। आरोप झूटो नै थियो भने आरोप लगाउने महिला नै कारबाहीको दायरामा आउनुपर्ने हो। के जनताबाट निर्वाचित मेयरदेखि सांसद, मन्त्री भइसकेका समाजका प्रतिष्ठित व्यक्तिलाई मनगढन्ते आरोप लगाएर उसको मानप्रतिष्ठामाथि आघात पुर्याउने छुट कसैलाई छ होला त ? तर तथ्यहरूले त्यसो भन्दैनन्। नेपाल प्रहरीको महिला बालबालिका सेवासम्बन्धी सर्वेक्षणको नतिजाअनुसार प्रहरीमा आइपुग्ने पीडितका संख्या गतवर्षको तुलनामा ३६ प्रतिशतले वृद्धि भएको देखिन्छ। अनि बलात्कारका घटना मात्र आर्थिक वर्ष २०७३७४ मा एक हजार एक सय ३१ केस दर्ता भएकोमा आव २०७५७६ मा दुई हजार दुई सय ३२ पुगेको देखिन्छ। यसरी महिलामाथि हुने हिंसा, यौन दुव्र्यवहार, बलात्कार तथा बाल यौन दुराचारका घटनाको रिपोर्टिङमा निरन्तर वृद्धि हुँुदै जानु भनेको आफैंमा समाजको भयावह अवस्थाको संकेत मात्र होइन, बरू विभिन्न स्वार्थवश जघन्य अपराधका घटनासमेत मिलापत्रबाटै थामथुम र सामसुम पारिदिने भद्रभलाद्मी प्रथा अन्त्य हुँदै गएको लक्षण पनि हो। यद्यपि न्यायको याचना गर्दै हाम्रो प्रहरी प्रशासनमा पुग्ने पीडितहरूले कति सहजै न्याय पाएको अनुभूति गर्ने गरेका होलान् ? अन्त्यमा, लैंगिक हिंसाविरुद्धको सोह्रदिने अभियानका क्रममा बलात्कार र यौन हिंसाको विषयमा थुप्रै बहस भए। कतिपय बहस महिलालाई स्वयं आत्मसुरक्षाका लागि शारीरिक रूपमा तयार गरेको खण्डमा मात्र परिणाम सकारात्मक आउने निष्कर्षतिर केन्द्रित भएको देखिन्छ। खासगरी निर्मला पन्तको बलात्कार र हत्या भइसकेपछि बलात्कारबाट बच्न देशका विभिन्न स्थानमा किशोरीहरूलाई आत्मसुरक्षाको तालिम दिने अभियानै चलाइयो। निश्चितरूपमा शारीरिक तथा मानसिक स्वास्थ्य अनि तन्दुरुस्ती र छरितोपनका लागि यी अभियान कामयावी हुन्छन् भन्नेमा द्विविधा नहोला। अनुसन्धानबाट के थाहा भएको छ भने अपवादबाहेक बलात्कारका अधिकांश घटना जम्काभेटमा होइन बरू योजनाबद्ध हुन्छन्। अवसरको खोजी गर्दै जाँदा एकान्त र सुरक्षित स्थल, अनुकूल समय र परिस्थिति मिलेपछि मात्र पुरुषहरूले बलात्कारको हर्कत अगाडि बढाउँछन्। कतिलाई ललाइफकाइ, कतिलाई सामूहिक रूपमा त कतिलाई परिबन्दमा पारेर समाजमा बलात्कारका घटना हुने गर्छन्। नाबालिकामाथि हुने पासविक घटनाको फेहरिस्त त झन् उल्लेख गरिरहनै पर्दैन। वास्तविकता यस्तो भएपछि समाजमा यौन हिंसा वा बलात्कारका घटना बढ्दै जानुको कारण महिलाका शारीरिक तन्दुरुस्तीको कमीले होला कि समग्र समाजको भाले मानसिकताले ? छलफल र बहस त यतातिर मोडिनुपर्ने होइन र ?"
पुस १ को त्यो दिन,"देशीविदेशी विद्वान्हरूले राजा महेन्द्र तथा तिनका प्रधानमन्त्री बीपीको व्यक्तिगत टकरावका कारणले नै पुस १ निम्तिएको ठहर गरेका छन्। चौथो कक्षा अन्त्यसँगै मीनपचासको बिदा सुरु हुने तीव्र प्रतीक्षामा थियौं। त्यो दिन काठमाडौं उपत्यका दही जमेजस्तो हुस्सु र कुहिरोले छोपिएको थियो। त्यसै पनि पुसका दिन नरमाइला झैं थिए। त्यो दिन शिक्षकहरू सबैका अनुहार गम्भीर देखिए। बिदाले खुसी हुनुपर्ने अनुहारका मलिनता र गम्भीरता कोरेको थियो। त्यति मात्र होइन, अकस्मात दिउँसै स्कुल बिदाको घोषणा भयो। चेत भवन (जहाँ लेबोरेटरी स्कुल थियो) बाट बाहिर स्कुल बस निक्लिँदा सडक चकमन्न थियो। हुन त, उतिबेला अहिलेजस्तो गाडी, मोटरसाइकल, कार त्यतिबेला कहाँ थिए र ? सडकमा सुरक्षाकर्मीबाहेक सर्वसाधारण देखिँदैनथे। यो दृश्य र अनुभव थियो, २०१७ पुस १ को। मुलुकको इतिहासमा त्यो दिनले धेरै महत्व राख्छ। त्यस दिन राजाले जनताद्वारा निर्वाचित संसद् विघटन तथा संसद्ले चुनेको सरकार अपदस्थ गरेका थिए। ती दुवैको पुनस्र्थापना हुनका निमित्त मुलुकले धेरै मूल्य चुकाउनुपर्यो। अनि त्यसका लागि तीन दशक कुर्नुपर्यो। कुहिरोले छोपेको त्यो दिनदेखि आजसम्म (विगत ५९ वर्ष) मेरो मानसपटलमा घरिघरि उब्जने प्रश्न हो पुस १ को घटना किन भयो ? भेटेका प्रायः राजनीतिज्ञ तथा राजनीतिमा चासो राख्ने अग्रज र समकालीन व्यक्तित्वहरूसँग यही जिज्ञासा सोझ्याउने गर्थें। यो लेखमा तीन पूर्वप्रधानमन्त्रीहरू र पञ्चायतका हस्तीहरूबाट पाएको जवाफ केलाउने प्रयत्न गरेको छुु। स्नातक तहको पाठ्यक्रममा समेत पञ्चायत अनिवार्य विषय थियो। पाटन कलेजमा अध्यनरत हुँदा पञ्चायत विषयको प्राध्यापक स्वर्गमान सर हुनुहुन्थ्यो। पुस १ को घटना किन भयो ? , मैले प्रश्न गरेको थिएँ। उहाँको जवाफ हुन्थ्यो, पुस १ मा राजा महेन्द्रको देशवासीका नाममा प्रसारण गरिएको रेडियो सन्देशजसरी आयातीत संसदीय व्यवस्था हाम्रो माटो र हावापानीसुहाउँदो नभएर भ्रष्टाचार उन्मूलन गर्न, द्रूत विकास गर्न, मुलुकमा देखा पर्ने आन्तरिक विखण्डनलाई निस्तेज तुल्याउन तथा राष्ट्रियता जोगाउन आदि कारणले राजा महेन्द्रले बाध्य भएर पुस १ को कदम चालिबक्सियो। उहाँको उत्तरमा समावेश गरिएका शब्दहरू अप्रमाणित थिए। राजनीतिशास्त्रका प्राध्यापक सुरेन्द्रबहादुर श्रेष्ठ (लामो अवधि अञ्चलाधीश हुनुभयोे) ले एक दिन हाम्रो पञ्चायत कक्षा सञ्चालन गर्नुभयो। त्यो क्षण म स्मरण गर्छु। मैले उहाँसँग पनि त्यही प्रश्न गरें। उत्तर बडो सटिक थियो, फटाहा, खुरुखुरु नपढेर के नचाइने प्रश्न गरिराखेको ? पञ्चायत पतनपूर्व तथा प्रथम जनआन्दोलनको सफलतापछि त्यही प्रश्न तीन पूर्वप्रधानमन्त्रीहरू डा तुलसी गिरी, सूर्यबहादुर थापा तथा कीर्तिनिधि बिष्टसामु राखेको थिएँ। १ पुस २०१७ को शाही कदमले मुलुकलाई १८ महिनासम्म संसदीय प्रजातान्त्रिक व्यवस्थाको लिक बाट हिँड्न तीन दशक लामो अवधिसम्म निषेध गर्यो तर अन्ततोगत्वा पुनः राष्ट्रलाई बिराएको सोही लिक मा नलगी सुख पाएनन्, राजा महेन्द्रका उत्तराधिकारी राजा वीरेन्द्रले। श्रीलंकाको राजधानी कोलम्बोमा जनआन्दोलन सुरु हुनुपूर्व डा तुलसी गिरीसँग लामो वार्तालाप भयो। मैले सोधेको थिएँ, डा साब, पुस १ किन निम्तियो ? । उहाँले हस्सीमजाक शैलीमा मलाई उडाउँदै भन्नुभयो, विनोद बाबू, यो तपाईंले प्रश्न स्वर्गवासी राजा महेन्द्रसँग सोध्नुपर्छ अनि मात्र सही उत्तर पाउनु हुन्छ। झण्डै चार वर्षको कोलम्बो बसाइको अन्त्यतिर गिरीनिवासमा उहाँसँग बिदाइ भेट गर्न पुगेको थिएँ। त्यतिबेला पनि मैले फेरि डा गिरीसामु त्यही पुरानै प्रश्न राखें। उत्तरको सार थियो, विविधता र विपन्न हाम्रोजस्तो मुलुकका निमित्त बहुदलीय व्यवस्था हितकर छैन भन्नेमा राजा महेन्द्र विश्वस्त थिए। राजालाई राष्ट्र आफ्नै प्रत्यक्ष नेतृत्वमा सञ्चालन भएको खण्डमा मात्र जीवित रहन्छ, विकास हुन्छ तथा शाहवंशको शासन गर्ने अधिकार दिगोकालसम्म सुनिश्चित हुन्छ भन्ने अटल विश्वास थियो। त्यही कारणले राजाले सत्ता आफ्नो हातमा लिएका हुन्। अर्का पूर्वप्रधानमन्त्री सूर्यबहादुर थापाबाट पनि यसको जवाफ खोज्न चाहें। उहाँका अनुसार, राजालाई समकालीन कुनै पनि नेताहरूभन्दा आफूले नै मुलुकमा सुशासन कायम गर्न सक्नेमा विश्वास थियो। तिनलाई आफ्नो प्रत्यक्ष नेतृत्वमा मात्र राष्ट्र सञ्चालन भएको खण्डमा राष्ट्रियताको जगेर्ना तथा विकास सम्भव हुन्छ भन्ने नै थियो। राजा कुनै पनि हालतमा पनि मुलुकमा अर्को जंगबहादुरको उदय भएको देख्न चाहँदैनथे। अनि अर्को पक्ष तिनी संवैधानिक बनेर निष्क्रिय हुन चाहँदैनथे। तिनलाई आफूले सत्ता सम्हालेको खण्डमा मात्र शाहवंशको शासन गर्ने अधिकार सुनिश्चित रहन्छ भन्नेमा विश्वास थियो। तिनै उद्देश्य प्राप्तिका निमित्त राजाले पुस १ को घटना मञ्चन गरेका हुन्। यही प्रश्नमा राजा महेन्द्रका अति निकटस्थ अर्का पूर्व प्रधानमन्त्री कीर्तिनिधि बिष्टले चाहिँ नेपाली कांग्रेस सरकारबाट राष्ट्रियताको जगेर्ना तथा विकास हुन सक्दैन भन्ने धारणामा राजा महेन्द्र पुगेको बताएका थिए। उनको कथन थियो, तिनले मु्लुक जोगाउनका लागि सत्ता आफूले लिएका हुन्। यसै प्रसंगमा तीनै पूर्वप्रधानमन्त्रीहरूलाई सोधेको थिएँ, तपाईंले राजालाई साथ किन दिनुभयो ? डा गिरीको उत्तर थियो, हाम्रोजस्तो विविधता भएको मुलुकका निमित्त शासनभार सम्हाल्न एउटा दरिलो व्यक्तित्वको जरुरत थियो। त्यस्ता व्यक्ति राजाबाहेक अरू हुन सक्दैन भन्ने निष्कर्षमा पुगेका हौं। राजाले सत्ता लिन्छन् भन्ने निश्चित भएपछि राजाकै नेतृत्वमा जनताले प्रजातन्त्र अधिकारको उपभोग गर्न पाऊन् भन्ने सुनिश्चित गर्नु थियो मलाई। म त्यही विश्वासमा राजाको सक्रिय नेतृत्वमा पनि प्रजातान्त्रिक फलिभूत हुन सक्छ भनेर प्रमाणित गर्न अग्रसर भएँ। उता थापाको उत्तर थियो, राजाले विशेश्वरप्रसाद कोइराला (बीपी) को नेतृत्वको सरकार र संसद् विघटन गर्ने इच्या व्यक्त गरेका थिए। असोज महिनामै राजाले बोलाएर भनेका थिए, वर्तमान सरकार र संसद्लाई म विघटन गर्दैछु, तिमीले मलाई सहयोग गर्नुपर्छ। राजाको आज्ञा शिरोपर गर्न म तयार रहें। सूर्यबहादुर थापा र गिरी पहिल्यै राजाको सम्पर्कमा रहेका भए पनि विष्ट भने पछि पुगेका थिए। विष्टको भनाइमा (राजा) ले सत्ता सम्हालेपछि मात्र सम्पर्कमा पुग्नुभएको थियो। राजाले बोलाएर मलाई तिम्रो जरुरत छ भनेपछि म तयार भएँ। त्यसपछि विष्ट र नागेन्द्र रिजाललाई सहायकमन्त्री महेन्द्रले बनाएका हुन्। धुरन्धर ज्योतिषीको पहिचान बनाएका तथा दरबारमा बरोबर परामर्शका निमित्त बोलावट हुने प्रिन्सिपल साहेब (पाटन कलेजको) मंगलराज जोशीका सामु किन राजाले पुस १ का दिन रोजे ? भन्ने प्रश्न राखें। डा मंगलराज जोशीले कुनै पनि शुभकार्य गर्दा साइत जुराएर मात्र गर्ने दरबारको परम्परा छ। पुस १ मा शुभमुहुर्त देखिएको हुनाले हुनुपर्छ भन्नुभयो। मंगलराज सरले आफूले परामर्श दिएको वा नदिएको भन्नेबारे भन्न चाहनुभएन। तर, लख काट्न सकिन्छ पुस १ को दिन रोजिनुमा राजज्योतिषीहरू को परामर्श तथा सिफारिसले अहम् भूमिका खेलेको हुनुपर्छ। अन्यथा संसदीय व्यवस्थाको जननी राष्ट्र बेलायतकी माहरानी एलिजाबेथ द्वितीयाको राजकीय भ्रमणको पूर्वसन्ध्यामा राजा महेन्द्रले सैनिक कू गरेवापत महारानी एलिजाबेथको भ्रमण रद्द हुन सक्ने जोखिम हुँदाहँुदै पनि किन उक्त कदम उठाए त ? सम्बन्धित व्यक्तिहरूसँगको कुराकानीका आधारमा पजल का टुक्राहरूलाई जोड्ने प्रयत्न गर्दा राजाले सत्ता हत्याउने षड्यन्त्रका निमित्त आवश्यक पूर्वतयारी सूक्ष्मरूपमा गरेर मात्र कार्यान्वयन गरेका थिए। विडम्बना, सत्ता हत्याइसकेपछि भने के गर्ने भन्ने विषयमा भने उनले ध्यान दिएका थिएनन्। किनकि पञ्चायत व्यवस्थाको खाका पुस १ पूर्व नभएर राजाले सत्ता हत्याएको धेरै दिनपछि मात्र कोरिएको थियो। राजाले सत्ता सम्हालेपछि मात्र त्यसबखतका प्रशासकहरू जस्तै कुलशेखर शर्मा तथा प्रधुम्नलाल राजभण्डारीलाई पाकिस्तान, इजिप्ट, इन्डोनेसिया तथा युगोस्लाभियाका शासकहरू (अयुब खाँ, गामाल अब्दुल नासिर, सुकार्नो तथा मार्सल टिटो) ले अपनाएको शासकीय स्वरूपहरूको स्थलगत सूक्ष्म अध्ययन भ्रमण गर्न खटाएका थिए। पञ्चायत व्यवस्था जयप्रकाश नारायणको (भारत का निमित्त तर्जुमा गरेको) ग्रामीण पञ्चायत विकास कार्यक्रमको जगमा निर्माण गरिएको थियो। नेपाली परिपे्रक्ष्यमा सुहाउँदो पञ्चायती प्रणालीको खाका कोर्ने आर्किटेक विश्वबन्धु थापा थिए। उक्त कार्यमा तिनलाई सहयोग गर्नेहरूमध्ये माथि उल्लेख गरिएका राष्ट्रहरूको शासकीय स्वरूप विषयको स्थलगत अध्ययन गरेर फर्केका प्रशासकहरू कुलशेखर, प्रधुम्नलाल तथा तारादेव भट्टराई (ग्राम विकास विभागका डाइरेक्टर) थिए। पुस १ को आफ्नै महत्व छ, हाम्रो राष्ट्रको समकालीन इतिहासमा। देशीविदेशी विद्वान्हरूले राजा महेन्द्र तथा तिनका प्रधानमन्त्री बीपीको व्यक्तिगत टकरावका कारणले नै पुस १ निम्तिएको ठहर गरेका छन्। पत्रकार एवं अनुसन्धानकर्ता जगत नेपालले पुस्तक पस्किएका छन् पहिलो संसद् बीपीमहेन्द्र टकराव का विषयमा। पंक्तिकारको मत छ यदि व्यक्तित्वकै कारणले नै राजाले सत्ता आफ्नो हातमा लिन चाहेका भए तिनले केवल बीपी तथा तिनको नेतृत्वको सरकारलाई विघटन गरिदिन सक्थे। संसद् भंग गर्न जरुरत नै थिएन। संविधान २०१५ मा राजाले प्रधानमन्त्रीको नियुक्तिदेखि बर्खास्त गर्ने अधिकार सुरक्षित गरेका थिए। तिनका सामु अन्य विकल्प जस्तै षड्यन्त्र गरेर नेपाली कांग्रेसभित्र नै बीपीविरुद्ध विद्रोह मच्चाएर तिनलाई संसदीय दलको नेताबाट राजीनामा गर्न बाध्य तुल्याउन पनि सम्भव थियो। नेपाली कांग्रेस पार्टी आजको जुन अवस्थामा छ, त्यो कालखण्डमा पनि गुटउपगुटमा विभाजित थियो। कालान्तरमा राजा महेन्द्रलाई आफूले अप्रजातान्त्रिक कदम उठाएकोमा पछुतो थियो। विश्वबन्धु थापाका अनुसार राजालाई जनताको अधिकार फिर्ता गर्ने प्रबल इच्छा थियो। कहिलेकाहीं राजाबाट हुकुम हुन्थ्यो इतिहासमा जनताका अधिकार खोस्ने राजा कहलाउन म चाहन्न। शुम्भुप्रसाद ज्ञवालीले (गृहमन्त्री पदमा रहँदा) आफ्नो पुस्तक व्यक्ति र विचारएक वकिलको संस्मरण मा राजाको आज्ञामुताविक पञ्चायतको विकल्पको नयाँ संविधान मस्यौदा दियालो बंगाला पुर्याउन जाँदा राजाको देहावसान भइसकेको खुलासा गरेका छन्। उहाँको यो पुस्तक र त्यो धारणालाई कसरी बुझ्ने ? १ पुस २०१७ को शाही कदमले मुलुकलाई १८ महिनासम्म संसदीय प्रजातान्त्रिक व्यवस्थाको लिक बाट हिँंड्न तीन दशक लामो अवधिसम्म निषेध गर्यो तर अन्ततोगत्वा पुनः राष्ट्रलाई बिराएको सोही लिक मा नलगी सुख पाएनन्, राजा महेन्द्रका उत्तराधिकारी राजा वीरेन्द्रले। राष्ट्रले तीन दशक लामो अवधिमा केकति उपलब्धि हासिल गर्यो र केकस्ता मूल्य चुकायो, त्यो इतिहासको गर्भबाट कुनै दिन प्रकाशमा आउने नै छ। तर उक्त कदमले राजतन्त्र आयु बढाउनुको ठीक उल्टो छोट्याउन निर्णायक भूमिका खेलेको थियो भन्न कुनै राजज्योतिषीको परामर्शको आवश्यकता पर्दैन।"
सुपर ओभरमा काठमाडौँविरुद्ध बुटवल विजयी,"पोखरा : जारी पोखरा प्रिमियर लिग (पीपीएल) मा बुटवल वारियर्सले काठमाडौँ गोल्डेन वारियर्सलाई सुपर ओभरमा पराजित गरेको छ। निर्धारित खेल बराबरी भएपछि सुपर ओभरमा काठमाडौँविरुद्ध बुटुवल विजयी भएको हो। यससँगै काठमाडौँले लगातार दोस्रो हार व्यहोरेको छ। सोमबार पोखरा क्रिकेट मैदानमा भएको खेलमा टस हारेर पहिलो ब्याटिङ गरेको काठमाडौँले बुटवललाई जितका लागि १४१ रनको लक्ष्य दिएको थियो। उसले निर्धारित २० ओभरमा ६ विकेट गुमाउँदै १४० रन बनायो । लक्ष्य पछ्याउने क्रममा बुटवल पनि २० ओभरमा ७ विकेट गुमाउँदै १४० रनमै रोकिएपछि खेलको छिनोफानो सुपर ओभरबाट गरिएको हो। सुपर ओभरमा काठमाडौँले पाएको १३ रनको लक्ष्य भेट्टाउन सकेन। अविनास बोहराको तेस्रो बलमा सुबोथ भाटी आउट भए। त्यसपछि बाँकी ३ बलमा ११ रन आवश्यक हुँदा अविनासले २ डट बल फ्याँके। अन्तिम बलमा १ रन मात्र बन्न सक्यो। त्यससँगै खेल बुटवलको पक्षमा गएको हो। यसअघि काठमाडौँका लागि पवन सर्राफले सर्वाधिक ३७ रन जोडे। उनले २१ बलमा २ छक्का र ३ चौका हिर्काउँदै नटआउट रहे। त्यस्तै जयकृसन कोल्सावालाले २८ रन बनाए। यसैगरी अदिल खानले २३ र ओपनर सुवास खकुरेलले १५ रन जोडे। सोमपाल कामीको कप्तानीमा रहेको बुटवलका लागि नितेश थापाले २ विकेट लिए। त्यस्तै हरिबहादुर चौहान र अविनाश बोहराले ११ विकेट हात पारे। यसैगरी बुटवलका लागि हर्ष टंकले सर्वाधिक ४५ रन बनाए । उनले २९ बलको सामना गर्दै ३ छक्का र ३ चौका हिर्काए। त्यस्तै शिवम सिंहले ३३, शंकर रानाले २० र अफ्तउद्दीन अहमदले १४ रनको योगदान गरे। निर्धारित २० ओभरको खेलमा १४० रनमै रोक्न काठमाडौँका पवन सर्राफले विपिन खत्रीलाई अन्तिम बलमा आउट गरे । त्यस्तै सुबोथ भाटी र सशन भारीले २२ विकेट लिए। यससँगै यसअघि पोखरा पल्टनसँग ९ विकेट पराजित भएको काठमाडौँले लगातार दोस्रो हार व्यहोरेको छ भने बुटवलले सुखद सुरुआत गरेको छ।"
धनगढीको सुखद सुरुआत,"पोखरा : जारी पोखरा प्रिमियर लिग (पीपीएल) मा एक्सपर्ट धनगढी ब्लुजले सुखद सुरुआत गरेको छ। सोमबार पोखरा रंगशालमा भएको खेलमा धनगढीले विराटनगरलाई ५ रनले पराजित गर्दै लिगको दोस्रो संस्करणमा सुखद सुरुआत गरेको हो। टस हारेर पहिलो ब्याटिङको निम्तो पाएको धनगढीले निर्धारित २० ओभरमा ८ विकेट गुमाएर ११७ रन बनायो। ११८ रनको विजय लक्ष्य पछ्याएको विराटनगरले निर्धारित २० ओभरमा ९ विकेट गुमाउँदै मात्र ११२ रन बनायो। विराटनगरका ओपनरद्वय महमद जैद आलम र दिलिप नाथ शून्य रनमै आउट भएपछि विराटनगरको ब्याटिङ धर्मराएको थियो। त्यसपछि तेस्रो क्रममा आएका कप्तान प्रदीपसिंह ऐरी टिकेर खेले। उनले २९ बलमा १० रन जोडे। त्यस्तै राजु रिजालले सर्वाधिक २५ रन जोडे। उनले १ छक्का र २ चौका हिर्काए। त्यसैगरी सुनिल धमलाले १८ रन बनाए। पुनित मेह्राले १५ रन जोडे। धनगढीलाई जित दिलाउन कसिलो बलिङ गरेका कप्तान दीपेन्द्रले महत्वपूर्ण ३ विकेट लिए। ४ ओभर बलिङ गरेका उनले एक मेडन राख्दै १९ रन खर्चिए। त्यस्तै सागर ढकालले २ विकेट हात पारे भने कमलसिंह ऐरी, अमित यादव र अनिल खरेलको नाममा ११ विकेट रह्यो। यसअघि ब्याटिङ गरेको धनगढीका लागि कमलसिंह ऐरीले सर्वाधिक २६ रन जोडेका थिए। त्यस्तै सिमन्त विजेरत्नेले २५, रोड्रिगो तोमसले १६ रन जोडे। विराटनगरका लागि शहबुब आलमले ३ विकेट लिए भने नोमान खानले २ विकेट हात पारे।"
पीपीएल : विराटनगरलाई धनगढीले दियो ११८ रनको लक्ष्य,"पोखरा : पोखरा प्रिमियर लिग (पीपीएल) को दोस्रो दिनको पहिलो खेलमा विराटनगर टाइटन्स र एक्सपर्ट धनगढी ब्लुज भिडिरहेका छन्। जारी खेलमा विराटनगरलाई जितका लागि धनगढीले ११८ रनको लक्ष्य प्रस्तुत गरेको छ। धनगढीले निर्धारित २० ओभरमा ८ विकेट गुमाएर ११७ रन बनाएको हो। टस हारेर पहिलो ब्याटिङ गरेको धनगढीको सुरुवाती ब्याटिङ चल्न सकेन। कप्तान दीपेन्द्रसिंह ऐरी पहिलो बलमै शून्य रनमा क्याच आउट भए। धनगढीका लागि नवौँ क्रममा ब्याटिङ गर्न आएका कमलसिंह ऐरीले टिमको स्कोर सम्मानजनक स्थितिमा पुर्याए। उनले २ छक्का र २ चौकाको मद्दतमा सर्वाधिक २६ रन जोडे। सिमन्त विजेरत्नेले २५ रन जोडे। त्यस्तै क्यानडियन खेलाडी रोड्रिगो तोमसले १६ रन बनाए। विराटनगरका लागि शहबुब आलमले ३ विकेट लिए। उनले ४ ओभर बलिङ गर्दा ३० रन खर्चिए। त्यस्तै नोमान खानले २ विकेट हात पारे। किशोर महतो, पुनित मेह्रा र महम्मद जइद आलमले समान ११ विकेट लिए।"
बुटवललाई काठमाडौँद्वारा १४१ रनको लक्ष्य,पोखरा : पोखरा प्रिमियर लिग (पीपीएल) मा काठमाडौँ गोल्डेन वारियर्सले बुटवल ब्लास्टर्सलाई जितका लागि १४१ रनको लक्ष्य प्रस्तुत गरेको छ। जारी पीपीएलको दोस्रो दिनको दोस्रो खेलमा बुटवलविरुद्ध काठमाडौँले निर्धारित २० ओभरमा ६ विकेट गुमाउँदै १४० रन बनाएको हो। पोखरा रंगशालामा भइरहेको खेलमा बुटवलले टस जितेर काठमाडौँलाई ब्याटिङको निम्तो दिएको थियो। पहिलो ब्याटिङ गरेको काठमाडौँका लागि पवन सर्राफले सर्वाधिक ३७ रन जोडे। उनले २१ बलमा २ छक्का र ३ चौका हिर्काउँदै नटआउट रहे। त्यस्तै जयकृसन कोल्सावालाले २८ रन बनाए। यसैगरी अदिल खानले २३ र ओपनर सुवास खकुरेलले १५ रन जोडे। सोमपाल कामीको कप्तानीमा रहेको बुटवलका लागि नितेश थापाले २ विकेट लिए। त्यस्तै हरिबहादुर चौहान र अविनाश बोहराले ११ विकेट हात पारे। यसअघि पोखरा पल्टनसँग ९ विकेट पराजित भएको काठमाडौँ पहिलो जितको खोजीमा छ भने बुटवल पहिलो खेल जित्दै सुखद सुरुआत गर्ने लक्ष्यमा रहेको छ।
"अन्तिम मिनेटको गोलले रियल मड्रिड जोगियो, बार्सिलोनालाई राहत",स्पेन : स्पेनिस ला लिगा अन्तर्गत आइतबार राति भएको खेलमा रियल मड्रिड हारबाट जोगिएको छ। खेलको अन्तिममा करिम बेन्जिमाले गोल गर्दा भ्यालेन्सियासँग ११ को बराबरी गर्न सफल भएको हो। भ्यालेन्सियाको मैदानमा भएको खेलमा पहिलो हाफ गोलरहित बराबरीमा सकिएको थियो । ७८औं मिनेटमा कालोस सोलरले गोल गरी भ्यालेन्सियालाई अग्रता दिलाएका थिए । ९० मिनेटपछि ६ मिनेट अतिरिक्त समय थपिएको थियो । थप समयको ५औं मिनेटमा बेन्जिमाले गोल गर्दा रियल भ्यालेन्सियाबाट १ अंक खोस्न सफल भयो । खेल अवधिभर अधिकांश समय बल आफ्नो पक्षमा पारेको रियलले जित निकाल्दै अंक तालिकाको शीर्ष स्थानमा उक्लने अवसर गुमायो । त्यति मात्रै नभएर हारको संघारमा पुगेर जोगियो । रियलको बराबरीले बार्सिलोनालाई भने राहत मिलेको छ । शनिबारको खेलमा रियल सोसिडाडसँग २२ को बराबरी खेलेपछि शीर्ष स्थानबाट झर्ने खतरामा रहेको बार्सिलोनालाई राहत मिलेको हो । १६ खेलबाट ३५ अंक बनाएको बार्सिलोना शीर्ष स्थानमा यथावत रहन सफल भएको छ । समान खेलबाट ३५ अंक नै रहेको रियल मड्रिड गोलअन्तरमा पछि परी दोस्रो स्थानमा छ।
वेस्ट इन्डिजका युवा खेलाडी चम्किँदा भारतविरुद्ध सानदार जित,"चेन्नई : भारत भ्रमणमा रहेको वेस्ट इन्डिजले पहिलो एकदिवसीय खेलमा सहज जित हात पारेको छ । दुई ब्याट्म्यानको शतकको मद्दतमा घरेलु टोली भारतविरुद्ध ८ विकेटको साननदार जित निकालेका हो । चेन्नईस्थित एकए चिदम्बरम रंगशालामा भएको खेलमा वेस्ट इन्डिजले टस जितेर पहिले बलिङ रोजेको थियो । टस हारेर ब्याटिङको निम्ता पाएको भारतले ५० ओभरमा ८ विकेट गुमाएर २८७ रन बनाएको थियो । २८८ रनको लक्ष्य पछ्याएको क्याराबिन टोलीले १३ बल बाँकी छँदै(४७५ ओभर) २ विकेट गुमाएर २९१ रन बनाई जित हात पार्यो । बलियो घरलु टोली माथि जित निकाल्ने क्रममा वेस्ट इन्डिजका दुई युवा खेलाडीले शइ होप(१०२ रन १५१ बलमा) र रिम्रोन हेटमेयर(१३९ रन १०६ बलमा) ले शतकीय इनिङ खेले । ११ रन हुँदा पहिलो विकेट गुमाएको वेस्ट इन्डिजका लागि हेटमेयर र होपले ३४३ ओभर खेलेर २१८ रनको साझेदारी गरे। चौथो नम्बरमा ब्याटिङमा आएका निकोलस पुरनले २३ बलमा २९ रन बनाए । भारतका लागि मोहमद सामी र दिपक चहरले ११ विकेट लिए। पहिले ब्याटिङ गरेको भारतका लागि पहिलो लाइनका ब्याट्सम्यान चल्न सकेनन तर युवा ब्याट्सम्यान ऋषव पन्त र श्रेयस यैय्यरले उत्कृष्ट ब्याटिङ गरे पन्तले ६९ बलमा ७१ रन बनाउँदा यैय्यरले ८८ बलमा ७० रन बनाए। त्यसपछि क्रिजमा आएका केदार जादव र रविन्द्र जड्जाले राम्रो साझेदारी गर्दा भारत राम्रो स्कोर खडा गर्न सफल भयो । जादवले ४० र जडेजाले २१ रन बनाए । ओपनर रोहित शर्माले ३६ रन बनाउँदा अर्का ओपनर केएल राहुल ६ र कप्तान विराट कोहली ४ रनमा आउट भए । वेस्ट इन्जिडका लागि शेल्डोन कोट्रेल, किमो पउल र अल्जारी जोशेफले २२ विकेट लिए । भारतवेस्ट इन्डिजको दोस्रो एकदिवसीय खेल बुधबार विसाखापाटनमा हुनेछ।"
