शीर्षक,विवरण
योग मानिसको आचरण हो,"हामीलाई गर्व लाग्नुपर्छ नेपाल योगको उद्गम भूमि हो। नेपाल ऋषिभूमि, देवभूमि, शिवभूमि र नेपाल नै योगभूमि हो। हाम्रा ऋषिमुनीका योग साधनालाई अनुसरण गरेर विश्वभरि योग दिवस मनाउने गरिन्छ। योगलाई कसरी जीवनमा उतार्ने भन्ने कलासँग हामी अनभिज्ञ छौं। जहाँबाट हाम्रो जन्म भयो, त्यो उद्गमसँगै हामी अपरिचित छौं। त्यसो त हिजोआज सम्प्रदाय, धार्मिक संघसंस्थालगायत थुप्रै योगाचार्यले विभिन्न तरिकाले मानिसलाई योगतर्फ उन्मुख गराउन प्रेरित गरिरहेको देखिन्छ। यो मानिसको जीवन जिउने कलामध्ये एउटा महत्वपूर्ण माध्यम हो तथापि हातखुट्टा तन्काउनु, श्वासप्रश्वासका प्रक्रियामार्फत शारीरिक अभ्यास गर्नु मात्र योग होइन। योग हाम्रो जीवन पूर्णताका साथ जिउन आवश्यक पर्ने जीवन पद्धति र पूर्ण जीवनशैली अनि आनन्दित जीवन जिउने कला हो। योगलाई मानिसहरूले शारीरिक स्वास्थ्य र तन्दुरुस्तीको माध्यम बनाएका हुन सक्छन्। तर, योग शारीरिक समस्याको समाधान मात्र नभएर जीवनका सम्पूर्ण समस्याको समाधान हो। त्यसैले त भनिएको छ : सांसारिक दुःखकष्टहरूको एक मात्र औषधि योग हो। अवश्यमेव योगको पहिलो चरण शारीरिक व्यायामबाट सुरु हुन्छ। योग र यसका आसन, प्राणायाम, ऊर्जा जागरणले हाम्रो शरीर स्वस्थ राख्न मद्दत गर्छ। तर, यसको अन्तिम लक्ष्य अन्तर्मुखी बनाउनु हो। शरीर र मनभन्दा पनि परको चेतना जगाउनु हो। योग अर्थात् मनुष्यलाई संसारबाट अध्यात्मतिर जोड्नु, मनबाट आत्मासँग जोड्नु हो। योग भएन भने वियोग हुन्छ अर्थात् मनुष्य बहिर्मुखी हुन्छ। वियोग हँुदा हामीले जोडेको घरवार, प्रेम, सम्पत्ति, मित्रजन त छुट्छन् भने अस्तित्वबाट प्राप्त शरीर, शरीरसँगै जोडिएको आत्मा र त्यो परम् चैतन्य हुँदै परमको अनुभूतिका लागि योग अवश्य जरुरी छ। अझै गहिराइको कुरा गर्नुपर्दा त्यो परम्को त्यो चैतन्यस्वरूपको अनुभूति गर्ने, स्वयंमा स्थित हुने र स्वयंको स्वभावमा जिउनु नै मनुष्यको स्वभाव हो, यही नै योगको मर्म हो। सद्गुरु ओशो योगगुरु पतञ्जलीको सम्मान गर्दै भन्नुहुन्छ भौतिक विज्ञानले बाहिरको अनुभव सिद्ध गर्छ भने योग अर्को शुद्ध विज्ञान हो, जसले भित्रको अनुभूतिलाई प्रस्फुटन गरिदिन्छ। अर्थात् भित्रको खोजको कला नै योग हो। ओशो अरू प्रस्ट पार्नुहुन्छ मनको समाप्ति योग हो। योग कुनै शास्त्र होइन, न त मानिसले गर्ने कुनै विधि नै हो। योग त मानिसको आचरण हो। योग भूत र भविष्यको जानकारी पनि होइन। योग त केवल मानिसभित्रको वास्तविकता थाहा पाउने कला हो। अर्थात् योग बाहिरी अनुभवभन्दा परको अमृत रसको अनुभूति हो, जून घटित भएमा मानिस सुख र दुःखबाट पार पाउन सक्छ। योग वशिष्ठमा वर्णन गरिएको छ मानिस क्षणमा सुखी छ त क्षणमै दुःखी बन्छ। क्षणमै सम्पन्न ठान्छ त क्षणमै गरिब ठान्छ। किनकि, दुःख मनमा लाग्छ। मनमा आउँछ। सिकायत मनमा आउँछ। त्यो मनदेखि पार पाउने योग भने ध्यान हो। योगसँगै आउने ध्यानलाई मानिसले बिर्सेको छ। त्यसैले त ओशोले सधैं मनुष्य जातिलाई सम्झाउँदै आउनुभएको छ योग सम्पूर्ण विज्ञान हो। यसले विश्वास गर्न होइन, बोध गर्न सिकाउँछ। यसले सत्यअसत्यको कुरा गर्दैन, केवल हाम्रो हेराइ, हाम्रो दृष्टिबारे इशारा गर्छ र हामीभित्रको अपार सम्भावनातर्फ लिएर जान्छ। हाम्रो दृष्टि सकारात्मक हुनासाथ हामीले गरेका कर्म सकारात्मक हुन्छन् र परिणाम पनि सकारात्मक नै प्राप्त हुन्छन्। मैले यति गरें, अझै गर्नु छ, संसार जित्नु छ भन्दै आधुनिकताको परिचयसँगै आफूलाई व्यस्त छु भन्दा गर्व गर्ने मान्छेले समयअनुसार चल्नुपर्नेमा आफैंले समयलाई चलाउने गरेको पाइन्छ। यहाँ मानिसले जति नै गरेको छु भनेर घमण्ड गरे पनि अन्तिम निर्णय अस्तित्वको हातमा छ। उसले जे चाह्यो त्यही हुन्छ। मानिस केवल समयसँग चल्न सके पुग्छ। सूर्योदयसँगै उठ्ने, आफ्नो नियमित कार्य सम्पन्नपछि योग र ध्यान अनि सन्तुलित आहारपछि कर्मक्षेत्रमा लाग्नाले उसको कार्यक्षमता र कार्यकुशलता प्रभावकारी हुन्छ। हिजोआज त मानिसहरू राति अबेरसम्म बसी टीभी हेर्नु, समाचार सुन्नु, सिनेमा देख्नु वा कम्प्युटरमा बस्नु र बिहान अबेरसम्म सुत्नु अनि छिटोछिटो गाँस टिपेर, गाडी चढेर कर्म क्षेत्रतर्फ प्रस्थान गर्नुलाई धनाढ्यको संज्ञा दिने गर्छन्। यो असहज जिउने तरिकाले उसको स्वास्थ्यमा र मानसिक रूपमा पार्ने असरको ख्याल गरेको हुँदैन। सबैभन्दा उत्कृष्ट आफ्नो स्वास्थ्य नै नभईकन प्राप्त गरेको धनसम्पत्ति, नाम, इज्जत, प्रतिष्ठा केका लागि भन्ने जानकारी नभएका विवेकशील मानिसहरूको खाँचो छैन हिजोआज। पशुपक्षीले समेत प्रकृतिको नियमविपरीत गएर आफ्नो स्वास्थ्य र सम्बन्ध बिगारेका हुँदैनन्। तर मानिस विवेकशील प्राणी भएर पनि अस्तव्यस्त जीवनमै गर्वको मापन गर्छन्। प्राकृतिक स्वभावमा जन्मेर मानिस अप्राकृतिक बन्दै छ, तर अझै होस छैन। आधुनिकताका नाममा आहार शैली, व्यवहार शैली सब अप्राकृतिक बन्न थालेको छ। चेतना बहिर्मुखी भएको छ। बाहिरैको भागदौड र प्रतिस्पर्धामा सम्पन्नता र सफलता खोज्न थालेको छ। मानिसले आफ्नो स्वभाव योगलाई बिर्सेर भोगमा मात्र व्यस्त हुन थालेको छ। प्रकृतिले इशारा गरेजस्तै सहज, सरल, स्वस्थ र प्रेमपूर्ण जीवन बिताउन बिर्सेको छ। जसरी लयबद्ध भएन भने संगीत मधुर हुँदैन। त्यसैगरी संगीतमय जीवनमा पनि ताल, सुर मिलेन भने लय आउँदैन। जीवनमा सुमधुर संगीत उत्पादन गर्न आहार, आचार र विचारको तालमेल मिल्नु जरुरी छ। आचार र खानपान शुद्ध नभएपछि विचार सकारात्मक कसरी हुने ? वेदमा उल्लेख छ ः हे मनुस्य तिमीहरू उठ, जाग, तिम्रो जागरणको बोध गर र तिम्रो जागरणसँगै बाहिरको सफलता र भित्रको आनन्द ख्याल गर। भित्र आनन्द नआउने सफलता सफलता होइन, तिम्रो रोजाइ गलत भयो। वास्तवमै नामदाम दुवैमा अरूले भन्दा बढी सफलता प्राप्त गर्ने, इज्जत र प्रतिष्ठा अरूको भन्दा बढी चाहिने, डिग्री, पद अरूभन्दा माथि नै हुनुपर्ने अहिलेका मानिसका समस्या र दुर्भावना समाधान हुन उनीहरूको जीवन शैलीमा परिवर्तन आउन जरुरी छ। योगध्यानको माध्यमबाट मात्र यो चेतना जागृत हुन सक्छ।"
गुठी विधेयक : स्टेट क्याप्चर को मार्गचित्र,"आफ्नो धार्मिक, सांस्कृतिक सम्पदा, आस्था र विश्वासमाथि अतिक्रमण ठानेर सरकारको गुठीमाथिको हस्तक्षेपकारी भूमिकालाई अधिकांश सर्वसाधारणले सशक्त ढंगमा विरोध र अस्वीकार गरेका छन्। व्यापक जनदबाबका अगाडि दुईतिहाइको कम्युनिस्ट सरकारले झुक्न विवश र बाध्य भएर अहिलेका लागि गुठी विधेयक फिर्ता लिएको छ। मेलम्चीको पानी ल्याएको भए कति राम्रो हुन्थ्यो, गुठी विधेयक पो ल्याएछन् भन्ने समादरणीय शताब्दी पुरुष सत्यमोहन जोशीको ११ शब्दको उक्त सारगर्भित भनाइले राज्य सञ्चालकहरूको मनोविज्ञानलाई छ्यांगै र छर्लंगै पारिदिएको छ। एक सय एक वर्षका जोशीका मर्मस्पर्शी भनाइबाट राज्यसत्ता जनआकांक्षाविपरीत चलेको प्रकारान्तरले पुष्टि गर्छ। अहिले राज्यसत्ता जुन सोच र मार्गचित्रमा अघि बढिरहेको छ, त्यसबारे शताब्दी पुरुष जोशी मात्र होइन, घरघरमा ठूलो आशंका छ। लोकसेवाका साथै प्रहरी प्रशासनमा बेहिसाब हस्तक्षेप र सैनिक संगठनभित्र बढाइँदो राजनीतिक प्रभावले राम्रो संकेत गर्र्दैन। यसैले गुठीयारहरूको अहिलेको विशुद्ध सामाजिक विद्रोहमा लोकतान्त्रिक र आस्थिक राजनीतिक दलहरू, नागरिक समाज र पेसेवर संगठनहरूले निरन्तर नैतिक समर्थन जनाउन आवश्यक छ। तर दलहरूले पार्टीका झण्डा र ब्यानर बोकेर जनविरोधलाई साथ दिँदा उत्कर्षतर्फ अघि बढिरहेको स्वस्फूर्त सामाजिक विद्रोहको मूल मर्ममाथि नै आघात पर्न सक्नेतर्फ पनि हेक्का राख्नै पर्छ। याद गरौं, गुठीको मामिला राजधानी उपत्यकाका नेवाः समुदाय मात्र होइन, हिमाल, पहाड र तराईमधेसको नेपाली समाजका लागि पनि दूरगामी महत्वको छ। किनभने, यसमा झण्डै २५ खर्ब रुपैयाँ बराबरको देवस्वः सहित सात लाख ५६ हजार बिघा (अर्थात् १ करोड २० लाख ९६ हजार रोपनी) जमिन र दुई हजार ६ सय गुठीयार समुदाय अन्योन्या िश्रत रूपमा आबद्ध छ। गुठीले झण्डै १५ सय वर्षको आरोहअवरोह झेल्दै र भोग्दै आई चार वर्षअघिदेखि स्थायित्व ग्रहण गरेको हो। यस्तो गुठी प्रथालाई छिन्नभिन्न पार्ने दुईतिहाइ बहुमतको कम्युनिस्ट सरकारको नीतिले आम मतदातालाई कम्युनिस्टप्रति नै वितृष्णा उत्पन्न गराउनेछ। वर्तमान सरकारले गुठी जग्गाजमिन र सम्पदालाई जस्ता देवश्वः लाई समेत भोग को विषय ठानेको देखिन्छ। उसले सनातन मान्यताविपरीत देवश्वः लाई सरकारी राजस्वः भित्र पार्ने धार्मिकसांस्कृतिकसामाजिक दृष्टिमा पापानी गर्ने कुटिल चाल खेलेको छ। उसले व्यक्तिले गुठीलाई दान दिएको जमिन, गुठीबाट खोसेर आफ्ना नजिककालाई बाँडेर रजभोग गर्न चाहन्छ। गुठी प्रथा नेपाली सभ्यता, संस्कार र आचारविधि बनिसकेकोमा त्यसको सबल धरातललाई विधेयकमार्फत अहिले चर्मराउने काम हुन गयो। गुठीको भवसागरलाई सरकारी संयन्त्रले सञ्चालन र संरक्षण गर्न सक्ने ठोस आधार देखिन्न। हुन त, गुठी प्रणालीमा विद्यमान विकृति हटाउन र आमजनताको हितका लागि गुठीमा पुनर्संरचना गर्ने उद्देश्य राखी त्यसको उपयुक्त व्यवस्थापन गर्न संशोधन विधेयक ल्याइएको दाबी सरकारी पक्षको रहे पनि त्यस्तो सफल व्यवस्थापनको दृष्टान्त अहिलेसम्म पनि सरकारले जनतालाई देखाउन सकेको छैन। गुठीलाई राष्ट्रियकरण गर्दैमा त्यो व्यवस्थित हुन्छ भन्ने पनि छैन। विगतमा सरकारीस्वामित्वका उद्योगधन्धा, कलकारखाना र व्यावसायिक प्रतिष्ठानहरू घाटामा गएको भन्दै सरकारले नै तिनबाट हात झिकेको थियो। कूल २५ अर्ब रुपैयाँ बराबरका सरकारी स्वामित्वका ती उद्योगव्यवसाय व्यवस्थित गर्न नसक्ने नेपाल सरकारको संयन्त्रले २५ खर्ब रुपैयाँ मूल्यभन्दा बढी मूल्यांकित गुठी प्रणाली, २३०० राजगुठी र सार्वजनिक गुठीका अतिरिक्त तीन हजारभन्दा बढी संख्यामा देशभर क्रियाशील निजी गुठीलाई कसरी सञ्चालन र संरक्षण गर्ला ? सरकारसँग भरपर्दो क्षमता र साधन दुवै छैन। देशभरि राजनीतिक संरक्षणमा सरकारी, सार्वजनिक सडक, डगर, चौर, चरणस्थल, वनजंगल, तालतलैया, नदीकिनारा आदि कब्जा गरी अव्यवस्थित बसोवास गर्नेहरू आफ्नै पार्टीका नेताकार्यकर्ता नै भए पनि तिनलाई निर्धारित स्थानमा व्यवस्थापन गरी सरकारी एवं सार्वजनिक सम्पत्ति संरक्षण गरेको एउटा पनि उदाहरण वर्तमान सरकारले देखाउन सक्तैन। यस पृष्ठभूमिमा यत्रो विशालकाय गुठीको भवसागरलाई सरकारी संयन्त्रले सञ्चालन र संरक्षण गर्न सक्ने ठोस आधार देखिन्न। यी विविध कारणले एवं निजी गुठीसमेतलाई राष्ट्रियकरण गर्ने वर्तमान सरकारको नियतप्रति गुठीयार र आमजनतामा आशंका र अविश्वास पैदा भएको हो। परिवर्तित राजनीतिक सन्दर्भमा सरकारले वैशाख १७ गते संसद्को माथिल्लो सदन राष्ट्रिय सभामा पेस गरेको गुठीसम्बन्धी संशोधन विधेयकको सैद्धान्तिक धरातल पनि अत्यन्तै कमजोर देखिन्छ। विद्यमान संवैधानिक व्यवस्था, संघीयता, धर्मनिरपेक्षता र विकेन्द्रीकरणको राष्ट्रिय नीतिकै बर्खिलापमा उक्त फिर्ता विधेयक दर्ता भएको थियो, जसअनुसार  नेपालको संविधानले धारा २६ को उपधारा २ मा सबै धर्मावलम्बीलाई आआफ्नो धार्मिकस्थल र धार्मिक गुठीको सञ्चालन र संरक्षण गर्ने संवैधानिक स्वतन्त्रताको विरुद्ध गुठीको विधेयक आएको।  प्रचलित गुठी प्रणाली तत्कालीन गणराज्य शासन व्यवस्थाका बेला आरम्भ भएको हो। त्यसैले विकेन्द्रीकरण र अधिकार प्रत्यायोजनको मर्ममा गुठी प्रणालीको विकास नेपालमा भएको हो भन्ने तथ्यलाई बेवास्ता गरी जबर्जस्ती गुठीलाई केन्द्रीकृत गर्ने प्रयत्न गरिएको।  विभिन्न राज्यमा छरिएका चार वर्ण छत्तीस जातका नेपालीहरू एकीकृत नेपालमा समाहित भएपछि सबैको पहिचान र सबैबीच परस्पर सद्भाव कायम राखी नेपालीलाई कालान्तरसम्म एकताको सूत्रमा आबद्ध बनाइराख्ने फर्मुला अनुरूप आआफ्नो प्रचलनअनुसार स्वतन्त्रतापूर्वक गुठी सञ्चालन र संरक्षण गर्ने परम्पराले निरन्तरता पाएको यथार्थबारे ओली सरकारको बुझाइ फितलो रह्यो। गोरखाबाट काठमाडौंमा राजधानी सारिनु र बडादसैंको जमरा ल्याइनुको एक कारण यही हो।  उपत्यकाको इन्द्रजात्रा, कुमारीपूजा, मच्छिन्द्रजात्रा, गाईजात्रालागयतका जात्रापर्व, मिथिलाको विवाह महोत्सव, किराँतको उधौलीउभौली र बूढासुब्बा पूजा, थरुहटको सिरुवापर्व, कोचेको धनपाल मेला, सेनराज्यको दुर्गापूजालगायत राज्यगत र जातिगत धार्मिकसांस्कृतिक परम्परा र मान्यता तथा त्यसको विना विघ्नवाधा स्वतन्त्रतापूर्वक सञ्चालन गर्ने प्रचलित प्रथामा विगतदेखि नै अहस्तक्षेपको नीति लिइयो। फलतः गुठी प्रथाले निर्बाध निरन्तरता पाएको हो भन्ने वस्तुतथ्यलाई सरकारले संशोधन विधेयक प्रस्तुत गर्दा वस्तुपरक ढंगले सिद्धान्ततः मनन गरेन।  गुठी प्रथाले सनातन परम्परागत धर्मसंस्कृति मात्रैको जगेर्ना गर्ने नभएर त्यसले जाति र समुदायगत जन्ममृत्यु संस्कार तथा व्यक्तिगत महत्वका विधिविधानसमेत निर्देशित र व्यवस्थापन गरेर सोसल अर्डर कायम गर्दै आएको थियो। यो तथ्य सर्वमान्य नेता गणेशमान सिंहकी धर्मपत्नी महिलानेत्री मंगलादेवीले आफ्नो पुस्तक नेपालका सांस्कृतिक छटाहरू मा उजागर गर्नुभएको छ। यसरी समुदायको नितान्त संवेदनशीलतालाई विधेयकले आत्मसात नगरी तीसमेत राष्ट्रियकरण गरेर मानिसको दैनिक जीवनचर्या र जन्ममृत्यु संस्कारमा समेत राज्यको नियन्त्रण कस्ने रणनीति अपनाएको देखियो। यसमा विधेयकमार्फत राज्यसत्ताको अधिनायकवादी चरित्रको गन्ध प्रस्टै रूपमा देखा पर्यो।  प्रचलित संविधान २०७२ बमोजिम संघीय प्रणालीमा गुठीको व्यवस्थापनको जिम्मेवारी र दायित्व प्रादेशिक सरकारको क्षेत्राधिकारको विषयअन्तर्गत पर्छ। तर आफ्नो अधिकार क्षेत्रभन्दा बाहिर गएर संघीय सरकारले नै चल्मलाउनुपर्ने कारण रहस्यात्मक छ।  संयुक्त राष्ट्रसंघको आदिवासी अधिकारसम्बन्धी राष्ट्रसंघीय घोषणापत्र (आर्टिकल ११), आर्थिक, सामाजिक र सांस्कृतिक अधिकारसम्बन्धी राष्ट्रसंघीय महासन्धि, नागरिक तथा राजनीतिक अधिकारसम्बन्धी राष्ट्रसंघीय महासन्धि सबैले परम्परादेखि चलिआएको संस्कृति, रीतिरिवाज र प्रचलन मान्ने अधिकारलाई मानिसको स्वतन्त्रताको रूपमा लिँदै त्यसमा बाधाअड्चन पुर्याउने कार्यलाई मानव अधिकार हननको रूपमा लिइएको छ। ती महासन्धि एवं घोषणामा नेपाल सरकार हस्ताक्षरकारी भएकाले गुठीमा सरकारले गर्ने बेदखलले अन्तर्राष्ट्रिय क्षेत्राधिकार आकर्षित गर्छ भन्नेमा समेत ओली सरकार संवेदनशील हुन सकेन।  २०४७ सालमा बहुदलीय शासन प्रणालीको पुनः स्थापनापछि देशले अपनाएको आर्थिक नीति र २०६२ सालको राजनीतिक परिवर्तनपछि राज्यस्तरमा अपनाइएको समावेशीकरणको नीतिको विपरीत आएको छ।  दुईतिहाइ बहुमतप्राप्त कम्युनिस्ट सरकार नीतिगत रूपमा साँच्चिकै अस्पष्ट र दिशाहीन भएको हो अथवा यसले चालु उदार लोकतान्त्रिक समाजलाई स्याबोटाइज गर्ने रणनीति अघि सारेको हो, त्यो यक्षप्रश्नको जवाफ खोज्न भने केही महिना पर्ख नै पर्ला। विश्वभर स्टेट क्याप्चर कम्युनिस्ट अधिनायकत्वको अघोषित मार्गचित्र हो। काठमाडौंमा जनदबाब साम्य हुनेबित्तिकै फेरि अर्को स्वरूपमा जनअधिकार कटौती गर्ने गुठी वा मिडिया वा नागरिकताजस्ता विधेयक आउने निश्चित नै छ। विविध वर्ग, जातजाति र समुदायलाई परस्पर भर्टिकल्ली विभाजन गराई अघोषित रूपमा राज्यसत्ता टिकाउने, लम्ब्याउने र अन्ततः स्टेट क्याप्चर को मार्गचित्रअनुरूपकै एक कडी थियो हाललाई फिर्ता गुठी विधेयक।"
"बिरामी सार्क, तन्नेरी बिम्स्टेक","भारतका नवनियुक्त विदेशमन्त्री एस जयशंकरले मन्त्री भएपछि दिएको पहिलो सार्वजनिक भनाइले सार्कको भविष्यबारेमा पुनः एकपटक सोच्न बाध्य बनाएको छ। उनले सार्कमा समस्या रहेको र भारतको बिम्स्टेकसँग बलियो सिनर्जी रहेको बताएपछि दोस्रो कार्यकालका निम्ति निर्वाचित मोदी सरकारको आगामी विदेश नीतिले एउटा टर्न लिने अनुमान गर्न गाह्रो छैन। जियाउर रहमानद्वारा अगाडि सारिएको सार्कको विचार र सन् १९८५ मा विधिवत् अस्तित्वमा आएको दक्षिण एसियाको यो महत्वपूर्ण क्षेत्रीय संगठनको पहिलो शिखर सम्मेलनले त्यसका सदस्य राष्ट्रहरू क्षेत्रीय सहयोग, सहकार्य, मित्रता, आपसी समझदारीद्वारा आपसी समस्या हल गर्न प्रतिबद्ध छन् र आपसी सम्मान, समता र लाभको वितरणमा विश्वास गर्छन् भन्ने घोषणा गर्यो। त्यतिखेर कसैलाई पनि लागेको थिएन होला काठमाडौंमा सम्पन्न अठारौं सम्मेलनपछि सार्क स्वयं अस्वस्थ भएर थला पर्नेछ। सार्कको उन्नाईसौं शिखर सम्मेलन सन् २०१६ मा पाकिस्तानमा गर्ने निर्णय गरिए पनि सो सम्मेलन इस्लामाबादमा हुने कुनै भरपर्दो लक्षण देखा परेको छैन। अठारौं शिखर सम्मेलनसम्मको तीसबर्से सार्क इतिहासमा ११ पटकसम्म सम्मेलन पोेस्टपोन्ड भएको छ। तर सन् २०१६ मा गर्ने भनिएको सम्मेलनले अहिलेसम्म कुनै गति लिने स्थिति बनेको महसुस गर्न पाइएको छैन। कतै सार्क कोमाको अवस्थामा पुग्यो भन्ने स्थिति आउन लागेको त होइन ? सार्कलाई निस्क्रिय र यथास्थितिमा राखिछाड्ने हो भने सदस्य राष्ट्रबाट आउने आर्थिक सहयोग (कन्ट्रिब्युसन) क्रमशः बन्द हुने स्थिति नआउला भन्न सकिँदैन। यस्तो अवस्थामा काठमाडौंस्थित सार्क सचिवालयले प्रशासनिक र कार्यक्रमगत खर्च सञ्चालन गर्न नसक्ने परिस्थिति आउन सक्छ। यसो हुनुको पछाडिको जिम्मेवारी को हो ? प्रश्न पनि आउँछ। अहिले नेपालले सार्कको अध्यक्षता गरिरहेको परिप्रेक्ष्यमा उसकै पालोमा सार्कमा ठूलै अप्ठेरो आइपर्ने स्थितिलाई व्यवस्थापन गर्ने काममा नेपाल अग्रसोचसहित लाग्नु जरुरी छ। स्टेकहोल्डर डिप्लोमेसी ले वातावरणलाई सहज बनाउन सक्छ। भारत र पाकिस्तानबीचको चिसोपनाले समस्यालाई निकास नदिएको हो। भारतले बेहोर्नुपरेको आतंकवादको जरो (रुट) पाकिस्तानमा गाडिएको छ र त्यसको संरक्षण इस्लामाबादले गरिरहेको भन्ने विचार भारतले राखेको छ। जबसम्म यसबारेमा इस्लामाबादले नयाँदिल्लीलाई व्यवहारमा विश्वस्त तुल्याउन सक्दैन, तबसम्म सार्कको भविष्य अन्योल नै रहन्छ। अर्कोतिर पाकिस्तानको बुझाइ भारतको भन्दा परक देखिन्छ। कश्मीरलगायतका ठाउँमा भइरहेका आतंकवादी घटनामा इस्लामाबादको हात छैन र भारतद्वारा लगाइएको आरोप मिथ्या हो भन्ने भनाइ पाकिस्तानको छ। तर पाकिस्तानको उक्त भनाइलाई भारतले इन्कार गरिसकेको छ र उसले भन्छ, पाकिस्तानमा तालिम प्राप्त पाकिस्तानीहरूले नै कश्मीरलगायत भारतका विभिन्न ठाउँमा आतंकवादी घटना गराएको बलिया प्रमाण हामीसँग छन्। वस्तुतः आतंकवाद कुनै एउटाको मात्र नभएर सबै राष्ट्रको समस्या हो। यसलाई निर्मूल पार्नुपर्छ। तर यसलाई सार्कको नयाँ भविष्यको ढोका बन्द गर्ने हदसम्म पुर्याउनु हुँदैन।१ बिम्स्टेकमा रुचि सार्कको स्थापना आपसी शंका, संशय र सुरक्षा संवेदनशीलताका बीचबाट भएको हो। जुन बेला जियाउर रहमानले दक्षिण एसियायी क्षेत्रीय संगठनको निर्माण गर्ने विषय उठाए, त्यतिबेला विश्वभर शीतयुद्ध चलिरहेको थियो। भारत र तत्कालीन सोभियत संघको घनिष्ट सम्बन्ध थियो। अमेरिका दक्षिण एसियामा पाकिस्तानको माध्यमबाट आफ्नो उपस्थिति दरिलो बनाउन चाहन्थ्यो। यस अर्थमा भारतलाई काउन्टर दिन सार्कको कुरा उठाइएको त होइन ? शंका भारतले गरेको थियो। किनकि त्यतिखेर भारत र पाकिस्तानको सम्बन्ध राम्रो थिएन। भारत र पाकिस्तानका बीचमा भएको कन्भेन्सनल वारफेर को घाउ ताजै थियो। त्यसैगरी भारत र बंगलादेशका बीचमा पनि न्यानोपना थिएन। यसो हुँदा भारतले आफूलाई सार्कको माध्यमबाट घेराबन्दी गर्न लागेको अर्थमा बुझेको थियो, जुन अस्वाभाविक थिएन। अर्कोतर्फ यसलाई रूसको विरोधमा हुने गठबन्धनका रूपमा पनि भारतीय थिंकट्यांक हरूले विश्लेषण गरिरहेका थिए। वास्तवमा यही शंका र संशयका बीचमा रहेर अगाडि बढेको सार्क ले भारत र पाकिस्तानको आपसी मतभेद र अविश्वासको वातावरणलाई विश्वास र न्यानो सम्बन्धमा रूपान्तरण गर्न सकेन। हुन त, सार्क दुईपक्षीय सम्बन्धबारेमा केही बोल्न सक्दैन। तर पनि अनौपचारिक सम्बन्ध र कूटनीतिका माध्यमबाट द्विपक्षीय चीसोलाई न्यानो वातावरणमा ल्याउन सकिन्छ। यसबारेमा खासै कूटनीतिक कार्य भएजस्तो बाहिर देखा परेन। द्विपक्षीय विवाद समाधान गर्र्ने थलोको रूपमा सार्कलाई कानुनतः लिइएको भए, सायद आजको स्थिति देखा पर्दैैनथ्यो कि? शीतयुद्धको समाप्तिपछि अन्तर्राष्ट्रिय संगठनको रूपमा ६ जुन १९९७ मा बिम्स्टेक बैंकक घोषणापछि विधिवत् ढंगले अस्तित्वमा आयो। यो संगठन दक्षिण एसिया र दक्षिणपूर्वी एसियाका देशहरू समेटेर अगाडि बढिरहेको छ। भारत, बंगलादेश, थाइल्यान्ड, म्यानमार, श्रीलंका, नेपाल र भुटान यसका सदस्य राष्ट्र हुन्। नेपाल र भुटानले प्रवेश गरेपछि यसको नाम बे अफ बेंगाल इनिसिएटिभ फर मल्टिसेकुरल टेक्निकल एन्ड इकोनोमिक कोअपरेसन (बिम्स्टेक) रहन गएको हो। गरिबी निवारण, सडक र हवाई यातायात, ट्रान्समिसनलाइन, कनेक्टिभिटी र बिम्स्टेकस्वतन्त्र व्यापार, यसका सहयोगका मुख्य क्षेत्र हुन् भने प्रतिआतंकवाद अर्को क्षेत्र हो, जहाँ सबै सदस्य राष्ट्रहरूले एकै स्वरमा प्रतिबद्धता जनाएका छन्। सँगसँगै १४ वटा क्षेत्रगत सहयोगतर्फ बिम्स्टेक प्रतिबद्ध छ। व्यापारप्रविधि, ऊर्जा, यातायात, पर्यटन र मत्स्य विकास यसका कोर एरिया हुन्। भारतले कूल बजेटको ३३ प्रतिशत योगदान गर्दै आएको छ। यसमा ढाकामा रहेको बिम्स्टेकको स्थायी सचिवालयमा हुने खर्चका लागि भारतले त्यति अनुपातमा बजेटरी योगदान गर्छ। भारतको लुक इस्ट र एक्ट इस्ट नीतिलाई प्रभावकारी रूपले कार्यान्वयन गर्ने थलोका रूपमा भारतले बिम्स्टेकलाई लिएको छ। अहिले म्यानमार र थाइल्यान्ड बिम्स्टेकका सदस्य राष्ट्र हुन्। म्यानमारबाट ग्यास पाइप लाइन बिछ्याएर भारतसम्म ल्याउने योजना भारतको रहेको परिप्रेक्ष्यमा हिजोका दिनमा बंगलादेशले आफ्नो भूमि भएर ग्यासको पाइपलाइन बिछ्याउन दिने सम्बन्धमा सकारात्मक थिएन। अब बिम्स्टेक जति सक्रिय बन्दै जान्छ, ऊर्जा र यातायातलाई जल र स्थलबाट एक देशले अर्को देशलाई जोड्ने योजनाले प्रकारान्तरमा साकार रूप लिन्छ। यसबाट भारतले ग्यास आपूर्ति गरी ऊर्जा संकटबाट मुक्त हुने अवस्था प्राप्त गर्नेछ। त्यो स्थिति जति बलियो बन्छ, उति उसलाई नेपाललगायतका देशबाट भविष्यमा प्राप्त हुन सक्ने जलविद्युत्को आयातमा भर पर्ने स्थिति आउँदैन। नेपालले जलविद्युत भारतमा निर्यात गर्नुपर्यो भने सौदाबाजी (बारगेन) गर्ने स्थिति कम हुने सम्भावना रहन्छ। अर्को पक्ष हो सार्कको माध्यमबाट चीनले दक्षिण एसियामा आफ्नो प्रभाव बढाएको अर्थमा भारतीय सामरिक नीतिका विज्ञहरूको विश्लेषण गरेका छन्। पाकिस्तान, नेपाल, श्रीलंकालगायतका देशहरूमा चीनले प्रभाव बढाएको मान्यता उनीहरूले राखेका छन्। चीनको बीआरआई योजनाले विश्वव्यापी आकार लिइरहेको बेलामा बिम्स्टेकको कनेक्टिभिटी योजनाले बीआरआईलाई प्रतिस्थापन गर्ने ठम्याइ एकथरीको छ। यसमा भारत र पाकिस्तानका बीचमा जुन चिसो र अविश्वासको वातावरण सार्कभित्र रहेको छ, त्यो बिम्स्टेकभित्र छैन। भारत मात्र एउटा यस्तो शक्तिशाली देश हो, जससँग आर्थिक, प्राविधिक र सैन्य क्षेत्रमा उच्च स्तरको क्षमता, जुन क्षमता बिम्स्टेक राष्ट्रसँग छैन। त्यसमा पनि भारतसँग परमाणु शक्ति पछि, जुन बिम्स्टेक राष्ट्रसँग छैन। सार्क जहिले पनि क्षेत्रीय राजनीतिको प्रभावमा पर्यो। बिम्स्टेकमा त्यस्तो स्थिति रहने देखिन्न। यस अर्थमा बिम्स्टेकलाई अगाडि लिएर जाने सवालमा भारतको रुचि सबैभन्दा धेरै हुनु स्वाभाविक हो। बिम्स्टेकको प्लेट फर्म प्रयोग गरेर भारतले पूर्वोत्तर राज्यहरूमा देखिने इन्सर्जेन्सीलाई नियन्त्रण गर्ने अवसरको रूपमा यसलाई लिन सक्छ। किनकि म्यानमारको सिमानासँग भारतका मिजोरम, मणिपुर, नागाल्यान्ड र अरुणाचल प्रदेशहरू जोडिएका छन्। करिब १६४३ किमि लामो सिमाना जोडिएकाले पनि अस्थिरताका फिलिंगा बल्न सक्ने सम्भावनालाई बंगालदेश र म्यानमारसँग सहकार्य गरेर समयमै व्यवस्थापन गर्न भारतलाई सजिलो पर्नेछ। म्यानमारले आसियान र भारतका बीचमा पुलको काम पनि गर्छ।२ सार्कको विकल्प बिम्स्टेक कतिपयले बिम्स्टेकलाई सार्कको विकल्पमा हेर्ने गरेका छन्। तर स्पष्ट हुनुपर्ने पक्ष हो बिम्स्टेकलाई सार्कको विकल्पका रूपमा हेरिनु पनि हुँदैन। यी दुवैको आआफ्नै विशेषता छन्, सुन्दरता छ। भारतपाकिस्तान द्विपक्षीय सम्बन्धमा देखिएको तीक्ततालाई आधार बनाएर सार्क हरायो बिम्स्टेक उदायो भन्ठान्नु कूटनीतिक परिपक्कताको कमी हो। दोस्रो विश्वयुद्धमा जर्मनी र इटालीको भूमिकाले सम्पूर्ण युरोप आक्रान्त थियो। आज उनीहरू सबैले हिजोको इतिहास बिर्सेर युरोपियन युनियन को माध्यमबाट अगाडि बढिरहेका छन्। आसियान सदस्य राष्ट्रभित्रै हेरौं। हिजोका दिनमा मलेसिया र इन्डोनेसियाका बीचमा तीक्तता नभएको कहाँ थियो र? आज एउटै क्षेत्रीय संगठनमा आबद्ध भएर हातेमालो गर्दै हिँडिरहेका छन्। सार्क भनेको दक्षिण एसियायी राष्ट्रहरू सदस्य रहेको क्षेत्रीय संगठन हो। यसको खाली ठाउँ अन्य संगठनबाट पूरा हुन सक्दैन। अर्को हेक्का राख्नुपर्ने विषय के हो भने सार्कका केही राष्ट्रलाई अलगथलग बनाएर छुट्टै संगठनको माध्यमबाट मात्र अगाडि बढ्छु भन्न लागियो भने त्यसले दक्षिण एसियाभित्रै नयाँ समस्या उत्पन्न हुन सक्छ। सार्कका आठमध्ये पाँच राष्ट्रहरू बिम्स्टेक सदस्य बन्ने र उनीहरूले आर्थिक, प्राविधिक र सांस्कृतिक विकास गर्ने बाँकी तिन राष्ट्र पाकिस्तान, अफगानिस्तान र माल्दिभ्स अलग हुने स्थिति बनेको छ। नेपालमा भएको चौथो बिम्स्टेक सम्मेलनमा सार्कका पाँच राष्ट्र समावेश भएका थिए। हुन त सन् १९९७ मा स्थापित बिम्स्टेकले २१ वर्षको अवधिमा चारपटक मात्र शिखर सम्मेलन गर्यो। यसबाट देखिन्छ, विगतमा यस संगठनप्रति चासो दिने राष्ट्रहरूको कमी थियो। अब भारतले यसमा विशेष रुचि देखाएको र थाइल्यान्डले दक्षिण एसियाको बजारमा पकड बनाउन चाहेको स्थितिमा भारत र थाइल्यान्डको साझेदारी आउने दिनमा प्रकट हुँदै जानेछ। हुन त बिम्स्टेकभित्र पनि द्विपक्षीय समस्या सतहमा आएका छन्। म्यानमारबाट लाखौंको संख्याका रोहिंग्याहरू बंगलादेशमा शरणार्थी बनेर बस्नु र म्यानमारले उनीहरूलाई स्वदेश फर्काउन चासो नदिनुले बंगलादेश चिन्तित छ। यसले बंगलादेशको सामाजिक डेमोग्राफीमा प्रतिकूल असर पार्ने देखिन्छ। म्यानमारको प्रजातन्त्रप्रति पश्चिम जगत् सन्तुष्ट छैनन्। यो असन्तुष्टिको प्रकटीकरण बिम्स्टेकको कार्यान्वयनमा देखा पर्ने विश्लेषण पनि गरिएको छ। दिपन्जन रोय चौधरीले १० सेप्टेम्बर २०१८ को इकोनोमिक टाइम्समा लेख्छन् भारतीय सेनाले बिम्स्टेक राष्ट्रका सेनासँग संयुक्त सैनिक अभ्यास गर्ने प्रस्तावउपर पहिले सहमति जनाए पनि एक्स्ट्रा रिजनल पावर (अतिरिक्त क्षेत्रीय शक्ति) को दबाबमा नेपालले भाग लिएन। यसको आशय बुझ्न गाह्रो छैन। यद्यपि यसमा थाइल्यान्डले पनि सहभागिता जनाउन त्यति इच्छा देखाएन। यो अर्को कठिनाइ हो जहाँ बिम्स्टेकले आगामी दिनमा भोग्नुपर्ने हुन सक्छ। सदस्य राष्ट्रहरूको आपसी हितगत स्वार्थ र स्वार्थसँग गाँसिएका अन्तर्विरोधहरूका कारणले पनि बिम्स्टेक अगाडि बढ्न खोज्दा बाटोमा काँडाहरू तेर्सिन्छन नै। सार्क र बिम्स्टेक, एकअर्काका पूरक हुन्। तर बिम्स्टेक विकल्प हुनु हुँदैन, होइन। सदस्य राष्ट्रहरूको आपसी हितगत स्वार्थ र स्वार्थसँग गाँसिएका अन्तर्विरोधका कारणले पनि बिम्स्टेक अगाडि बढ्न खोज्दा बाटोमा काँडाहरू तेर्सिन्छन् नै। सार्क र बिम्स्टेक एकअर्काका पूरक हुन्। तर, बिम्स्टेक विकल्प हुनु हुँदैन, होइन।"
पुर्खाको ज्ञानसीपको अपमान,"हाम्रा पुर्खाले परापूर्वकालदेखि चलाउँदै ल्याएका धेरैजसो जीवनशैली र व्यवहार वैज्ञानिक छन् भन्नेमा दुईमत नहोला। पुर्खाले गर्ने प्रत्येक कार्यहरूका पछाडि विज्ञान घुसेको हुन्छ। जीविकोपार्जनका हरेक तप्कामा प्रकृतिसँगको तालमेल मिलेको हुन्छ। हिजोआज जस्तो अध्ययन र अनुसन्धान नभए पनि व्यावहारिक ज्ञानका आधारमा धेरै कुरामा सफलता मिल्थ्यो। अनुशासन कायम गर्न धेरै कुरा धार्मिक संस्कारसँग जोडी कानुनजस्तै बनाइएको थियो। पुर्खाले कृषि सभ्यतालाई स्वाभिमानका साथ जोगाउँदै ल्याएका थिए। कृषि उत्पादन कार्यले उनीहरूको शारीरिक व्यायाम हुनुका साथै जीवन पनि स्वस्थ्य र फूर्तिलो देखिन्थ्यो। पशुपालन कर्मले जैविक मलको प्रयोग मात्र होइन, पौष्टिक आहार अर्गानिक र जैविकीय गुणले भरिपूर्ण हुन्थे। त्यस्तै दैनिक आवश्यकताका सरसमान आफ्नै सीपले उत्पादन गरी तयार हुन्थे। जस्तै डोका, डाला, भकारी, सुपो, कोठो, सोली, गुन्द्री, मान्द्रो, चकटी, पिर्का, माछा मार्ने बल्छी, पेरुंगो, गाईभैंसी बाँध्ने दाम्लो, अल्लाको कपडा, स्याउँ, छतरी, घुम, ठेका, ठेकी, गावु, हर्पे, चौठी, मदानि, आरी, हलो, जुवा, नारा आदि स्थानीय कच्चा पदार्थबाट निर्माण हुन्थे। यी सामान वस्तुको प्रयोगले जीवनलाई स्वस्थ बनाउन भरपूर मद्दत मिल्थ्यो। जंगली जडीबुटीबाट औषधि तयार गरी रोगव्याधिकोे उपचार गरिन्थ्यो। जनावरदेखि मानवसम्मका शरीरका हड्डी भाँचिएमा जंगली औषधि लगाएर काप्रा बाँधिदिन्थे। उज्यालोको लागि सल्लाको दियालो प्रयोग हुन्थ्यो। जुनसुकै रोग लागे पनि जडीबुटी खोजेर औषधि बनाई खुवाउँथे र रोग पनि निको हुन्थ्यो। यी ज्ञान हाम्रा पुर्खाहरूले काम गरेकै भरमा सिकेका थिए। आफ्नै खुट्टामा बाँचेका थिए। आजको पुस्ताले पुर्खाका सीप र ज्ञान पूर्णतः बिर्सेको छ। परम्परागत ज्ञान र सीप आर्जन गर्न लाज लाग्छ। नयाँ पुस्ताका लागि परम्परागत ज्ञान र सीप आर्जन गर्नुलाई अन्धविश्वास ठानिन्छ। पश्चिमा जीवन अँगाल्नु आधुनिकता ठहरिन्छ। त्यसैले आजको पुस्ता आधुनिकता देखिनका लागि खाडीलगायतका विभिन्न मुलुकमा पुगेर अनेक हन्डर खान तयार हुन्छ। वैदेशिक आचरणको सिको गर्छ। आडम्बरी जीवन शैली अपनाउँछ। प्लास्टिकका समानको प्रयोग, कम परि श्रम गर्छ। जंक फुडलगायत तयारी खाना खान्छ। खेती गर्ने, वस्तुभाउ पाल्ने, फलपूल लगाउने, घरायसी सामान बुन्ने र बनाउने पुराना काम गर्ने भए किन पढनुपर्यो भन्ने रुढ मानसिकता नयाँ पुस्ताले पालेको छ। खेतीयोग्य जमिन प्लटिङ गरी विदेशबाट कमाएर ल्याएको धन महल बनाउनु र ठाँटबाँटका साथ बस्नुलाई आजको पुस्ताले आधुनिकता भन्दै आएको छ। आज हाम्रो मुलुकले जुन दुरवस्था भोगिरहेको छ, त्यो हाम्रा पुर्खाले दुःखले आर्जन गरेको ज्ञान, सीप र कलाको अपमानको परिणाम हो। सभ्य, भव्य र स्वतन्त्र समाज स्थापना गर्न र सोचाइ र व्यवहारमा परिवर्तन ल्याउन पश्चिमा जीवन शैलीबाट होइन, पुर्खाको जीवनशैली सबैभन्दा वैज्ञानिक हुन्छ। जुन सादा जीवन उच्च विचार र परि श्रमबाट मात्र सम्भव छ। जनताबाट उठाएका राजस्वले ऐतिहासिक मठमन्दिर, पाटीपौवा, धार्मिक स्थल, चौतारी बनाउने, वरपीपल, समी लगाउने, हस्पिटल, बाटा, पुल पानीका धारा, सामुदायिक भवन, विद्यालय, क्याम्पसहरूको मर्मत, निर्माण र संरक्षण गरिनुपर्छ। पुर्खाले देखाएको बाटो आत्मसात गरी स्थानीय स्रोत र साधनको प्रयोगमा जोड दिनुपर्छ। युवा जनशक्तिलाई स्वदेशमै खपत गर्न कृषि, पशु र वनजन्य उद्योगहरूको विकास गरी रोजगार सिर्जना गर्नुपर्छ। कृषि, वन क्षेत्र, शिक्षा, स्वास्थ्य, उद्यम विकासका लागि नयाँनयाँ प्रविधिको खाँचो छ। उच्च पदस्थ कर्मचारीको खाँचो कर्मस्थलमा छ, कार्यालयमा होइन। नीति र प्रविधि बनाएर मात्र हुँदैन, व्यवहारमा उतार्न जरुरी छ। त्यस्तै जन्मदिन, व्रतबन्ध, विवाह, मृत्यु संस्कार, दान, सेवा र सहयोगलाई निरन्तरता दिई अनुशासन, शान्ति र सद्भाव स्थापना गर्नुपर्दछ। तडकभडक देखाउने उद्देश्यले गरिने फजुल खर्च बन्द गरिनुपर्छ। खानेकुरा फाल्नु जघन्य अपराध हो भन्ने मान्यता स्थापित गर्नुपर्छ। महिला सशक्तीकरणमा जोड दिनुपर्छ। श्रमजीवी वर्गको सम्मान गर्न आर्थिक र सामाजिक अधिकार स्थापित गर्नुपर्छ। आज हाम्रो मुलुकले जुन दुरवस्था भोगिरहेको छ, त्यो हाम्रा पुर्खाले दुःख गरेर, भोगेर आर्जन गरेको ज्ञान, सीप र कलाको अपमानको परिणाम हो। तसर्थ पुर्खाको ज्ञानको वैज्ञानिकता खोजी गरी सदुपयोग गर्नेतर्फ लाग्नुपर्छ। तब मात्रै लोकतान्त्रिक र समावेशी समुन्नत समाज निर्माण हुनेछ।"
सत्ताझूटको एउटै भाषा,"पुराना माओवादीसम्मिलित नेकपा नेतृत्वको सरकारले गैरन्यायिक हत्यालाई निरन्तरता दिन थालेको आभास हुन थालेको छ । २००७ साल कात्तिकमा तत्कालीन राजा त्रिभुवन परिवारसहित भारत पलायन भएपछि श्री ३ मोहनशमशेरले उपलब्ध तीनबर्से शाही बालक ज्ञानेन्द्रलाई राजा बनाउने भए। यसबारे भारदारी सभामा एकजना भारदारको असहमति प्रतीकात्मक रूपमै भए पनि पोखिँदा मोहनशमशेर गर्जिएछन्, चुप लाग्। त्यसपछि कतिपयले मौन बस्नु नै श्रेयष्कर ठानेछन्। २६० जना भारदारको अनुमोदनको औपचारिकतापछि २००७ साल कात्तिक २२ गते ज्ञानेन्द्र शाह पहिलोपटक श्री ५ अर्थात् राजा बनेका थिए। त्यसको चार महिनाभित्र राणाशासन समाप्त भयो। तर पनि मोहनशमशेर प्रजातान्त्रिक नेपालको पहिलो प्रधानमन्त्री बने। २००८ साल कात्तिकमा प्रधानमन्त्री पदबाट अपदस्थ भएपछि मोहनशमशेरलाई नेपालमा नागरिक भएर बस्नु अपमानजनक लागेछ। स्वनिर्वासनका नाममा मोहनशमशेर भारतमै रमाए। दक्षिण भारतको बेङलुरु सहरको भीडभाडभन्दा टाढा मोहन शमशेरको आवास थियो रे। अपदस्थ भएको १५ वर्षपछि भारतमै मोहन शमशेरको निधन भयो। जहानियाँ राणाशासन समाप्त भएको ६९ वर्ष भयो। अहिले गणतान्त्रिक नेपालमा प्रधानमन्त्री ओली नेतृत्वको सरकारले आधा दर्जनभन्दा बढी आपत्तिजनक विधेयक अघि बढाउँदा नेकपाको भारदारी सभा अर्थात् केन्द्रीय कार्यसमितिका एकजना पनि भारदारले कमरेड, यो विधेयक स्वतन्त्रताविरोधी छ भनेर राय व्यक्त गरेको पाइएन। ओली सरकारले अघि सारेको एउटा विधेयकविरुद्ध गत साता काठमाडौंमा आन्दोलनको झिल्को देखियो। विधेयक ठीकबेठीकभन्दा पनि संवेदनशील विषयमा सरोकारवालाहरूलाई बेवास्ता गर्दै लाद्ने मानसिकताले सरकार अघि बढेको हुँदा नागरिक असन्तुष्टि सडकमा पोखियो। ज्वलनशील अवस्थालाई मध्यनजर गर्दै सरकार पछि हट्यो र विधेयक फिर्ता लियो। लोकतान्त्रिक पद्धतिमा जनचासो सम्बोधन गर्दा हारजित वा प्रतिष्ठाको विषय बनाउनु हुँदैन। पछाडि हट्नु नै परेपछि आफ्ना कमजोरी स्विकार्दै व्यापक सहकार्यका लागि आह्वान गर्नुपर्नेमा आरोपप्रत्यारोपको असिना बर्साएर प्रधानमन्त्री ओली सन्तुष्ट हुन खोजेको देखियो। २०६२ साउनमा तत्कालीन शाही सत्ताविरुद्ध लोकतन्त्र र शान्तिका लागि नागरिक आन्दोलनको जन्म भएपछि काठमाडौं उपत्यकामा विशाल नागरिक सभा र विरोध प्रदर्शन भएका थिए। त्यसबेला तत्कालीन राजा ज्ञानेन्द्रले नागरिक समाजका नाममा विदेशी पैसाको खोलो बगेको भन्दै नागरिक चेतलाई लाञ्छित गर्ने प्रयत्न गरे। सन्दर्भ फरक भए पनि गुठी विधेयकविरुद्ध भित्री काठमाडौं जागृत भएपछि सरकार र सत्तासीन नेकपाका जिम्मेवार व्यक्तिहरूले आन्दोलनकारीलाई भाडाका मान्छे भन्नसमेत भ्याए। पत्रकार सम्मेलनका क्रममा प्रधानमन्त्री ओलीले व्यक्त गरेको अर्को कथनले संसदीय पद्धति, त्यसमा पनि प्रधानमन्त्रीय पद्धतिको उपहास गरेको छ। नेपालमा चलिरहेको अहिलेको संसदीय व्यवस्थामा प्रधानमन्त्री नै देशका कार्यकारी प्रमुख हुन्। यसलाई कतिपयले प्रधानमन्त्रीय पद्धति पनि भन्न सक्छन्। यस पद्धतिमा मन्त्रीहरू प्रधानमन्त्रीप्रति उत्तरदायी हुन्छन्। कहाँसम्म भने क्याबिनेटमा बहुमत र अल्पमतको कुरा हुँदैन। जे प्रधानमन्त्री चाहन्छन्, त्यही सदर हुन्छ। तर पत्रकार सम्मेलनमा प्रधानमन्त्री ओलीद्वारा व्यक्त भनाइअनुसार भूमिसुधारमन्त्रीले विधेयक फिर्ता लिएको जानकारी प्रधानमन्त्री ओलीले मिडियाबाट थाहा पाए अरे। यस्तो हास्यास्पद कथनले प्रधानमन्त्री पदको गरिमा घटाएको छ।२०६४ को संविधानसभा निर्वाचनपछि तत्कालीन माओवादीले एउटा ठूलो भूल गर्यो। शान्ति प्रक्रियामा आएपछि माओवादीले हिंसा छाडेकोछाड्छ भन्ने बुझाइ र आधारभूत स्वतन्त्रतालाई सम्मान गर्नेछ भन्ने आशामा जनताले माओवादीलाई ठूलो दलको रूपमा संविधानसभामा पठाएका थिए। तर, जनताको त्यो सदासयतालाई माओवादी पंक्तिले बारम्बार विगतको माओवादी हिंसालाई जनताले अनुमोदन गरेको अपव्याख्या गरिरह्यो। परिणाम माओवादी क्रमशः चाउरिँदै र चोइटिँदै गयो र एमालेको शरणमा परेर माओवादीका मुर्धन्य नेताहरूले आफ्नो राजनीति बचाउनुपर्नेसम्मको अवस्था सिर्जना भयो। हिजो जे भूल माओवादीले गरेका थिए, आज त्यही भूल प्रधानमन्त्री खड्गप्रसाद ओली गर्दै छन्। २०५९ सालको असोज तन्त्रपछि विकसित आन्दोलनहरूप्रति खड्गप्रसादको विमति र गणतन्त्रप्रतिको वितृष्णा सबैलाई थाहा छ। तथापि परिवर्तनपछि देशमा मञ्चन भएका अनेकौं अराजक र उत्ताउला घटनाविरुद्ध लिएको अडानका कारण खड्गप्रसादको लोकप्रियतामा वृद्धि भयो। त्यसमाथि दुइटा ठूला वामपन्थी दलहरू मिलेको पृष्ठभूमिमा २०७४ को संसदीय निर्वाचनमा झण्डै दुईतिहाइ सिट नेकपाले हासिल गर्यो र खड्गप्रसाद सर्वशक्तिमान प्रधानमन्त्री बन्न पुगे। यहाँ पुरानो माओवादीले झैं खड्गप्रसादको बुझाइ पनि गलत रह्यो अर्थात् अनेक खाले अराजकता र उछृंखलताविरुद्ध अडान लिएको ओलीको लोकप्रियतालाई २०५९ पछिको परिवर्तनविरोधी ओलीले जनादेश पाएको भ्रम ओली गणमा उब्जियो। यसैगरी आधारभूत स्वतन्त्रताको संरक्षणमा ओली चट्टानजस्तो उभिएलान् भन्ने अपेक्षाविपरीत स्वतन्त्रतामाथि अंकुश लगाउने नियतले विभिन्न विधेयकहरू अघि सारिए। सत्य स्विकार्ने सद्गुण नभएकै कारण ओली आरोपमा रमाउँछन् र टिप्पणीमाथि प्रतिटिप्पणी गर्छन्। हिंसा अपराध हो। हिंसात्मक अपराधमा दोषीहरूलाई कानुनसम्मत कारबाही हुनुपर्छ। तर, राज्यले नियन्त्रणमा लिइसकेपछि मुठभेडको नाममा मार्नु अर्को अपराध हो। अर्कोतिर असार ३ गते प्रधानमन्त्री ओलीले प्रतिनिधिसभालाई सम्बोधन गर्न लाग्दा नेपाली कांग्रेसले गरेको अवरोध संसदीय पद्धतिकै मर्यादाविपरीत छ, तसर्थ निन्दनीय छ। देशको कार्यकारी प्रमुखले संसद्मा आफ्ना कुरा राख्न खोज्दा व्यवधान खडा गरिन्छ र बिथोलिन्छ भने त्योभन्दा ठूलो दुर्भाग्य अरू केही हुन सक्दैन। पहिले विपक्षी दलको नेताले बोल्न पाउनुपर्ने भन्दै झट्ट हेर्दा कांग्रेसले बालहठ प्रदर्शन गरेको देखिए पनि यसको पछाडिको नियत र भविष्यमा पर्न सक्ने दुष्प्रभावबारे गम्भीर बन्नुपर्छ। संसदीय व्यवस्थाबारे बेलाबेला नेकपाका वरिष्ठ नेताहरूले व्यक्त गरेका आपत्तिजनक टिप्पणी हेर्दा संसदीय व्यवस्था उनीहरूका लागि राजनीतिक वि श्राम थलो मात्र हो। तर, आफूलाई संसदीय व्यवस्थाको अनुयायी दावा गर्ने कांग्रेस एउटा निर्वाचित प्रधानमन्त्रीलाई संसद्मा बोल्नबाट रोक्छ भने कांग्रेस कसको पृष्ठपोषण गरिरहेको छ ? २०५७ सालमा प्रतिनिधिसभामा कांग्रेसको बहुमत भएको बेला तत्कालीन एमालेले ५७ दिनसम्म सदन अवरुद्ध गरेको थियो। यसैगरी तत्कालीन माओवादीले संसद्वादी भन्दै कांग्रेसलगायतका दलहरूलाई वर्ग शत्रु घोषणा गरेको थियो। वर्तमानमा कांग्रेसले संसद् अवरुद्ध गर्ने र भविष्यमा वामपन्थी दलहरूले सत्तारुढ नभए संसद् चल्न नदिने क्रमउपक्रम दोहोरिइरह्यो भने लोकतन्त्र कसरी संस्थागत हुन्छ ? संसद् भनेको समस्या समाधान गर्ने थलो हो। तसर्थ संसद् कहिल्यै पनि अवरुद्ध हुनु हुँदैन। संसद् अवरुद्ध हुनु भनेको सडकजंगलबाट समाधान खोज्नु हो। देशको निर्वाचित प्रधानमन्त्रीले संसद्मा सम्बोधन गर्ने इच्छा व्यक्त गर्दा जहिले पनि बोल्न पाउनुपर्छ। त्यो प्रधानमन्त्रीको अग्राधिकार हो र यसबाट संसद्कै गरिमा बढ्छ। प्रधानमन्त्रीलाई संसद्मा बोल्न नदिएर कांग्रेसले प्रधानमन्त्रीको अपमानका साथसाथै संसदीय गुन्डागर्दी गरेको छ। तसर्थ बहानाबाजी गर्नुभन्दा बेला छँदै क्षमायाचना गर्नु बेस। यसै पनि मोहनशमशेरको सभामा एउटा भारदारले विमति राखेजति कांग्रेसको केन्द्रीय समिति बैठकमा ख्वामित, प्रधानमन्त्रीले बोल्न खोज्दा व्यवधान गर्नु गल्ती भयो भन्ने कुनै भारदार निस्कन्छन् निस्कँदैनन् ? सतहमा हेर्दा दुईतिहाइको निर्वाचित सरकार र राजनीतिक स्थिरता देखिए पनि देशमा अहिले भित्रभित्रै अनेकौं हलचल भइरहेको छ। हुकुमी राणा र शाही शासनद्वारा लाभान्वित पात्रहरूले राजतन्त्रको स्मरणमा श्राद्ध गरेको बुझ्न सकिन्छ। तर एकथरी भारदारहरू मसान जगाउन लागिपरेका छन्। त्यस्तै भारदारहरूले हाँकेको राष्ट्रिय प्रजातान्त्रिक पार्टीले अहिले महेन्द्रपथसँग जोडेर बीपी कोइरालाको मेलमिलापको नीतिलाई मार्गदर्शक सिद्धान्त अवलम्बन गर्ने घोषणा गरेछ। श्री ३ र श्री ५ नेतृत्वको हुकुमी शासनविरुद्ध जेल, नेल र आमरण अनसन गरेका नेपालको पहिलो जननिर्वाचित प्रधानमन्त्री बीपी कोइरालालाई प्रधानमन्त्री छँदै तत्कालीन राजा महेन्द्रले २०१७ सालमा गिरफ्तार गरी आठ वर्षसम्म विनाट्रायल थुनामा राखेका थिए। २०२५ सालपछि आठ वर्ष भारतमा निर्वासनपश्चात् देशभित्रैबाट प्रजातन्त्र पुनस्र्थापनाको आन्दोलन चर्काउने रणनीतिअन्तर्गत २०३३ साल पुस १६ गते देशवासीका नाममा अपिल जारी गर्दै बीपी कोइराला नेपाल फर्कंदा तत्कालीन राजा वीरेन्द्रले बीपीलाई गिरफ्तार गरेका थिए। मेलमिलाप परिस्थितिले निर्धारण गरेको संघर्षको एउटा रूप हो, बीपीको भनाइ थियो। बीपीलाई नेपालको शाहीतन्त्रविरुद्ध सबैभन्दा बढी संघर्ष गरेका, शाही शासनबाट सर्वाधिक प्रताडित राजनीतिज्ञभन्दा फरक पर्दैन। भिन्न सन्दर्भ र परिवेशमा मेलमिलापका नाममा अघि सारेको नीतिलाई ४३ वर्षपछि राप्रपाले अपव्याख्या गर्दै राजतन्त्र पुनस्र्थापनाका लागि सञ्जीवनी बुटी बनाउन खोजेछ। राजतन्त्र पुनस्र्थापना गर्ने बदनियतले बीपीको मेलमिलाप नीतिको अपव्याख्या गर्नु राजनीतिक जालसाजीका साथसाथै निर्लज्जता, बेइमानी र अनैतिकताको पराकाष्ठा हो। दरबारीहरूले मर्यादाका सारा सीमा नाघेर एकजना निर्वाचित पूर्वप्रधानमन्त्रीको कुन हदसम्म अपमान गरेका थिए भन्ने सन् ८० को दशकको अर्को एउटा घटनाले दर्शाउँछ। राजदरबारमा आयोजित एउटा जलपान कार्यक्रममा निम्तो पाएपछि बीपी कोइराला त्यहाँ पुग्दा दरबारका सचिव तथा तत्कालीन राजा वीरेन्द्रका गुरुले बीपीको पोसाक औपचारिक भएन भन्दै अपमान गरेपछि बीपी त्यहाँबाट फर्किनुभएको थियो र कुनै बेला आफू कट्टु लगाएर बसेको ठाउँमा राजा आउनुपर्ने हुन्छ भन्दै आक्रोश पोखेको सुनिएको थियो। इतिहासको विचित्रको संयोग भनौं, बीपीलाई अपमान गर्ने वीरेन्द्रका भाइ ज्ञानेन्द्रले २०६५ सालमा बीपीका भाइ प्रधानमन्त्री गिरिजाप्रसाद कोइरालालाई गद्दीच्युत हुनुअगाडि नागार्जुनमा बस्नेलगायत भत्ता सुविधाका विषयमा याचना गर्नुपरेको थियो। अर्को एउटा प्रसंग, २०५२ साल फागुन १ गतेबाट हिंसात्मक जनयुद्ध थालनी गरेको माओवादी अहिले सत्तामा छ। न्यायिक तवरमा पनि नेपालमा मृत्युदण्डको सजाय छैन। हिंसाको त्यो एक दशकमा माओवादीहरूले कैयन् निर्दोषनिहत्था नागरिकको हत्या गरे। राज्यका निकायबाट पनि कैयन् नागरिकको गैरन्यायिक तवरले हत्या भयो। कति बेपत्ता पारिए। एकातिर माओवादीबाटै उछिट्टिएको एउटा समूहले पुरानो स्वरूपको हिंसालाई निरन्तरता दिएको छ। अर्कोतिर पुराना माओवादीसम्मिलित नेकपा नेतृत्वको सरकारले गैरन्यायिक हत्यालाई निरन्तरता दिन थालेको आभास हुन थालेको छ। हिंसा अपराध हो। हिंसात्मक अपराधमा दोषीहरूलाई कानुनसम्मत कारबाही हुनुपर्छ। तर, राज्यले नियन्त्रणमा लिइसकेपछि मुठभेडको नाममा मार्नु अर्को अपराध हो। तर मोहनशमशेर, ज्ञानेन्द्र, शेरबहादुर, प्रचण्ड वा केपी ओली जोसुकै नेतृत्वमा आए पनि सत्ताको झूटको भाषा एउटै हुँदो रहेछ।"
अपराजित रहने दाउमा किविज,"बर्मिङ्घम : जारी विश्वकपको बुधबार हुने खेलमा बलियो न्युजिल्यान्डले दक्षिण एसियाली टोली पाकिस्तानसँग प्रतिस्पर्धा गर्दैछ । उक्त खेल बर्मिङ्घमस्थित एजबास्टनमा नेपाली समयअनुसार दिउँसो ३ः१५ बजे सुरु हुनेछ । यी दुवै टोली पहिलो संस्करणदेखि नै विश्वकपमा सहभागी हुँदै आएका छन् । पाकिस्तान सन् १९९२ को उपाधि विजेता टोली हो भने न्युजिल्यान्डले हालसम्म विश्वकपको उपाधि जित्न सकेको छैन । यो विश्वकपमा भने पाकिस्तानको तुलनामा न्युजिल्यान्ड निकै बलियो देखिएको छ । यी दुवै टोलीले यो विश्वकपमा हालसम्म ६६ खेल खेलिसकेका छन् । न्युजिल्यान्डले एक खेल पनि हारेको छैन भने पाकिस्तानले दुई खेलमात्र जितेको छ । पाँच खेलमा जित हात पारेको न्युजिल्यान्डको एक खेल भने वर्षाका कारण रद्द भएको थियो । तीन खेलमा पराजित भएको पाकिस्तानको पनि एक खेल वर्षाका कारण रद्द भएको थियो । जारी विश्वकपमा न्युजिल्यान्डको टोली निकै सन्तुलित छ । न्युजिल्यान्डको ब्याटिङ र बलिङ दुवै उत्कृष्ट छ । अर्कोतिर पाकिस्तानको प्रदर्शनमा भने निकै उतारचढाव देखिन्छ । वेस्ट इन्डिजविरुद्ध एक सय पाँच रनमै अलआउट भएको पाकिस्तानले बलियो इङ्ल्यान्डविरुद्ध तीन सय ४८ रन बनाएर १४ रनको जित हात पारेको थियो । अन्य टोलीविरुद्धको खेलमा पनि पाकिस्तानको प्रदर्शन एकनासको देखिएको छैन । अन्तर्राष्ट्रिय क्रिकेटमा यी दुवै टोली एकअर्काका निकै पुराना प्रतिद्वन्द्वी हुन् । यी दुई टोली एकदिवसीय क्रिकेटमा सन् १९७३ देखि आपसमा भिड्दै आएका छन् । हालसम्म यी दुई टोलीबीच खेलिएको एकदिवसीय प्रतियोगिताको नतिजालाई हेर्दा न्युजिल्यान्डभन्दा पाकिस्तान केही बलियो देखिन्छ । पाकिस्तान र न्युजिल्यान्डबीच हालसम्म एक सय ६ वटा एकदिवसीय खेल भएको छ । ५४ खेलमा पाकिस्तान विजयी भएको । न्युजिल्यान्डले भने ४८ खेल जितेको छ । एक खेल बराबरीमा सकिएको छ भने तीन खेल अनिर्णित रूपमा टुंगिएको छ । यी दुई टोलीबीच हालसम्म विश्वकपमा खेलिएका खेलको नतिजाले पनि पाकिस्तानलाई नै बलियो देखाउँछ । विश्वकपमा यी दुई टोली आठ पटक आपसमा भिडेका छन् । पाकिस्तान ६ खेलमा विजयी भएको छ भने न्युजिल्यान्डले दुई खेलमात्र जित्न सकेको छ । सन् १९८३ को विश्वकपमा दुई खेल खेलिएकोमा एक खेल पाकिस्तान र एक खेल न्युजिल्यान्डले जितेका थिए । यसैगरी सन् १९९२ को विश्वकपमा पनि यी दुई टोलीबीच दुई खेल खेलिएको थियो । ती दुबै खेलमा पाकिस्तान विजयी बनेको थियो । सन् १९९६ को विश्वकपमा पाकिस्तान विजयी भएको थियो भने सन् १९९९ मा खेलिएको दुवै खेलमा पनि पाकिस्तानले नै जित हात पारेको थियो । सन् २०११ विश्वकपमा भने न्युजिल्यान्डले पाकिस्तानलाई हराएको थियो । तर, क्रिकेटमा तथ्यांकले भन्दा पनि वर्तमान समयमा टोलीको प्रदर्शनले ठूलो अर्थ राख्छ । समग्रमा भने पाकिस्तानले सन् १९७५ देखि हालसम्म विश्वकपमा कुल ७६ खेल खेलेको छ । ४२ खेलमा विजयी भएको पाकिस्तान ३२ खेलमा पराजित भएको छ । दुई खेल अनिर्णित रूपमा सकिएको छ । यसैगरी न्युजिल्यान्डले विश्वकपमा हालसम्म ८४ खेल खेलेको छ । ५३ खेल जितेको न्युजिल्यान्ड ३० खेलमा पराजित भएको छ । एक खेल भने अनिर्णित रूपमा सकिएको छ । आजको खेल न्युजिल्यान्डविरुद्ध पाकिस्तान एजबास्टन (दिउँसो ३ः१५ बजे) एकदिवसीयमा दुई टोली कुल : १०६ खेल पाकिस्तान विजयी : ५४ खेल न्युजिल्यान्ड विजयी : ४८ खेल बराबरी : १ खेल अनिर्णित : ३ खेल विश्वकपमा दुई टोली कुल : ८ खेल पाकिस्तान विजयी : ६ खेल न्युजिल्यान्ड विजयी : २ खेल"
विश्वकपमा श्रीलंकाको गजबको कीर्तिमान,"आयोजकका रूपमा विश्वकप क्रिकेटको उपाधि जित्ने पहिलो राष्ट्र श्रीलंका हो। सन् १९९६ मा विश्वकपको छैटौं संस्करण भारत, पाकिस्तान र श्रीलंकाले संयुक्त रूपमा आयोजना गरेका थिए। उक्त विश्वकपको उपाधि श्रीलंकाले जितेको थियो। श्रीलंकाले फाइनलमा अस्ट्रेलियालाई सात विकेटले हराएको थियो। त्यसअघि कुनै पनि आयोजक राष्ट्रले विश्वकपको उपाधि जित्न सकेको थिएन। उक्त विश्वकपमा श्रीलंकासँग अर्को रमाइलो संयोग पनि जोडिएको छ। दोस्रो पाली ब्याटिङ गरेर विकेटका आधारमा विश्वकप जित्ने पहिलो टोली पनि श्रीलंका नै हो। पहिलोदेखि पाँचौं विश्वकपसम्मको उपाधि पहिले ब्याटिङ गर्ने टोलीले रनका आधारमा जित्दै आएका थिए। तर, सन् १९९६ को विश्वकपको फाइनलमा टस हारी पहिले ब्याटिङ गरेको अस्ट्रेलियाले सात विकेट गुमाएर दुई सय ४१ रन बनाएको थियो। जवाफी ब्याटिङमा ओर्लिएको श्रीलंकाले ४६२ ओभरमा तीन विकेट गुमाएर विजयलक्ष्य पूरा गरेको थियो।"
पल्सर स्पोर्ट्स अवार्ड : चार विधाको मनोनयन सार्वजनिक,"काठमाडौं : एनएसजेएफ पल्सर स्पोर्ट्स अवार्ड २०७५ को लागि चार विधाको मनोनयन सार्वजनिक गरिएको छ । नेपाल खेलकुद पत्रकार मञ्चको आयोजनामा यही असार १७ गते हुने अवार्डका लागि मंगलबार पत्रकार सम्मेलनमार्फत वर्षको उत्कृष्ट पुरुष, महिला, युवा तथा प्रशिक्षक विधाको मनोनयन सार्वजनिक गरिएको हो । मञ्चअन्तर्गत खेलाडी छनोट समितिले वर्षभर खेलाडी र प्रशिक्षकले राष्ट्रिय तथा अन्तर्राष्ट्रिय स्पर्धामा हात पारेको उपलब्धिको आधारमा उनीहरूलाई मनोनयन गरेको हो । वर्षको उत्कृष्ट पुरुष खेलाडी विधाको मनोनयनमा प्याराग्लाइडिङका युकेश गुरुङ, क्रिकेटका पारस खड्का र सोमपाल कामी, गल्फका शुक्रराज राई, जुडोका इन्द्रबहादुर श्रेष्ठ परेका छन् । यसैगरी महिलामा फुटबलकी सावित्रा भण्डारी, भलिबलकी सरस्वती चौधरी, क्रिकेटकी सीता रानामगर, जुडोकी मनिता श्रेष्ठ प्रधान र तेक्वान्दोकी निमा गुरुङ रहेका छन् । वर्ष २०७५ को उत्कृष्ट युवा खेलाडी अवार्डका लागि ब्याडमिन्टनका प्रिन्स दाहाल, एथलेटिक्सका अजितकुमार यादव, क्रिकेटका ललितनारायण राजवंशी, फुटबलकी मञ्जली कुमारी योञ्जन र कराँतेका विजय श्रेष्ठ मनोनयनमा परेका छन् । यसैगरी प्रशिक्षकमा प्याराग्लाइडिङका योगेश भट्टराई, क्रिकेटका जगत टमाटा, एथलेटिक्सका धनीराम चौधरी, भलिबलका ज्ञानेन्द्र विष्ट, फुटबलका हरि खड्का मनोनयनमा परेका छन् । मञ्चले यसअघि नै पिपल्स च्वाइस अवार्डको मनोनयन सार्वजनिक गरिसकेको छ । एसएमएस भोटिङ, फेसबुक लाइक, आयोजकका सदस्यको मत र राष्ट्रिय खेल संघका मुख्य प्रशिक्षकको मतका आधारमा चयन गरिने पिपल्स च्वाइसमा क्रिकेटका सन्दीप लामिछाने, ब्याटमिन्टनका प्रिन्स दाहाल, फुटबलकी रेश्मा भण्डारी र शारीरिक सुगठनका महेश्वर महर्जन रहेका छन् । वर्ष पुरुष खेलाडी, महिला, प्रशिक्षक र पिपल्स च्वाइस अवार्डको विजेताले बजाजको पल्सर मोटर साइकल प्राप्त गर्नेछन् । अन्य विधाका उत्कृष्टले जनही ५० हजार रुपैयाँसहित गिफ्ट ह्याम्पर प्राप्त गर्नेछन् । उत्कृष्ट पुरुष र महिला विजेतालाई टर्किस एयरलाइन्सबाट जुनसुकै गन्तव्यको दुईतर्फी हवाई टिकट पनि प्राप्त गर्नेछन् । पारा एथलिट, टिम अफ दी इयर र लाईफ टाइम अभिचमेन्ट अवार्डको घोषणा असार १७ नै गरिने बताईएको छ । यस पटक एकजना अन्तर्राष्ट्रिय खेल पत्रबारलाई पनि सम्मान गरिने छ । पल्सर स्पोर्ट्स अवार्डको मुख्य प्रायोजकका रूपमा हंसराज हुलासचन्द एन्ड कम्पनी प्रालि रहेको छ । अवार्डलाई मुख्य सहप्रायोजकको रूपमा किरण सु म्यानुफ्याक्चररको मुख्य उत्पादन गोल्डस्टार (पावर्ड बाई) र अर्को मुख्य सहप्रायोजकको रूपमा डिस मिडिया नेटवर्क लिमिटेड, टीएचटी लाइभ, सूर्य नेपाल प्रालि, रुस्लान फुटबल, केल्मे नेपाल, सगरमाथा सिमेन्ट, टर्किस एयरलाइन्सलगायत संघसंस्थाले पनि सहयोग गरेका छन् ।"
अस्ट्रेलिया शीर्ष स्थानमा,"लन्डन : कप्तान एरोन फिन्चको शतकको मद्दतमा अस्ट्रेलियाले आईसीसी एकदिवसीय विश्वकप क्रिकेटअन्तर्गत मंगलबार भएको खेलमा आयोजक इङ्ल्यान्डलाई पराजित गर्दै अंक तालिकाको शीर्ष स्थानमा उक्लिएको छ। विश्वकपमा सात खेलेको अस्ट्रेलियाले १२ अंक जोड्दै शीर्ष स्थान कब्जा गरेको छ। लर्डसमा भएको खेलमा अस्ट्रेलियाले चिरप्रतिद्वन्द्वी इङ्ल्यान्डलाई ६४ रनले पराजित गरेको हो। अस्ट्रेलियाले दिएको २८६ रनको लक्ष्य पछ्याएको इङ्ल्यान्डले खराव प्रदर्शन गरेको थियो। ५३ रनमै चार विकेट गुमाएको इङ्ल्यान्डले घरेलु समर्थकलाई निरास बनाउँदै नतिजा अस्ट्रेलियालाई सुम्पिएको थियो। इङ्ल्यान्डले ४४४ ओभरमा सबै विकेट गुमाएर २२१ रन मात्र बनाउन सक्यो। इङ्ल्यान्डका लागि बेन स्टोक्सले अर्धशतकीय पाली खेले। उनले एक सय १५ बलमा दुई छक्का र आठ चौकाको मद्दतमा ८९ रन बनाए। यसैगरी जोनी बेयरस्टले २७, क्रिस वाक्सले २६ र जस बटलरले २५ रन बनाए। अस्ट्रेलियाका जासन बेरेन्ड्रोफले पाँच विकेट लिए। यस्तै मिचेल स्टार्कले चार तथा मार्कस स्टोइनिक्सले एक विकेट हात पारे। यसअघि टस जितेर इङ्ल्यान्डले पहिले फिल्डिङ रोजेपछि ब्याटिङ गर्न मैदान उत्रिएको अस्ट्रेलियाले उत्कृष्ट सुरुवात गरेको थियो। कप्तान एरोन फिन्चको शतक र डेभिड वार्नरको अर्धशतकमा अस्ट्रेलियाले निर्धारित ५० ओभरमा सात विकेट गुमाएर २८५ रनको योगफल खडा गरेको थियो। कप्तान फिन्चले एक सय १६ बल खेलेर दुई छक्का र ११ चौकाको मद्दतमा एक सय रन बनाए। यस्तै वार्नरले ६१ बलमा ६ चौ काको मद्दतमा ५३ रन बनाए। ३२ वर्षीय फिन्चले जारी विश्वकपमा अस्ट्रेलियाका लागि चार सय ९६ रन बनाइसकेका छन्। श्रीलंकाविरुद्घको खेलमा एक सय ५३ रन बनाएका फिन्चले पाकिस्तानविरुद्घ पनि ८२ रन बटुलेका थिए। यसैगरी उनले अफगानिस्तानविरुद्घ ६६ र बंगलादेशविरुद्घ ५३ रन बनाएका थिए। एकदिवसीय क्रिकेटमा उनको यो १५ औं शतक हो। सन् २०१५ को विश्वकपमा पनि इङ्ल्यान्डविरुद्घ उनले एक सय ३५ रन बनाएका थिए। उक्त खेलमा अस्ट्रेलिया एक सय ११ रनले विजयी भएको थियो। यसैगरी स्टेभन स्मिथ र एलेक्स क्यारीले समान ३८, उस्मान ख्वाजाले २३ र ग्लेन म्याक्सवेलले १२ रन बनाए। इङ्ल्यान्डका क्रिस वाक्सले दुई विकेट लिए। यसैगरी जोफरा आर्चर, मार्क उड, बेन स्टोक्स र मोइन अलीले एकएक विकेट हात पारे। लर्डस मैदानमा यसअघि सन् २००२ मा भारतले इङ्ल्यान्डले दिएको तीन सय २६ रनको लक्ष्य पूरा गरेको थियो। यो नै अहिलेसम्मको सबैभन्दा ठूलो योगफलको जित हो। यसैगरी सन् २००४ मा वेस्ट इन्डिजले इङ्ल्यान्डविरुद्ध नै दुई सय ८६ र सन् १९९८ मा अस्ट्रेलियाले इङ्ल्यान्डविरुद्ध नै दुई सय ७९ रनको लक्ष्य पूरा गरेको थियो। यसअघि खेलेका ६ खेलमध्ये अस्ट्रेलियाले पाँच र घरेलु टोली इङ्ल्यान्डले चार खेलमा जित निकालेको थियो। अस्ट्रेलियाले आफ्नो पहिलो अफगानिस्तानलाई सात विकेटले पराजित गर्दै सुखद् सुरुवात गरेको थियो। दोस्रो खेलमा वेस्ट इन्डिजलाई १५ रनले पराजित गरेको अस्ट्रेलिया भारतसँग ३६ रनले पराजित भएको थियो। यसैगरी अस्ट्रेलियाले पाकिस्तानलाई १४ रन, श्रीलंकालाई ८७ रन र बंगलादेशलाई ४८ रनले पराजित गरेको थियो। यसैगरी इङ्ल्यान्डले भने दक्षिण अफ्रिकालाई एक सय चार रनले हराएको थियो भने अर्को खेलमा पाकिस्तानसँग १४ रनले पराजित भएको थियो। यस्तै बंगलादेशलाई एक सय ६ रन, वेस्ट इन्डिजलाई आठ विकेट, अफगानिस्तानलाई एक सय ५० रनले पराजित गरेको थियो। छैटौं खेलमा श्रीलंकासँग भने २० रनले पराजित भएको थियो।"
