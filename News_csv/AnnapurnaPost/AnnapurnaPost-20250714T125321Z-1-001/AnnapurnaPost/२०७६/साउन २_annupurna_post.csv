शीर्षक,विवरण
पढाउने कि सिकाउने ?,"शिक्षक समाजका अग्रज व्यक्तित्व हुन्। उनीहरूको प्रभाव विद्यार्थी मात्रमा पर्दैन, समाजमा पनि पर्छ। विद्यार्थीले त शिक्षकका धेरै कुराको नक्कल गरिरहेको हुन्छ। एउटा डाक्टरको सानो गल्तीले बिरामीको जीवन तलमाथि हुन सक्छ। त्यस्तै एउटा शिक्षकको गल्तीको असर विद्यार्थीको सिंगो जीवन र समाजमा पनि पर्छ। त्यसैले शिक्षकले सकेसम्म गल्ती गर्नु हुँदैन। शिक्षकको पूर्वतयारी हुनुपर्छ। बाल मनोविज्ञान बुझेर विद्यार्थीलाई सिकाउनुपर्छ। बालबालिकालाई पढाउने होइन, सिकाउनुपर्छ। सिकाउने विभिन्न विधि हुन्छन्। कुन विषयवस्तुलाई कुन विधि सुहाउँछ वा मिल्छ ? मिल्ने विधि लागू गर्नुपर्छ। बढीभन्दा बढी प्रोजेक्ट विधि लागू गर्नुपर्छ। शिक्षकले हरेक दिन मैले के सिकाएँ भनेर आफ्नो समीक्षा आफैं गर्नुपर्छ। आपूले सिकाएको विषय विद्यार्थीले कति सिके भनेर मूल्यांकन गर्नुपर्छ। मूल्यांकन दैनिक, साप्ताहिक, मासिक, त्रैमासिक, वार्षिक रूपमा पनि गर्नुपर्छ। तर मूल्यांकन र परीक्षा फरक विषय हुन्। सिकाएका विषयवस्तुको मापन गर्नुपर्छ। मापन गर्दा सिकाइमा कमजोरी देखिएमा ब्रिज कोर्समार्फत अगाडि बढाउनुपर्छ। मूल्यांकनका क्रममा विद्यार्थीको जाँच लिइन्छ। परीक्षालाई अंकमा मापन गरिन्छ। मापनपछि कतिपय विद्यार्थी अनुत्तीर्ण हुन्छन्। परीक्षाका कारण विद्यार्थीलाई निरुत्साहित बनाइन्छ। हाम्रो शिक्षा प्रणालीको यो गम्भीर चुनौती हो। शिक्षक नम्र भाषित, हँसिलो मुहार, स्वस्थ (शारीरिक, मानसिक, सामाजिक, सांस्वृतिक, आर्थिक रूपमा) हुनुपर्छ। विद्यार्थीसँग रिसाउने, ईष्र्या गर्ने, बदला लिनेजस्ता क्रियाकलाप शिक्षकले आफ्नो शब्दकोशबाटै हटाइदिनुपर्छ। शिक्षकहरू आफूलाई समाजको सबैभन्दा ठूलो मान्छे हौं भन्ठान्छन्। उनीहरू अभिभावकसँग बोल्न, अभिवादन गर्न समाज र समुदायको रायसुझाव लिन हिच्किचाउँछन्। कसैले अभिवादन गरे, सुझाव दिए भने त्यसलाई बेवास्ता गर्छन्। शिक्षकहरू विनातयारी कक्षाकोठामा पढाउन जान्छन्। कक्षामा जुन बेला होहल्ला भइरहेको हुन्छ, त्यतिबेला आम विद्यार्थीले शिक्षकले पढाएको कुरा सुनेका र बुझेका हँुदैनन्। शिक्षकले बुझ्यौ भनेर सोध्छन् र विद्यार्थीले बुझ्यौं भन्छन्। होमवर्क दिइएको हुँदैन। दिए पनि जाँचेको हुँदैन। कक्षाबाट निस्किरहन्छन्। आजका युवालाई साक्षर हुने पढाइ होइन, सीपमा दक्ष बनाउन जरुरी छ। कतिपय शिक्षक विद्यार्थीले प्रश्न उठाएमा आफ्नो अपमान भएको ठानी रिसाउने, विद्यार्थीलाई पिट्ने गर्छन्। त्यसो भए कस्ता शिक्षक योग्य र सक्षम हुन्छन् ? के शिक्षकले सबै विषयवस्तु जानेका हुन्छन् ? अहँ हुँदैनन्। इमानदार शिक्षकहरू त अध्ययन, खोजी गरी समस्या निराकरण गर्छन्। यस्ता शिक्षक योग्य र सक्षम हुन्छन्। विकसित देशमा शिक्षकलाई सर्वमान्य आदर्श पात्रका रूपमा लिइन्छ। अर्थात् शिक्षकहरू पूजनीय, माननीय हुन्छन्। नेपालमा भने शिक्षकलाई अपहेलित पात्रका रूपमा लिइन्छ। अन्य सेवामा असफल भएपछि मात्र शिक्षक पेसा अपनाउँछन्। यस्ता व्यक्तिले पढाएको विद्यार्थी कसरी योग्य र सक्षम हुन सक्लान् ? यस्तै शिक्षकका कारण आम शिक्षकले अपमानित पात्र हुनुपरेको छ। यस्तो अपमान अधिकांशतः स्थानीय शिक्षकहरूले भोग्नुपर्छ। शिक्षक पेसालाई सम्मानित बनाउनुपर्छ। प्रत्येक दुई वर्षमा शिक्षकहरूलाई आवश्यकताअनुसार स्थानान्तरण गरिनु पर्छ। यसले शिक्षकमा नयाँ ऊर्जा थपिदिन्छ। तर हाम्रो शिक्षक राजनीतिक शक्तिको आडमा आपूअनुकूलको ठाउँमा सरुवा भएका प्रशस्तै घटना छन्। यस्तो प्रवृत्ति यथाशीघ्र रोकिनुपर्छ। शिक्षकले राजनीति गर्न हुन्छ। तर, राजनीतिको आडमा शक्तिको पुजारी बन्दा पनि शिक्षक अपमानित हुन पुग्छन्। शिक्षकले नियमित कक्षामा उपस्थित हुने, पाठयोजना बनाएर अध्यापन गराउने, नियमित प्रोजेक्ट बनाएर बढीभन्दा बढी विद्यार्थीलाई खोजी गर्न र समस्याको हल गर्न लगाउने गर्दा विद्यार्थीले बढी सिक्ने अवसर पाउँछन्। शिक्षकले सहजकर्ताको भूमिका निर्वाह गर्ने, अन्त्यमा समस्याको हल उनीहरूको निष्कर्षलाई टेकेर गर्ने, विद्यार्थीको समूह बनाई र समूहमार्फत समस्या हल गर्न लगाउने हो भने उनीहरूले धेरै सिक्ने अवसर पाउनेछन्। विश्व नयाँ संसारमा प्रवेश गरिसकेको छ। तर हामी भने पुरानै शैली र शिक्षण पद्धतिमा रमाइरहेका छौं। एकेडेमी पूरा गरेका छौं, तर आपूलाई नयाँ आयाममा अपडेट गराउन सकेका छैनौं। शिक्षकले समयसापेक्ष अपडेट भइराख्नुपर्छ। नयाँनयाँ विषयको खोजी गरी कक्षाकोठामा प्रस्तुत गर्नुपर्छ। कक्षाकोेठाको वातावरण रमाइलो बनाउनुपर्छ। यसले शिक्षक र विद्यार्थीबीचको सम्बन्ध सकारात्मक हुन्छ। यसले शिक्षकलाई विद्यार्थीका समस्या मनोवैज्ञानिक उपचारबाट सहजरूपमा हल गर्न सक्छन्। स्थानीय पाठ्यक्रममा जोड दिनुपर्छ। स्थानीय आवश्यकता र मागको पहिचान गरी शिक्षकले विद्यार्थीलाई व्यावहारिक, सामाजिक, समयासापेक्षित, वैज्ञानिक शिक्षा दिनुपर्छ। हाम्रा पाठ्यक्रम पाठ्यपुस्तक केन्द्रीवृत छन्। स्थानीय आश्यकता पहिचान नगरी बनाइएका छन्। यसैकारण हाम्रा विद्यार्थी कुहिरोको कागजस्तै अलमलमा परेका छन्। विद्यार्थीलाई साक्षर मात्र बनाउने खालको शिक्षाका कारण हाम्रा युवा स्वदेशमा रोजगार पाएर खाडी मुलुकमा तातो हावामा काम गर्न पुगेका छन्। तसर्थ आजका युवालाई साक्षर हुने पढाइ होइन, सीपमा दक्ष बनाउन जरुरी छ। स्थानीय, अन्तर्राष्ट्रिय भाषामा पनि निपुण तुल्याउनुपर्छ। तब मात्र हाम्रा युवाले विदेश या स्वदेशमै रोजगार नपाएर भौंतारिनुपर्ने अवस्था नआउला।"
वार्ता निर्विकल्प,"चिनियाँ कम्युनिस्ट नेता माओत्सेतुङले भनेका थिए, बन्दुकबाट मुक्त हुन बन्दुकै उठाउनुपर्छ। त्यही मुक्तिका लागि हो युद्ध। तिनै माओलाई गुरु थापेर दीक्षा लिएका कम्युनिस्टहरू नेपालको राजनीतिमा प्रभावशाली छन्। एकातिर पूर्वमाओवादी। अर्कातिर त्यसैबाट चोइटिएको विप्लव समूह। दस वर्षे सशस्त्र युद्ध गरेको माओवादी त्यस अवधिमा शक्तिको सेरोफेरो रहेको एमालेसँग एक भइसकेको छ। एकीकृत दल नेपाल कम्युनिस्ट पार्टी (नेकपा) अहिले दुई तिहाइ तागतसाथ सत्तामा छ। त्यसको सरदर ४० प्रतिशत सेयर उसबेलाको युद्धरत पक्ष अर्थात् मूल माओवादीसँग छ। नेपाल कम्युनिस्ट पार्टी नै नाम राखेको विप्लव समूह भने बेलाबेला तर्साउँदै भूमिगत छ। देश अशान्त हुँदै गएको छ। २०५२ सालको होइन, ०५५ तिरको अशान्ति को झल्को देखिन थालेको छ। देशमा यसबीच लोकतन्त्र हुँदै गणतन्त्र आयो। जनताले जिताएका प्रतिनिधिबाट दुई किस्ता लगाएरै भए पनि संविधान बन्यो। मुलुक संघीयतामा गयो। तीनै तहको निर्वाचन सकियो। समावेशिता लागू भयो। जनताले ठानेका थिए अबचाहिँ शान्ति आयो। माओले भनेजस्तै बन्दुकबाट देश मुक्त भयो। तर, फेरि बन्दुक उठ्यो। थाहा छैन माओको मन्त्र कहाँनेर चिप्लियो ! दस वर्षे युद्धमा झन्डै २० हजार जनाको ज्यान गयो। अझै धेरै बेपत्ता छन्। भाग्यले बाँचेका केही भए भिन्दै कुरा नत्र बेपत्ताको अर्थ मारिएकै हो। कोही राज्यपक्षबाट। कोही विद्रोहीबाट। त्यो मृत्युको मूल्य गणतन्त्रले चुक्ता गर्न खोजिँदैछ। राजनीतिक चेतना, समावेशिताजस्ता उपलब्धिलाई यसका देन भनिन्छ। त्यो छुट्टै बहसको विषय हो। तर, थोक मृत्यु र अथाह भौतिक संरचना ध्वस्त भएको परिणाम माओवादीले भनेजस्तो साम्यवादी शासनचाहिँ आएन। माओवादी राजनीतिक प्रतिस्पर्धामा आयो। जनमत स्वीकार्यो। कम्युनिस्ट एकतामा अग्रसर भयो। एमालेसँग मिल्यो। र, शक्तिशाली नेकपा बन्यो। उसलाई खासमा यही सुहायो। अर्थात्, युद्धको गन्तव्य अर्कै थियो। राजनीतिक चरित्रका रूपमा भने माओवादी ०५२ सालकै बिन्दुमा पुग्यो। अर्थात्, जनताले चाहेअनुकूल उसले आफूलाई राजनीतिक रूपान्तरण गर्यो। त्यो सकारात्मक मोड थियो। यतिबेला विप्लवको मूलभूत माग त्यस्तै छ, जस्तो ०५२ मा जनयुद्ध थाल्दा जनमोर्चाको थियो। अहिले माओवादीले अँगालेको राजनीतिक प्रणालीले एक दलीय साम्यवाद को सान्दर्भिकतालाई नकारिसकेको छ। देशले बहुदलीय प्रतिस्पर्धा नै चाहेको वस्तुस्थितिलाई उसले उपयोग गर्न सकेको छ। विप्लव त्यही युद्धका मुख्यमध्ये एक पात्र थिए। शान्ति प्रक्रियामा आएको धेरैपछि मतभेद भएर उनी बाहिरिए। र, पुरानै क्रान्तिकारी विचारका, असन्तुष्ट, पीडित एवं अवसरबाट वञ्चितलाई समेटेर नयाँ मोर्चा बनाए। त्यही मोर्चा अहिले सरकारका लागि चुनौती बनेको छ। सरकारविप्लव वार्ता : अनौपचारिक संवाद तीव्र हो, युद्धबाट सर्वसाधारण वाक्क भएका छन्। सरकारले सीके राउत समूहलाई सेफ ल्यान्डिङ गराएको छ। शान्तिवार्तामार्फत विप्लव समूहलाई पनि यता फर्काउने पहल हुनु आवश्यक छ। अहम्को राजनीति त्यागेर मेलमिलापमा जाने अग्रसरता सरकारबाटै हुनु राम्रो मानिन्छ। किनकि सरकार देशको अभिभावक हो। त्यसमाथि सरकारको नेतृत्व त्यो दलले गरेको छ, जसको एउटा हिस्सा पुरानो लडाकु शक्ति हो। खासमा सुशासनमा देश चुक्यो भने युद्धरत पक्ष बलियो हुन्छ। त्यसैले ढंगिलो शासनसहित विद्रोहमा उत्रिएको पक्षलाई वार्तामा आमन्त्रण गर्नु सरकारको दायित्व हो। तर, परिस्थिति अलि उल्टो बाटोमा हिँडेको यदाकदा भान हुन्छ। वार्ताको पहलसँगै राज्यपक्षबाट धरपकड र मुठभेड बढाइएको छ। विप्लव समूहका सर्लाही जिल्ला इन्चार्ज कुमार पौडेलको गैरन्यायिक हत्या भएको आवाज उठिरहेको छ। सरकारले उनी मुठभेडमा मारिएका भनेको थियो। प्रमाणहरूले त्यसलाई खण्डन गरिदिए। र, नियन्त्रणमा लिएपछि गोली हानिएको भन्दै आपत्ति जनाउने क्रम बढेको छ। भोजपुरमा प्रहरी जवान सञ्जीव राईको विप्लव पक्षले हत्या गरेको छ। त्यस क्रममा विप्लवका ओखलढुंगा इन्चार्ज नीरकुमार राई प्रहरीबाट मारिएका छन्। यसो हेर्दा सरकारले तर्साउने र फकाउने रणनीति लिएको देखिन्छ। विप्लवले फुत्काउने र उम्किने चालबाजी रचिरहेको भान हुन्छ। त्यही कारण दुवैसँगै दुवै शंकास्पदचनाखो छन्। वार्ताको वातावरण बन्न नसक्नुको मुख्य कारण यही हो। वार्ताको वातावरण बनाउन विप्लवका मुख्य तीन माग छन् प्रतिबन्ध हटाउनुपर्ने, बन्दी छाड्नुपर्ने र औपचारिक पत्र दिनुपर्ने। सरकार पहिलो र तेस्रोमा बिनासर्त राजी देखिन्छ। तर, बन्दी छाडेपछि वार्तामा नआएर भाग्ला कि भन्ने त्रासबाट मुक्त हुन सकेको छैन। र, २ नम्बर माग पूरा गर्न आलटाल गरिरहेको छ। शाब्दिक पौंठेजोरी पनि बढ्ता पूर्वमाओवादी र विप्लव समूहबीच केन्द्रित देखिन्छ। गत फागुन अन्तिम साता नेकपा अध्यक्ष पुष्पकमल दाहालले भनेका थिए, हिजो सहकार्य गरेका व्यक्तिले नै मलाई मार्ने षड्यन्त्र गरिरहेका छन्। फागुन २८ गते विप्लवमाथि सरकारले राजनीतिक प्रतिबन्ध लगाएको थियो। लगत्तै दाहालको यो अभिव्यक्ति आएको थियो। सँगसँगै दाहालले चेतावनी दिएथे, प्रचण्ड बन्ने सपना साथीहरूले देखिरहेका छन्। मेरो नक्कल गरेर प्रचण्ड हुन कदापि सकिँदैन। त्यसो त भूमिगत राजनीति छिचोल्न विप्लवलाई डर पनि बढ्ता दाहाल र उनको समूहकै छ। हिजोसँगै युद्ध लगेका थिए। लुक्ने पोथ्रा र दुलादुली चहारेका थिए। कहाँ कस्तो गुप्तस्थल छ भन्ने देख्न बाँकी कमै होला। फेरि लुक्ने भनेकै त्यही ठाउँ हो, जहाँ अहिलेको सत्तारूढ शक्तिको पहुँच सहज हुन सक्छ। हतियार चलाउन पनि दाहालकै नेतृत्वले सिकायो। माओवादी मूलधारमा केही नेताको व्यवस्थापन भयो, कतिपय अवसरमा असारेप्रवेशीको वर्चस्व रह्यो। युद्ध लड्यो एउटाले, फल खायो अर्काले भन्ने तीतो अन्तर्बोध व्याप्त भयो। बुर्जुवा शिक्षा हापेर जंगल छिरेकाहरू माओवादी सत्तामा आएपछि अनपढ मा गनिए। पहिला भनेजस्तो जनवादी शिक्षा का प्रमाणपत्र भुरुरु पाएनन्। र, योग्यताकै कारण देशमा हातपाउ बाँधिएकाले वैदेशिक रोजगारको लर्को लाग्यो। त्यो मिहीन सामाजिक समस्यालाई विप्लव समूहले उपयोगमा ल्यायो। माउ पार्टीले नअटाएका आक्रोशितहरूलाई पूर्वअभ्यस्त युद्धमा तान्न थाल्यो। त्यसैले अहिले भइरहेको भूमिगत आन्दोलनलाई खेलाँची ठान्नु हुँदैन। वातावरण बनाएर वार्तामा ल्याउनुपर्छ। वार्तामा मात्र होइन, राजनीतिको मूलधारमा समाहित गर्नुपर्छ। नत्र अवस्था झन् खराब भएर जान सक्छ। किनकि, प्रतिबन्धयताका चार महिनामै १० जनाको ज्यान गइसकेको छ। विप्लव कार्यकर्ताले एक प्रहरीको हत्या गरेका छन्। प्रहरीबाट ३ जना मारिएका छन्। थप एक सर्वसाधारण परेका छन्। विस्फोटक पदार्थ निर्माण र ओसारपसारका क्रममा ५ जनाको ज्यान गएको छ। यो शृंखला रोकिनैपर्छ। माओले यो पनि भनेका थिए, कम्युनिस्टवाद (कम्युनिज्म) कुनै प्रेम होइन। यो त हथौडा हो, जसको प्रयोग दुस्मनलाई किच्याउन गरिन्छ। नेपालका सन्दर्भमा हथौडा ब्यालेट अड्याउन काँटी ठोक्ने औजार बनिसकेको छ। यो दुस्मनलाई किच्याउने हतियार होइन अब। कम्युनिस्ट गोत्रका सबैले यसलाई पक्कै बुझेको हुनुपर्छ।"
जटिल छैन कमैया पुनर्स्थापन,"नेपालमा दासप्रथाको अवशेषका रूपमा रहेको कमैया प्रथा २०५७ साल साउन २ गते औपचारिक रूपले अन्त्य भयो। प्रत्येक वर्षको मुक्ति दिवसमा प्रायः एकै बेहोराको समाचारले मिडियामा स्थान पाउँछ, त्यो हो, पुनर्स्थापनको सवालमा सरकार उदासीन छ, गैरसरकारी संस्थाबाट कमैयाका नाममा आएको रकममा अनियमितता छ, मुक्तिको अर्थ कागजमै सीमित छ आदि। मुक्तिलगत्तै गरिएको एक सर्वेक्षणमा १८,२९१ कमैया परिवारको पहिचान भएको थियो। तर, छुट मुक्त कमैयाको पहिचान हुनुपर्ने भनेर पुनः मुद्दा बल्झियो। यसमा थप करिब १० हजार परिवारको पहिचान भयो। पहिचानमै समस्या देखिएपछि सबैको पुनर्स्थापन कार्य मुक्ति पाएको करिब दुई दशकसम्म पनि हुन नसकेको बारम्बार चर्चा हुन्छ। भूमिसुधार मन्त्रालयको मुक्त कमैया तथा हलिया पुनर्स्थापन शाखाको तथ्यांकअनुसार कैलालीमा केही मुक्तकमैया परिवारलाई सट्टाभर्ना जग्गा दिनुपर्ने अपवादबाहेक मुक्तकमैया पुनर्स्थापनको काम अब बाँकी छैन। त्यसैले, कमैया पुनर्स्थापन सम्बन्धमा सधैैं नकारात्मक पक्षभन्दा पनि अब सकारात्मक पक्षको चर्चा गर्नु जरुरी छ। शिक्षा र स्वास्थ्यका कुरा पायक पर्ने ठाउँमा जग्गा नछुट्ट्याइएको भनेर केही मुक्तकमैया परिवार त्यहाँ जान मानेका छैनन्। आफन्त छोड्न नसक्दा तिनीहरू पुरानै गाउँठाउँमा जसोतसो एडजस्ट भएका छन्। त्यसैले सरकारले पनि तिनको पुनर्स्थापनभन्दा अन्य पक्ष हेर्नु जरुरी छ। कुनै पनि समुदायको विकासको सूचकांक हेर्ने एउटा पाटो भनेको शिक्षा र स्वास्थ्यमा त्यो समुदायको अवस्था कस्तो छ भन्ने पनि हो। मुक्तिअघि कमैयाहरू बन्धनमा थिए। बालबालिकालाई शिक्षा दिनेतर्प पर्याप्त चासो दिन सकेका थिएनन्। न त जटिल अवस्थाको बिरामी भए औषधोपचार गर्न सक्ने अवस्था थियो। निर्बाध रूपले विद्यालय पठाउने अवस्था थिएन। मुक्तिपछि बालबालिका विद्यालय पठाउने ढोका खुल्यो। आफ्नै बस्तीमा विद्यालयहरू स्थापना भए। मुक्तिको एक दशकअघि नै पिछडिएको वर्गको लागि शिक्षा अभियानलाई डोर्याउन डिल्लीबहादुर चौधरीको पहलमा २०४७ मा दाङमा बेस संस्था स्थापना भयो। यसले दाङबाहेक बाँके, बर्दिया, कैलाली, कञ्चनपुरमा पनि आफ्नो शाखा गठन गर्यो। औपचारिक, अनौपचारिक शिक्षामा सहयोग, बचत, सीप, विकास, आय वृद्धिलगायतमा सघायो र मुक्तिका लागि जनचेतना गर्ने काम गर्यो। बेसको थारू एजुकेसन फर ट्रान्सफरमिसन कार्यक्रमअन्तर्गत २०४७ सालको रिपोर्टअनुसार, बेसले पढ्ने वातावरण बसाउन रात्रिकक्षाको सञ्चालन, रात्रि पार गर्नेलाई विद्यालय भर्ना, स्टेसनरी सामग्री, पोसाक सहयोग तथा आफ्नो छुट्टै बेस औपचारिक विद्यालय पनि सञ्चालन गरेको थियो। खासगरी पचासको दशकदेखि कमैयाबहुल क्षेत्रमा शिक्षा कार्यालय, विश्व शिक्षा, प्याक्ट नेपाललगायतको सहयोगमा विभिन्न संघसंस्थाले महिला, प्रौढ साक्षरता, बालसाक्षरता कक्षा सञ्चालन गरेका थिए। रेन्किनका अनुसार सन् १९९४ सम्ममा बेसबाट ६ जिल्लाका ३२५ गाविसमा सञ्चालित ७३० रात्रि कक्षामा १८ हजार ५ सय विद्यार्थीले शिक्षा लिएका थिए। यसरी मुक्तिको करिब सात वर्षअघिदेखि नै स्थानीय तथा अन्तर्राष्ट्रिय गैससहरूले कमैयालाई लक्ष्यित गरेर कार्यक्रमको शृंखला नै चलाएका थिए। यसमा शिक्षा पनि प्रमुख थियो। सुरुमा मालिकले कमैयालाई कक्षामा जान रोक्ने प्रयास गरे पनि केहीले सबै काम सकेर रातिराति पढ्न जान थाले। ग्रिन्सो, आरआरएन, एफडब्लूएसपी, सापनेपाल, प्लान इन्टरनेसनल, स्पेसलगायत संस्थाले पनि मुक्तिअघि कमैयाका लागि भनेर साक्षरता कक्षा सञ्चालन गरेका थिए। मुक्तिअघिको साक्षरता कक्षा मुक्ति अभियानसँग जोडिएको थियो। यही शिक्षा अभियानले नै उनीहरूमा मुक्तिको चेत पलाएको थियो। मुक्तिपछि भने शिक्षामा संघसंस्थाको ध्यान स्वतः कम रह्यो। कमैया पुनर्स्थापन उनीहरूका छोराछोरीलाई पढ्ने वातावरण तथा पढाइपछि रोजगारको ग्यारेन्टी नै हो। इन्सेकको सर्वेक्षणअनुसार ९६३ प्रतिशत कमैया निरक्षर थिए (इन्सेक २०४९)। केवल ३७ प्रतिशत साक्षर हुनुमा कमैया भई उनीहरूको बालअधिकार खोसिनु कारक थियो। कति त दूध पिउने उमेरमै मालिकको घरमा लगिन्थे, आमाबाबु छँदाछँदै टुहुरा हुन्थे। कमैया बालबालिकाको अधिकार उनीहरूको मालिकको नियन्त्रणमा हुने भएकाले बालबालिकालाई विद्यालय पठाउन सकेनन्। पाँचछ वर्षको उमेर पुगेपछि छोराले मालिकको गाईवस्तु चराउने, १२ देखि १४ वर्ष भएपछि कमैयाका रूपमा हलो जोत्नुपर्ने हुन्थ्यो। पाँचछ वर्ष पुगेपछि छोरीले कमलरीका रूपमा मालिकका घरमा सघाउनुपर्ने भएकाले शिक्षा हासिल गर्नबाट वञ्चित भए। मुक्तिअघि संघसंस्थामार्पत कमैया बालिबालिकाको शिक्षामा लगानी भए पनि सरकारी पक्षबाट देखिन्न। मुक्तिपछि अस्थायी बस्तीमा टहरा बनाएर संघसंस्थाबाट विद्यालय सञ्चालन भएको देखिन्छ। प्रायः सबै मुक्तकमैया बस्तीलाई भूमिसुधार कार्यालयले जग्गा नापजाँच गरी स्थायी बनाउँदा विद्यालयको नाममा पनि जग्गा छुट्याइयो। विद्यालयनजिक परेका मुक्तकमैया शिविरका बालबालिकाले त्यही विद्यालयमा अध्ययन गर्ने मौका पाए। टाढा पर्ने शिविरमा समुदायको पहल र संस्थाको सहयोगमा विद्यालय भवन बनाइयो। जुन विद्यालयलाई पछि जिल्ला शिक्षा कार्यालयले अनुमति दियो। तर, सरकारले कमैयाका छोरी अर्थात् कमलरीहरूलाई मात्र छात्रवृत्ति दियो। असहाय नानीहरूको संस्था (एफएनसी) को तथ्यांकलाई नै शिक्षा विभागले मान्यता दिएर छात्रवृत्ति दिइरहेको छ। एफएनसीका प्रबन्धक मानबहादुर क्षेत्रीका अनुसार कूल १२ हजार ९ सय ५४ जना कमलरीहरू स्कुलमा इन्ट्री भएका थिए। अहिले पनि १५३७ जना कमलरीहरू सरकारी छात्रवृत्तिमा पढिरहेका छन्। विभिन्न कारणले सातजना ड्रप आउट भए पनि ३६० जना पूर्व कमलरी यस वर्ष एसईई पास भएका छन्। १८५ जना बीए र १० जना एमए पढिरहेका छन्। तर सरकारले कमैयाका छोरा अर्थात् कमलरहरूलाई कुनै छात्रवृत्तिको व्यवस्था गरेन। त्यसैले मुक्तकमैयाका सन्तानमा जति छोरीले पढाइमा उन्नति गरे, त्यति छोराहरूले सकेनन्। तर पढेलेखेका मुक्तकमैयाका सन्तानले जागिरमा प्राथमिकता पाएका छैनन्। शिक्षाबाट गुजारा चलाउने नदेखिएपछि मुक्तकमैयाहरूले आफ्ना बालबालिकाको पढाइमा तनमन दिन सकेका छैनन्। पाह्रा पण्डित कौने काम, कोडरा मारो धाने धान जस्ता धारणाले मुक्तिपछि पनि जरा गाडिरहेको छ। वास्तवमै कमैया पुनर्स्थापन गर्ने हो भने उनीहरूका छोराछोरीलाई पढ्ने वातावरण तथा पढाइपछि रोजगारको ग्यारेन्टी नै हो। कमैयामुक्त भए पनि दुःख उस्तै बगरमा काक्रो फलाउँदै मुक्त कमैया कमैया मुक्ति : बाँकी नै छ पुनःस्थापना मुक्तकमैया पुनःस्थापनामा कञ्जुस्याइँ व्यवसायमा रम्दै मुक्त कमैया"
मौद्रिक नीति र बैंक मर्जर,"बैंकलाई गाभ्नु र एक संस्थाले अर्को संस्था प्राप्त गर्नु भनेको औद्योगिक पुँजीवादको चरण नाघेर मुलुकलाई वित्तीय पुँजीवादमा प्रवेश गराउनु हो। मुलुकको आर्थिक गतिविधि बढाउन मौद्रिक नीतिको भूमिका हुन्छ। यो नीतिले निजी क्षेत्रले सञ्चालन गर्ने आर्थिक गतिविधिसँग बढी सरोकार राख्छ। निजी क्षेत्रले बैंक तथा वित्तीय संस्थाबाट कर्जा लिएर उद्योग व्यवसाय सञ्चालन गर्छन्। मौद्रिक नीतिले बैंक तथा वित्तीय संस्थालाई नियमन गर्ने हो। हाम्रो अर्थतन्त्र आयातमा आधारित भएकाले मौद्रिक नीतिको मुद्रास्फीति नियन्त्रणमा खासै भूमिका हुँदैन। त्यसैले त व्यापार घाटा दैनिक बढ्दो छ। यही आयात र निर्यातबीचको बढ्दो खाडलकै कारण अर्थतन्त्र संकटोन्मुख भएको हो। मौद्रिक नीति सँघारमा छ। सामान्यतया सरकारले वार्षिक बजेट सार्वजनिक गरेपछि बजेटमा तादात्म्य राख्ने गरी नेपाल राष्ट्र बैंकले मौद्रिक नीति प्रकाशन गर्ने कानुनी व्यवस्था छ। यसपटकको मौद्रिक नीतिमा बैंक तथा वित्तीय संस्था गाभ्ने र प्राप्ति गर्ने विषयले विवाद उत्पन्न भएको छ। एउटा बैंक तथा वित्तीय संस्था अर्कोसँग गाभिँदा हुने फाइदाबारे राष्ट्र बैंकले केही तर्क प्रस्तुत गरेको छ। गभर्नरले त्यसको पृष्ठपोषण गरेका छन्। केही महिनाअघि नै राष्ट्र बैंकले बैंक तथा वित्तीय संस्थालाई एकअर्कामा गाभ्न निर्देशन दिएको छ। बैंक तथा वित्तीय संस्था गाभ्नुलाई ठीक मान्नेहरूका धेरै तर्क प्रस्तुत पनि भइरहेका छन्। तर यसले पार्ने प्रतिकूल प्रभावबारे खासै चासो दिइएको छैन। नेपाल अहिले व्यापारिक पुँजीवादको अवस्थामा छ। नेपाली अर्थतन्त्रको आवश्यकता भनेको औद्योगिक पुँजीवादमा संंक्रमण गर्नु हो। किन औद्योगिक संक्रमण गर्नुपर्यो त ? हामी आधुनिक विकासमा वामे सर्ने अवस्थामा छौं। ५० लाख युवा रोजगार नपाएर विदेश पलायन भएको अवस्था छ। रोजगार दिन राज्यले कुनै कार्यक्रम सार्वजनिक गरेको छैन। खाडीको चर्को गर्मीमा तिनै युवाले पठाएको रेमिट्यान्सले मुलुक चल्नुपरेको तीतो यथार्थ छ। मुलुकको समग्र उत्पादनमा औद्योगिक क्षेत्रको उत्पादन ओरालो लागिरहेको छ। नयाँ उद्योगधन्धा खुल्न सकेका छैनन्। भएका उद्योगको अवस्था पनि नाजुक बन्दै गइरहेको छ। त्यसैको प्रतिफल हो व्यापार घाटा। अर्थतन्त्रले धान्नै नसक्ने गरी व्यापार घाटा बढिरहेको छ। यसलाई सुधार्ने भनेको औद्योगिक र उत्पादनमूलक क्षेत्रको व्यापक विस्तार नै हो। बैंकलाई गाभ्नु र एक संस्थाले अर्को संस्था प्राप्त गर्नु भनेको औद्योगिक पुँजीवादको चरण नाघेर मुलुकलाई वित्तीय पुँजीवादमा प्रवेश गराउनु हो। वित्तीय पुँजीवादमा साधन र साध्य दुवै वित्तीय स्रोत नै हुन्। पैसाले पैसा नै कमाउने हो। यसले उत्पादनलाई टेवा दिन्छ भन्न सकिन्न। मुलुकमा धेरै बैंक तथा वित्तीय संस्था र तिनका शाखा देशभर कार्यरत छन्। यसले ग्रामीण पुँजी परिचालनमा टेवा पुर्याएको छ। बैंकहरू गाभेपछि वा प्राप्त गरेपछि ती संस्थाको मुख्य ध्येय भनेको नाफा कमाउनु मात्र हुन जान्छ। अहिले ग्रामीण क्षेत्रमा कार्यरत बैंक तथा वित्तीय संस्थाहरू धेरैजसो बन्द भएर सहरतिरै केन्द्रित हुन पुगेका छन्। २८ वटा वाणिज्य बैंक कार्यरत रहँदा त ब्याजदरमा कार्टेलिङ भएको हामीले देखेभोगेकै हौं। यो संख्या घटेपछि वित्तीय प्रणालीमा कार्टेलिङ र एकाधिकारले प्रश्रय पाउँछ। निक्षेपकर्ता र बैंकका ऋणीहरूले छनोटको अवसर गुमाउँछन्। यो अवस्था औद्योगिक पुँजीवादका लागि घातक हुन सक्छ। बैंक तथा वित्तीय संस्थाहरू गाभिएपछि व्यवसायी र बैंकिङ प्रणालीबीचको साँठगाँठ झन् बलिया भए निरीह उपभोक्ता मात्र होइन, घरेलु, साना र मझौला उद्योग व्यवसायसमेत बैंकिङ सेवाबाट विस्थापित हुन पुग्छन्। एकै ठाउँमा गाभिएका संस्था, कर्मचारी वा व्यवस्थापनमा एकैनाशको प्रतिबद्धता नहुन सक्छ। यसले गाभ्नेबाट अपेक्षा गरिएको फाइदा प्राप्त नहुन सक्छ। यसरी बैंकहरूलाई विभिन्न संस्थालाई गाभेर ठूलो संस्था बनाउँछ। उनीहरूको लेखा प्रणाली, पूर्वाधार, जनशक्ति व्यवस्थापन र व्यापार प्रविधिमा सामन्जस्य ल्याउनु ठूलो चुनौती हुन सक्छ। बैंक तथा वित्तीय संस्थाको संख्या धेरै हुँदा र एकअर्कामा प्रतिस्पर्धा हुँदा ती वित्तीय संस्थाहरूले आफ्ना सेवाग्राहीको मन जित्न घरघरै सेवा पुर्याइरहेका हुन्छन्। गाभिएर ठूला संस्था भएपछि ससाना सेवाग्राही अपहेलित वा तिरस्कृत हुने सम्भावना बढी हुन्छ। नेपाल सरकार र राष्ट्रबैंकले वित्तीय सेवालाई समावेशी बनाउने र वित्तीय सेवाको पहुँच विस्तार गर्ने जुन लक्ष्य लिएको छ, त्यो लक्ष्य प्राप्तिमा कुठाराघात हुन सक्छ। त्यसैले ससाना सेवाग्राही अपहेलित हुँदा राम्रो सन्देश जाँदैन। नेपालको अनुभवले के देखाएको छ भने ठूलाठूला बैंक तथा वित्तीय संस्था प्राथमिकता क्षेत्र कर्जा र विपन्न वर्गमा प्रवाह हुने कर्जा विस्तारमा उत्साहित देखिँदैनन्। वित्तीय संस्थाको सुदृढीकरण भएपछि कृषि, ग्रामीण तथा घरेलु उद्योगहरूको वित्तीय पहँुच झन् साँघुरिने अवस्था आउन सक्छ। बैंकलाई गाभ्नु र एक संस्थाले अर्को संस्था प्राप्त गर्नु भनेको औद्योगिक पुँजीवादको चरण नाघेर मुलुकलाई वित्तीय पुँजीवादमा प्रवेश गराउनु हो । अहिलेको अवस्थामा ठूलाठूला व्यवसायीले बैंकिङमाथि अधिकतम स्वामित्व कायम गरेको देखिन्छ। बैंक तथा वित्तीय संस्थाहरू गाभिएपछि व्यवसायी र बैंकिङ प्रणालीबीचको साँठगाँठ झन् बलिया भए निरीह उपभोक्ता मात्र होइन, घरेलु, साना र मझौला उद्योग व्यवसायसमेत बैंकिङ सेवाबाट विस्थापित हुन पुग्छन्। नेपालको संविधानले परिकल्पना गरेको समाजवादउन्मुख अर्थतन्त्र निर्माणमा ठूलाठूला आकारका बैंकहरूले प्रतिकूल प्रभाव पार्न सक्छ। अहिलेकै अवस्थामा पनि बैंक तथा वित्तीय संस्थाहरूको अधिकांश कर्जा आयात वा व्यापारमा केन्द्रित देखिन्छ। बैंकहरू गाभिएपछि यो प्रक्रिया अझ तीव्र हुने सम्भावना रहन्छ। वित्तीय संस्थाको सफलता त्यस्ता संस्थाका निक्षेपकर्ता, ऋणी र लगानीकर्ताको सहभागितामा भर पर्छ। बैंकहरू गाभिएपछि बैंकिङ प्रणालीका यी साझेदारहरू तिरस्कृत हुने सम्भावना यथेष्ट रहन्छ। नेपालमा बैंक तथा वित्तीय संस्था आवश्यकभन्दा बढी छन्। थोरै र व्यवस्थित बनाउन जरुरी छ, तर हतारिएर होइन। बैंकहरूलाई मिति तोकेर यति समयमा गाभिसक्ने भन्ने होइन, मानसिक रूपमा तयार हुन समय दिनुपर्छ। हतारमा बैंकहरू गाभिँदा आउने अप्ठ्याराको आकलन अघि नै गर्नु जरुरी छ। यसले भोलि बैंकिङ क्षेत्र नखल्बलियोस् भन्नेतर्फ सरकार र राष्ट्रबैंक सर्तक हुनुपर्छ। राज्यले त आर्थिक क्रियाकलापका दायरा बढाउन के गर्न सकिन्छ भनेर सोच्ने हो। पुँजी बजार चर्को ब्याजदरका कारण प्रभावित छ। चर्को ब्याजदरका कारण औद्योगिक क्षेत्रमा लगानी बढाउन सकिएको छैन। बैंकिङ सेवा महँगो भएकाले आर्थिकलगायतका क्षेत्र क्रमशः दुब्लाउने गइरहेको यथार्थ छ। तरलता प्रवाह बढाई प्रचलित ब्याजदर घटाउनेतर्फ मौद्रिक नीतिले लक्षित हुनुपर्छ। विस्तारित मौद्रिक नीति आउने यस्ता छन् मौद्रिक नीतिका विशेषता विस्तारकारी मौद्रिक नीति आर्थिक वृद्विदर हासिल हुनेगरी मौद्रिक नीति आउँछ नयाँ मौद्रिक नीतिबाट के अपेक्षा गर्ने ? कस्तो मौद्रिक नीति ?"
सांसद र स्वकीयको कार्यदक्षता,"संविधानतः जनतामा निहित सार्वभौमसत्ताको प्रयोग जननिर्वाचित सांसद (जनप्रतिनिधि) मार्फत प्रयोग हुने संवैधानिक प्रावधान छ। यो संवैधानिक व्यवस्था कार्यान्वयन गर्न संसद् प्रभावकारी हुनुपर्छ। संसद् योग्य, सक्षम र प्रभावकारी हुन सांसदहरू सक्षम, सक्रिय र प्रभावकारी हुन अनिवार्य हुन्छ। २०७६ असार २८ गते संसद् सचिवालयले प्रतिनिधिसभा सदस्य (सांसदहरू) का स्वकीय सचिवहरूको भूमिका प्रभावकारी बनाउन अभिमुखीकरण कार्यक्रम आयोजना गरेर राम्रो गर्यो। मैले बाह्य प्रशिक्षकका रूपमा डेढ घन्टा त्यहाँ गरेको प्रस्तुतीकरणलाई सहभागीद्वारा ध्यानपूर्वक सुनियो। खासमा स्वकीय सचिवहरूको व्यवस्था सांसदहरूको क्षमता अभिवृद्धिका लागिभन्दा कानुनतः अन्य सुविधामा सीमित रहेको अवस्था कायमै छ। यसमा स्पष्ट कार्य क्षेत्र (टीओआर) को खाँचो महसुस भएको त छ, तर अझैसम्म न सचिवालयले न त सांसदहरूले नै ठोस रूपमा ध्यान दिन सकेको अवस्था छ। प्रतिनिधिसभाका सांसदका २७५ स्वकीय सचिवहरूमध्ये करिब १७० जनाको उपस्थिति रहेको आयोजकद्वारा जानकारी गराइएको थियो। यसखाले उपस्थितिले स्वयं कैयन् स्वकीयहरू नै आफ्नो कामप्रति गम्भीर नरहेको स्थिति प्रस्ट हुन्छ। कतिपय स्वकीय सचिवहरूले अन्तरसंवादकै क्रममा एउटा कटु यथार्थ राखेका थिए केही नेपाली ब्रोडसिट दैनिकहरूले विस्तृत विवरणका साथ समाचार नछापेको स्थितिमा स्वकीय सचिवहरूको नियुक्तिमा यो ढंगको सुधार भएर कार्यक्रममा उपस्थित हुने संख्या अझै कम हुने खतरा विद्यमान हुन्थ्यो। सुविधा होइन, सक्षमताको आधार आफ्नो क्षमता र कार्यसम्पादन बढाउन स्वकीय सचिवहरूलाई व्यवस्थित ढंगले काममा लगाउन सांसदहरूको तर्फबाट समेत कमी भइरहेको अनुभव गरिएको छ। अनुभवका आधारमा कार्यक्षेत्रगत सर्त स्पष्ट गरेरै सचिवालय र सांसद स्वयंले स्वकीय सचिवलाई नियुक्ति पत्र दिनु आवश्यक छ। यो कार्य सन्तोषजनक हुन सकेको छैन। सम्बन्धित नियुक्त व्यक्तिको खातामा तलब, भत्ता र पारि श्रमिक जम्मा गरिने अनिवार्य व्यवस्थाले स्वकीयको सुविधा सांसदको खल्तीमा जने क्रम रोकिएको छ। यस्ता बाध्यकारी प्रबन्धहरू नगरी खास सुधार हुन सक्ने सम्भावना न्यून छ। सांसदको स्वकीय सचिवमा नियुक्तिसँगै कम्तीमा एक हप्ता लामो स्टाफ कलेज कोर्समा सहभागी गराई काममा संलग्न गराउन जरुरी छ। तर, अहिलेसम्म यसको आवश्यकता बोधसम्म हुन सकेको छैन। अनि, पाँच वर्षमध्ये हरेक एकएक वर्षमा पुनर्ताजगी प्रशिक्षणको व्यवस्था गर्नुपर्ने खाँचोसम्म पनि महसुस गरेको पाइँदैन। शाखा अधिकृत वा सोसरह हैसियतका स्वकीय सचिवहरूलाई स्नातक उत्तीर्ण भएको हुनुपर्ने योग्यता र तदनुरूपको ज्ञान, सीप र भूमिकाले जवाफदेही बनाउने काम पनि खासै हुन सकेको छैन। सांसदको क्षमता अभिवृद्धिका लागि स्वकीयहरूको क्षमता विकास गर्न सचिवालयले ध्यान दिन र लगानी गर्न अत्यावश्यक छ। हालसम्म स्पष्ट कार्यादेश र कार्यसूचीको अभावमा यो काम प्रभावकारी हुन नसकेको तथ्य हो। नियुक्तिसँगसँगै निश्चित अवधिको अनिवार्य तालिम प्रदान गर्नुपर्नेतर्फ दिइएको सुझाव कार्यान्वयन गर्न संसद् सचिवालय गम्भीर हुनुपर्ने देखिएको छ। यसका आधारमा कार्यसम्पादनमा अन्तर ल्याउन सकिन्छ। स्वकीय सचिवहरूको संस्थागत परिचालनको स्थिति हेर्दा कमसेकम शाखा अधिकृतको योग्यता खाम्ने, प्राविधिक रूपमा दक्ष र क्रियाशील स्वभाव, जिल्लाको निर्वाचन क्षेत्र, सरकारी निकायमा समन्वय र काठमाडौंमा सचिवालयकेन्द्रित झन्झटिलो काममा सक्रियताको रचनात्मक, योजनाबद्ध र सहनशील कार्यशैली हुनुपर्ने अनुभूति सबैलाई भएकै हुनुपर्छ। स्वकीय सचिवको प्रबन्धअन्तर्गत कानुनतः प्राप्त यो सुविधा झन्डै २५ वर्ष लामो अवधि बितिसक्दासमेत व्यक्तिगत तहको सहयोगमा सीमित र जारी छ। यसमा संस्थागत र कार्यक्षेत्रगत सर्त निर्माण र अभ्यासको अभाव छ। स्वकीयहरूको नियुक्त प्रक्रिया र व्यक्ति छनोटमै विवाद हुने गरेको समेत छ। प्रायः नातागोता र आफन्तहरू (भाइ, भतिजा, सालासाली र नातागोता) को भर्तीकेन्द्र बनाइएको भनी आलोचना हुने गरेको अवस्था विद्यमान छ। ससाना विवाद र आलोचनाबाट टाढा राख्दै सांसदको सफलता प्रदर्शन गर्न सक्दा नै स्वकीय सचिवहरूको मुख्य परीक्षा र परीक्षण हुन्छ। स्वकीयको नाम मात्र राख्ने खासमा केही काम गर्न नलगाउने गरी एउटा हैसियत मात्र होइन, दैनन्दिन काममा सशक्त र सक्रिय भूमिका निर्वाहको अपेक्षा यसको व्यवस्था गर्दा गरिएको स्पष्ट छ। तसर्थः स्वकीय सचिव पार्टी कार्यकर्ता, निकटस्थ र स्वार्थ समूह वा परिवारको सदस्य होइन, स्वयं सांसदको उत्कृष्ट चयन र योग्य व्यक्ति हुन अनिवार्य छ। सांसदको जवाफदेही र जिम्मेवारीपन अमेरिकालगायतका कतिपय देशमा सांसदले विधि निर्माणमा केन्द्रित भए मात्र पुग्छ। त्यहाँ मन्त्रीसमेत सांसदहरूबाट बनाइँदैन। नेपालमा एकजना सांसद कानुन निर्माता, निर्वाचन क्षेत्रमा विकास कार्यको संयोजनकर्ता, सामाजिक व्यक्तित्व अनि प्रदेश र संघीय संसद्को सदस्यको हैसियतमा प्रादेशिक र राष्ट्रिय व्यक्तित्वका रूपमा पनि क्रियाशील हुनुपर्ने एकसाथ धेरैवटा दायित्व पूरा गर्न लाग्नुपर्ने बाध्यता छ। विधि निर्माण प्रक्रियामा भिन्न छवि बनाई सक्रिय हुन यहाँका सांसदहरूका निम्ति गाह्रो काम भएको अनुभव पाइन्छ। किनभने, सांसदको यस हिसाबले छवि निर्माण गरेको पाइँदैन। तर संसद्मा बोल्ने विषय र एजेन्डामा विशेष ध्यान दिने र तयारी गर्ने, सार्वजनिक महत्त्वका विषयहरूमा प्रस्ट दृष्टिकोण राख्ने, विधेयकहरूको गम्भीरतापूर्वक अध्ययनमनन र गृहकार्य गर्ने, समितिका बैठकमा अध्ययनशील, लचिलो र बौद्धिक प्रस्तुति गर्ने, सम्बन्धित विषयमा अन्तर्राष्ट्रिय अनुभव र अभ्यासको विचरण एवं विवेचना गर्ने, विवादका विषयहरूको निरूपण र समाधानका लागि आवश्यक सन्दर्भसामग्रीको खोज, संकलन र अध्ययन गर्ने अनि उत्कृष्ट नीतिनिर्माणकर्ताको छवि निर्माण गर्न लागिपर्ने काममा हरेक सांसदले ध्यान दिनैपर्छ। यो काममा स्वकीय सचिवको भूमिका निकै सहयोगी र कामयावी बनाउन सकिन्छ। र, त्यतापट्टि परिलक्ष्यित हुनुपर्छ। निर्वाचन क्षेत्रमा मतदाताबीच भरोसायोग्य प्रतिनिधिका रूपमा स्थापित हुन जनतामतदाता र सिंहदरबारबीचको सम्पर्क सेतु बन्ने, जनसरोकारका हर विषयमा जीवन्त सम्पर्क, विकास प्रक्रियाको अगुवाइ, सुनुवाइ र संयोजन गर्ने, निर्वाचन क्षेत्रमा आफ्नो भिन्न परिचयका लागि नित्य कोसिस गर्ने, योजना छनोट र कार्यान्वयनमा भिन्न प्रयास जस्तो कि प्रभावित क्षेत्रका अगुवासँग समन्वय र सरसल्लाह गर्ने, पारदर्शी र निर्विवाद विनियोजन, कार्यान्वयन र अनुगमनको सक्रियता देखाउने, छ करोड बजेटको योजनाबद्ध खर्च गर्ने बन्दोबस्त मिलाउने, बेरुजु देखिने वा कार्यान्वयन नहुने स्थितिप्रति सजगता अपनाउने र हरेक सांसद ३३० संघीय र ५५० प्रादेशिक सदस्यहरूमध्ये आफू अग्रणी, अब्बल र प्रतिस्पर्धायुक्त सावित हुन सक्नुपर्ने खाँचो छ। यसो गरेर मात्र सांसदहरूले आफूलाई विकास अभियन्ता र राजनीतिक अगुवाको दुवै भूमिकामा भरोसायोग्य छविमा स्थापित गर्न सक्छन्। यसनिम्ति सांसदको आलोचना भइरहेको पनि हुन सक्छ, त्यसको मनन गरेर कमीत्रुटिमा सुधारको हुटहुटीका साथ व्यवहारमा भिन्न बनाउने गरी स्वकीय सचिवहरू सक्रियताका साथ लाग्नुपर्छ। सांसदका तर्फबाट नै हरेक कार्य सम्पादन गर्न यस्तो जिम्मेवारीमा रहने व्यक्तिले आफूलाई प्रतिस्पर्धात्मक कार्यव्यवहार, सहिष्णु र विनम्रताका साथ प्रस्तुत गर्नु आवश्यक हुन्छ। सांसद र स्वकीय सचिवको सार्वजनिक र आन्तरिक भिन्न खालको कार्यसम्बन्ध हुन्छ। स्वकीय सचिवलाई टेलिफोन उठाउन सीमित गर्ने, पारिवारिक सदस्यको तहमा निकट मात्र राख्ने गरेर यो जिम्मेवारी पूरा हुँदैन। स्वकीय सचिवलाई आफ्नो हरेक काममा योग्य, दक्ष र भरोसायोग्य दाहिने हातका रूपमा चलाउन सक्नु स्वयं सांसदको पनि जिम्मेवारी र कर्तव्य हो। मन्त्रालय र सरकारी निकायसँग समयमै पत्राचारजानकारी र समन्वय गर्न, निरन्तर भेटघाट र कामको फलोअप गर्न, कामको प्राथमिकता निर्धारण गरेर क्रियाशील हुन, सम्बन्धित मन्त्रीसचिवमहानिर्देशकलगायतसँग कार्यगत सुसम्बन्ध राख्न सांसद र सांसदका तर्फबाट स्वकीय सचिवको सहज, सरल, क्रियाशील र सहयोगी व्यवहार देखिनु अनिवार्य हुन्छ। स्वकीय सचिवले सांसदका दैनन्दिन भेटघाट र जनसम्पर्कको समन्वय मिलाउने, सार्वजनिक कार्यक्रमको समय निर्धारण, निश्चित र व्यवस्थापन गर्न आयोजकहरूसँग निरन्तर सम्पर्कमा रही समय व्यवस्थित गर्ने, आवश्यक पत्राचारफलोअप र कार्यान्वयनका लागि दौडधूप गर्ने, सहयोगीहरूको विषयगत समूह निर्माण र परिचालन गर्ने एवं उल्लेखनीय परिणामको स्वाभाविक अनुभूति बाँड्न सक्नेसमेत हुनुपर्छ। व्यक्तिगत अपहरिहार्यताको अनुभूति गराउँदै परस्परमा विश्वास अभिवृद्धि गरेरै यो काम सफलतापूर्वक गर्न सम्भव हुन्छ। व्यवस्थित सञ्चार र समन्वय सांसदको लोकप्रिय सार्वजनिक छवि बनाउन सञ्चारमाध्यम र सञ्चारकर्मीसँग घनिष्ट सम्बन्ध बनाउँदै सार्वजनिक व्यक्तित्व निर्माणमा ध्यान दिनुपर्छ। साथै, सोसल मिडिया सञ्चालनमा आफैं पनि अभ्यस्त र पोख्त हुनुपर्छ। त्यसले धेरै कामको संयोजन गर्न मद्दत पुग्छ। प्रभावकारी सञ्चार समन्वय र सम्बन्ध यस जिम्मेवारीको अपरिहार्य पूर्वसर्त हो। जिल्ला र निर्वाचन क्षेत्रका बौद्धिक व्यक्तिहरूको साथसमर्थन लिने, विषयविद्विज्ञहरूको राय, सुझाव र परामर्शमा कार्यसम्पादन गरिरहेको अनुभूति गराउने, जनस्तरका सामाजिक कार्यहरू (अस्पताल, घाट, विवाह, व्रतबन्ध, मृत्यु संस्कार, पूजाआजा) आदिको समयमै जानकारी र सम्भव भएसम्म सहभागितामा ध्यान पुर्याउने गर्न सक्नुपर्छ। हरेक सार्वजनिक कार्यमा सहज उपस्थिति र सक्रिय भूमिकाको अपेक्षा मतदाता र सम्बन्धित क्षेत्रका वासिन्दाले गरेका हुन्छन्। त्यसमा व्यवस्थित समन्वय मिलाउनु र कुनै गुनासो गर्ने ठाउँ नदिनुमा स्वकीय सचिवको योग्यता र क्षमता प्रदर्शन हुन्छ। यस प्रक्रियामा सफल सावित भएर मात्र सांसदलाई सक्रिय सामाजिक व्यक्तित्व र अगुवाको छविमा स्थापित गर्न सकिन्छ। स्वकीय सचिवले संसद्भित्र, बाहिर र समाजमा अत्यावश्यक समन्वय र संयोजन गर्नु र सांसदको भूमिका देखिने गरी प्रभावकारी बनाउन नै कार्य गर्नुपर्छ। सँगसँगै निर्वाचन क्षेत्र, मतदाता र भेटिरहनुपर्ने बौद्धिक क्षेत्रसँग निरन्तर र जीवन्त सम्पर्कको पहल, प्रयास र निरन्तरता कायम गर्न ध्यान दिनुपर्छ। ससाना विवाद र आलोचनाबाट टाढा राख्दै यस्ता क्षेत्रमा सांसदको सफलता प्रदर्शन गर्न सक्नुमै वास्तवमा स्वकीय सचिवहरूको मुख्य परीक्षा र परीक्षण हुन्छ। स्वकीय सचिवहरूलाई जनसम्पर्कमा दक्ष र काबिल नबनाई सांसदको जनसम्बन्ध र जनसम्पर्क प्रभावकारी हुँदैन। एक मान्छेका दुई हातको सट्टा चार हात, दुई आँखाको सट्टा चार आँखा, दुई खुट्टाको सट्टा चार खुट्टा र एक दिमागको सट्टा दुई चिन्तनशील र सक्रिय दिमागमार्फत एउटा निर्धारित काम सफलतापूर्वक पूरा ध्यान दिनुपर्छ। यसो गरेरै अपेक्षित परिणाम हासिल गर्न केन्द्रित र लक्ष्यित बन्न सम्भव हुन्छ। यसलाई सुविधाकेन्द्रित गरिएकाले विगतमा दुरुपयोगजस्तै भयो, जो स्वाभाविकै थियो। अब क्षमता अभिवृद्धिमा केन्द्रित गरेर सदुपयोगका अनेक दृष्टान्त प्रस्तुत गर्न सक्नुपर्छ। गैरकानुनी कार्यप्रति सजगता सांसदको काम, कर्तव्य र अधिकार तथा राजनीतिक एवं सामाजिक हैसियतको बढी ख्याल गरेर जिम्मेवार भूमिका पूरा गर्नुपर्छ। विगतमा उपचार सुविधाको दुरुपयोग भएर पुरुष सांसदले सुत्केरीले खाने औषधी सेवन गरेका बिलहरूको फछ्र्योट गरिएको, गाडी सुविधाको दुरुपयोग भएर सांसदको सुविधाका गाडीमा व्यापारी, तस्कर र माफियाहरू सवार हुन पुगेको, रातो पासपोर्टमार्फत मानव तस्करी गरिएर कैयन् सांसदको राजनीतिक जीवन समाप्त भएकोजस्ता दृष्टान्त छन्। कुनै पनि गैरकानुनी र प्रश्न उठ्ने कार्यमा सांसदको सम्बन्ध, हैसियत प्रयोग वा दुरुपयोग वा भेटघाट र भनसुन गर्ने रबैयालाई सहज र सामान्य मानिनु हुँदैन। यसनिम्ति सांसद र तिनका स्वकीय सचिवहरू कानुनी शासन र व्यवस्थाको ज्ञान राखी प्रयोगमा दत्तचित्त हुनैपर्छ। जनताको नासोका रूपमा रहेका जनप्रतिनिधिलाई विवादबाट टाढा राख्न विशेष ध्यान पुर्याउन सक्नुपर्छ। तब मात्र निर्विवाद छवि निर्माण गर्न र कायम गर्न सम्भव हुन्छ। २०१५ सालमा बीपी कोइरालाको स्वकीय सचिव रहेका सुशील कोइरालापछि नेपालको प्रधानमन्त्री भएको हामीले देखेकै छौं। प्रधानमन्त्री पुष्पकमल दाहाल प्रचण्ड र झलनाथ खनालका स्वकीय सचिवहरू मन्त्री भएको र भइरहेको पनि पाइन्छ। कतिपय विगतका मन्त्रीका स्वकीय सचिवहरू सांसद भइरहेका देखिन्छन्। अहिले सांसदको स्वकीय सचिव रहेकै व्यक्तिहरू नै भोलि कोही सांसद र मन्त्री बन्दा मन्त्री, उपप्रधानमन्त्री र राजकीय पदाधिकारीहरूका स्वकीय सचिव बन्न सक्ने सम्भावना रहेको हुन्छ। यसरी सांसद, मन्त्री र राष्ट्रका पदाधिकारीहरूका साथमा पारिवारिक होइन, सक्षम जनशक्ति हुनका लागि मूलतः सांसदका स्वकीयहरूलाई रिक्रुटिङ गर्ने र योग्यतम बनाउने काम गरिनुपर्छ। यसो नगरी संसद्, सरकार, मन्त्री र प्रधानमन्त्रीहरूको भूमिका र कार्यसम्पादन प्रभावकारी बन्न सक्दैन। यो जनताको सेवामा लागिपर्ने र लाग्न सकिने महत्त्वपूर्ण काम, माध्यम, राजनीतिक सम्बन्ध, सम्पर्क र आधार निर्माणको अवसर पनि हो। तथापि, यो जिम्मेवारी जान्नेलाई श्रीखण्ड र नजान्नेलाई खुर्पाको बिँडजस्तो हुन सक्ने सम्भावना रहेकाले यस तथ्यमा सम्बद्ध सबैले हेक्का पुर्याउन आवश्यक छ। थापा नेपाल कम्यनिस्ट पार्टी (नेकपा) का केन्द्रीय सदस्य हुनुहुन्छ।"
किर्ते प्रमाणपत्रको खेती,"नेपालमा किर्ते शैक्षिक प्रमाणपत्र खडा गर्ने रोग देखिएको छ। यसबारे सरकारले व्यापक रूपमा छानबिन गरी सत्यतथ्य बाहिर ल्याउने कहिले ? त्रिभुवन विश्वविद्यालय सेवा आयोगका केही पदाधिकारीले राजनीतिक आस्थाका आधारमा सेवा आयोगको परीक्षामा फेललाई पास र पासलाई फेल गराउने समाचार प्रकाशित भएको छ। ती अधिकारीले स्वयं परीक्षा सञ्चालन गर्दा आफन्तलाई पास गराएको पनि खुल्न आयो। पासै नहुनेलाई पैसाको लेनदेनमा प्रथम बनाई गोल्डमेडल दिलाउने कामसम्म भएको रहस्य खुल्न आयो। पहिलेपहिले भारतबाट नक्कली शैक्षिक प्रमाणपत्र ल्याएर प्रशस्त मानिसले नोकरीमा प्रवेश गरेका उदाहरण छन्। शैक्षिक प्रमाणपत्र ओसारपसार गर्ने गिरोह नै बनेको थियो। धेरै मुद्दा अख्तियार दुरुपयोग अनुसन्धान आयोगले चलाएका छन् पनि। अझ त्योभन्दा बढी नक्कली प्रमाणपत्रको छानबिन हुने हल्ला चलेपछि धेरैले पदबाट राजीनामा दिए। किर्ते प्रमाणपत्रबाट विदेशमा पढ्न जाने, सेवामा बस्ने उद्देश्यबाट नेपाली शैक्षिक संस्थाका प्रमाणपत्र हुबहु तयार गर्ने गिरोह पनि खडा भएको थियो। जसरी सवारी साधनका लाइसेन्सको नक्कल गरिन्थ्यो त्यसरी नै सम्बन्धित संस्थाका पदाधिकारीको किर्ते सही छाप खडा गरी नक्कली प्रमाणपत्र तयार गरी खरिदबिक्री भएको पनि पाइयो। अहिले शैक्षिक प्रमाणपत्रका बारेमा त्योभन्दा पनि डरलाग्दा अपराध हुन थालेका समाचार प्रकाशित हुन थालेका छन्। कुनै समय एक निजी विद्यालयका प्राचार्य भन्ने गर्दथे म परीक्षा नियन्त्रण कार्यालयका पदाधिकारीलाई खाम भेट नगर्ने भएकाले मेरो विद्यालयको परीक्षाको परिणाम राम्रो हुँदैन। किनकि, उनको भन्दा धेरै तल्लो स्तरको विद्यालयको धेरै विद्यार्थी प्रथम श्रेणीमा एसएलसी पास हुन्थे। तर उनीकहाँ भने पढाइ राम्रै भए पनि विद्यार्थी प्रथम श्रेणीमा एकदुईजनाभन्दा बढी आएको देखिन्नथ्यो। उनले त्यसो भन्दा के भनेका होलान् भनेर अचम्म लाग्थ्यो। पछिपछि देखियो निजी विद्यालयहरूले व्यापारका निम्ति जस्तो पनि हथकन्डा अपनाउन थाले। अरू सरकारी विद्यालयमा पढ्ने वा सानातिना कमजोर क्षमता भएका विद्यालयका क्षमतावान् विद्यार्थीलाई आफ्ना विद्यालयमा सित्तै पढाउने र खानेबस्ने खर्च दिएर पनि फकाएर ल्याई धेरै प्रथम श्रेणी देखाउन यो हतकन्डा पनि अपनाइएको देखियो। अभिभावकको आकर्षण पनि जुन विद्यालयमा बढी विद्यार्थी प्रथम श्रेणीमा आउँछन् वा बढी संख्यामा पास हुन्छन्, त्यतैतिर हुँदोरहेछ। यस रूपमा हेर्दा हाम्रो शिक्षा क्षेत्रको अवस्था विकराल छ। मैले न्यायाधीश भई मुद्दा हेर्ने क्रममा एउटी मेडिकलमा भर्ना हुन चाहने छात्राको विवाद हेर्ने मौका पाएकी थिएँ। ती साधारण ल्याब टेक्निसियनकी छोरी रहिछन्। उनी मेडिकल पढ्न तीनपटक प्रवेशिका परीक्षामा बसिछन्। तेस्रोपटक उनको नाम निस्कियो। तर झीनामसिना कारण खडा गरी शैक्षिक संस्थाले उनलाई प्रमाणपत्र दाखिला गर्नबाट रोकेको थियो। अघिल्लोपटकको परीक्षामा पनि त्यस्तै विविध कारणबाट दाखिला नभएको रहेछ। नेपालमा दिनप्रतिदिन शिक्षा र स्वास्थ्योपचारमा व्यापारीकरण हुँदै गएको छ। यसमा माफिया, दलाल र एक रुपैयाँ लगानी गरी १० रुपैयाँ कमाउनेहरूको अब पकड छ। हामी समाजमा देख्छौं कैयन् विपन्न परिवारमा छोराछोरी आफ्ना भविष्य बनाउने उद्देश्यले डाक्टर, इन्जिनियर पढ्न चाहन्छन्। परिवारले त्यो शिक्षा धान्न सक्दैन। तसर्थ छात्रवृत्ति प्राप्त गर्न मरिहत्ते गरी पढ्छन्। तर तिनका नाम निस्कँदैन। कारण त्यहाँ पनि व्यापार छ। छात्रवृत्ति पनि बिक्री हुन्छ र कुनै धनाढय, नोकरशाही वा पैसावालाका सन्तानको हातमा पुग्ने गर्छ। जगजाहेर छ नेपालमा आजसम्म उच्चपदस्थ निजामती सेवाका सेवक र राजनीतिक वृत्तमा रहेका प्रभावकारी नेताहरूको वर्चस्व मुलुकभित्र वा बाहिर जाँदा भएको छात्रवृत्तिमा पनि हालीमुहाली भएको देखिएको हो। तिनकै आफन्त, सन्तान र नातागोताले आजसम्म अवसर पाएको देखिन्छ। गरिब, सीमान्तकृत र पिछडिएका वर्गले पाउँदैनन्। गरिब परिवारका होनाहार छात्रछात्रामा एउटा भ्रम हुन्छ नाम निस्केर पढ्न पाइन्छ कि भनेर। तसर्थ हाड र छाला हुने गरी मेहनत गर्छ पटकपटक। तर जब असफल हुन्छन्। तिनमा हीनताबोध आएको देखिन्छ। अब नेपालमा पैसा तिरेर प्रथम श्रेणीको शैक्षिक प्रमाणपत्र प्राप्त गर्न सकिन्छ भने धन हुनेले र लुट्ने वर्गका छोराछोरीको किन पढेर दुःख गर्नुपर्यो ? पैसा भए गरिब तथा जेहेनदार छोराछोरीलाई फेल गराई धन हुने संयुक्त परिवारका सन्तानले पास गर्न सक्नेछन्। यो सब देख्दा पूरै शरीरको रक्तसञ्चार एकपटक बन्द भएजस्तो महसुस हुन्छ। यो मुलुकमा विकृत्ति पनि कति सीमाबाहिर पुगेको छ अब। मरीमरी ज्यान फालेर पढ्नेलाई फेल गर्नु महापाप हो। यद्यपि अहिलेका पैसाका पछि कुद्नेहरूका निम्ति पापधर्म भन्ने तपसिलका कुरा हुन सक्छन्। तर यस्ता कर्मबाट जो प्रताडित हुन्छ, उसको आत्मामा अवश्य ठेस पुग्छ। जो क्षमतावान् हुन्छ उसले परि श्रम गर्छ र परि श्रम गरेअनुसार लाभको परिणामको अपेक्षा राखेको हुन्छ। मेहनती विद्यार्थीलाई फेल गराउँदा ती डिप्रेसनमा पर्न सक्ने सम्भावना हुन्छ। किनकि, त्यस्ता व्यक्ति चाहे शिक्षामा होस् वा सेवामा उनीहरू आफ्नो क्षमताको बलमा फेल भएका हुँदैनन्। उनीहरू राजनीतिक आस्था अभावमा र पहुँचका आधारमा फेल पारिन्छन्। यस्तो भेदभाव र वर्गीकरणबाट व्यक्तिलाई मात्र होइन, राष्ट्रलाई पनि हानि हुन्छ। राष्ट्रले होनाहार सेवक पाउँदैन। एउटा इमानदार र राष्ट्रसेवकको बदलामा चाटुकार, क्षमताविहीन, कामचोर नालायक मानिस प्राप्त गर्छ। जसका उद्देश्य मुलुक सेवाभन्दा पनि खल्ती भर्ने र आफ्ना स्वार्थ सिद्ध गर्नु उसको लक्ष्य रहन्छ। एकताका भारतबाट नक्कली शैक्षिक प्रमाणपत्रहरूको बाढी नै लाग्यो। नाम कहिल्यै पनि नसुेनका कलेजहरू देखिए। हुँदै नभएका हावामा सृष्टि गरिएका कलेजका प्रमाणपत्र खडा गरिए। त्यस्तै कतिपय त ठाडै कुनै रेकर्ड नभएका प्रमाणपत्र पनि थिए। जसले नेपालमा बसी टुप्पी कसेर दिनरात नभनी नेपालभित्रका कलेज र क्याम्पसमा बसेर पढ्यो र पास गर्यो तिनले नोकरी पाउँदैनन्। प्रमाणपत्र छ तर नोकरी छैन। टाढाबाठा ठगहरू जसको पहुँच थियो, तिनले भारतका शैक्षिक संस्थानको नक्कली प्रमाणपत्र ल्याई पहुँच, भनसुन, नातागोता र राजनीतिक आस्थाका आधारमा नोकरी पाए। जसको सम्पर्क सत्ताधारीसँग थियो, तिनले नोकरी गर्न वा बढुवाको निम्ति किर्ते शैक्षिक प्रमाणपत्र धारण गर्ने काम खुलेआम भएको हो। देशभरका शैक्षिक संस्थामा कहाँ इमानदारीका साथ काम भएको छ, कहाँ बेइमानी भएको छ, त्यसलाई दूधको दूध पानीको पानी छुट्ट्याएर इमानदारलाई पुरस्कार दिने र बेइमानलाई सजाय दिने काम गर्नैपर्छ। नक्कली प्रमाणपत्रका बारेमा सर्वोच्च अदालतबाट प्रशस्त फैसला भएका छन्। यस्तो विवादलाई पनि भ्रष्टाचार नै मानिआएको हुँदा अख्तियारले यस्ता मुद्दा विशेष अदालतमा चलाउने गरेको छ। यसको प्रमाणको मूल्यांकन हुँदा भारतमा जुन शैक्षिक संस्थाबाट पास गरेको भनिन्छ वा दाबी गरिन्छ, त्यहाँबाट सत्यापन गर्ने गरेको छ। यसरी मूल्यांकन गर्दा उक्त संस्थाले परीक्षा दिएर पास भएको हो भनी प्रमाणसहित पठाएमा सक्कली प्रमाणपत्र ठहरिने हो अन्यथा अर्कै व्यक्तिका नाममा नम्बर खडा गरेको प्रमाणपत्र भएमा वा रेकर्ड नभएमा किर्ते ठहर्ने हो। यसअन्तर्गत ठहर सजाय हुँदा सामान्यतः जरिबाना हुने गरेको देखिन्छ। शैक्षिक प्रमाणपत्रका बारेमा नेपालको सर्वोच्च अदालतबाट २०६५ साल भदौ ५ गते मुद्दा नम्बर ०६५ सीएफ ००२४ को ताराराज भण्डारी कार्कीविरुद्ध अख्तियारमा नक्कली प्रमाणपत्र भ्रष्टाचार मुद्दामा यस प्रकार व्याख्या भएको छ। पेस भएको प्रमाणपत्र ओहोदामा बहाल हुन वा कुनै लाभ सुविधा प्राप्त गर्ने उद्देश्यले पेस नगरेको भन्ने भएकोमा पेस गर्न आवश्यक नभएको प्रमाणपत्र नक्कली बनाई पेस गर्ने कार्यको पछाडि ओहोदा सम्बन्धमा सम्भावित लाभ प्राप्त गर्ने अभिप्राय वा उद्देश्य रहेको प्रस्ट देखिन आउँदा नक्कली प्रमाणपत्र पेस गर्ने कार्यमा आपराधिक कार्य र आपराधिक मन वा उद्देश्यसमेतमा यीयी तत्त्व समावेश भएको देखिने। उक्त मुद्दाको व्याख्यामा एउटा राष्ट्रसेवकले किर्ते प्रमाणपत्र धारणा गर्नुलाई नै अपराध मानेको छ, चाहे त्यसको उपभोग सेवामा प्रवेश गर्दा वा पदोन्नति गर्दा होस् कि नहोस्, तर आफ्नो साथमा राख्नुपर्ने मनसाय हुनु भनी व्याख्यामा प्रस्ट छ। यसै आधारमा सर्वोच्च अदालतबाट धेरै फैसला भएका छन्। तर अब भारतबाट नक्कली प्रमाणपत्र आउन छाडेका छन्। यसरी तयार गर्न कठिन छ, तुरुन्त पत्ता लाग्छ। यो कम्प्युटरको युग हो। सबै कुरा खुला पनि छन्। संसारभरिका शिक्षण संस्थाको परिणाम जान्न र बुझ्न सकिन्छ। तसर्थ किर्ते प्रमाणपत्र खेती नेपालमा नै केही समयदेखि हुन लागेको विषय खुलासा भएको छ। त्यस्तै आफन्तलाई पास गराउन वा आर्थिक प्रलोभनमा पारी क्षमता नहुनेलाई पास गराउने धन्धा सुरु भएको रहेछ। त्यसनिम्ति अरूको नम्बरमा कैंची मारेर निर्दोष र परि श्रमीलाई फेल गराउने र आफन्तलाई पास गराउन थालिएको रहेछ। यसरी पहुँच नहुने व्यक्ति जसको विश्वास संस्थाप्रति रही ढुक्क भएर बसेका हुन्छन्, त्यस्ता व्यक्ति वा परीक्षार्थीउपर अन्याय गरेको देखिन्छ। यहाँनेर केही प्रश्न उठ्छन् जुन व्यक्ति फेल हुनुपर्ने थियो, उसलाई अब्बल मात्र बनाइएन गोल्डमेडल पाउने हैसियतमा पुर्याइयो, त्यसको अवस्था के हुने ? उसलाई मेडल दिलाउन अरूलाई फेल गराइयो तिनको अब हैसियत के हुने ? चाहे सेवामा होस् वा विद्यार्थीको परीक्षाको परिणामबारेमा तह परीक्षामा फेललाई पास गराएको र पासलाई फेल गराएकोमा के हुने ? साथै, जो पास हुनुपर्ने फेल भए तिनले पाएको पीडाको समाधान कसरी हुने ? अर्को महत्त्वपूर्ण प्रश्न यो नलाग्नुपर्ने सरुवा रोग थियो। तर भित्रभित्रै सल्किएर झांगिएको छ। यो त्रिभुवन विश्वविद्यालयभित्र मात्र हो कि वा अन्यत्र पनि छ विस्तारै खुल्ने छ। किनकि, कहिलेकाहीं होनाहार विद्यार्थी फेल भएको देखिन्छ। कहिले राम्रो नम्बर आउनुपर्ने कपीमा थोर नम्बर आएको गुनासो पनि सुनिन्छ। पैसाका निम्ति जे पनि हुन थालेको यो समयमा कहाँ के भएका छन्, त्यसको खोजी गर्ने कार्य सरकारको हो। यो अन्याय त एक प्रकारको बौद्धिक क्षमताविरुद्धको शोषण हो। यसले गर्दा राष्ट्रको जनशक्तिमाथि ठूलो क्षणीकरण ल्याउँछ। आम जनताको सरकार र सरकारी संस्थाहरूको काम र कर्तव्यप्रति अटुट विश्वास रहेको हुन्छ। न्यायालयले न्याय दिन्छ, सरकारले सुरक्षा दिन्छ, संसद्ले जनताका पक्षमा कानुन दिन्छ, अस्पतालले उपचार गर्छ र डाक्टर भगवान् हुन् भन्नेमा जनताको विश्वास हुन्छ। यी सबै संस्थाले नकारात्मक काम गरेमा जनताको आस्थामा विखण्डन आउँछ। आम विद्यार्थी शैक्षिक संस्थाले न्याय गर्छ भनी विश्वासमा हुन्छन्। तसर्थ पढेर परीक्षा दिन्छन् तर यस प्रकारको नकारात्मक व्यवहारबाट आम अभिभावकका साथै विद्यार्थीको भावनामा चोट पर्छ। जनताको विश्वास ती संस्थाउपर उठ्छ। तसर्थ यो जुन किर्ते शैक्षिक प्रमाणपत्र खडा गर्ने रोग नेपालमा देखिएको छ, यसबारे सरकारले व्यापक रूपमा छानबिन गरी सत्यतथ्य बाहिर ल्याउनैपर्छ। यो होइन कि आफ्ना मान्छे पर्ने भए भनेर न्याय नगर्ने होइन। देशभरका शैक्षिक संस्थामा कहाँ इमानदारीका साथ काम भएको छ, कहाँ बेइमानी भएको छ, त्यसलाई दूधको दूध पानीको पानी छुट्ट्याएर इमानदारलाई पुरस्कार दिने र बेइमानलाई सजाय दिने काम गर्नैपर्छ। अहिले त्रिवि सेवा आयोगमा भएको नम्बर थप्ने र अरूका नम्बर काट्नेजस्ता अपराधबारेमा अख्तियारले अनुसन्धान गरेको भए पनि यो अनुसन्धानको दायरामा शंका लागेका संस्थाबारे व्यापक छानबिन हुन जरुरी छ। किनकि, काल पसेको छ त्यसलाई नियन्त्रण नगरे भविष्यमा ठूलो क्षति हुन सक्छ।"
नयाँ प्रशिक्षकको खोजीमा भारत र पाकिस्तान,"मुम्बई : आफ्नो टोली हालै सम्पन्न विश्वकप क्रिकेटबाट रित्तो हात घर फर्किएपछि दुई चिरप्रतिद्वन्द्वी भारत र पाकिस्तान क्रिकेट बोर्ड नयाँ प्रशिक्षकको खोजीमा जुटेका छन् । भारत र पाकिस्तान दुवैले राष्ट्रिय क्रिकेट टोलीमा नयाँ प्रशिक्षक नियुक्त गर्न लागेका हुन् । भारतीय टोली विश्वकपको सेमिफाइनलमा न्युजिल्यान्डसँग पराजित भएको थियो । पाकिस्तानी टोली भने लिग चरणबाटै घर फर्किएको थियो । लिग चरणमा पाकिस्तानी टोली पाँचौं भएको थियो । भारतीय क्रिकेट कन्ट्रोल बोर्ड (बीसीसीआई) ले नयाँ प्रमुख प्रशिक्षकका लागि प्रस्ताव आह्वान गरिसकेको छ । भारतीय टोलीका वर्तमान प्रमुख प्रशिक्षक रवि शास्त्रीको पदावधि विश्वकपलगत्तै सकिएको थियो । त्यसपछि बीसीसीआईले ४५ दिनका लागि शास्त्रीको पदावधि थप गरेको छ । निकट भविष्यमा हुने भारतीय टोलीको वेस्ट इन्डिज भ्रमणपछि शास्त्रीको थप गरिएको पदावधि पनि समाप्त हुनेछ । वेस्ट इन्डिज भ्रमणका क्रममा भारतले आयोजक राष्ट्रसँग टेस्ट, एकदिवसीय र टीट्वेन्टी शृंखला खेल्ने कार्यक्रम छ । यसैगरी विश्वकपको समीक्षा र नयाँ प्रशिक्षकको खोजीका लागि पाकिस्तान क्रिकेट बोर्ड (पीसीबी) को बैठक पनि छिट्टै बस्ने भएको छ । पीसीबीको बैठकमा राष्ट्रिय टोलीको कप्तानको विषयमा पनि निर्णय लिइने बताइएको छ । पीसीबीको बैठक यसै महिनाको अन्त्यमा बस्ने सम्भावना छ । पाकिस्तानी टोलीका वर्तमान प्रशिक्षक माइकी अर्थरलाई विश्वकपकै क्रममा उनको पदावधि नथपिने जानकारी गराइसकिएको पीसीबीका अधिकारीले जनाएका छन् । पीसीबीका अधिकारीहरू नयाँ प्रशिक्षकको खोजीमा छन् । पीसीबीले जिम्बाबेको राष्ट्रिय क्रिकेट टोलीका पूर्वकप्तान एन्डी फ्लावरलाई प्रशिक्षक बनाउन सक्ने सम्भावना पनि छ । फ्लावर इङ्ल्यान्डका पूर्वप्रमुख प्रशिक्षक पनि हुन् । पाकिस्तानमा देशभित्रैबाट नयाँ प्रशिक्षकको खोजी गरिनु पर्ने बहस पनि चलेको छ । प्रशिक्षकका लागि एन्डी फ्लावरको नाम पनि चर्चामा छ । फ्लावरको क्षमताबाट हामी प्रभावित छौं । तर, देशभित्रैबाट नयाँ प्रशिक्षक खोजी गरिनुपर्ने माग पनि उत्तिकै चर्को रूपमा उठेको छ, पीसीबीका एक अधिकारी भन्छन् ।"
दक्षिण एसियाली शारीरिक सुगठन आजदेखि,"काठमाडौं : बाह्रौं दक्षिण एसियाली शारीरिक सुगठन प्रतियोगिता आजदेखि काठमाडौंमा सुरु हुने भएको छ । नेपाल शारीरिक सुगठन तथा फिटनेस संघ (एनबीबीएफए) को तŒवावधान तथा फिटनेस महासंघ (एसएबीबीएफ) को आयोजनामा नेपालमा तेस्रो पटक प्रतियोगिता आयोजना हुन लागेको हो । प्रतियोगिताको आवश्यक सम्पूर्ण तयारी पूरा भएको बुधबार आयोजित पत्रकार सम्मेलनमा जानकारी दिइयो । तीनदिने प्रतियोगिता कमलादीस्थित प्रज्ञा भवनमा सञ्चालन हुनेछ । प्रतियोगितामा दक्षिण एसियाली मुलुक भारत, बंगलादेश, अफगानिस्तान, भुटान, माल्दिभ्स, श्रीलंका, पाकिस्तान र आयोजक नेपालका गरी एक सय ३० जनाको सहभागिता रहनेछ । प्रतियोगितामा नेपालबाट १८ पुरुष र पाँच महिला गरी २३ जनाको सहभागिता रहने एनबीबीएफएका अध्यक्ष राजेशबाबु श्रेष्ठले जानकारी दिए । प्रतियोगितामा शारीरिक सुगठन प्रतियोगिता, जुनियर शारीरिक सुगठन प्रतियोगिता, पुरुष फिटनेस फिजिक्स, पुरुष एथलेटिक्स फिजिक्स, पुरुष स्पोर्ट्स फिजिक्स, महिला एथलेटिक्स फिजिक्स तथा महिला मोडल फिजिक्स गरी १८ स्पर्धा समावेश गरिएको छ । यसअघिका प्रतियोगितामा शारीरिक सुगठन खेल मात्र समावेश भएकोमा नेपालले पहिलो पटक पुरुष तथा महिला विधाको प्रतिस्पर्धा पनि सुरु गरेको हो । प्रतियोगिताको अनुमानित बजेट एक करोड ३९ लाख रुपैयाँ रहेको छ । प्रतियोगिताका लागि दक्षिण एसियाली बडिबिल्डिङ एन्ड फिटनेस फेडरेसनका अध्यक्ष प्रशान्त आप्तेले एनबीबीएफएका अध्यक्ष राजेशबाबु श्रेष्ठलाई सात लाख भारु प्रदान गरेका छन् ।"
प्रथम उपमेयर क्रिकेटको उपाधि सन्धिखर्क १ लाई,"सन्धिखर्क : प्रथम उपमेयर कप क्रिकेट प्रतियोगिताको उपाधि सन्धिखर्क १ ले जितेको छ। सन्धिखर्क१२ लाई ४० रनले हराउँदै सन्धिखर्क१ ले उपाधि जितेको हो। विभिन्न चरणमा सम्पन्न भएका खेलमा अन्य वडालाई पछि पार्दै सन्धिखर्क१ र सन्धिखर्क१२ फाइनलका लागि भिडेका थिए । सन्धिखर्क१ ले टस जितेर पहिले ब्याटिङ्ग गर्दै निर्धारित २० ओभरमा ८ विकेटको क्षतिमा १४८ रन बनाएको थियो। १४९ रनको लक्ष्य पच्छाएको सन्धिखर्क१२, १६ दशमलव ३ ओभरमा १०८ रनमै अलआउट भयो। खेलको म्यान अफ द म्याच बिक्रमकुमार भुसाल भए। उनले ब्याटिङ्ग गर्दै ५३ रन जोडेका थिए भने बलिङ्गमा पनि उत्कृष्ट प्रदर्शन गर्दै ३ विकेट लिएका थिए। सन्धिखर्क नगरपालिकाको आर्थिक सहयोग र अर्घाखाँची क्रिकेट संघको सक्रियतामा प्रतियोगीता सम्पन्न भएको हो। प्रतियोगीतामा प्रथम हुने सन्धिखर्क१ ले ट्रफी, मेडल र नगद ४० हजार, द्वितीय हुने सन्धिखर्क१२ ले ट्रफी, मेडल र नगद २५ हजार तथा तृतीय हुने सन्धिखर्क३ ले ट्रफी, मेडल र नगद १५ हजार प्राप्त गरेका छन्। विजेता प्रथम, द्वितीय र तृतीय हुने टिमलाई प्रमाणपत्र पनि वितरण गरिएको छ।प्रतियोगीतामा सन्धिखर्क नगरपालिका भित्रका १२ वटा वडाका १२ टिमको सहभागिता थियो। कार्यक्रममा अध्यक्ष नगर उपप्रमुख ठाकुरकुमार विक, प्रमुख जिल्ला अधिकारी प्रेमलाल लामिछाने, प्रमुख प्रशासकीय अधिकृत जीवन ज्ञवाली, उपसचिव युगल नारायण बस्याल, जिल्ला खेलकुद विकास समितिका अध्यक्ष सिद्धिप्रसाद भुसाललगायतले मन्तव्य राखेका थिए।"
नेपाल र अस्ट्रेलिया एउटै समूहमा,"काठमाडौं : सन् २०२२ मा कतारमा आयोजना हुने विश्वकप फुटबलको दोस्रो चरणको एसियाली छनोटमा नेपाल समूह बी मा परेको छ । एसियाली फुटबल महासंघ (एएफसी) ले मलेसियाको राजधानी क्वालालम्पुरमा बुधबार सार्वजनिक गरेको समूह विभाजनमा नेपालसँगै बलियो अस्ट्रेलिया, जोर्डन, चाइनिज ताइपेई र कुबेत समूह बी मा परेका हुन्। एसियाका ४० वटा टोलीलाई आठवटा समूहमा विभाजन गरिएको छ । प्रत्येक समूहमा पाँचपाँच टोली छन् । दोस्रो चरणको छनोट खेल आगामी सेप्टेम्बर ५ देखि सन् २०२० को जुन ९ तारिखसम्म सञ्चालन हुनेछ । दोस्रो चरणको छनोट खेलपछि आठवटै समूहका विजेता र चारवटा उत्कृष्ट उपविजेता गरी कुल १२ टोली तेस्रो चरणको छनोटमा पुग्नेछन् । यसैगरी तेस्रो चरणको छनोटमा स्थान बनाउने १२ वटै टोली सन् २०२३ को एसियन कपका लागि पनि स्वतः छनोट हुनेछन् । दोस्रो चरणको छनोटमा माल्दिभ्स, चीन, सिरिया, फिलिपिन्स र ग्वाम समूह ए मा परेका छन् । इरान, इराक, बहराइन, हङकङ र कम्बोडिया समूह सी मा छन् भने साउदी अरेबिया, उज्बेकिस्तान, प्यालेस्टाइन, यमन र सिंगापुर समूह डी मा परेका छन् । यसैगरी बंगलादेश, ओमन, भारत, अफगानिस्तान र कतार समूह ई मा परेका छन् भने जापान, किर्गिस्तान, ताजिकिस्तान, म्यानमार र मंगोलिया समूह एफ मा छन् । संयुक्त अरब इमिरेट्स (यूएई), भियतनाम, थाइल्यान्ड, मलेसिया र इन्डोनेसिया समूह जी तथा दक्षिण कोरिया, लेबनान, उत्तर कोरिया, तुर्कमेनिस्तान र श्रीलंका समूह एच मा परेका छन् ।"
