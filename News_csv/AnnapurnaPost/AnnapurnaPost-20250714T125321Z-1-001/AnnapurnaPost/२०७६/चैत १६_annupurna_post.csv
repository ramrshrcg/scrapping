शीर्षक,विवरण
६ बक्सरलाई कोरोना संक्रमण,"एजेन्सी : लन्डनओलम्पिक खेलकुदका लागि भएको बक्सिङको छनोट प्रतियोगितामा सहभागी ६ जना खेलाडी र पदाधिकारी कोरोना भाइरसबाट संक्रमित भएको बताइएको छ। बक्सिङको उक्त छनोट प्रतियोगिता मार्चमा इङ्ल्यान्डको राजधानी लन्डनमा भएको थियो। कोरोना भाइरसबाट संक्रमित हुने बक्सिङ खेलाडी र पदाधिकारी टर्की र क्रोएसियाका हुन्। उक्त छनोट प्रतियोगितामा सहभागी भएर फर्किएका आफ्ना दुई खेलाडी र प्रशिक्षकमा कोरोना भाइरसको संक्रमण देखिएको टर्किस बक्सिङ महासंघले जनाएको छ। प्रतियोगिताबाट फर्किएपछि उनीहरूमा कोरोना भाइरसको लक्षण देखिएको थियो। त्यसपछि उनीहरूको स्वास्थ्य परीक्षण गराउँदा नतिजा पोजेटिभ आएको महासंघले जनाएको छ। क्रोएसियन बक्सिङ महासंघले पनि उक्त छनोट प्रतियोगितामा सहभागी आफ्ना खेलाडी र प्रशिक्षक कोरोना भाइरसबाट संक्रमित भएको जनाएको छ। छनोट प्रतियोगितामा सहभागी आफ्ना एक खेलाडी र दुई प्रशिक्षकमा कोरोना भाइरसको संक्रमण देखिएको जानकारी क्रोएसियन बक्सिङ महासंघका महासचिव मार्को मारोभिचले दिए। हाम्रो देशको सरुवा रोग नियन्त्रण महाशाखाले खेलाडी र प्रशिक्षकमा कोरोना भाइरसको संक्रमण भएको पुष्टि गरेको छ। बक्सिङको छनोट प्रतियोगिताकै क्रममा उनीहरू संक्रमित भएका हुन्, सञ्चारकर्मीसँगको कुराकानीमा महासचिव मारोभिचले भनेका छन्। उनले आफ्ना खेलाडी र प्रशिक्षकको हाल उपचार भइरहेको बताएका छन्। हाम्रा लागि प्रतियोगिताभन्दा पनि खेलाडीको स्वास्थ्य सबैभन्दा ठुलो कुरा हो। अहिले उनीहरूको उपचार जारी छ। दोस्रो परीक्षणको नतिजा आउन बाँकी छ। विश्वास छ, उनीहरू छिट्टै स्वस्थ्य बन्नेछन् र सबै कुरा ठिक हुनेछ, मारोभिच भन्छन्। यसअघि अन्य केही देशका बक्सिङ खेलाडीमा पनि कोरोना भाइरसको संक्रमण देखिएको थियो। कोरोना भाइरसको संक्रमण विश्वव्यापी रूपमा फैलिएपछि विभिन्न राष्ट्रका खेलाडी र पदाधिकारीहरूले ओलम्पिक छनोटदेखि लिएर सम्पूर्ण प्रतियोगिता स्थगित गरिनुपर्ने माग राख्दै आएका थिए। यसका बाबजुद अन्तर्राष्ट्रिय ओलम्पिक कमिटी (आईओसी), ओलम्पिक खेलकुदका स्थानीय आयोजक र अन्तर्राष्ट्रिय बक्सिङ महासंघले त्यसप्रति कुनै चासो देखाएका थिएनन्।त्यसैले अहिले अन्तर्राष्ट्रिय खेल संस्थाहरूको पनि व्यापक आलोचना हुँदै आएको छ। खेलाडी र विभिन्न राष्ट्रका ओलम्पिक कमिटीहरूले ओलम्पिकमा सहभागी नहुने चेतावनी दिएपछि अहिले आईओसीले ओलम्पिक खेलकुद पनि स्थगित गर्ने निर्णय लिइसकेको छ। यसै वर्षको जुलाईमा जापानको टोकियोमा सुरु हुने भनिएको ओलम्पिक खेलकुद एक वर्ष पछि सारिएको छ। टर्किस बक्सिङ महासंघका अध्यक्ष इयुप गोजेकले अन्तर्राष्ट्रिय खेल संघहरूको लापरबाहीका कारण खेलाडीको स्वास्थ्य जोखिममा परेको आरोप लगाएका छन्। कोरोना भाइरसको संक्रमणले विश्वव्यापी महामारीको रूप लिनुअघि नै छनोट प्रतियोगिता स्थगित गरेको भए यस्तो स्थिति नै आउने थिएन, उनले भनेका छन्।"
