शीर्षक,विवरण
प्रधानमन्त्रीको ख्याति,"सरकार बोलीअनुसार काम गर्न नसकेर चुक्दै गयो भने वैधानिकता पनि क्षय हुँदै जान्छ र प्रधानमन्त्रीको ख्याति पनि ओरालो लाग्न थाल्छ। सन् १९९२ को अक्टोबरनोभेम्बरको कुरा हो, म त्यतिखेर अमेरिकामा पढ्थें। कामको सिलसिलामा वासिंटन जाँदा नेपाली दूतावास पुगेको थिएँ। राजदूत बस्ने कोठाबाहिर एउटा सोफामा तात्कालीन नेपाल कम्युनिस्ट पार्टी एमालेका अध्यक्ष तथा प्रमुख प्रतिपक्षी दलका नेता मनमोहन अधिकारी एक्लै बसिरहनुभएको रहेछ। मेरो दोहोरो चिनजान थिएन, परिचय दिएर छेउमा बसें। अधिकारी संयुक्त राष्ट्रसंघको महासभामा भाग लिन न्युयोर्क आउनुभएको र नेपालमा लगानी गर्न इच्छुक बहुराष्ट्रिय कम्पनीको बजार निर्देशकले भेट्न चाहेकाले वासिंटन आएको बताउनुभयो। अहिले साढे चार बजे भेट्न उसको कार्यालय जान्छु भन्नुभयो। मैले तपाईंजस्तो राष्ट्रिय व्यक्तित्वले उसलाई भेट्न जानुको सट्टा उसैलाई बोलाएको भए हुन्थ्योदूतावासमा वा कुनै तटस्थ ठाउँमा। केही बिग्रिएको छैन, रद्द गर्नुस् अहिलेको समय र बोलाउनुस् भनें। उहाँलाई जँचेछ मेरो कुरा। तत्कालै प्रथम सचिवलाई आजको भेट रद्द गरेर भोलि दूतावासमै भेट्ने सूचना दिन भन्नुभयो। खुसीसाथ मलाई अँगालो हालेर धन्यवाद भन्नुभयो। नेपाल आएपछि भेट्न पनि भन्नुभयो। मलाई अहिलेसम्म पनि उहाँको विनयशीलता र गल्ती तुरुन्तै स्वीकार गर्ने बानीले प्रभावित गरेको छ। प्रधानमन्त्री खड्गप्रसाद ओलीसँगको यस्तै संवादको अर्कै कथा छ। म हिजोआज खड्गप्रसाद ओली नै भन्नेलेख्न गर्छु। उहाँले भनेको गैंडा इज गैंडा नट् राइनो, सगरमाथा इज सगरमाथा नट् एभरेस्ट मलाई मन पर्यो। त्यसैले भन्न थालेको छु, खड्गप्रसाद ओली इज खड्गप्रसाद ओली नट् केपी ओली। युनिफिकेसन चर्चको कार्यक्रम काठमाडौंमा हुँदै थियो। अन्त्यअन्त्यतिर प्रधानमन्त्री खड्गप्रसाद ओलीलाई एक लाख अमेरिकी डलरले पुरस्कृत गर्ने घोषणा गरियो। त्यो पुरस्कार न विश्व पुरस्कारमा पञ्जीकृत छ, न एसियाली पुरस्कारमा नामांकित छ, न त कोरियाली पुरस्कारमा सूचीकृत छ। न पुरस्कार दिने संस्था, निर्णायकमण्डल न निर्णय विधि नै छ। पैसा छ भन्दैमा आफूखुसी दिनु र लिनु ठीक होइन। यस्तो पुरस्कार होइन बक्सिस हुन्छ। मैले यसो भन्दा सोचेको थिएँ मनमोहन अधिकारीले जस्तै प्रधानमन्त्री ओलीले पुरस्कार अस्वीकार गर्छु भन्नु होला भनेर। तर, उहाँले यो बक्सिस स्वीकार मात्र गर्नु भएन, धन्यवाद दिनुको सट्टा पूर्वप्रशासकले यसो भने त्यस्तालाई थला पार्छु भन्ने रूखो अभिव्यक्ति प्रधानमन्त्रीबाट आयो। क्रियाप्रतिक्रियामा जान चाहेको भए म पनि मदन भण्डारीलाई उधृत गर्दै महाराज ! आँखा नसन्काइबक्स्योस्। श्रीपेच खोलेर आइबक्सियोस् भन्थें हुँला तर भनिनँ। मलाई प्रतिक्रियाविहीन देखेर होला आफू अघि नसरेर अरिंगालका गोला पठाइदिनुभयो। मैले माथिल्ला दुइटा दृष्टान्त दिनुको अर्थ के भने धैर्य, सहिष्णुता र आदरभावले अधिकारी व्यक्तित्व उजेलिँदै गयो भने प्रधानमन्त्री खड्गप्रसादको ख्यातिको ग्राफ ओरालो लाग्दै छ। जनताले साँचोझूटो र ठीकबेठीक नियालिरहेका हुन्छन्। बहुमत प्राप्त गर्दैमा वैधानिक भएको ठान्नु हुन्न। विधिको पालना र पत्यारले वैधानिकता सिर्जना हुन्छ। निर्मला हत्याकाण्ड, बालुवाटार जग्गा प्रकरण, वाइडबडी खरिदको अनियमितता त केही उदाहरण मात्र हुन् प्रधानमन्त्रीप्रति जनपत्यार घट्नुमा। हालै नेपाल कम्युनिस्ट पार्टीको सचिवालयमा भएका संवादहरूले पहाडमा पँधेरामा हुने र मधेसमा घुर ताप्दा हुने अवस्थाको झल्को दिन्छन्। लोकतान्त्रिक प्रणालीमा विमति राख्न पाइने अधिकारको कटौती गर्न उद्यत् हुनुले हाँ मा हाँ मिलाउनेहरूको जमात सिर्जना गर्न खोजेको देखिन्छ। सरकार निर्माणमा अंकगणितको ठूलो महत्त्व हुन्छ, तर शासन व्यवस्थामा वैधानिकता, विधिको शासन र जवाफदेहीमूलक कार्यप्रणालीले निर्धारण गर्छ। सरकार बोलीअनुसार काम गर्न नसकेर चुक्दै गयो भने वैधानिकता पनि क्षय हुँदै जान्छ र प्रधानमन्त्रीको ख्याति पनि ओरालो लाग्न थाल्छ। अहिलेको परिस्थिति ठ्याक्कै त्यही हो। प्रधानमन्त्री हाँसखेल, ठट्टा र उखानटुक्काका बलमा दिनहुँजसो बोल्नु हुन्छ। वर्षभरि हिसाब गर्ने हो भने ३५४० वटा वाचा कबुल गर्नु हुन्छ। हेर्ने हो भने ८१० वटाले मात्र नीति तथा कार्यक्रम र बजेटमा स्थान पाउँछन्। प्रधानमन्त्रीले बोलेका कुराहरूमा नाम मात्रको रकम विनियोजन हुन्छ। यसबाट के बुझिन्छ भने स्वयं मन्त्रिपरिषद्का सदस्यहरूले प्रधानमन्त्रीले बोलेका कुराहरू हलुका रूपमा लिएका छन् मन्त्रीहरू प्रधानमन्त्रीका कुरालाई नीतिनिर्माणको एजेन्डा बनाउन तयार छैनन्। कार्यक्रममा पर्दै नपरेपछि जनताको मुड हेरेर खुसी पार्न जे पनि बोलिदिने प्रधानमन्त्रीको रूपमा जनताले मूल्यांकन गर्न थाले। दम्भ र आत्माश्लाघाले क्षणिक प्रभाव देला, तर त्यो लामो समय टिक्न सक्दैन। सुरुआती दिनदेखि नै सार्वजनिक संस्थाहरू कमजोर पार्न थालिए। संस्थाहरूको सेवा प्रवाह गर्ने क्षमतामा ह्रास आउन थाल्यो। अत्यधिक राजनीतीकरण गर्नाले निजामती प्रशासन, प्रहरीलगायतका संस्थाहरूको मेरुदण्ड खुस्काइयो। हुँदाहुँदा अदालत पनि राजनीतीकरणको सिकार भयो। ल्याकतले चलाउने शासनप्रशासनको राजनीतिक गुलामीकरण गर्ने काम भयो। एकापट्टि परराष्ट्रमन्त्री राजदूत नियुक्तिको मापदण्ड बनाउने र अर्कोपट्टि प्रधानमन्त्री कोटको खल्तीबाट झिकिएका नाम पढी अनुमोदन गराउने। परराष्ट्रमन्त्रीले मापदण्डको कागज पनि च्यात्न भ्याउनु भएन। यी सबै किसिमका बेथितिले जनताको सरकारप्रति पत्यार घट्दै गएको र प्रधानमन्त्रीलाई जनताले कमजोर र निरीह बन्दै गएको देख्न थाले। रवि लामिछाने प्रकरणमा जनता स्वतस्फूर्त रूपमा उठ्नुले जनता न्यायको खोजीमा छन् र भरपर्दो नेतृत्व चाहिरहेका छन्। चितवनको जुलुसबाट सरकारले राम्रै सबक सिकेको हुनुपर्छ। अबको साढे तीन वर्ष देव्रेदाहिने नगरी संयमताका साथ राष्ट्रिय मुद्दामा केन्द्रित हुनुभयो, आत्माश्लाघा त्याग्नु सक्नुभयो र दम्भलाई मात्रात्मक रूपमा कम गर्दै लैजानुभयो भने अहिलेको गिर्दो साख जोगाउन सक्नु हुनेछ। यो सरकारको शीर्ष (फ्ल्यागसिप) परियोजना कुन हो ? कहिले सुरु हुन्छ र कहिले पूरा हुन्छ। कहिले पूर्वपश्चिम राजमार्ग ६ लेनको बनाउने भनियो, कहिले पूर्वपश्चिम रेलमार्ग भनियो, कहिले केरुङरसुवागढीकाठमाडौं रेलमार्ग भनियो। कुनचाहिँ हो र केमा काम हुँदै छ ? यदि पूर्वपश्चिम राजमार्ग (सडक) विस्तार शीर्ष परियोजना हो भने कहिले सुरु हुन्छ र कहिले पूरा हुन्छ ? अत्तोपत्तो छैन। पाँच सय अर्बको योजनाका निम्ति दुई अर्ब विनियोजन गरिएको छ। विनियोजनको यो रुग्ण अवस्था र कामको गति हेर्ने हो भने दुई सय ५० वर्षमा पनि पूरा हुँदैन। यस्ता हावादारी कुरा गरेर जनता झुकिन्छन् भन्ने भ्रमले पनि प्रधानमन्त्रीको कद होचो पारेको छ। शासन व्यवस्था र भ्रष्टाचारको सोझो सम्बन्ध छ। शासन व्यवस्था कमजोर हुँदा भ्रष्टाचार बढ्छ। भ्रष्टाचारले शासन व्यवस्थामा क्षय ल्याउँछ। अहिले देखिएको नीतिगत भ्रष्टाचारका घटना सरकारको अकर्मण्यताका उपज हुन्। सिन्डिकेट हटाउने भनियो हटेन, झन् दह्र हुँदै आयो। ठेकेदारलाई कारबाही गर्ने भनियो, गृहमन्त्री र भौतिक योजनामन्त्रीबीच बाझाबाझ भयो हटेन, झन् बढ्दै गयो। प्रधानमत्रीको प्रभावकारी हस्तक्षेप चाहिन्थ्यो। यो देखा परेनउहाँसमेत बदनाम हुनुभयो। चाँडो प्रतिक्रिया दिने बानीले गर्दा सडकमा मास्क लगाउनु क्रूर मजाकको विषय बन्न पुग्यो। हाँसो, ठट्टा र व्यंग्य जीवनका आधारभूत कुरा हुन्। तर, शासन व्यवस्था सञ्चालनमा यिनको केही भूमिका हुँदैन भन्दा पनि हुन्छ। सार्वजनिक नीतिनिर्माणमा गम्भीर बहस र सरोकारवालाको सक्रिय सहभागिता, योजना छनोटमा समता कायम राख्ने विवेकको प्रयोग र कार्यान्वयनमा लाभान्वित हुने जनताको सहभागिता, पारदर्शिता र जवाफदेही अनिवार्य विषय हुन्। असल शासन व्यवस्था दिन प्रधानमन्त्री दिनानुदिन चुक्दै जानुभएको देखिन्छ। झूटा आश्वासन ओइरिन थालेकाले जनपत्यार घट्दै गएको छ। अहिले प्रजातन्त्रको कटौती हुन थालेको छ। प्रधानमन्त्रीबाट बुद्धिजीवीलाई थला पार्ने अभिव्यक्ति आउनु शोभनीय कुरा होइन। सार्वजनिक नीति निर्माण धनी र बलशालीको कब्जामा जाँदै छ। बैंक तथा वित्तीय संस्थासम्बन्धी कानुन बनाउँदा बैंकरहरू हावी हुनु र शिक्षा ऐन बनाउँदा स्कुलकलेज चलाउनेहरूको बोलावाला हुनुले गरिब तथा सीमान्तकृत जनताका पक्षमा बोलिदिने कोही छैन जस्तो देखिन्छ। हाम्रो संसद्मा सबै समितिहरू छन् तर एथिक्स समिति छैन। नगर्नेले सबै गर्ने र गर्नेले गर्दै नगर्ने काम भइरहेका छन्। यस्तोमा सरकार मूकदर्शक देखिएको छ। प्रतिपक्षी कडा ढंगले प्रस्तुत हुन नसक्दा प्रभावकारी हस्तक्षेपको गुन्जायस नरहेको जस्तो देखिँदै छ। एकापट्टि अर्थतन्त्रका परिसूचकहरूले स्वस्थ प्रतिफल दिने अवस्था साघुरिँदै गएको छ भने अर्कोपट्टि राज्यव्यवस्था असन्तुलित ढंगले कोल्टे फर्कंदै गएको छ। यस्तो अवस्थामा प्रधानमन्त्रीबाट मर्यादित, शिष्ट र सफा दृष्टिकोण आउनुपर्ने हो। क्षणिक राजनीतिक लाभका निम्ति दीर्घकालीन सामाजिक र आर्थिक स्वास्थ्य नबिगार्न जुन सचेतता अपनाउनुपर्ने थियो, त्यो अपनाएको देखिएन। दुईतिहाइ बहुमतको शक्तिशाली सरकार हुँदा क्षमा खोज्ने सुविधा हुँदैन। जे गर्छु त्यही गर्न सक्ने परिस्थिति छ। अहिले अल्मलिनुपर्ने कुनै कारण छैन। खाँचो छ त फगत् इच्छाशक्तिको। प्रधानमन्त्रीलाई पनि केही गरूँ भन्ने त होला। विगत हेर्दा केही गर्नु हुन्छ भन्ने विश्वासले नै यो प्रचण्ड जनमत बनेको हो। अबको साढे तीन वर्ष देव्रेदाहिने नगरी संयमताका साथ राष्ट्रिय मुद्दामा केन्द्रित हुनुभयो, आत्माश्लाघा त्याग्नु सक्नुभयो र दम्भलाई मात्रात्मक रूपमा कम गर्दै लैजानुभयो भने अहिलेको गिर्दो साख जोगाउन सक्नु हुनेछ। जनताले रवि लामिछानेतर्फ आशाको आँखाले हेर्नुपर्ने छैन। चेतना भया।"
मौलिकता गुमाउँदै तीज,"बाटोघाटोमा मैतालुहरूको राताम्मे लस्कर, गाउँबेंसीमा चेलीबेटीका दुखेसो बोकेका गीत, हतारहतार काम सकेर चेलीबेटी लिन हिँडेका माइती, घरघरमा पाक्ने अनदीको लट्टे, खीर, तामाटुसाको तरकारी र काँक्राको अचार अनि रातभरि नाचगान गर्दै खाइने दर ! त्यसपछि भोलिपल्ट निराहार व्रत बसी गरिने शिवजीको पूजा ! यही हो हाम्रो तीजको मौलिकता। नेपाली महिलाको सर्वाधिक आस्थाको यो पर्व अहिले केही सम्भ्रान्त र नवधनाढ्य मध्यमवर्गीय महिलाले आर्थिक हैसियत प्रदर्शन गर्न र सस्तो मनोरञ्जनका लागि गरिने भड्किलोपनका कारण अलोकप्रिय तथा आलोच्य बनिरहेको देखिन्छ। मौलिक संस्कृतिलाई विकृृत बनाउने कथित आधुनिकता, तीजसम्बन्धी धार्मिक मान्यताको अपव्याख्या अनि सांस्कृतिक विविधता नष्ट पार्दै एकल संस्कृति स्थापनार्थ लागिपरेको विश्वव्यापी अदृश्य शक्तिका कारण हाम्रा सांस्कृतिक पर्वहरू वितृष्णाको विषय बन्दै जानु चिन्ताको विषय हो। किनभने, जबसम्म संस्कृति जीवित रहन्छ तबसम्म राष्ट्रको पहिचान पनि रहिरहन्छ। तीज सामाजिक तथा सांस्कृतिक दुवै दृष्टिले महत्त्वपूर्ण पर्व हो। पारिवारिक सद्भाव र प्रेमको यो पर्वले चेली र माइतीबीचको अगाध मायाको प्रस्तुति त गर्छ नै, साथमा पतिपत्नीबीचको प्रेम, त्याग र समर्पणको प्रतिविम्बन पनि गरेको हुन्छ। केही सम्पन्न वर्ग र सहरी क्षेत्रलाई छाड्ने हो भने हाम्रो बाँकी भौगोलिक, सामाजिक र आर्थिक परिवेशका महिला अझै पनि मीठो खान र राम्रो लाउन अनि आराम र मनोरञ्जनका लागि चाडपर्व नै कुर्नुपर्ने बाध्यताबाट मुक्त हुन सकेको देखिँदैन। तीजमा आफ्नो गच्छेअनुसार सिँगारिएर माइत जानु, दिदीबहिनीसाथीसंगीहरूसँग बसेर दुःखसुखका कुरा गर्नु, केही दिन भए पनि घरको बुहार्तनबाट मुक्त भएर स्वतन्त्रताको अनुभूति गर्नु, माइतीले पकाएर दिएको दर खाएर रमाइलो गरी रात बिताएपछि मनोविकारबाट मुक्त हुँदै व्रत बस्नु, देवालयको परिक्रमा अनि आफ्नो परिवारको कल्याणको कामनाका साथ भगवान् शिवको पूजाअर्चना गर्नु उनीहरूका लागि वर्ष दिनदेखिको पर्खाइको विषय हुन्छ। यसलाई अझ वैज्ञानिक किसिमले हेर्ने हो भने, हामीकहाँ अधिकांश विपन्न वर्गहरू वर्ष दिनसम्म मीठो र पोसिलो खान सक्ने अवस्थामा देखिँदैनन्। त्यसैले वर्ष दिनका केही चाडपर्वमा पोसिला परिकार खाएर शरीर स्वस्थ राख्नुपर्ने हुन्छ। उहिलेको कुरा गर्ने हो भने त परिवारमा महिला नै दोस्रो दर्जामा रहेको अवस्थामा बुहारीहरूको स्थानको सहजै आकलन गर्न सकिन्छ। सानैमा बिहे गरेर टाढाटाढा पुग्नु, माइतीसँग सम्पर्कको कुनै माध्यम नहुनु, आफ्ना पिर, व्यथा पोख्ने माध्यम नहुनु, नयाँ लुगा लगाउन चाडपर्व नै आउनुपर्ने आदि परिवेशबाट तिनै छोरीबुहारीका हितमा, तिनै विपन्न महिलाका पक्षमा तीजजस्तो पर्वको आरम्भ गरिएको हुनसक्छ। तत्कालीन समयको पितृसत्तात्मक सामाजिक संरचना तथा त्यसबाट निर्मित सांस्कृतिक मूल्यअनुरूप महिलाले मीठोचोखो खान, राम्रो लाउन, माइत जाने, मनोरञ्जन गर्ने छुट पाउनका लागि पितृसत्तात्मक मूल्यलाई सहजरूपमा शिरोधार्य नगरी हुँदैन्थ्यो। त्यसैले उनीहरूले पतिको दीघार्युका लागि भन्दै निराहार व्रत बस्नुपर्ने प्रावधान पनि बनेको हुन सक्छ। अर्कोतिर तत्कालीन समाजमा पुरुषहरू घरबाहिर तथा आयआर्जनका कार्यमा लाग्ने अनि घरभित्रको तथा परिवारको दायित्व महिलामा हुने हुँदा पनि व्रतअनुष्ठानद्वारा पति तथा परिवारको कल्याणको कामना गर्ने दायित्व पनि महिलाकै बन्न पुग्यो। त्यसले अझै निरन्तरता पाइरहेकै छ। वर्तमानमा महिला घरभित्र सीमित नरहेर विभिन्न कार्यक्षेत्रमा संलग्न देखिन्छन्। तर पनि उनीहरू पारिवारिक दायित्वबाट पृथक् रहन सकेको अवस्था देखिँदैन। आआफ्ना मौलिक परम्परा तथा रीतिरिवाजलाई जीवन्त बनाइराख्ने थप दायित्वसमेत उनीहरूले नै पूरा गर्दै आएको देखिन्छ। हाल तीजको व्रतपूजासम्बन्धी मान्यताको अपव्याख्या गर्दै विवाहित महिलाले पतिको दीघार्युको कामना गर्दै र अविवाहितले असल पति पाउन तीजको व्रत बस्नुलाई पितृसत्तात्मक दासत्वको अनुमोदन हो भन्ने गरेको पनि पाइन्छ। किनभने, हाम्रो समाजमा न विवाहित पुरुष पत्नीका लागि व्रत बस्छन् न त अविवाहित पुरुष असल पत्नीका लागि व्रत बस्छन् ! यो यथार्थ नारी र पुरुषबीचको सहअस्तित्व नस्वीकारिएको अवस्थाको हो। पौराणिक सन्दर्भमा पार्वतीले महादेव पति पाउनका लागि अन्नजलसमेत परित्याग गरेर कठोर तपस्या गरेको र सोही तपस्याको फलस्वरूप महादेवसँग पार्वतीको विवाह भएकाले सोही व्रतलाई महिला वर्गले पतिप्रतिको प्रेम र निष्ठाका रूपमा निरन्तरता दिँदै आएको मानिन्छ। तीजको व्रतलाई पितृसत्तात्मक दासत्व भन्नेहरू पौराणिक प्रसंगको सही व्याख्यासम्म पुग्नुपर्ने देखिन्छ। किनभने हिन्दु सनातन परम्परामा शिव र शक्तिको सम्मिलित रूप नै पूर्ण ईश्वरीय तŒव मानिन्छ र अर्धनारीश्वर यसको प्रतिरूप हो। जहाँसम्म शिवपार्वतीको विवाहको प्रसंग छ, त्यसपूर्व महादेव र सतीदेवीको कथा झनै महत्त्वपूर्ण छ। शिव र सती दाम्पत्य प्रेम र त्यागका प्रतिमूर्ति मानिन्छन्। आफ्ना पतिको अनावश्यक निन्दा र अपमान सहन नसकेर उनको आत्मसम्मानका लागि आत्मदाह गरेकी सतीको वियोगमा विक्षिप्त बनेर उनको शव बोकेर वर्षौंसम्म भौंतारिइरहेका महादेवको पत्नीप्रेम अनुकरणीय छैन र ? तिनै सतीको पुनर्जन्म पार्वती भएको हुँदा उनले पनि पुनः शिवलाई नै पतिका रूपमा प्राप्त गर्न कठोर तपस्या गरेको कथाप्रसंग अमर प्रेमको दस्ताबेज होइन र ? शिवपार्वतीको विवाहपश्चात् शिवले उनलाई आफ्नो शक्ति मान्दै शक्तिबिना शिव केवल शव हो भनेका प्रसंगबाट नारीको स्थान र आत्मसम्मान प्रतिविम्बित भएको छैन र ? संस्कृतिलाई विकृति बनाउने पक्षप्रति सचेत भएर तीजजस्तो मौलिक पहिचान बोकेको पर्वलाई देखावटी र आर्थिक हैसियत प्रदर्शनको माध्यम नभई पारिवारिक सद्भाव तथा आत्मीयताको पर्वका रूपमा निरन्तरता दिइनु पर्छ। शिवले कहिल्यै पार्वतीलाई चरणकी दासीका रूपमा हेरेको पाइँदैन भने पार्वतीले शिवको चरणामृत पान गरेको प्रसंग पनि कतै भेटिँदैन। नारीपुरुषको आपसी परिपूरकता र सहअस्तित्वका रूपमा शिवपार्वतीलाई मानिन्छ। त्यसैले तीजमा शिवको पूजा गर्नु, उनीजस्तै पतिको कामना गर्नुलाई अन्यथा मान्न सकिँदैन। किनकि, हरेक पतिले शिवले जस्तै पत्नीको आत्मसम्मानको ख्याल राख्ने हो र हरेक नारीलाई सम्मानजनक दृष्टिले हेर्ने हो भने नारी उत्पीडन स्वतः समाप्त भएर जान्छ। सामन्ती युगदेखि पुरुषसत्ताले निर्माण गरेको नारीद्वेषी संस्कृतिको पृष्ठपोषण गर्नेहरूले गर्ने गरेको गलत व्याख्याका आधारमा हिन्दु परम्परालाई दासत्वको प्रतीक मान्ने एकातिर छन् भने अर्कोतिर त्यही दासत्वलाई आत्मसम्मान ठान्दै जबर्जस्ती पतिको पाउ तानेर पखाल्दै पानी पिएर आपूलाई पतिभक्त आदर्श नारी घोषित गर्नेहरू छन्। यिनै दुई पक्षको चेपुवामा परेर आज हाम्रो संस्कृति लोपोन्मुख बन्दै छ। चाडपर्वलाई सामन्ती संस्कारको उपज मान्ने कथित क्रान्तिकारीहरूले यो यथार्थ बुझ्न सकेनन् कि त्यस्ता पर्वहरू बुर्जुवा वर्गका लागि नभएर विपन्न वर्गकै हित र क्षणिक भए पनि खुसी र रमाइलोका लागि हुन्। बुर्जुवाहरूका लागि त मीठोमसिनो खान र रमाइलो गर्नका लागि चाडपर्व कुर्नु पर्दैन। मलाई सम्झना छ, म सानी छँदा गाउँमा मजदुरी गर्नेहरूले वर्षभरि काम गरेको मजदुरीमध्ये केही तीजका लागि र केही दसैंतिहारका लागि भनेर जम्मा गरिराख्थे। अझैपनि नयाँ फरिया लाउन तीज पर्खिनुपर्ने र भात खान दसैं कुर्नुपर्ने बाध्यताबाट हाम्रा दुर्गमका वासिन्दा मुक्त हुन सकेका छैनन्। यसबाट पनि छर्लंग हुन्छ चाडबाडको महत्त्व। रातो रङ सौभाग्यको प्रतीक त हो नै, यसलाई शक्तिको प्रतीकका रूपमा पनि लिइन्छ। तीजमा विशेषगरी विवाहित महिलाले रातो पहिरन तथा चुरापोतेमा सजिनु हाम्रो मौलिक परम्परा हो। तर अचेल यसलाई महँगा कपडा र अनेक गरगहना प्रदर्शनको प्रतिस्पर्धा गर्ने माध्यम बनाइँदै छ, जसका कारण नहुनेले ऋण खोजेर या अर्काको मागेर भए पनि लगाउने प्रचलन पनि बढ्दो छ। बुहारीका माइतीबाट घरपक्षका सबैलाई दरका रूपमा कपडा, मेवमिष्टान्न लैजानैपर्ने नवधनाढ्य संस्कृति पनि तीजका नाममा विकृति नै बनिरहेको देखिन्छ। यसले एक पक्षको खुसीका लागि अर्को पक्षले पीडा भोग्नुपर्ने बाध्यकारी अवस्थालाई देखाउँछ। यसैगरी तीजको अघिल्लो रात व्रत बस्ने महिलाले दर खाने प्रचलन पनि विकृत हुँदै गएर महिना दिन अघिदेखि पालो गरीगरी र पैसा उठाईउठाई दर खाने परम्परामा परिणत भइसकेको छ। दर खाने यस्तो परम्परा सम्भ्रान्त वर्गका लागि मनोरञ्जन र रेस्टुरेन्ट तथा पार्टीप्यालेसका लागि आर्थिक उपार्जनका दृष्टिले महत्त्वपूर्ण त होला नै, तर यसले तीजको मौलिकता भने घटाउँदै गएको छ। गाउँघर, चौतारी मठमन्दिर आदिमा घन्कने तीजका मौलिक गीतहरूको आफ्नै महत्त्व हुनुका साथै यसले कसैलाई कुनै वाधा पुर्याएको हुँदैन। हिजोआज तीजको एउटा एल्बम निकालेर वर्षभरिको आम्दानी गर्ने व्यवसायी कलाकारका उत्तेजक तीजे गीतले मौलिक संस्कृतिमा विकृति भिœयाइरहेका छन्। सहरको साँघुरो परिवेशमा एउटा घरमा महिनौंदेखि घन्किने यस्ता गीतले अर्को घरमा वाधा पुर्याइरहेका हुन्छन्। वल्लो कोठामा बज्ने गीतले पल्लो कोठाको विद्यार्थीको पढाइमा वाधा पुर्याइरहेको हुन्छ। यसबाट पनि तीजको गरिमा घट्दै गएको देखिन्छ। त्यसैले संस्कृतिलाई विकृति बनाउने यस्ता पक्षप्रति सचेत भएर तीजजस्तो मौलिक पहिचान बोकेको पर्वलाई देखावटी र आर्थिक हैसियत प्रदर्शनको माध्यम नभई पारिवारिक सद्भाव तथा आत्मीयताको पर्वका रूपमा निरन्तरता दिइनु पर्छ। पवित्र आशयका साथ आरम्भ भएको तीजजस्तो पर्वलाई अल्पज्ञान तथा आधुनिकताको पूर्वाग्रही चस्मा लगाएर व्याख्या गर्दै यसमाथि प्रहार गर्नुभन्दा यसको गहिराइसम्म पुगेर विश्वव्यापीकरणले स्थापित गर्न चाहेको एकल संस्कृतिबाट हाम्रो सांस्कृतिक विविधतालाई जोगाउन आवश्यक देखिन्छ।"
सांसद बिक्ने प्रजातन्त्र,"सुशील कोइराला प्रधानमन्त्री रहेका बेला २०७२ असोज ३ गते संविधान राजपत्रमा प्रकाशित भयो। पहिले चार पार्टीका शीर्ष नेता नेकपा (एमाले) का अध्यक्ष केपी शर्मा ओली, माओवादी केन्द्रका अध्यक्ष पुष्पकमल दाहाल, मधेसी जनअधिकार फोरम (लोकतान्त्रिक) का अध्यक्ष विजय गच्छदार र नेपाली कांग्रेसका सभापति तथा प्रधानमन्त्री सुशील कोइरालाले भारत सरकारको यस संविधानमा तथाकथित मधेसको माग सम्बोधन नगरी संविधान जारी नगर्नू र तत्काल रोक्नू भनी भारतीय प्रधानमन्त्री नरेन्द्र मोदीका विशेष दूतका रूपमा त्यसबेलाका विदेश सचिव शिवशंकर (हालका विदेशमन्त्री) लाई पठाए। नेताहरूलाई उनले केके भने, त्यो अहिले चासोको विषय भएन। उनको सुझाव चार दलले मानेनन्। नेपालका ६ प्रान्त एकै प्रकारको प्रकृतिका तराई, पहाड, हिमाल भएको बने। तर एउटा प्रान्त नं २ बेग्लै प्रकृतिको बन्यो। भारत सरकारले सबै कुरा आफूले भनेअनुसार नभएकोमा नाकाबन्दीजस्तो कोएरसिभ (बलपूर्ण) कूटनीति अपनायो। ठूलो भुइँचालोले नेपालका जनता सारै आपत्विपद् र दुःखकष्टमा रहेको समय गलाउने मौका यही हो र आफूले चाहेअनुसार नै पनि गराउन सकिन्छ भनी झन् ठूलो पीडामा पार्ने कदम लियो। नेपालका मानवीय संकट आयो। तर नेपाली जनता एकताबद्ध भएर उभिए, झुकेनन्। संयुक्त राष्ट्रसंघका महासचिव र अन्तर्राष्ट्रिय जगत्ले पनि चिन्ता प्रकट गरे। स्वयं भारतमा पनि यस्तो कदम चालेर नरेन्द्र मोदीले नेपाललाई चीनतिर धकेले भनी चर्चा हुन थाल्यो। पहिलोपटक सांकेतिक मात्रामा भए पनि पेट्रोलियम पदार्थ चीनबाट नेपाल आयो। पारवहन र समुद्रसम्म पहुँचका सम्झौता चीनसँग यस दौरान भए। अन्त्यमा स्वयं भारत सरकारले अघोषित नाकाबन्दी आफैं अन्त्य गर्यो। २०७१ वैशाख ११ मा जुन बेला संविधानको मस्यौदा पनि आइसकेको थिएन, हामी बद्रीप्रसाद खतिवडा (पूर्वअध्यक्ष नेपाल शिक्षक संघ) प्राध्यापकहरू धरणीप्रसाद गौतम, डा जीवन भट्टराई, विनोद जोशी, मीरा जोशी, सीताराम मास्के, प्रमिलाकुमारी श्रेष्ठ मास्के, रामजीप्रसाद उपाध्याय पोखरेल, उत्तमराज थापा, इन्द्रबहादुर कार्की, पत्रकार गोपाल बुढाथोकी, आनन्दराम पौडेल, मातृका पौडेल, रामकुमार एलन र कमल कोइरालाले सिर्फ दुई हरफको एउटा स्टेटमेन्ट तयार पारी सही गरी प्रकाशित गर्ने तयारीमा थियौं। जसमा लेखिएको थियो, हामी नेपालका जनता यो विश्वास गर्दछौं कि जनताको जनताद्वारा जनताको सरकार नहुञ्जेल यो देश लोकतन्त्रात्मक देश र लोकतन्त्रात्मक व्यवस्था हुँदैन। यसका लागि प्रतिनिधिसभाका सबै सदस्य हामी जनताद्वारा प्रत्यक्ष निर्वाचित भएको हुनैपर्छ। तर यो स्टेटमेन्ट तयार भएर सही भएको ११ वैशाखको भोलिपल्टै २०७२ वैशाख १२ गते काठमाडौं र नेपालको मध्य पहाडी क्षेत्रमा ठूलो भुइँचालो गयो। सबैको ध्यान त्यही विपत्तितिर तानियो। सांसद पद ठाडै किन्न पाइने कुनै अरू प्रजातान्त्रिक देशमा होला ? यस्तो व्यवस्था पनि संसदीय प्रजतन्त्र हो ? फागुन ७ गते २००७ सालमा राजा त्रिभुवनले संविधान जनताद्वारा निर्वाचित संविधानसभाले बनाउने भन्ने घोषणा गरेका थिए। त्यस समय दुई वर्षभित्र संविधानसभा निर्वाचन हुने, जसमा सबैका सबै जनताद्वारा प्रत्यक्ष निर्वाचित हुनेछन् भन्ने कुरा थियो। तर, यो कुरा २००७ देखि २०११ त्रिभुवन चार वर्ष बाँचुञ्जेल भएन। २००७ सालपछि कैयन् आन्दोलन भएपछि राजा महेन्द्रले १०९ सदस्यीय प्रतिनिधिसभा जनताद्वारा प्रत्यक्ष निर्वाचित हुने विधानअनुसार २०१५ फागुनमा पहिलो आमनिर्वाचन गरे। संसदीय प्रजातन्त्र स्थापित भयो। तर, यो बीपी कोइराला जननिर्वाचित प्रधानमन्त्री भएको संसदीय सरकार पनि १८ महिना मात्र चल्न पायो। सेनाको बलमा २०१७ साल पुस १ गते प्रधानमन्त्री र मन्त्रीहरूलाई पक्राउ गरेर थुनियो। संसदीय प्रजातन्त्र र राजनीतिक दलहरू सबै समाप्त पारिए। तीस वर्ष निर्दलीय शासन पद्धति चले पनि २०४६ साल फागुन ७ गतेदेखि जनआन्दोलन प्रारम्भ भयो। २०४७ चैतमा राजा वीरेन्द्रले बहुदलीय व्यवस्था स्वीकार गरे। कृष्णप्रसाद भट्टराईको प्रधानमन्त्रीत्व वामपन्थी पार्टीहरूसमेत भएको सरकार बन्यो। २०४७ मा नेपाली कांग्रेस र वामपन्थी राजनीतिक दलका प्रतिनिधिहरूसमेत रहेको संविधान मस्यौदा समितिले फेरि संसदीय प्रजातान्त्रिक संविधान बनायो। जसमा निर्णायक सदन प्रतिनिधिसभा पूर्णरूपले जनताद्वारा प्रत्यक्ष निर्वाचित हुन र अर्को सदन समानुपातिक निर्वाचन र मनोनयनसमेतबाट नियन्त्रण र सन्तुलनका लागि व्यवस्थित भयो। २०४८ सालमा २०१५ सालको ३३ वर्षपछि फेरि दोस्रोपटक जनताद्वारा प्रत्यक्ष निर्वाचित दुई सय ५ सदस्यका लागि आमचुनाव भयो। त्यसपछि २०५१ को मध्यावधि निर्वाचनमा नेकपा (एमाले) सबैभन्दा ठूलो दल भएर संसद्मा स्थापित भयो। मनमोहन अधिकारी पहिलो कम्युनिस्ट प्रधानमन्त्री भए। तर २०५२ सालमै यो संसदीय प्रजातन्त्र उखाड्न छिमेकी भारतमा नेताहरूलाई आ श्रय प्राप्त तथाकथित माओवादी जनयुद्ध प्रारम्भ भयो। दस वर्षपछि भारतकै राजधानी नयाँदिल्लीमै भारत सरकार र भारतीय गुप्तचर एजेन्सीहरूद्वारा आयोजित बाह्रबुँदे सहमतिले यो तथाकथित माओवादी जनयुद्ध को अन्त्य भयो। २०६२०६३ को दोस्रो विशाल जनआन्दोलन फलस्वरूप ११ वैशाख २०६३ मा फेरि प्रतिनिधिसभा राजा ज्ञानेन्द्रद्वारा पुनः स्थापित भयो। तर यसपटक यस्तो जनताद्वारा प्रत्यक्ष निर्वाचित प्रतिनिधिसभा भारतले काम कुनै राजाद्वारा नभई बाह्रबुँदे दिल्ली सहमति र सूक्ष्म व्यवस्थापनबमोजिम स्वयं राजनीतिक दलका नेताहरूले गिरिजाप्रसाद कोइरालको प्रधानमन्त्रीत्वमा सम्पन्न गरे। २०५ को पुनः स्थापित संसद् मासेर ३३० को अन्तरिम संसद् मनोनीत गरियो गिरिजाप्रसाद कोइरालाद्वारा प्रधानमन्त्रीको हैसियतले। त्यसपछि ६०१ को संविधानसभामा २४० मात्र जनताद्वारा प्रत्यक्ष निर्वाचित र ३६१ अप्रत्यक्ष निर्वाचित र मनोनीत भएको बन्यो। यो संविधानलाई मुठीभर नेताहरूले संसारकै सर्वोत्तम संविधान भने पनि यो संविधान निर्माण गर्ने काम जनताद्वारा प्रत्यक्ष निर्वाचित उनका प्रतिनिधिभन्दा परोक्ष र मनोनीतहरूको धेरै ठूलो संख्या रहेको संविधानसभाले बनाएको तथ्य हो। आज देशमा संसदीय प्रजतान्त्रिक शासन व्यवस्था पनि होइन र छैन। जुन देशमा प्रतिनिधिसभा सदस्य पद पैसा दिएर किन्न पाइन्छ, त्यस देशको शासन व्यवस्थालाई संसदीय व्यवस्था वा पूर्ण त के आंशिक प्रजातन्त्र पनि नमानेर बाहिरी संसारका अध्ययनकर्ताहरू वर्णसंकरतन्त्र भन्दैछन्। प्रतिनिधिसभा सदस्यजस्तो संसारका सबै प्रजातान्त्रिक मुलुकमा जनता प्रत्यक्ष मतदानले मात्र बन्ने सम्मानपूर्ण सदन मानिन्छ। चाहे भारतको लोकसभा होस्, चाहे अमेरिकाको हाउस अफ रिप्रिजेन्टेटिभ्स वा चाहे अरू कुनै प्रजातान्त्रिक मुलुकको। हाम्रो देशको प्रतिनिधिसभाको दुरवस्था हेरौं, सदस्य पद पैसा दिएर किन्न पाइन्छ। तीन दर्जनभन्दा बढी म्यानपावर कम्पनीका मालिक, कन्ट्रक्सन कम्पनीका ठेकेदारहरू, व्यापारीहरू, बैंक सञ्चालकहरू र अन्य थैलीवाला सेटसाहुहरूले नेपालको प्रतिनिधिसभाको सदस्यता नेताहरूसँग किनेका र नेताहरूले बेचेका चर्चा कैयन् वर्षदेखि हामीमाझ यथार्थ छ र उजागर छ। सांसद पद ठाडै किन्न पाइने कुनै अरू प्रजातान्त्रिक देशमा होला ? यस्तो व्यवस्था पनि संसदीय प्रजतन्त्र हो ? पैसाले किनेर सांसद बनेकालाई जनताका प्रतिनिधि भन्न मिल्छ ?"
मानविकीमा नेतृत्वको वक्र मन,"नेतृत्व तहको गलत बुझाइको कारण मानविकीतर्फको अध्ययनप्रतिको अरुचि नेपाली समाजमा बढ्दो छ। नेपालको शिक्षा क्षेत्रमा खासगरी उच्च शिक्षामा धेरैभन्दा धेरै विषयको पढाइ हुने संकाय मानविकी तथा सामाजिक शास्त्र संकाय हो। तर शैक्षिक वातावरण र गतिविधि तथा रोजगारको दृष्टिले सबैभन्दा अपहेलित तथा तिरस्कृत मानिएको संकाय पनि त्यही हो। त्यसैले अहिले मानविकी संकायमा विद्यार्थीको चाप न्यून हुँदै गएको छ। के मानविकी भनेको यस्तै तिरस्कृत हुने विषय हो त ? मानविकीमा अध्ययन गरिने विषय भनेको राजनीतिशास्त्र, भूगोल, इतिहास, दर्शनशास्त्र, मनोविज्ञान, संस्कृति, समाजशास्त्र, मानवशास्त्र, द्वन्द्व विज्ञान, कूटनीतिलगायत भाषागत विषयहरू अंग्रेजी, नेपाली, भाषाविज्ञान, सस्ंकृत आदि पर्छन्। हाम्रा मुलुकका राजनीति गर्ने नेताहरू पनि के भन्छन् भने अबको शिक्षा भनेको प्राविधिक शिक्षा हो र प्राविधिक शिक्षाको विकास नभई देश विकास हुँदैन। कुर्सीको यो अभिव्यक्तिले पनि मानविकी संकाय राज्यबाटै अपहेलित भएको प्रस्ट देखिन्छ। स्कुलका शिक्षक उत्पादन गर्ने स्थानमा समेत शिक्षा संकायको उत्पादनलाई मात्र प्रोत्साहित गरिएको छ, मानविकी संकायलाई निषेध गरिएको छ। त्यो नीति बनाउने सरकारी संयन्त्रमा बस्ने विद्वान्हरू सायद स्नातक उत्तीर्ण सचिवहरू भएरै होला, जो विश्वविद्यालयको पठनपाठनसँग विल्कुल अनभिज्ञ छन्। मानविकी संकायमा अध्ययन हुने कतिपय विषयहरू जस्तै भूगोल, नेपाली, इतिहास, गणित, राजनीतिशास्त्र, अंग्रेजी नेपाली आदि शिक्षा संकायमा पनि अध्यापन हुने गरेका छन्। तर लामो समय प्राध्यापनमा लागेकाहरूको अनुभवमा के देखिन्छ भने विषयवस्तुको ज्ञान र ज्ञानको भार जत्ति मानविकी अध्ययन गरेर उत्पादित भएका छन्, तिनीहरूको तुलनामा शिक्षातर्फबाट उत्पादित जनशक्ति निकै कमजोर भएको पाइन्छ। अब हाम्रो शिक्षा नीति र संगठनमा कतै निकै ठूलो त्रुटि छ भन्ने कुरा यही कुराले पनि सावित गर्छ। म आफैं मानविकी संकायतर्फको अध्यापनमा छु र भन्दछु कि मेरो विषयमा जतिसुकै सक्षम शिक्षा संकायको उत्पादन सामुन्ने आए पनि सायद मसँग विषयगत ज्ञानमा प्रतिस्पर्धा गर्न सक्दैन। हाम्रा देशका सत्तामा बस्नेहरूको प्राविधिक शिक्षा मात्र सर्वोपरि हो भन्ने बुझाइ हो भने त्यो कत्तिको सान्दर्भिक छ भन्ने विषयमा पनि बहस हुन जरुरी छ। मलाई यो कुरा सुन्दा रेडियमको आविष्कारक मेडम क्युरीले त्यही जमानामा एक ठाउँमा भनेकी थिइन्, सायद मैले इतिहास र दर्शन अध्ययनमा रुचि नराखेको भए म यो आविष्कारको ज्ञान प्राप्त गर्ने अवस्थामा पुग्ने थिइनँ। उनको भनाइ जस्तै अभिव्यक्ति दिने वैज्ञानिकहरू अरू पनि छन्। के यस कुराले मानविकीतर्फको ज्ञानलाई कमजोर देखाएको छ ? सायद यो प्रश्नको जवाफ हाम्रा मुलुकका शिक्षा नीति बनाउने विज्ञहरूसँग नरहन सक्ला। अहिले संसारका धेरै मुलुकमा मानविकी तथा सामाजिक शास्त्र संकायलाई उत्तिकै महत्त्व दिएर अगाडि बढाइएको छ। विश्वका केही विश्वविद्यालयमा वैज्ञानिक तथा प्राविधिक शिक्षाको अध्ययनको सुरुआत मानविकीतर्फको अध्ययनबाट सुरु गर्ने गरिएको छ। यस्ता उदाहरणमा हाम्रो छिमेकी देश चीनलाई नै लिन सकिन्छ, जहाँ कन्फुसियस दर्शनका कुरा पर्ने गरेका छन्। बर्लिन विश्वविद्यालय, पेरिस विश्वविद्यालयमा प्राविधिक शिक्षाको ज्ञान लिन पनि इतिहासको ज्ञानको अनिवार्यता छ। राजनीतिक नेतृत्वमा पुग्ने नेताहरूका सल्लाहकारहरू त्यही क्षेत्रका विद्वान्हरू नियुक्ति गरिएका छन्। अहिलेकै जस्तो मानविकीतर्फको ज्ञानलाई नीतिनिर्माताले व्यवहार गर्ने हो भने लेखेर राखे हुन्छ राज्य विघटन नै यसको गन्तव्य हो। टाढाको उदाहरण नलिऊँ, त्यही नजिकै भारतका शासकहरूले नेपाल विषयमा कुनै निर्णय गर्नुपर्ने भएमा एसडी मुनी, मुरलीधर धरमदासनी वा सी राजा मोहनहरू सल्बलाउन थाल्छन्। तिनीहरू कुनै प्राविधिक क्षेत्रका ज्ञाता होइनन्। उनीहरू आफ्ना नेताको खुलेर आलोचना गर्न पनि सक्छन् र सुझाव पनि दिन्छन्। तर हाम्रो देशमा भने भनिन्छ अब समाजवादतर्फ लागियो तर नेताहरू आलोचना सुन्न र बुझ्न पटक्कै तयार छैनन्। मनमस्तिष्कमा सामन्तवादलाई समातेर समाजवादमा फट्को मार्ने कुरा विश्वास गर्न गाह्रो विषय हो। हाम्रा देशका नेताहरूले नजानेको र नबुझेको विषय नै नहोला जस्तो कहिलेकाहीं भान हुन्छ। नेतृत्व तहको यो बुझाइ पनि हो नीति निर्माणमा असर गर्ने तत्व। यस्तो कुराले पनि मानविकीतर्फको अध्ययनप्रतिको अरुचि नेपाली समाजमा बढ्दै गएको छ। नेतृत्व तहको गलत बुझाइ र प्रयोग पनि हो हाम्रो मुलुकमा मानविकी संकाय ओरालोतिर धकेलिने कारण। यसको अर्थ यो होइन कि देश विकासका लागि प्राविधिक ज्ञान जरुरी छैन। देश विकास र निर्माणका लागि प्राविधिक ज्ञान जरुरी छ। तर त्यो प्राविधिक ज्ञान पनि त्यसको दर्शन, इतिहास र भौतिक पक्षको ज्ञानसहित नयाँ आविष्कारतर्फ उन्मुख हुन गएमा त्यो फलदायी हुन्छ। एउटा वैज्ञानिक तथा प्राविधिकको उत्पादन, उसलाई उसको समाज, संस्कृति, मानव व्यवहार तथा देशभक्तिको ज्ञानसँग जोडिएर आएमा त्योभन्दा परिपक्व ज्ञान अर्को हुन सक्दैन। नैतिक शिक्षा र आचरणको स्खलनबाट उत्पादित प्राविधिक जनशक्ति अहिले हाम्रो मुलुकका लागि अभिशाप बन्दै गएको छ र त्यो तस्करी बजारमा रूपान्तरण हुँदै आएको छ। मानविकीतर्फको ज्ञान सायद यहींनिर महत्त्वपूर्ण पनि छ। किनभने, उनीहरूको प्राविधिक ज्ञान मानविकीतर्फको नीति, आचरण, सामाजिक सद्भाव र देशभक्तिको ज्ञानसँग जोडिएको हुन्थ्यो भने न त मानविकीतर्फका उत्पादित जनशक्ति रोजीरोटीका लागि भौंतारिनु पर्दथ्यो न त समाजमा मूल्य र मान्यताको स्खलन हुँदै जाने थियो। शिक्षा नीति बनाउनेहरूले यही कुरा नदेख्नाले नेपालमा मानविकी संकाय विघटनतिर गइरहेको छ, यसको परिणाम कुनै दिन राष्ट्र विघटनतिर गयो भने यसलाई पनि अनौठो मान्नुपर्ने छैन। शिक्षा आर्जन गर्नुको अर्थ रोजीरोटीलाई सहज व्यवस्थापन पनि हो। मानविकी पढ्नु र पढाउनाले के हुन्छ, न त जागिर राम्रो पाइन्छ न त घर राम्रो बन्छ। यसले त स्कुलको मास्टरसमेत पाउँदैन। छोरा या छोरी डाक्टर, इन्जिनियर भएमा राम्रो पैसा कमाउँछन्। अहिले हाम्रो समाजमा स्थापित अभिभावकीय मान्यता यसरी हुर्कंदै गएको छ। कसैले मानविकी पढेर राम्रो अंकमा पास गरेर आयो भने पनि अभिभावकहरू आफैं र विद्यार्थीसमेत के भन्छन् भने यस्तो देशमा बसेर के गर्ने ? बरु विदेशमा छात्रवृृत्तिमा जाने र उतै बस्ने। अब प्रश्न गरौं के अहिलेको शिक्षाले दिएको योगदान यस्तै हो ? खै हामीमा देशभक्तिपन ? यस्तो सोच र चिन्तनबाट देश विघटनतिर नगए कता जान्छ ? यो कुरा हाम्रो शिक्षा नीति बनाउने र त्यसको चुरो समात्नेहरूले विल्कुलै सोचेको देखिँदैन। प्राविधिक विकास गर्न र मुलुकमा बेरोजगार निर्मूल गर्न पनि वा आर्थिक उन्नति गर्न पनि व्यावहारिक ज्ञानको खाँचो हुन्छ र त्यो ज्ञान दिने भनेको मानविकी क्षेत्र नै हो। यसमा पनि मानविकी संकायको अहम् महत्त्व छ। विश्वविद्यालयतिर जाऊँ, पदाधिकारी हुनेहरू कुनै न कुनै तहमा मानविकी संकायका पुगेकै छन्। तर तिनीहरूको नेतृत्वमा सबैभन्दा धराशायी मानविकी संकाय नै बन्दै आएको छ। यो पनि राजनीतिक विकृतिकै परिणाम हो। ज्ञानका क्षेत्रमा सबै ज्ञानहरूको उत्तिकै महत्त्व हुन्छ। कुनै ठूलो र कुनै महत्त्वहीन ठान्नु राज्य सञ्चालन गर्ने र शिक्षा नीति बनाउनेहरूको ठूलो भूल हो। सबैखाले ज्ञानहरू एकअर्काका परिपूरक बनेका छन्। त्यो कुरा बुझ्न नसक्नु हाम्रा नीतिनिर्माताको अज्ञानता हो। अहिलेकै जस्तो मानविकीतर्फको ज्ञानलाई नीतिनिर्माताले व्यवहार गर्ने हो भने लेखेर राखे हुन्छ राज्य विघटन नै यसको गन्तव्य हो।"
