शीर्षक,विवरण
भ्रष्टाचार मापनका कमजोरी,"ट्रान्सपरेन्सी इन्टरनेसनलले यही माघ ९ गते सन् २०१९ को करप्सन परसेप्सन इन्डेक्स (सीपीआई) सार्वजनिक गर्यो । यसमा नेपालले कूल ३४ अंक पाएर ११३औं स्थानमा रहेको छ । गत वर्ष कूल ३१ अंक पाएर १२४औं स्थानमा रहेको नेपालले यस वर्ष ११ स्थान माथि उक्लिएको प्रतिवेदनमा छ । सन् १९९५ देखि सुरुवात भएको सीपीआईमा सय अंकले कम भ्रष्टाचार र शून्य अंकले अत्यधिक भ्रष्टाचारलाई जनाउँछ । यस वर्षको प्रतिवेदन सार्वजनिक भएसँगै सरकार आफूले सुशासनमा उल्लेख्य सुधार गरेको र भ्रष्टाचार नियन्त्रणमा महत्वपूर्ण सफलता प्राप्त भएको भनिरहेको छ भने सुशासन अभियन्ता त्यसलाई स्विकार्न तयार छैनन् । सीपीआईले नेपालमा भ्रष्टाचारको अवस्था केही सुधार आएको देखाए पनि वास्तविक अवस्था त्यस्तो देखिन्न । देशमा आर्थिक अनियमितता र भ्रष्टाचारका घटना एकपछि अर्को गर्र्दै सार्वजनिक भइरहेका छन् । त्यस्ता घटना सत्तापक्ष, प्रतिपक्ष तथा अन्य सरोकारवालाको सहमतिमै ढिसमिस पार्ने काम भइरहेका छन् । वाइडबडीदेखि एनसेलसम्म, मेलम्चीदेखि सुनकाण्डसम्मका घटनाक्रम लगभग हराइसकेका छन् । कतिपय भ्रष्टाचारजन्य क्रियाकलापलाई मन्त्रिपरिषद्ले नै निर्णय गरेर नीतिगत निर्णय को बिल्ला भिराउँदै अख्तियारको क्षेत्राधिकार बाहिर लगिँदै छ । यसकै बलमा भर्खरै चर्चामा रहेको यती देखि कतिपय घटना काण्ड बन्नबाट जोगिएका छन् । यतिबेला नेपालमा एकातिर भ्रष्टाचारको चरम विकेन्द्रीकरण छ भने अर्कोतर्फ नीतिगत निर्णयका नाममा चरम केन्द्रीकरण भएको छ । अर्थात् तलदेखि माथिसम्म भ्रष्टाचारको दलदलमा देश फसेको छ । स्थानीय तहका प्रतिनिधि विकास निर्माणको बजेटमा कमिसन माग्न व्यस्त छन् । अनि कतिपय रंगेहात पक्राउ परिरहेका छन् । देशभरका स्थानीय तहमा भ्रष्टाचारको दर र दायरा बढेर गएको छ । विपद्पछिको पुनर्निर्माण काममा संलग्न प्राविधिक तथा कर्मचारी रंगेहात पक्राउ परिरहेका छन् । भूमाफिया सरकारभन्दा बलिया छन् । विद्यालय, स्वास्थ्य चौकी, कृषि तथा पशु सेवा केन्द्रजस्ता निकायमा हुने खुद्रे भ्रष्टाचारले नागरिकलाई आजित बनाइसकेको छ । सडक र यससँग सम्बन्धित निकायमा हुने भ्रष्टाचारले दुर्घटना बढाउँदै लगेको छ । अकालमा नागरिकले ज्यान गुमाउनु परिरहेको छ । स्वास्थ्यसम्बन्धी उपकरण किन्दा करोडभन्दा बढी कमिसनको खेल हुँदो रहेछ भनेर स्वयं स्वास्थ्यमन्त्रीले सार्वजनिक मञ्चमा बताउँछन् । भूमाफिया शक्तिशाली छन् भन्दै स्वयं विभागीय मन्त्रीले भाषण गर्छन् । कृषिमा माफिया हावी छन् भन्ने स्वयं मन्त्री बताउँछन् । यद्यपि कतिपय घटनाक्रम हेर्दा सरकार स्वयं यस्ता भ्रष्टाचारजन्य कार्यलाई छामछुम पार्न प्रयासरत देखिन्छ । छानबिन समितिले अनियमितता भएको भन्दै किटान गरेको व्यक्तिलाई विनाअनुसन्धान शक्ति, सम्बन्ध र पहुँचका आधारमा उन्मुक्ति दिइएको छ । करछलीका घटना बढिरहेका छन् । नियन्त्रणका लागि ठोस कदम चालिँदैन । अख्तियारकै पूर्वपदाधिकारी अकूत सम्पत्तिमा मुछिइरहेका छन् । त्यसलाई कारबाहीको दायरामा ल्याउने ठोस काम हुन सकेको छैन । राजनीतिक दलका केन्द्रीय नेता तथा पूर्वसभासद्हरू उपभोक्ता समितिमा भ्रष्टाचार गर्न लिप्त भइरहेका घटना सार्वजनिक भइरहेका छन् । तर राजनीतिक भ्रष्टाचारलाई नियन्त्रण गर्ने रणनीति बनाउन सकिएको छैन । बलियो सरकारले भ्रष्टाचारमा शून्य सहनशीलता राख्ला भन्ने अपेक्षा बालुवामा पानी हाले झैं हुँदै गएको छ । प्रधानमन्त्रीकै हस्ताक्षरसहित राष्ट्रियसभामा प्रस्तुत भएका भ्रष्टाचार निवारण ऐन २०५९ र अख्तियार दुरुपयोग अनुसन्धान आयोग ऐन २०४८ ऐनका संशोधनमा भ्रष्टाचारजन्य कसुरमाथि हदम्याद तोकिएको छ । विद्यमान कानुनमा सबै किसिमका भ्रष्टाचार र सबै तहका भ्रष्ट नेता तथा कर्मचारीमाथि बाँचुञ्जेल मुद्दा चलाउन पाउने व्यवस्था छ । तर सरकारले यस्तो प्रावधानलाई परिवर्तन गर्दै उच्च पद र ओहोदाका व्यक्तिलाई पाँच वर्षपछि भ्रष्टाचारको मुद्दा चलाउन नपाउने प्रावधान राखेको छ । यो कानुन बनेर लागू भयो भने भ्रष्टाचार नियन्त्रणका काम वर्गीय बन्ने निश्चित छ । अर्थात् निम्न मध्यमवर्गीय व्यक्ति कारबाहीको दायरामा रहनेछन् भने उच्च वर्गीय राजनीतिक तथा प्रशासनिक नेतृत्वले उन्मुक्ति पाउँदै जानेछन्, जसले अख्तियारलाई आफ्नो वार्षिक प्रतिवेदनमा सफलताको ग्राफ उचो देखाउन सहयोग त पुग्नेछ, तर देशमा लुटतन्त्र रोकिँदैन । अरू झाँगिएर जानेछ । यही ऐनले नीतिगत निर्णयको परिभाषामा प्रदेशको मन्त्रिपरिषद्लाई पनि थप्ने प्रस्ताव गरेको छ । योसँगै अख्तियार दुरुपयोग अनुसन्धान आयोगले संघीय र प्रादेशिक मन्त्रिपरिषद्का निर्णय अनुसन्धान गर्न नपाउने अवस्था सृजना हुनेछ । यी संशोधन पारित भएमा प्रादेशिक तहका सानाभन्दा साना निर्णय पनि मन्त्रिपरिषद्ले गर्नेछ । अनि अख्तियारले सामान्य छानबिनसमेत गर्न नसक्ने अवस्था सृजना हुनेछ । नेपाल भ्रष्टाचारजन्य कार्य एकपछि अर्को गर्दै सार्वजनिक भइरहेका र भ्रष्टाचार नियन्त्रणका कानुनलाई कमजोर बनाउँदै लगिएको अवस्थामा सीपीआईको प्रतिवेदन सकारात्मक आउँदा धेरैलाई आश्चार्य लाग्नु स्वाभाविकै हो । यसबीचमा अख्तियारले रंगेहात पक्राउ गर्ने गरी आफ्नो सक्रियता बढाउनेबाहेक भ्रष्टाचार नियन्त्रणका लागि कुनै पनि संस्थागत, नीतिगत तथा कार्यक्रमगत रूपमा ठोस पहल हुन सकेको छैन । साना भ्रष्टाचारका घटनामा रंगेहात पक्राउ गर्ने कार्यमा अख्तियारको अग्रसरता उल्लेख्य छ । तर साना खुद्रे तहको भ्रष्टाचार नियन्त्रणमा मात्र अख्तियारले बढी ध्यान दिँदा ठूला माछाहरू त निस्फिक्री छन् । जसले गर्दा अख्तियारमा शक्तिको छायाँ परिरहेको हो कि भनी आलोचनासमेत भइरहेको छ । यस्तो अवस्थामा पनि सीपीआईको प्रतिवेदनमा नेपालको अवस्था सुधार कसरी भयो ? आम चासो छ । पहिलो कुरा त सीपीआई प्रतिवेदनमा प्रत्यक्ष रूपमा नागरिक तथा सेवाग्राहीकै बुझाइ तथा भोगाइलाई समेटिँदैन । न त यसको अध्ययन गर्ने क्रममा प्रत्यक्ष रूपमा सम्बन्धित देशमा कुनै सर्वेक्षण नै हुन्छ । सम्बन्धित देशमा कुनै अध्ययन, अनुसन्धान, सर्भेक्षण नै नगरीकन सीपीआई तयार हुन्छ । प्रतिवेदन तयारीका लागि ट्रान्सपरेन्सी इन्टरनेसनलले विश्व बैंक, विश्व आर्थिक मञ्च, अफ्रिकन विकास बैंक, इकोनोमिस्ट इन्टेलिजेन्स युनिट, फ्रिडम हाउस, ग्लोबल इन्साइट, इन्टरनेसनल इन्स्टिच्युट फर म्यानेजमेन्ट डेभलपमेन्ट, वल्र्ड जस्टिस प्रोजेक्टलगायतका विभिन्न १३ वटा शासन र व्यापारिक निकाय तथा अन्तर्राष्ट्रिय गैरसरकारी संस्थाहरूले गरेका सर्वेक्षण तथा अध्ययन प्रतिवेदनलाई मुख्य आधारका रूपमा लिन्छ । साथै सम्बन्धित देशमा व्यापारिक कारोबार गरेका केही निकाय वा व्यक्तिहरूलाई पनि आवश्यकताअनुसार सीपीआई तयारीका क्रममा समेट्ने गरेको छ । यसरी सम्बन्धित देशमा कुनै पनि प्रत्यक्ष अध्ययन तथा सर्भेक्षणविना नै सीपीआई तयार पारिने हुनाले यसको अध्ययन विधिलाई लिएर संसारभर विविध आलोचना र प्रश्नहरू उठिरहेका छन् । सीपीआईको अध्ययन विधिलाई लिएर एकजना राजनीतिशास्त्री डान ह्युगोले आलोचना गरेका छन् । उनले यसको अध्ययनविधि अविश्वसनीय रहेको मात्रै बताउँदैनन्, भ्रष्टाचारको अवस्थालाई एकल सूचकमा समेट्न गाह्रो हुने भन्दै आलोचना गरेका छन् । यसका आधारमा उनले सीपीआई विश्वसनीय नभएको दाबी गरेका छन् । उनले मूलतः तीनवटा बुँदामा सीपीआईलाई आलोचना गरेका छन् । पहिलो, समय, स्थान, शासकीय व्यवस्था, राजनीतिक, आर्थिक, सामाजिक तथा सांस्कृतिक अवस्थाले भ्रष्टाचारको अवधारणा र बुझाइलाई प्रत्यक्ष रूपमा प्रभाव पार्छ । उदाहरणका लागि एकतन्त्रीय शासनमा शासकले जे गरे पनि भ्रष्टाचार मानिँदैन भने लोकतन्त्रमा त्यसको ठीक फरक अवस्था हुन्छ । राणाकालमा जे कुरालाई भ्रष्टाचार मानिँदैनथ्यो, त्यो भ्रष्टाचारको परिभाषाअन्तर्गत परिसकेको छ । अमेरिकामा कुनै व्यक्तिले राम्रोसँग समयमै काम गरिदिँदा सेवाग्राहीले उसलाई केही रकम टिप्स दिनुलाई सामान्य रूपमा लिइन्छ । तर नेपालमा त्यसलाई घुस रिसवत्का रूपमा परिभाषित गरिएको छ । यस किसिमको विविधता तथा विशिष्टतालाई सीपीआईले समेट्न सकेको छैन । दोस्रो, भ्रष्टाचारसम्बन्धी नागरिकको बुझाइलाई मापन गर्ने काम त्यति सहज छैन । हरेक व्यक्तिको बुझाइ पलपल परिवर्तन भइरहेको हुन्छ । जस्तो कि आफूले केही रकम दिएर सहजै काम भयो र त्यसबाट आफू लाभान्वित भएको छ भने त्यो व्यक्तिले भ्रष्टाचार भन्ने अनुभव नै गरेका हुँदैनन् र उसले कदापि त्यस्तो प्रतिक्रिया पनि दिन्न । आफूलाई थोरै नोक्सान हुने देखेमा मात्र व्यक्तिले त्यसलाई भ्रष्टाचारका रूपमा लिने हो । त्यसैले व्यक्तिको बुझाइ तथा अनुभवलाई मापन गरी स्कोर दिने काम त्यति सहज छैन । तेस्रो, सीपीआईले सार्वजनिक क्षेत्रको भ्रष्टाचारमा मात्र मापन गरेको छ । यसले निजी क्षेत्रलाई पूर्णरूपमा बेवास्ता गरेको छ । जबकि आधुनिक समाजमा सार्वजनिक क्षेत्रको भन्दा निजी क्षेत्रको आयतन फराकिलो छ । निजी क्षेत्रको भ्रष्टाचारलाई बेवास्ता गरेर भ्रष्टाचारको अवस्था तथा बुझाइलाई मापन गर्न सकिन्न भन्ने उनको दाबी छ । अर्का विद्वान् एलेक्स कोबह्यामले सन् २०१३ मा फरेन पोलिसी जर्नलमा एक लेख लेख्दै ट्रान्सपरेन्सी इन्टरनेसनलको अध्ययनविधि अवैज्ञानिक र अनुपयुक्त भएको दाबी गरेका छन् । उनले सीपीआई शक्तिशाली तथा टाठाबाठा देश र नेताको प्रभावमा रहेको तथ्यसहित ट्रान्सपरेन्सी इन्टरनेसनललाई यस्तो मिथ्यांक निकाल्न बन्द गर्न सुझाएका थिए । अन्त्यमा, सीपीआईले भ्रष्टाचारको समग्रतामा मापन गर्न सक्दैन । न त यसले सम्बन्धित देशको भ्रष्टाचारको अवस्थालाई पूर्णरूपमा प्रतिनिधित्व नै गर्न सक्छ । त्यसैले सीपीआईको अंक बढेर केही स्थान माथि उक्लिँदैमा सुशासनमा उल्लेख सुधार भइहाल्यो भन्ने तर्कमा खासै दम छैन । न त केही अंक खस्किँदैमा सुशासनको अवस्था बिग्रने हो । नागरिकले आफ्नो अनुभव तथा बुझाइ नै व्यक्त गर्न नपाएको र अन्य निकायले गरेका फरक विषय, सन्दर्भ र अवस्थालाई मापन गर्न गरेका अनुसन्धानका आधारमा प्रकाशित प्रतिवेदनका आधारमा भ्रष्टाचारको मापन गर्ने पद्धति आफैंमा वैज्ञानिक र उपयुक्त छैन । त्यसैले सीपीआई प्रतिवेदनमा केही स्थान उक्लिँदा सुशासनमा उल्लेख्य सुधार गरेको भन्दै रमाइरहने हो भने देशलाई झनै जर्जर अवस्थामा पुर्याउँछ । महत्वपूर्ण कुरा देशमा सुशासन स्थापनाका लागि सरकार, नियामक निकाय तथा सरोकारवालाले गर्नुपर्ने काम धेरै छन् । यस तथ्यलाई नभुलौं । मष्उभकज।नजष्ष्चभघघ२नबष्।िअय"
प्रचण्ड गोर्खाको उत्खनन,"माधवराज जोशी, कृष्णप्रसाद कोइराला, कृष्णलाल आधिकारी, देवीप्रसाद सापकोटा, तुल्सी मेहरजस्ता थुप्रै सहिदले राणाशासनको विरोधमा चर्खा प्रचार, लाइब्रेरी र गोर्खा लिगका नाममा सक्रियता नदेखाएका होइनन् । तिनै सहिदको बलिदानको जगमा संगठित रूपमा १९८८ साउन २८ गते प्रचण्ड गोर्खा नामक राजनीतिक संगठन जन्मियो । राणाशासन अन्त्य गरी राजाको वैधानिक नेतृत्वमा प्रजा प्रतिनिधिद्वारा शासन व्यवस्था सञ्चालन गर्नु यसको मूल उद्देश्यमा पथ्र्यो । यसको नेतृत्व कप्तान अखण्डमान सिंहले गरेका थिए बने सदस्यमा मैनाबहादुर खत्री, खड्गमान सिंह, रंगनाथ शर्मा, उमेशविक्रम शाह र लक्ष्मण राजा थिए । यो आन्दोलन महात्मा गान्धीको अहिंसात्मक आन्दोलनबाट अनुप्राणित भएर पनि यसका सदस्य बने पाँचैजना हिंसाको पक्षधर थिए । सोहीअनुसारको कार्यनीति तय भएपछि यिनीहरू बागमतीमा हात चोपी किरिया खाई पशुपतिको दर्शन गरी फर्के । कप्तान खण्डमान सिंह राणाहरूको अपमानजनक व्यवहार देखेभोगेर जागिर छाडेरै लागेका थिए । उनका बाबु दिलिप सिंह राणाहरूकै सरदार थिए । संस्थापक मैनाबहादुर खत्रीको जन्म नेपालमा भए पनि बाबुसँग कलकतामा बस्न थाले । त्यहाँ बस्दा आन्दोलनको प्रभाव परेको थियो । त्यसपछि दुवै भाइ राणाशासन अन्त्य गर्ने निर्णयमा पुगे । पहिलोपल्ट राजनीतिक संगठन खोल्न तयार हुने खड्गमान सिंह १९६४ सालको फागुपूर्णिमामा डिल्लीबजारको सतलमा भएको थियो । १९६४ सालमा जन्मेका रंगनाथ शर्मा पनि खड्गमान सिंहको सल्लाहमा प्रतिबद्ध भए । अर्का सदस्य उमेशविक्रम शाह भने भारतमा निर्वासित हुँदाहुँदै प्रचण्ड गोर्खामा तन, मन र धनले सहयोग गर्न तयार भए । नवविवाहित भएका कारण साथीहरूले आर्थिक सहयोगको मात्र अपेक्षा गरे पनि यिनी स्वेच्छाले होमिए । राजा त्रिभुवनसँग सम्पर्क सूत्रका रूपमा लक्ष्मण राजा भनिने साहेबलाई पनि विश्वासमा लिइयो । तर राणाहरूको अन्त्य गर्ने कुरामा एकमत हुन सकेन । लक्ष्मणको रायमा, पहिले महाराज एउटालाई खत्तम पार्ने । त्यसपछि अर्कोले स्वतः सुधार्नेछ । तर अर्को पक्षको भने, आफ्नो काकादाजुलाई मार्नेलघार्ने राणाहरूले पहिलो हत्यापछि नै शंका लागेका युवकलाई मार्नेछन् । त्यसैले एकपटकमा सबैलाई सिध्याउनुपर्छ । लक्ष्मणको राय बाझिनुको अन्तर्य रहेछ । तत्कालीन महाराज भीमशमशेरलाई मारेपछि रोलक्रमले उनका ससुरा जुद्धशमशेर श्री ३ हुने रहेछन् । अभीष्ट पूरा नहुने देखेपछि उनले वगावतपट्टि लागे । जसले राजासँग सम्पर्क राख्ने सपना मात्र तुहिएन बरु १९८८ साल साउनको २५ गते थमौतीका दिनमा डिल्लीबजार र कालिकास्थानको साँघुरो मोडमा एकै चिहान बनाउने योजनाको अघिल्लो दिनमै लक्ष्मण राजाको पोलमा उनीहरू पाँचैजनालाई महाराजको टंगाल दरबार लगियो । बेहोस हुने गरी पिटेर खड्गमान सिं र मैनाबहादुरलाई कायल गरेपछि खड्गमान सिंहको पालो आयो । उनको वह यस्तो छ, मलाई सामुन्ने गराउनेबित्तिकै भीमशमशेरले गर्जेला भने, मैले शाह छैन भन्ने जवाफ दिएँ । फेरि थाहा छैन भनेर थाहा पाउँछस् भनी गर्जिए । खड्गमान थप्छन्, म जवान थिएँ २३ वर्षको । भारतको आन्दोलन देखेको थिएँ । रूस, अमेरिका, फ्रान्सको स्वाधीनता संग्राम पढेको थिएँ । अनि भोगेको थियो राणाहरूको अत्याचार । मैले जोसमा आएर लौ गोली हान भनेर कमिज च्यातेर छाती थापिदिँए । त्यसपछि गोली यही हो भन्दै चारैतिरबाट कोर्रा बर्साए । अन्ततः म बेहोस भएँ । साउन २८ । चकमन्न मध्यराति मैनबहादुर नैनबहादुर, खण्डमान, रंगनाथ र खड्गबहादुर चारजनालाई संगीनले घेरेर नेल, हतकडी र गलफन्दीसहित जेल चलान गरियो । उनीहरूलाई सरासर गोलघर लगियो । कालो, मैलो र ध्वाँसो लागेको हाँडी र कतारा झुन्ड्याइएको पिँजडा नं ९६ मा पसाले । खड्गमान २० वर्ष गुजारेको गोलघरको बयान यसरी गर्छन्, लम्बाइ दस फिट चौडाइ ६ फिट र उचाइ जम्मा पाँच फिट । त्यसमा चारजना राख्दा जनही १५ वर्ग फिटमा भान्सा, सुत्ने कोठा, भेट्ने ठाउँ, चर्पी सबैथोक त्यहीं । त्यो उभिन नहुने ठाउँमा कैदीले टुकी ल्याइदिए र ताल्चा मारे । खालि फलामे डन्डी भएको ढोका मात्र भएको, झ्याल थिएन । हामी थपिएपछि गोलघरमा जम्मा ५५ जना कैदी भयौं । बीच चोकको फलामे ढोकामा बस्थे ज्यानमारा कैदीहरू । सिधाका हकमा हामी जेल पर्दा चुन हालेको चामल लिए एक माना, हकुवा लिए पाँचचौथाइ । मासको दाल र नुन एक मुठीको चार खण्ड, दुई सिधा बेच्दा दुई ढिँडी खुर्सानी र एकमुठी दाउरा । सिधा बेच्दा दश पैसा र लुगा बेच्दा पाँच सुकासम्म मिल्थ्यो । बाँच्नभन्दा मार्न दिएको सिधाबाट खण्डमान र मैना दाइको क्षयरोसग लागेर निधन भयो । उमेश विक्रमलाई नाताले जोगाए । रंगनाथ पनि भनसुनबाट भारत भगाइए । परिवार भेट्नसमेत निषेध । पत्रपत्रिकाको कुरै भएन । काटिन गएको मान्छे गोलघरमा बाँच्न पाउँदा म सन्तुष्ट छु खड्गमान भन्छन् । राणाहरूका मनमा कांग्रेस शब्द सुन्नासाथ कोतपर्वको अपमान र प्रतिहिंसाको ज्वाला दन्किन्थ्यो । उनको दुशासनको दृष्टिमा सबै सन्त देशभक्त, गरिब सबैलाई कांग्रेसी भन्थे । रामायण, गीताको अर्थ लगाउने, माक्र्स र गान्धीका कुरा गर्ने सबै कांग्रेसी ठानिन्थे । सहिदहरूको बलिदानको ठीक १० वर्षपछि राजबन्दी छुटेपछिको दृश्यलाई जिउँदा सहिद टंकप्रसाद आचार्य यसरी व्यक्त गर्छन्, हामीलगायत राजबन्दी ८० जनाजति थिए । कफ्र्यु लागेको घेरा नाघ्नासाथ जनताको अपार भीडले समुद्रको छालले झैं छोप्यो । उठाएर बोक्ने, अँगालो हाल्ने फूल दिने, माला लगाइदिने र लावा छर्नै गर्दथे । त्यहाँबाट नयाँ सडकको ढोकासम्म आउन दुई घन्टा लागेको थियो । यट्खा टोलमा आठ बजे राति पुग्दा अपार भीडले जिन्दावादको गगनभेदी नारा लगायो । त्यसपछि खड्गमान सिंहले स्वर्गबाट हेर्नोस् हे वीर हो । जाग्यौं हामी कर्तव्य सम्झेर भन्ने गीत गाए । प्रचण्ड गोर्खामा आफू मात्र बाँकी रहेकाले र टंकप्रसादसँग जेल बसेकाले खड्गमान पनि प्रजापरिषद्मा पसे । राजा त्रिभुवनले उनकै नातेदार प्रजाराज्य लक्ष्मीसँग राजकीय सम्मानका साथ विवाह गराइदिए । मन्त्री बनाइदिए । पञ्चायतमा अञ्चलाधीश हुँदै राजदूत भए पनि आफू पञ्च नभएको र घरजग्गा नजोडेको भन्दै २०४६ सालको जनआन्दोलनलाई समर्थन गरेको बकपत्र आफ्नो पुस्तक जेलबाहिर बयालीस वर्ष मा लेखेका छन् । २०५५ सालमा प्रजापरिषद् र राष्ट्रिय झन्डामा ओडेर आर्यघाटमा देह त्यागे । सायद पिँजडामा कुँजिएर बिताएका खड्गमानलाई विम्ब बनाएर कवि भूपीले कोरे, मरेर जाने सहिदहरू हो, जिएर त हेर जिउन कति गाह्रो छ । फेरि भने बन्दैन देश दुईचार सहिद मरेर नगए ।"
दिल्ली निर्वाचनले दिएको सन्देश,"संघीय राष्ट्र भारतको संसदीय निर्वाचन प्रत्येक पाँच वर्षमा भए पनि त्यहाँ राज्यहरूको विधानसभा निर्वाचनमा एकरूपता छैन । त्यसैले भारतमा प्रत्येक वर्ष निर्वाचन भइरहन्छ । भारतीय जनता पार्टी (भाजपा) ले गत मे महिनामा भएको संसदीय निर्वाचनमा अभूतपूर्व विजय प्राप्त गरेपश्चात् भारतका प्रधानमन्त्री नरेन्द्र मोदी दोस्रो कार्यकालमा छन् । इन्डिया टुडेले हालै गरेको एक सर्वेक्षणमा मोदीको लोकप्रियतामा ह्रास नआएका तथ्यांकहरू प्रकाशित गरेको छ । भारतीय राजधानी दिल्ली निर्वाचनको तयारीमा छ । दिल्लीको यो निर्वाचनमा विश्वव्यापी सञ्जाल भएका कम्युनिस्टहरू, पुरानो र पारम्परिक प्रतिस्पर्धी कांग्रेस वा अन्य पुराना दलहरू भाजपाका लागि चुनौती छैनन् । मोदीलाई एउटा सानो र तुलनात्मक रूपले नयाँ दल आम आदमी पार्टी (आप) का नेता अरविन्द केजरीवालले चुनौती दिएका छन् । राजनीतिका धुरन्धरलाई केजरीवालले दिएको चुनौती नेपालका लागि सान्दर्भिक छ । कानुन व्यवस्था, प्रहरी र जमिन केन्द्रीय सरकारको जिम्मेवारीमा पर्ने राजधानी दिल्ली एक युनियन टेरिटरी (केन्द्रशासित प्रदेश) भए पनि यसको आफ्नै विधानसभा र सरकार छ । दिल्ली राज्य भारतको राजधानी भएकाले यसको निर्वाचनले मोदीका लागि राजनीतिक महत्व राख्छ । गत लोकसभा निर्वाचनमा दिल्लीका सम्पूर्ण स्थानमा भाजपाले सजिलै विजय हासिल गरेको थियो । त्यसैले दिल्लीको निर्वाचन मोदीको लोकप्रियताको मापक पनि हो । दोस्रो कार्यकालको सुरुसँगै मोदीको सरकार अनेक राजनीतिक विवादमा मुछिएको छ । दिल्लीलगायत अनेक सहरहरूमा दंगा भएका छन् । जनधनको क्षति भएको छ । दी इकोनोमिस्ट नामक प्रख्यात अन्तर्राष्ट्रिय पत्रिकाले मोदी नेतृत्वको भारत असहिष्णु हुँदै गएको लेखेको छ । भारतको लोकतान्त्रिक सूचकांक खस्केको छ । तर यसको लाभ कम्युनिस्ट र कांग्रेसलाई मिलेको देखिँदैन । यसअघिको दिल्लीको निर्वाचनमा केजरीवालको दल आपले भारतको केन्द्रीय सत्तालाई चुनौती दिँदै दिल्ली विधानसभाको ७० मध्ये ६७ सिटमा विजय प्राप्त गरेका थिए । दशकौंसम्म राजनीतिमा डेरा जमाएका नेतालाई कसरी एउटा सामान्य नागरिक केजरीवालले चुनौती दिए ? यसको जवाफ हो केजरीवालको योग्यता । उनी एक शिक्षित नागरिक हुन् । उनी भ्रष्ट्राचारविरोधी शान्तीपूर्ण आन्दोलनबाट उदाएका हुन्, हिंसात्मक आन्दोलनबाट होइन । उनी कुनै दलका झोले कार्यकर्ताका रूपमा दीक्षित वा तोडफोड र हत्याहिंसामार्फत दक्षता प्राप्त गरेका वा केही पुस्तक रटेका अर्धज्ञानी राजनीतिज्ञ होइनन्, उनी एक सफल विद्यार्थी हुन् । उनी वंशवादबाट उदाएका पनि होइनन् । सुशासन उनको मुद्दा हो, बलपूर्वक सत्ता कब्जा गरेर शासन गर्ने होइन । राजनीति उनको समाजसेवा हो, व्यवसाय होइन । राजनीति नगर्दा पनि उनलाई खानलाउन समस्या थिएन, राजनीति उनको पेसा होइन । उनले गरिबका लागि थुप्रै काम गरेका छन्, सर्वहारा वर्गको अधिनायकवाद उनको नारा होइन । यसरी एउटा असल र योग्य व्यक्तिका कारणले राजनीतिमा पार्न सक्ने सकारात्मक प्रभावका उनी एक उत्कृष्ट उदाहरण हुन् । प्रमुख प्रतिपक्षी दल भारतीय कांग्रेस संकटको संघारमा छ । लोकसभामा पराजय भएपछि कांग्रेसका अध्यक्ष राहुल गान्धीले राजीनामा गरेपश्चात् उनकी आमा सोनिया गान्धीलाई पुनः अध्यक्ष बनाएर कांग्रेसले वंशवाद नै योग्यता भएको निरन्तरता दिएको छ । यो भाजपाका लागि निकै सुखद हो । कांग्रेसमा योग्यताको खोजी नै गरिँदैन । सोनिया गान्धीपछि कांग्रेसले सोनियाकी छोरी प्रियंका गान्धीलाई नेताको रूपमा सहजै स्विकार्ने छन् । केही परम्परागत मुस्लिम भोटको तुष्टीकरणका लागि कांग्रेसले दिल्लीमा स्वतस्फूर्त रूपमा भइरहेका मोदीविरोधी आन्दोलनमा सहानुभूति दर्शाउनेसिवाय कुनै उल्लेखनीय कार्यक्रम गर्न सकेको छैन । शीला दीक्षितपछि कांग्रेसले दिल्लीमा कुनै सक्षम चेहेराको खोजी नै गरेन । दिल्लीमा कम्युनिस्टहरू विश्वविद्यालयमा तालाबन्दी र उपकुलपति घेराउमै सीमित छन् । मोदीविरोधी आमसभा र व्यक्तव्यसिवाय उनीहरूसँग कुनै कार्यक्रम छैन । दिल्लीमा कम्युनिस्टले विजय प्राप्त गरेको इतिहास पनि छैन । भाजपाले दिल्लीको निर्वाचनलाई मोदीको नेतृत्वमा लड्ने निर्णय गरेको छ । त्यसैले दिल्लीको निर्वाचनलाई भारतीय केन्द्रीय सरकार र अरविन्द केजरीवालको विरुद्धको प्रतिस्पर्धाका रूपमा लिन सकिन्छ । दिल्लीको सत्ता सञ्चालनमा केजरीवाललाई मोदी सरकारको सहयोग कहिल्यै रहेन । केजरीवालले आफ्नो कार्यकालका सुरुका केही वर्ष मोदीविरोधी व्यक्तव्व्यबाजी र गतिविधिमा बिताएका थिए । केन्द्रीय सरकार र केजरीवालबीचको द्वन्द्वले भारतको अदालतमा समेत प्रवेश पाएको थियो । केही भारतीय राज्यहरूमा लोकसभामा मोदीलाई र विधानसभामा अन्यलाई जनताले मत दिएको देखिएको थियो । केजरीवालले मोदीको छविसुध्रिँदै गरेको देखे र बुझे । उनले मोदीविरुद्धको बयानबाजी आफ्नो हितमा नहुने देखेर मोदीविरुद्ध भन्दा स्थानीयका समस्यामा उनी केन्द्रित भए । कम्युनिस्ट, कांग्रेस र अन्य दलहरूले दिल्लीका सडक अवरुद्ध गरेको, विश्वविद्यालयमा तालाबन्दी गरेको, सरकारी कानुनविरुद्ध प्रदर्शन गरेकोमा दिल्लीमा शासन गरिरहेको केजरीवालको दल आप लगभग मौन छ । भाषामै हिंसा दर्सिने किसिमले भाजपाले गरेको धार्मिक विभाजनमा समेत आप मौन रहेको छ । राष्ट्रिय मुद्दामा मौन रहेर केजरीवाल स्थानीय विकासका आधारमा मत मागिरहेका छन् । केजरीवाल सरकारको योजनाले करिब १३ लाख जनतालाई दिल्लीमा निःशुल्क बिजुली उपलब्ध गराएको छ । त्यति नै जनातालाई पानीको शुल्क मिनाहा भएको छ । पिउने पानी लाइनको विस्तार गरिएको छ । सरकारी विद्यालयको स्तरोन्नति गरिएको छ । सरकारी विद्यालयले राम्रो नतिजा ल्याएको तथ्यांक प्रस्तुत भइसकेका छन् । माध्यमिक शिक्षाको पाठ्यक्रममा खुसी र उद्यमशीलताको विषय राखेर शिक्षालाई व्यावहारिक बनाउन गरिएको कोसिस प्रशंसनीय छ । शिक्षकलाई विदेशमा समेत तालिमका लागि पठाउने व्यवस्था गरिएको छ । शिक्षामा २७ प्रतिशतसम्म खर्च गरिएको छ । निजी विद्यालयलको शुल्कमा नियन्त्रण गरिएको छ । दिल्लीका सरकारी विद्यालयमा गरिएका उल्लेखनीय सुधार एक शिक्षित नेताबाट मात्र सम्भव छ । केजरीवालका सहकर्मी मनीष सिसोडिया यो शैक्षिक सुधारका नायक हुन् । जनताको स्वास्थ्योपचारका लागि निःशुल्क वा सस्तोमा मोहल्ला क्लिनिकहरू सञ्चालनमा ल्याएका छन् । स्वास्थ्यमा अन्य प्रशंसनीय कार्य गरेका छन् । महिलालाई नगर बसमा निःशुल्क यात्राको व्यवस्था मिलाएका छन् । सडकमा सीसीटीभी उपकरण जोडिएका छन् । कतिपय मुद्दाहरूमा केन्द्रीय सरकारले सहयोग नगरेको उनको आरोप छ । उनले करको दरमा वृद्धि गरेनन् तर दिल्लीमा कर संकलनमा उल्लेखनीय वृद्धि गरे । केजरीवाललाई भ्रष्ट्राचार वा कुशासनको एउटा पनि आरोप लागेको छैन । यसको एउटै अर्थ हुन्छ भ्रष्टाचार नियन्त्रण र सुशासन । भारतमा भाजपा, कांग्रेस, कम्युनिस्ट आदि दलमा नेताको बोलीलाई अकाट्य सत्य मान्ने हरीलट्ठक वा अन्य खालका अनुयायी वा अर्धशिक्षित र अवसरवादी झोले नभएका होइनन् । भाजपाका कार्यकर्ता पाकिस्तान, धर्म वा अराष्ट्रिय तत्वजस्ता सुगारटाइमा आफ्नो अयोग्यताको प्रमाण दिइरहेका छन् । प्रमुख प्रतिपक्षी दलसँग नेता नभएकाले मुद्दा पनि छैनन् । उनीहरू आमाछोरा र बहिनीमै को ठूलो नेता भनेर रमाएका छन् । जनताले उनीहरूलाई मत नदिनेमा उनीहरू एकमत देखिन्छन् । उनीहरूले अवसर गुमाउने कुनै पनि अवसर उनले गुमाएका छैनन् । तीन तलाकका समर्थक कट्टरपन्थीसँग, पृथकतावादी कश्मिरीसँग वा हिंसामा संलग्न अन्य कुनै पनि समूहसँग कम्युनिस्टहरू मज्जाले नजिक देखिन्छन् । त्यसैले कम्युनिस्टको आन्दोलन दिल्लीको जेएनयूमा सीमित छ । तर केजरीवालले दिल्लीको राजनीतिको परिपेक्ष नै बदलिदिएका छन् । नेपालमा गाउँ, नगर वा वडामा समेत केन्द्रीय राजनीति र राष्ट्रिय मुद्दाका आधारमा निर्वाचन हुन्छ । के नेपालमा स्थानीय निकायको निर्वाचन विकासका मुद्दामा हुन सक्दैन ? नेपालमा केजरीवालजस्तो नेतृत्वको उदय हुन सक्दैन ? यसका वाधक हुन नेपालमा व्याप्त ट्रेड युनियनका रूपमा स्थापित भएका संथाहरू । नेपालमा अनेक पेसाकर्मीहरूका दलीय संगठनहरू छन् । विश्वविद्यालयमा प्राध्यापक र विद्यार्थीका आआफ्नै ट्रेड युनियन छन् । देउवा, दाहाल, ओली, भट्टराई आदिले नेपालमा कठोर संघर्ष पनि गरे तर यस्ता ट्रेड युनियनरूपी राजनीतिक सिन्डिकेट पनि खडा गरे । यो सिन्डिकेटबाट कुवाका भ्यागुता मात्रै निस्कन्छन् । भारतमा पनि भ्रष्टाचार र कुशासनको ७० वर्षको लामो अवधिमा मात्रै केजरीवालको उदय भएको हो । एकजना लोकप्रिय सञ्चारकर्मीले नेपालमा द लिडर नामक कार्यक्रमको घोषणा गरेकोमा कतिपय बुद्धिजीवीले प्रतिक्रिया व्यक्त गरेका छन् । उनीहरूको तर्क छ नेता कुनै रियालिटी शोबाट उत्पन्न हुँदैन । ट्रेड युनियनजस्ता संगठनवाला आफ्नो रोटी खोसिने भयले यो कार्यक्रमको विरोधमा बोलिसकेका छन् । नेपालको वर्तमान युवापुस्ताले कलंक, हत्या, बलात्कार, लुट, फिरौती दंगा आदिमा आरोपित नेता देखेको छ । अर्धशिक्षित वा अनपढ तर अनुयायी नेता देखेको छ । त्यसैले काठमाडौंमा किशोर थापालाई जनताले पत्याएनन् । यस्तो स्वच्छ छवि भएको, शिक्षित, विज्ञ र आफ्नो पेसामा सफल व्यक्तित्व पनि नेता हुन्छ भनेर कतिपय त आश्चर्यचकित परे । नेपालमा आफ्नो पेसामा सफल भएर समाज सेवाका लागि राजनीतिमा लागेका थोरै छन् । राजनीति व्यवसायका रूपमा फस्टाएको छ । राजनीतिबाट जीवन निर्वाह गर्ने नेताहरू नेपालमा धेरै छन् । जसको पेसा र व्यवसाय राजनीति हुन्छ, त्यसबाट समाज सेवा हुँदैन । नेपालमा पनि केजरीवाल र सिसोडियाजस्तै काठमाडौंको माहोल बदल्न सक्ने नेता होलान् । द लिडर ले राजनीतिलाई एउटा पेसा र व्यवसायका रूपमा नभएर सेवाका रूपमा प्रेरित गर्न दिशानिर्देश गरिदिन सक्छ । घृणा, द्वेष र इष्र्या राजनीतिका लागि उपयुक्त गुण नभएको मान्यता स्थापित गरिदिन सक्छ । क्षमता, अनुभव र व्यक्तित्वका आधारमा असल र खराब नेताको पहिचान जनतासामु गरिदिन सक्छ । राजनीतिक दलमा समेत त्यस्ता सयौं योग्य युवा होलान्, जो वृत्ति विकास, ज्ञान वा प्रशिक्षणको अभावले नेताका अनुयायी हुनुमै रमाएका छन् । तिनको चेतानाको घैंटोमा घाम लगाइदिन सक्छ । केजरीवाल र सिसोडियाजस्ता नेताहरूको पहिचान गरिदिन सक्छ । अंग्रेजीको एउटा उखान घोडालाई पानीसम्म पुर्याउन सकिन्छ, पानी पिउन बाध्य गर्न सकिँदैन भनेजस्तै त्यस्तो नेतालाई जनताले स्विकार्ने कि नस्विकार्ने भन्ने त अन्त्यमा जनताकै हातमा हुन्छ । जनताले तिरेको करमा आश्रित नभएका द लिडर जस्ता नागरिकको जनचेतनाका क्षमता अभिवृद्धि गर्ने प्राज्ञिक र बौद्धिक कार्यक्रमको विरोध गर्नुको कुनै तुक छैन । भारतमा केजरीवालको उदय पनि एउटा क्रान्ति हो । यसले भाजपा र कांग्रेसलाई सुध्रिन मद्दत गरेको छ । द लिडर को आवश्यकता पनि त्यस्तै एउटा क्रान्ति हो । द लिडर ले राजनीतिलाई एउटा पेसा र व्यवसायका रूपमा नभएर सेवाका रूपमा प्रेरित गर्न दिशानिर्देश गरिदिन सक्छ । घृणा, द्वेष र इष्र्या राजनीतिका लागि उपयुक्त गुण नभएको मान्यता स्थापित गरिदिन सक्छ ।"
एमसीसीलाई यसरी स्विकार्ने !,"मिलेनियम च्यालेन्ज कर्पोरेसन (एमसीसी) सम्झौता स्विकार्न हुनेनहुने बहस चलिरहँदा एमसीसीमा अमेरिकी अडान भन्ने खबर देशको साख राख्ने समाचार होइन । एमसीसी सम्झौता विषयमा अनेक बुद्घिजीवीबाट धेरै बुद्घिविलास भइसके भने नेताहरूले त धेरै खुराफात गरिसके राजनीति खपतका लागि । यसैले एमसीसी मुद्दा झनै कचल्टिन पुगेको छ अहिले । मोटामोटी पढेर, अध्ययनविनाको ज्ञानका आधारमा बोल्ने र लेख्ने नेता र विश्लेषकहरू बग्रेल्ती निस्किएका छन् भने प्रायोजित लेखक र अभिमत निर्माताहरूको कमी पनि देखिँदैन बजारमा । तथापि स्थापित विश्लेषक तथा स्थापित नेताहरूका चासो र उनीहरूका तार्किक भनाइलाई कदापि अवमूल्यन गर्न मिल्दैन र गरेमा घातक हुन सक्छ देशका लागि । विश्वविद्यालय पढ्दाका सहपाठी प्राध्यापकहरूले समेत आफूभन्दा माथिल्लो तहको बौद्घिक व्यक्तित्व भनेर स्विकारेको केही बागीजस्तो देखिने उपल्लो तहको स्थापित नेताको एमसीसी सम्झौताबारेको विश्लेषणात्मक अडानलाई त्यसै नकार्न सकिने अवस्था छैन र यस्ता नेता र विश्लेषकहरूका धारणालाई नकार्ने धृष्टता पनि गर्नु हुँदैन । ७७ पृष्ठ लामो एमसीसी सम्झौताका अनेक धारा, उपधारा र यसका बुँदाउपबुँदा तथा परिशिष्टका बुँदाहरूका भाषा यति जटिल र भाषागत हिसाबले यही अर्थ हो भनी यकिन गर्न राम्रै पढेलेखेका मान्छेलाई पनि सजिलो छैन भने साधारण मान्छेले पढेर, बुझेर अर्थ लगाउन सक्ने त कुरै भएन । यो दस्ताबेजलाई सही अथ्र्याउन र बुझाउन अलि छिप्पिएको कर्पोरेट लयर नै चाहिन्छ । यसैले यो सम्झौताका विषयमा अनेक शंकाअपशंका उब्जिनु पनि स्वाभाविक नै हो । एउटा कुरा पक्का हो कि एमसीसी इन्डोप्यासिफिक स्ट्राटेजी (आईपीएस) भन्दा अगाडि नै आएको अवधारणा भए पनि यो पछि गएर आईपीएसको एक परोक्ष हिस्सा बन्न पुग्यो तर आईपीएसको सैनिक गठबन्धनको हिस्सा भने होइन, जुन अमेरिकी दूतावासको विज्ञप्तिले पनि स्विकारेको छ । अर्कातर्फ विभिन्न क्षेत्रमा अमेरिकी रक्षा सहयोगमा संलग्नताका कारण नेपाल आईपीएसको पार्टनर देश भने भइसकेको छ तर एलाई भने होइन । नेपाल अमेरिकाको एलाई नभएकोे तर अमेरिकी रक्षा सहयोगमा संलग्नताका कारणले मात्र आईपीएस सैनिक गठबन्धनमा स्वतः संलग्न हुन्छ भन्ने तर्कले कुनै माने राख्दैन । त्यसैले नेपालले नचाहेसम्म आईपीएस सैनिक गठबन्धनमा तानिने सम्भव पनि छैन र एमसीसी सम्झौतामा जानासाथ आईपीएस सैनिक गठबन्धनमा पनि तानिन्छ भन्ने भ्रम मात्र हो । अर्को कुरा, यो पनि हो कि एउटा सरकारका पालामा हस्ताक्षर भएको सन्धिसम्झौताको स्वामित्व अर्को सरकारले पनि लिनुपर्छ । एउटा सरकारका पालामा हस्ताक्षर गरेका सन्धिसम्झौतालाई अर्को सरकारले स्वामित्व नलिने हो भने कुनै पनि सरकार र समग्रमा देशकै विश्वसनीयतामा प्रश्नचिह्न खडा हुन्छ नै । सरकार परिवर्तन त के ! कतिपटक व्यवस्था नै परिवर्तन हुँदासमेत राणा प्रधानमन्त्री मोहनशमशेरले हस्ताक्षर गरेको भारतसँगको सन् १९५० को सन्धि जतिसुकै नेपालको हितप्रतिकूल भए पनि संशोधन तथा खारेज हुन त सकेको छैन भने भर्खरै मात्र हस्ताक्षरित एमसीसी सम्झौतालाई खारेज गर्न सक्ने अवस्थामा पनि छैनौं हामी । तर यो पनि होइन कि एमसीसी सम्झौतामा अहिले देखिन आएका शंकास्पद बुँदा तथा अनेक अर्थ लाग्न सक्ने भाषागत प्रस्ट्याईं, पुस्ट्याईंबारे छलफल गरी सुधार्न पनि नपाउने वा नसकिने भने होइन । यसका लागि छलफल र वार्ता गर्न सक्ने क्षमताचाहिँ हामीमा हुनुपर्यो । हो, एमसीसी सम्झौताका कतिपय धाराउपधारा हामीले चाहेजस्तो र खोजेजस्तो छैन र खाँटी राष्ट्रवादी नजरले मात्र हेर्दा हामी अलि तल परेको होजस्तो महसुस पनि हुन्छ । तर विकास कार्यका लागि सावाँब्याज नै तिर्नुनपर्ने ५५ अर्ब रुपैयाँको अनुदान सबै हामै्र सर्त र तजविजमा मात्र चलाउन पाउने गरी त पक्कै आउँदैन, दाताको पनि केही न केही स्वार्थ त भइ नै हाल्छ । हो, दाताका त्यस्ता स्वार्थहरू हाम्रो राष्ट्रिय हितप्रतिकूल हुनु हुँदैन, हामी सजग हुनुपर्ने क्षेत्र यहीं हो । केही आवधिक सर्त तथा बाध्यकारी बुँदा जसले नेपालको अहं राष्ट्रिय हितमा खासै दूरगामी असर पार्दैन भने यस्ता सानातिना कुरालाई अहंताको मुद्दा बनाउनु सही सोच हुन सक्तैन । उदाहरणका लागि नेपालले आफ्नो सीमासम्म लगेको विद्युत् लाइनबाट सीमापार विद्युत् व्यापार गर्न भारतले पनि आफ्नो विद्युत् लाइनमा जोडिदिन त पर्यो नि अनि यसका लागि भारतसँग सहमति चाहिएन त ? लेखा परीक्षणका विषयमा पनि दफा ३८(क) ले हामीलाई एमसीसी नेपालको महालेखा परीक्षण गर्न रोक लगाएको छैन, भला अमेरिकी पैसाका बारेमा उनीहरूकै तरिकामा हुने लेखा परीक्षणलाई हामीले अन्यथा मान्नु पनि भएन । नेपालले एमसीसी सम्झौता अन्त्य गर्न नपाउने, नेपालमा अमेरिकाले सैन्य क्याम्प खडा गर्ने, हातहतियार ल्याउन सक्ने आदि सतही कुरा भ्रामक छन् । त्यस्तै अमेरिकी आईपीएस र चिनियाँ बीआरआई अलग प्रकृतिका अवधारणा र रणनीति हुन् भने यी दुईलाई जोडेर पनि एमसीसी सम्झौतामाथि अनेक शंका गरेको पनि पाइन्छ । भला, आईपीएस र बीआरआई दुवैका आआफ्नै रणनीतिक स्वार्थहरू पनि पक्कै होलान्, तर यी दुवैबाट नेपालको राष्ट्रिय हितमा असर नपरोस् भन्ने मात्र हामीमा सचेतना हुनुपर्छ । कतिपय कुरामा त वनको बाघभन्दा पनि मनको बाघबाट धेरै डराएजस्तो पनि देखिन्छ । तर पनि एमसीसी सम्झौताबारे यति धेरै चासो देखिँदादेखिँदै पनि छलफल र वार्ताबाट सल्टाउन मिल्ने र सकिने विषयमा हुन सक्नेजति प्रयास नगरी बहुमतको धम्ममा पेलेरै संसद्बाट पारित गर्ने धृष्टता भयो भने यसबाट राष्ट्रिय हितमा पर्न सक्ने नकारात्मक प्रभावको जिम्मा यो सरकारले लिने कि नलिने र जवाफदेही हुने कि नहुने ? यसैले सर्प पनि मर्ने र लट्ठी पनि नभाँचिने हिसाबमा एमसीसी सम्झौतालाई हाम्रो राष्ट्रिय हितअनुकूल हुने केही बुँदा थप गरी स्विकार्दा नै दुवै पक्षको जित हुन्छ । उग्र राष्ट्रवादी भावना र राष्ट्रियताको अतिवादी सोच राखेर हरेक विषयमा शंका गरी अड्चन मात्र थाप्दा अन्तिम नतिजा राष्ट्रिय हितमा नहुन पनि सक्छ । एमसीसी सम्झौतामा सबै अमेरिकी सर्तहरू मात्र छन् र हामीले स्विकारेका पनि छौं, तर यसमा हाम्रो कुनै सर्त भने परेको छैन । त्यसैले सबै शंकाउपशंका निवारण गर्न र राष्ट्रिय हित संरक्षण र संवद्र्धनका लागिसमेत निम्न थप बुँदा औपचारिक छलफलबाट सहमति जुटाएर एमसीसी सम्झौतामा समावेश गरी यसलाई जस्ताको तस्तै पारित गर्न सकिन्छ र यही उपयुक्त पनि हुने देखिन्छ । १ एमसीसी सम्झौताका आधारमा नेपाल आईपीएसको सैन्य गठबन्धनमा जान बाध्य हुने छैन । २ एमसीसी सम्झौता पाँच वर्षको एक पटके सम्झौता भएकाले यसको कार्यकालभरमा हुने कार्यक्रम, परियोजना तथा योजना सकिएपछि यो सम्झौता पूर्णरूपमा समाप्त भएको मानिनेछ र सम्झौताका सबै बुँदा निस्तेज हुनेछन् । पाँच वर्षपछि एमसीसीको यस सम्झौताका कुनै पनि विषयसँग सम्बन्ध, जिम्मेवारी र दायित्व रहने छैन । सबै जिम्मेवारी, दायित्व र एमसीसी सम्बन्धित सबै विषय नेपाल सरकारको जिम्मामा आउनेछ । ३ एमसीसी सम्झौताका परियोजना लागू हुँदासम्म परियोजनालाई चाहिने भन्सार छुटका सामान, उपकरण तथा औजार आदिको लगत राख्ने गरी भन्सार जाँचपास भएपछि मात्र नेपाल भित्रिने स्वीकृति दिइनेछ । ४ एमसीसी सम्झौताका परियोजना पूरा गर्दाको समयभर मिलेनियम च्यालेन्ज एकाउन्ट (एमसीए) को अधीनमा रहने भूमि, घर तथा सबै पूर्वाधारहरूमा एमसीसी परियोजनाहरूका कार्यक्रमसँग सम्बन्धित क्रियाकलाप र कार्यक्रमबाहेकका अन्य गतिविधि तथा कार्यक्रम गर्न पाइने छैन । ५ एमसीसी सम्झौताका परियोजना पूरा गर्दाको समयभर त्यस परियोजनाले खरिद गरी एमसीसीको स्वामित्वमा आउने जग्गाजमिन र चलअचल सम्पत्ति एमसीसी सम्झौताको पाँचबर्से कार्यकाल सकिएको दिनदेखि नै नेपाल सरकारको स्वामित्वमा आउनेछ । ६ एमसीसी सम्झौताका परियोजनाहरूमा आवश्यक पर्ने विदेशी प्राविधिक, विज्ञ, दक्ष र अन्य जनशक्तिहरूको पृष्ठभूमिसहित नियमअनुसार पूर्वजाँच भेटिङ र निगरानीको अधिकार नेपाल सरकारमा रहनेछ । ७ एमसीसी सम्झौताका परियोजनाहरूमा कार्यरत विदेशी तथा स्वदेशी जनशक्ति तथा सरसामग्रीमा कुनै पनि किसिमको कर नलाग्ने भए पनि यस परियोजनामा कार्यरत जनशक्तिलाई कूटनीतिक छुट वा स्वतन्त्रता भने हुने छैन । नेपालको कानुनअनुसार उनीहरूबाट देवानी वा फौजदारी अपराध भएमा नेपालको कानुनअनुसार कारबाही हुनेछ । ८ एमसीसी सम्झौताका परियोजनाहरूमा कार्यरत विदेशी तथा स्वदेशी जनशक्तिले सम्झौतामा तोकिएबाहेक अन्य निषेधित कुनै पनि क्रियाकलाप गर्न पाउने छैनन् । ९ एमसीसी सम्झौताअनुसार नेपालले हाल्ने रकमको लेखापरीक्षणको अधिकार नेपाल सरकारमै रहनेछ । १० एमसीसी सम्झौताका परियोजनाहरूमा कार्यरत विदेशी तथा स्वदेशी जनशक्तिको सुरक्षाका लागि नेपाल सरकारले पूर्ण सहयोग गर्नेछ । प्रस्तावित यी १० बुँदाले एमसीसी सम्झौताका कुनै पनि बुँदालाई प्रभाव पार्दैन । अहिले आएर एमसीसी सम्झौताका सबै सर्त पालना नभएसम्म नेपालले मागेको शोधभर्ना रकम निकासा दिन नसकिने अमेरिकी जवाफले नेपालको कमजोर कार्यशैलीलाई उजागर गरेको छ । त्यसमाथि पनि नवनियुक्त सभामुखको एमसीसी संसद्बाट पारित गर्न हतारिन नहुनेजस्तो अभिव्यक्तिले एमसीसीको भविष्य अझ अन्योलतर्फ धकेलिने सम्भावना बढेको छ । यी दुवै शुभसंकेत होइन, सबैले होस पुर्याऔँ ।  (नेपाली सेनाका पूर्वसहायक रथी भण्डारी सैनिक संघका वरिष्ठ उपाध्यक्ष तथा नेपाल स्ट्राटेजिक स्ट्रडिजका सचिव हुन् ।)"
मेसीको २ गोलसँगै बार्सिलोना क्वार्टरफाइलनमा,"बार्सिलोना : बार्सिलोना कोपा डेल रे फुटबल प्रतियोगिताको क्वार्टरफाइनलमा पुगेको छ। बार्सिलोनाले बिहीबार राति घरेलु मैदानमा खेलिएको खेलमा तुलनात्मक रूपमा कमजोर प्रतिद्वन्द्वी लेगानेसमाथि ५० गोलको सजिलो जित हासिल गर्यो। बार्सिलोनाको जितमा अर्जेन्टिनी स्टार लियोनल मेसीले पनि दुई गोलको योगदान गरे। खेल सुरु भएको चौथो मिनेटमै एन्टोइन ग्रिजम्यानले बार्सिलोनालाई अग्रता दिलाएका थिए। एकपक्षीय खेलको २८औं मिनेटमा क्लिमेन्ट लेङ्लेटले टोलीको अग्रता दोब्बर बनाए। पहिलो हाफमा २० को अग्रता लिएको बार्सिलोनाले दोस्रो हाफमा पनि तीन गोल थप्यो। ५९औं मिनेटमा मेसीले बार्सिलोनाका लागि तेस्रो गोल गरे। ७७औं मिनेटमा अर्थरले टोलीको अग्रता ४० बनाए। निर्धारित समयको खेल सकिनुभन्दा एक मिनेटअघि कप्तान मेसीले व्यक्तिगत रूपमा दोस्रो गोल थपे। मेसीले क्लबका लागि गरेको गोल संख्या ६ सय २३ पुगेको छ। बार्सिलोनाको जर्सीमा मेसीले जितेको यो पाँच सयौं खेल पनि हो। बलियो टोली सेभिल भने क्वार्टरफाइनलमा पुग्न असफल भयो। अन्तिम १६ टोलीबीचको भिडन्तमा दोस्रो दर्जाको क्लब मिरान्डेजले सेभिललाई ३१ गोलले हरायो। रियल म्याड्रिड, भिल्लारियल, ग्रानडा, एथलेटिक बिल्बाओ, भ्यालेन्सिया र रियल सोसिएडाड भने यसअघि नै क्वार्टरफाइनलमा पुगिसकेका छन्।"
वीरगन्जमा शनिबारबाट प्रदेशस्तरीय फुटबल,"वीरगन्ज : वीरगन्जमा प्रदेश २ स्तरीय प्रथम गिरिजाप्रसाद कोइराला गोल्डकप फुटबल प्रतियोगिता आयोजना हुने भएको छ। गिरिजाप्रसाद कोइराला फाउण्डेशन पर्साको आयोजनामा शनिबारदेखि हुने प्रतियोगितामा आठै जिल्लाका जिल्ला फुटबल संघका टिमले भाग लिने छन्। शुक्रबार वीरगन्जमा आयोजित पत्रकार सम्मेलनमा फाउण्डेशन पर्साका अध्यक्ष मोहम्मद शाहबुद्दीनले प्रदेशस्तरीय प्रथम नकआउट फुटबल प्रतियोगिताको सम्पूर्ण तयारी पूरा भइसकेको जानकारी दिए। युवाहरुको शारिरीक, मानसिक, सामाजिक र बौद्धिक विकासको साथै खेलकुदको प्रवर्द्धनका लागि पनि प्रतियोगिताका आयोजना गर्न लागिएको अध्यक्ष शाहबुद्धिनले बताए। वीरगन्जको आदर्शनगर रंगशालामा हुने प्रतियोगिता माघ २५ गतेसम्म चल्ने छ। प्रतियोगिताको उपाधि विजेता टिमलाई एक लाख ५१ हजार र उपविजेता टिमलाई ७५ हजार रुपैयाँ नगद पुरस्कारसहित कप र मेडल प्रदान गरिने फाउण्डेशनका सचिव सरोज चौरसियाले जानकारी दिए। त्यस्तै प्रतियोगितामा उत्कृष्ट गोलकिपर, उत्कृष्ट स्ट्राईकर, प्लेयर अफ द टुर्नामेण्ट र म्यान अफ द म्याचको लागि पनि पुरस्कारको व्यवस्था रहेको चौरसियाले बताए। प्रतियोगिताको समूह कमा पर्सा, बारा, धनुषा र सिराहा, समूह ख मा महोत्तरी, रौतहट, सर्लाही र सप्तरी रहेका छन्। शनिबारको उद्घाटन खेल पर्सा जिल्ला फुटबल संघ र धनुषा जिल्ला फुटबल संघबीच हुने आयोजकले जानकारी दिएको छ।"
एनआरटी चौथो स्थानमा,"काठमाडौं : एनआरटी क्लबले सहिद स्मारक ए डिभिजन लिग फुटबलको चौथो स्थानमा उक्लिएको छ। दशरथ रंगशालामा बिहीबार भएको खेलमा एनआरटीले ब्रिगेड ब्वाइज क्लबलाई २० गोलले हरायो। एनआरटीले पहिलो र दोस्रो हाफमा समान एक एक गोल गरेको थियो। एनआरटीको जितमा दुवै गोल वैकल्पिक खेलाडी राजेश परियारले गरे। राजेश २२औं मिनेटमा कृष्ण कुमारको स्थानमा मैदान प्रवेश गरेका थिए। उनले मैदान छिरेको १० मिनेट लगत्तै एनआरटीको खाता खोले। राजेशले ३२औं मिनेटमा दर्शन गुरुङको पासमा जाली चुमाएका थिए। राजेशले ५२औं मिनेटमा व्यक्तिगत दोस्रो गोल गर्दै एनआरटीको अग्रता दोब्बर बनाए। उनले श्यामबाबु काप्छ्याकीको पासमा पोस्ट् नजिकबाट गोल गरेका थिए। यसैगरी मध्यभागमा औसत खेल खेलेको ब्रिगेडको अग्रपंक्ति कमजोर बनेको थियो। ६२औं मिनेटमा ब्रिगेडले पेनाल्टीको अवसर पनि गुमाएको थियो। कप्तान अनिल गुरुङ पेनाल्टीमा चुकेका थिए। अनिलको प्रहारलाई एनआरटीका गोलरक्षक अजित प्रजापतिले सजलै विफल पारिदिएका थिए। नेपाली फुटबलका अनुभवी खेलाडी अनिलले यस सिजन गोल गर्न सकेका छैनन्। एनआरटीका श्यामबाबु काप्छ्याकी म्यान अफ दी म्याच भए। यस जितसँगै चौंथो स्थानमा उक्लिएको एनआरटीले नौ खेलबाट १५ अंक बनाएको छ। आठ अंक बनाएको ब्रिगेड ११औं स्थानमा छ। शीर्ष स्थानमा रहेको आर्मीको २० अंक छ। दोस्रो स्थानमा रहेको मच्छिन्द्र र तेस्रो स्थानमा रहेको मनाङ मस्र्याङदीको समान १९ अंक छ। खेलपछि एनआरटीका प्रशिक्षक राजुकाजी शाक्यले तीन अंकका लागि खेलेको खेलमा सफलता पाएको बताए। टोलीका धेरै खेलाडी घाइते छन्। तर पनि आज जित्नै पर्ने खेलमा राम्रो खेले। आजको नतिजा हाम्रो लागि महŒवपूर्ण थियो। अघिल्लो वर्षको दुई अंक घटुवाले पनि केही गाह्रो छ। अन्यथा एनआरटी उपाधि दौडमै थियो। हामी चार खेलमा अझै सुधार गर्नेछौं, राजुकाजीले भने। ब्रिगेडका प्रशिक्षक खगेन्द्र पुनले राम्रो खेले पनि गोल नहुँदा हारमा चित्त बुझाएको बताए। मौका पाएर पनि गोल भएन। पेनाल्टी मिस हुनु अर्को दुर्भाग्य भयो। हारले रेलिगेसनमा परिन्छ कि भन्ने डर छ, खगेन्द्रले भने। यसैगरी दशरथ रंगशालामा भएको अर्को खेलमा फ्रेन्ड्स क्लबले कठिन जित हात पारेको छ। प्रतिस्पर्धात्मक खेलमा फ्रेन्ड्स च्यासल युथ क्लबलाई १० गोलले हरायो। फ्रेन्ड्सको जितमा उत्तम राईले निर्णायक गोल गरे। उत्तमले ८४औं मिनेटमा रिवाउन्ड बलमा गोल गरेका थिए। विश्व अधिकारीको पहिलो फ्रिकिक प्रहार च्यासलका गोलरक्षकले फर्काएको बललाई उत्तमले सोझै जाली चुमाए। उत्तम राई म्यान अफ दी म्याच भए। जितसँगै नौ खेलबाट ११ अंक बनाएको फ्रेन्ड्स नवौं स्थानमा उक्लिएको छ। समान खेलबाट नौ अंक बनाएको च्यासल १०औं स्थानमा छ।"
"बिग बास लिग : मेलबर्न पराजित, सन्दीपको १५ विकेट","मेलबर्न : अस्ट्रेलियामा जारी बिग बास लिगमा नेपालका सन्दीप लामिछाने आवद्ध टोली मेलबर्न स्टार्स पराजित भएको छ। फाइनलमा प्रवेशका लागि शुक्रबार दिउँसो भएको क्वालिफयर खेलमा मेलबर्न सिड्नी सिक्सर्ससँग ४३ रनले पराजित भएको हो। सिड्नी जित पछि फाइनलमा पुगेको छ भने मेलबर्नले फाइलनका लागि अर्काे बिहीबार च्यालेन्जर खेल्नेछ। घरेलु मैदानमा भएको खेलमा टस जितेर मेलबर्नले बलिङ रोजेको थियो। पहिलो ब्याटिमा उत्रिएको सिड्नी सिक्सर्सले २० ओभरमा ७ विकेट गुमाएर १४२ रन बनाउन सक्यो। १४३ रनको सामान्य लक्ष्य पाएको मेलबर्न १८ ओभरमा ९९ रन बनाउँदा अलआउट भयो। बलिङमा उत्कृष्ट प्रदर्शन गरेको मेलबर्न खराब ब्याटिङ गर्दा जितबाट बञ्चित बन्यो। मेलबर्नका लागि आठौं नम्बरमा क्रिजमा आएका क्लीन्ट हिन्क्लीफले बनाएको २५ रन नै सर्वाधिक योगदान बन्न गुग्यो। सिजनमा उत्कृष्ट ब्याटिङ गरिरहेका माकुस स्टोनिस यस खेलमा चल्न सकेनन्। ६ बलमा ५ रन बनाएर आउट भए। कप्तान ग्लेन म्याक्सवेलले पनि १९ बलमा १६ रन मात्रै बनाउन सके। नेपालका लेग स्पीनर सन्दीप लामिछाने भने यस सिजनमा १३ खेल खेलेर नेपाल फर्किसकेका छन्। यही महिनाको अन्तिममा काठमाडौंमा हुने त्रिदेशीय सिरिजको लागि तयारी गर्न सन्दीप नेपाल आएको हुन। नेपाल, ओमान र अमेरिकाबीच को त्रिदेशीय एकदिवसीय यही माघ २२ देखि २९ गतेसम्म कीर्तिपुरस्थित त्रिभुवन अन्तर्राष्ट्रिय क्रिकेट मैदानमा प्रतियोगिताका हुँदैछ। बिग बासको यस सिजनमा १३ खेल खेल्दा सन्दीपले १५ विकेट लिन सफल भए।"
उपाधितर्फ लम्कँदै लिभरपुल,"लन्डन : इङ्लिस प्रिमियर लिगको जारी सिजनमा आफ्नो अपराजित यात्रा २४ खेल पुर्याएसँगै लिग लिडर लिभरपुलले आफ्नो निकट्तम प्रतिद्वन्द्वीसँग १९ अंकको अग्रता हासिल गरेको छ। लिभरपुलले बुधबार राति खेलिएको आफ्नो पछिल्लो खेलमा वेस्टहाम युनाइटेडमाथि २० गोलको जित हासिल गरको हो। लिभरपुलले खेलको दुवै हाफमा एकएक गोल गर्यो। खेलको ३५औं मिनेटमा मोहम्मद सलाहले पेनाल्टीमार्फत गोल गर्दै टोलीलाई अग्रता दिलाए। ५२औं मिनेटमा एलेक्स अक्सलेड च्याम्बरलिनले टोलीका लागि दोस्रो गोल थपे। जारी सिजनको लिगतमा लिभरपुलको यो २३औं जित हो। लिभरपुल एक खेलमा भने बराबरीमा रोकिएको थियो। लिभरपुल ७० अंकसहित तालिकाको पहिलो स्थानमा छ। समान खेलबाट ५१ अंक बटुलेको म्यानचेस्टर सिटी दोस्रो स्थानमा आसीन छ। यसैगरी ४८ अंकसहित लेस्टर सिटी तेस्रो, ४० अंकसहित चेल्सी चौथो र ३४ अंकसहित म्यानचेस्टर युनाइटेड पाँचौं स्थानमा छन्। लिगमा लिभरपुलको यो लगातार १५औं जित हो। समग्रमा भने प्रिमियर लिगमा लिभरपुलले आफ्नो अपराजित यात्रा ४१ खेल पुर्याएको छ। यसबीचमा लिभरपुलले ३६ खेलमा जित र पाँच खेलमा बराबरीको नतिजा निकालेको छ। माथिल्लो श्रेणीको इङ्लिस लिगमा यो तेस्रो लामो अपराजित यात्रा हो। यसअघि सन् २००४ को अक्टोबरमा आर्सनल ४९ खेल र सन् १९७८ को नोभेम्बरमा नटिङ्घम फरेस्ट ४२ खेलसम्म अपराजित रहेको थियो। इङ्लिस प्रिमियर लिगको इतिहासमा यसअघि कुनै पनि टोलीले २४ खेल खेलेर ७० अंक जोड्न सकेको थिएन। लिभरपुलको प्रशिक्षकका रूपमा योर्गेन क्लोपको यो एक सय ५०औं जित हो। सबै प्रतियोगितालाई मिलाउँदा प्रशिक्षक क्लोपले लिभरपुलका लागि एक सय ५० जित, ५८ बराबरी र ३९ हारको नतिजा निकालेका छन्।"
