शीर्षक,विवरण
किन थन्कियो ईपीजी प्रतिवेदन ?,"यतिबेला भारतले कतै १९५० को सन्धि पूर्णरूपमा क्रियाशील बनाउन सफल भएको त होइन भन्ने आशंका जन्मेको छ पछिल्लो समय नेपाल र भारतबीचको सम्बन्धमा बढी चर्चामा आउने विषय बनेको छ दुईपक्षीय प्रवुद्ध व्यक्ति समूह (ईपीजी) ले तयार गरेको प्रतिवेदन। एक वर्षअघि नै तयार प्रतिवेदनबारे बढी नै प्रचार भएपनि भारतले एक वर्षदेखि बेवास्ता गरिरहेको छ। नेपाल र भारतबीच रहेका विवादास्पद भनिएको सन् १९५० को सन्धि र त्यसयता भएका अन्य समग्र सन्धिसम्झौता पुनरावलोकन गर्न बनेको साझा प्रतिवेदन भारतले स्वीकार गर्ने त पछिको विषय होला तर अहिले बुझ्नसमेत आनाकानी गरिरहेको छ। ईपीजीले दुई वर्ष लामो बहस र अध्ययनपछि तयार पारेको प्रतिवेदन भारतले लामो समयदेखि एउटा कुनामा थन्क्याउनुको पछाडि पक्कै कुनै रहस्य होला ? दुई वर्षमा नौ औपचारिक र अनगिन्ती अनौपचारिक बैठक गरेर सम्बन्धित सरोकारवालासँग बहससमेत गर्दै काम पूरा गरेको थियो। तर, अझै यसमा कुनै निर्णयमा पुग्न नसक्नु दुखद हो। भारतीय पक्षले यसमा अनाकानी गर्नुमा नेपाल पक्ष पनि उत्तिकै जिम्मेवार देखिन्छ। यो प्रतिवेदन किन दुवै देशका कार्यकारी प्रमुखलाई नै बुझाउनुपर्ने ? अधिकतम परराष्ट्रमन्त्री नभए परराष्ट्र सचिवस्तरमा बुझाएको भए के बिग्रने थियो र ? आखिर काम अघि बढ्ने सचिव स्तरीय प्रक्रियाबाट नै हो। ठूलो प्रचारबाजीको मोहले यो प्रतिवेदन थन्किएको अनुभव कूटनीतिक मामिलामा अध्ययन गर्नेहरूको छ। हामी कामभन्दा बढी प्रचारमा रमाउने हुँदा यसमा पनि त्यही भयो। यसलाई हेर्दा लाग्छ, भारतीय संस्थापन पक्ष (कर्मचारी तन्त्र ) बिच्कियो। जुन निकायबाट काम अघि बढ्ने त्यही निकाय बिच्किएपछिको अवस्थालाई नजरअन्दाज गर्न हुँदैन। दुईपक्षीय विषयमा केही गहन पाटा हामीले केलाउन बिर्सनु हुँदैन। नेपाल र भारतका कार्यकारीबीच समझदारी हुँदा नै यो प्रतिवेदन सचिव स्तरमा बुझाउने भनिएको थियो। तर, प्रचारको मोहको साथै राजनीतिक उत्साहका कारण प्रतिवेदन कार्यकारीमा बुझाउने भनियो। त्यसमा भारतीय पक्षले पनि यो विषय नकार्न सकेन। अनि तयार प्रतिवेदन पनि भारतको राजनीतिक नेतृत्वले बुझ्न आनकानी गर्यो। भनियो, कार्यकारी प्रमुखको समय मिलिरहेको छैन। त्यतिबेला भारतमा निर्वाचनको लहरले गर्दा यो विषय बुझ्न ढिलाइ गरेको हो कि भन्ने लागेपनि सरकार बनेर नयाँ बजेटसमेत आइसकेको अवस्थामा पनि बुझ्ने समय उपलब्ध नगराउनुले यो पाटोलाई झल्काउँछ। भारतीय पक्षले यो प्रतिवेदन सचिव स्तरमा छलफल भएर माथि आउने पहिले नै स्पष्ट पारेकै कारण पनि यसमा ढिलाइ भएको हो। तर, लामो प्रचार भइसकेकाले भारतले अब राजनीतिक तवरमा नै बुझिदिए मुलुकको हित हुनसक्ने देखिन्छ। नेपाल र भारतबीच परराष्ट्र सचिव स्तरीय संयन्त्र छ, त्यसमाथि परराष्ट्रमन्त्री स्तरको अर्को स्थायी संयन्त्र छ। जुन संयन्त्र २०७१ साउनदेखि झनै बलियो रूपमा अघि बढेको छ। उक्त संयन्त्रको पाँचौं बैठकबारे छलफल चलिरहेको छ। यसमा हामी स्पष्ट हुनैपर्छ। माथि जति चोचोमोचो मिलाए पनि कुरा त्यही संयन्त्रमा आउँछ। कूटनीतिका अनुभवीहरूले यसमा झनै ध्यान दिनुपर्ने हो, तर किन हामी अलमलिएका छौं, म आफैं घोत्लिन्छु। अन्तर्राष्ट्रिय मामिलाको विद्यार्थी भएका नाताले यस्ता विषयमा चासो राख्ने र कारण खोज्ने गरेको छु। मलाई अहिले लागिरहेको छ, हामीकोमा भएको संयन्त्रलाई निस्तेज गर्दै ओभर रुल हुनेगरी नयाँ संरचना बनाउने हतारोले गर्दा यस्तो परिणाममा पुगेका हौं। कतिपय विषयमा हामी बढी उत्साहित हुन्छौं। अनि त्यसबाट सीधै ३६० डिग्रिमा फर्किन्छौं। कूटनीतिमा साझा स्वर तय गर्न नसक्दा र अघिल्लो सरकारले गरेको विषय पछिल्ला सरकारले आफ्नै निर्णय हो भन्ने सोच नराख्दा समस्या आएको हो। खोइ असली सन्धि ? हामीले स्वीकार्नैपर्छ, सन् १९५० को सन्धिको असली प्रति हामीसँग छैन। कसैकसैले तत्कालिन श्री ३ मोहनशमशेर भारत जाँदा उतै लिएर गएको कुरा पनि सुनाउँछन्। त्यसो हो भने नेपालको प्रति पनि भारतसँग नै छ। मोहनशमशेरको अंग्रेजी राम्रो थिएन, छोरा विजयशमशेरको अंग्रेजीमा राम्रो दख्खल थियो र त्यही भरमा सम्झौता भएका थिए। दुई प्रति सही भएको त्यो सन्धि सबैभन्दा संकोच लाग्ने कुरा, हामीसँग नहुनु नै हो। असली प्रति नै नरहेका सन्धिमा हामीले कुन आधारमा छलफल गरिरहेका छैाँ यो पनि एउटा अध्ययनको विषय बनेको छ। अर्को पक्षले कहिल्यै पनि असली कपि दिएको हुँदैन। त्यसको भावमा उसले आफ्नो कुरा राख्छ। अनि असजिलो पर्दा मात्र त्यो सन्धि ल्याउने हुनाले यसमा हामी सचेत हुनुको विकल्प छैन। त्यो अर्को पाटो छ। अनि, हामी स्पष्ट हुनैपर्छ, उक्त सन्धि हामीसँग नभएको कुरा भारतलाई राम्ररी थाहा छ। अझ अचम्मको विषय उक्त सन्धिको लेटर अफ एक्सचेन्ज छ भन्ने विषय हामीलाई पछिसम्म पनि थाहा थिएन। भारतीय लेखकले लेखेका किताबमा परिच्छेदमा भएका प्रतिबाट फोटोकपि गरेर १९५० को सन्धि हामी पढेर टिप्पणी गारिराखेका छौं। यसले हामीलाई दुईपक्षीय सहकार्यका लागि पूर्णता दिँदैन। हामी यस्ता विषयमा पुराना कुराबाट सिकेर अघि बढ्नैपर्छ। हामीले आफ्नो प्रति सुरक्षित गर्न आवश्यक छ। यद्यपि यसको सक्कली प्रतिबारेमा पनि नेपालले कुरा उठाउन सक्ने स्थान थियो। तर, उठाएझैं लाग्दैन। सवल पक्ष १९५० को सन्धिले नेपाली नागरिकलाई केही सहुलियत दिएको छ जस्तो, भिसा नभई भारत जानआउन सकिन्छ। यस्तै नेपालीले भारतमा निर्वाद काम गर्न सक्छन्। हजारौं नेपाली भारतका विभिन्न सहरमा काम गर्छन्। नेपाली नागरिक भारतको सेनामा समेत कार्यरत छन्। भारतीयहरूले पनि नेपालमा आएर निर्वाधरूपमा व्यापार गरिरहेका छन्। काम गरिरहेका छन्। यसले दुवै पक्षलाई सहकार्य र जनस्तरको सम्बन्धमा समेत बल पुगेको छ। खुला सीमानाका कारण अनेक समस्या भएपनि यसले दुई देशबीचको एउटा अति नजिकको सम्बन्धलाई इंकित गर्छ, जुन युरोपियन युनियन (ईयू) आउनुभन्दा पनि धेरैअघि हाम्रा पुर्खाले दुई मुलुकबीच कल्पना गरेका थिए। युरोपियन युनियनले आफ्ना सदस्य राष्ट्रबीच आज अघि सारेको अवधारणा सन् १९५० को सन्धिले नै नेपाल र भारतबीच कल्पना गरेको रहेछ। खुला आवतजावत, खुला सीमाना, एक अर्काको देशमा काम गर्न पाइने जस्ता अवधारणा अहिले आएर त्यो विषय विभिन्न महादेशमा क्षेत्रीय सहयोग संगठनको रूपमा आएका छन्। यतिबेला हामीले १९५० को सन्धि खारेज गर्नतिर लाग्नु विरोधाभास जस्तो लाग्न सक्छ। फेरि अर्को पेचिलो विषय पनि छ १९५० सन्धिले यो सन्धिको संशोधनको प्रावधान राखेको छैन। भारतका कतिपय नेपालविज्ञ यो सन्धिलाई नै नेपालभारत सम्बन्धको मुख्य आधारशीला मान्छन्। यो सन्धि नभएको अवस्थामा भारत रहेका नेपाली मूलका बासिन्दा, खुला सीमाना, राहदानी र भिसाविनाको आवतजावतमा जे पनि परिवर्तन हुनसक्नेतर्फ उनीहरू जनाउसमेत दिन पछि हट्दैनन्। तसर्थ यस्ता कुरामा चनाखो भएर आफ्नो हितमा पर्याप्त गृहकार्य गरेर मात्र अघि बढ्नु मनासिब देखिन्छ। यिनै दैनिकी व्यवधानलाई दृष्टिगत गरेर नै पहिलेदेखि नै नेपालको एउटा अघोषित भारतनीति नै थियो। १९५० सन्धिका आफ्नो अनुकुल नहुने प्रावधानलाई विभिन्न अरू नियम र कानुनमार्फत विस्तारै निस्तेज गर्दै जाने। जस्तै, नेपालमा घरजग्गा किन्दा नेपालको नागरिकता अपरिहार्य चाहिने, अरू मुलुक अझ चीनबाटसमेत हतियार सेनालाई ल्याउने, लोकसेवा दिन वा अरू पेसामा नेपालको नागरिक हुनैपर्ने आदि। यसबाट सन्धिका कतिपय हामीप्रतिकुलका प्रावधान त्यसै पनि निस्तेज भइसकेका थिए। यतिबेला आएर भारतले कतै यो सन्धि पूर्णरूपमा क्रियाशील बनाउन सफल भएको त होइन भन्ने आशंका जन्मेको छ। प्रचारबाजी बढी भयो र त्यति मात्रले नपुगेर हामीले भए नभएको सबै विषय सधैं नै अघि सार्न थाल्यो जसले गर्दा दिल्लीले यहाँको बटम लाइन थाहा पायो। हामीले दिल्लीको बटम लाइन अझैसम्म थाहा पाउन सकेनौं। यो त दुई देशबीचको प्रबुद्ध बर्गले बनाएको प्रतिवेदन हो। यसमा हामीले मात्र किन बढी चासो देखाउने ? अर्को कुरा भारतीय जनता पार्टी (भाजपा) को पूर्ण नियन्त्रणमा रहेको अहिलेको भारतीय राजनीतिमा हामीले के वा कसरी लबिङ गरिराखेका छौं त ? भाजपा वा उसको राष्ट्रिय स्वयंसेवक संघ (रासस) सँग सम्पर्क नबढाउने हो भने पूर्ण कर्मचारीको खटन र प्रभावमा नेपाल नीति भारतले चलाउने छ, जुन कुरा अहिले भइराखेको छ। अन्यथा हामी नै यो समस्यामा पर्ने छौं। हाम्रा पुर्खाले यहाँसम्म कुन अवस्थाबाट ल्याए अनि हामी अहिले के गर्दैछौं भन्ने विषय नभुली अघि बढ्न सक्नुपर्छ। नेपालभारत सम्बन्ध विश्वका अन्य कैयन् मुलुकको सम्बन्ध भन्दा फरक छ। यसलाई हामीले विवादउन्मुख होइन यथार्थमा अघि बढ्न आवश्यक छ। उनीहरूले जसरी हाम्रो बटम लाइन बुझेका छन् त्यसैगरी हामीले पनि उनीहरूको त्यो बुझाइमा अग्रसरता देखाउन आवश्यक छ।"
विषादीको फैलावट,"भारतबाट आउने तरकारी र फलफूलमा रहने विषादीको मात्रा जाँच्ने मुद्दाले चाहिनेभन्दा ठूलो आकार लियो। आखिर यी वस्तुहरूको प्रयोग मानव स्वास्थ्यलाई हानिकारक छ कि छैन भनेर जाँच गर्ने क्रम जारी नै रहेछ। एकातिर नेपालबाट भारत निकास हुने यस्तै खालका कृषिजन्य वस्तुको ढिलोचाँडो जाँच हुने भएकै हो। त्यसै प्रकारले भारतबाट नेपाल निकास हुने खाद्य वस्तुहरूको पनि विषादी मात्रा परीक्षण गरिँदै आइएको रहेछ। परीक्षण गर्ने साधन दुवैतिर सीमामा नै विद्यमान नभएर लामो समय लिने गरिएको तथ्य खुल्न आयो। सिद्धान्ततः नेपाल र भारतले गर्दै आएको यो कार्य अनुचित ठहरिएको होइन। खालि व्यवहारिक दृष्टिबाट छिटोछरितो किसिमले होस् भन्ने दुवैतिरको इच्छा रहेको भन्ने पाइयो। तर सरकारको कार्य अकुशलताले गर्दा यही मुद्दाले नेपाल सरकारको भित्री कमजोरी र जनताको मनोवैज्ञानिक चिन्ता बढाइदियो। यो चलिरहेको क्रममा के नयाँ आयाम थपिएको थियो र नेपालको मन्त्रिमण्डलले नयाँ प्रस्ताव नै पास गरेर विषादी परीक्षणविना भारतबाट तरकारी र फलफूल नभित्र्याइने निर्णय गर्नु परेको थियो ? पहिलो पटक सुन्दा र पढ्दा नेपाल सरकारले कत्ति न राष्ट्रवादी काम गर्न लागेको रहेछ भन्ने भान भयो। तर दुईतीन दिनमा नै सो निर्णय फिर्ता लिइयो। यसो गर्नु किन वाध्य भयो ? नेपाल सरकार भारतअगाडि झुकेको देखियो। यसबाट जनभावना खलबलियो र अनेक विरोध प्रदर्शन भए। यस कार्यलाई सुचारु गर्न सर्वोच्चको आदेश नै चाहियो। आखिर भयो के त ? जसरी यो गति चलेको थियो उसरी नै चल्न थाल्यो। अन्ततः औपचारिकरूपमा जे भइरहेको थियो उही कायम रह्यो। तर के नेपाल र भारतबीचमा आदानप्रदान हुने तरकारी र फलफूल विषादीमुक्त भए ? के मानव स्वास्थ्यलाई हितकर हुने मात्र वस्तु आउनेजाने गरेको छ ? आखिर के जनताको स्वास्थ्यलाई असल गर्ने प्रक्रिया स्थापित भएको छ ? के अब जनताले बजारमा उपलब्ध तरकारी र फलफूल ढुक्कसँग खान सक्छन् ? यी प्रश्नको उत्तर कतैबाट आएको छैन र आउने आशा पनि गरिएको छैन। जुन कुराको उठान भएको थियो सो कुराको चित्तबुझ्दो बैठान नै भएको छैन। हाम्रो सरकारले कति नै ठूलाठूला काम गरें भनेर दाबा गर्छ तर जनताको दैनिक जीवनमा गम्भीर असर पर्ने यस्ता कुरालाई भने एकातिर लत्याउँछ। विषादी विवादले जनमानसमा छाडेको दुविधाले जति नोक्सान गरेको छ सायद त्यति क्षति विषको सेवनबाट पनि भएको छैन। यसको जिम्मा सरकारले लिने कि नलिने ? यस विषादी काण्डले यति खैलाबैला ल्यायो कि नेपाल र भारत सरकारहरू दुवै दोषी देखिए। साँच्चि भन्ने हो भने नेपाल सरकारको भुँडी नै फुट्यो। प्रधानमन्त्रीले आफूलाई आफ्नै मन्त्रीहरूले झुक्याएको दोषारोपण गर्दै जनतासित माफी नै मागे। मन्त्रिपरिषद्को निर्णय कसैको दबाबमा नलिएको दाबा गर्ने प्रधानमन्त्रीले केही दिनमा नै भारतीय दूतावासको यससम्बन्धी चिठीको भेउ पाए। आखिरमा नेपाल सरकारले भारतको दबाबमा आएर नै सो निर्णय फिर्ता लिएको ठहरियो। यस काण्डमा वाणिज्य मन्त्रीले प्रधानमन्त्रीलाई, वाणिज्य मन्त्रीलाई वाणिज्य सचिवले झुक्याएको दोषारोपण लाग्यो। प्रधानमन्त्रीको नेतृत्व र नियन्त्रणमा चल्ने मन्त्रिपरिषद्को एकीकृत जिम्मेदारी कसले बहन गरेका रहेछन् भन्ने कतैबाट थाहा भएन। नेपाल सरकारले मन्त्रिपरिषद्को निर्णय फर्काउने काम विषादी परीक्षण गर्ने सुविधा नभएको भनेर सार्वजनिक रूपमा जानकारी दियो। सो कुराको पुष्टि खुद प्रधानमन्त्रीबाट पनि भयो। तर कृषिमन्त्रीले सो तर्क तथ्यहीन भएको संकेत दिए। उनले नेपालका मुख्यमुख्य नाकामा यस प्रकारको परीक्षण गर्ने सुविधा विद्यमान रहेको र सञ्चालनमा पनि रहेको जानकारी दिए। एउटा मन्त्रीले सो कुरा छ भन्ने अर्को मन्त्रीले छैन भन्ने तमासा सार्वजनिक भयो। यसबाट नेपाल सरकार कसरी चलेको रहेछ र कस्तो नेतृत्व पाएको रहेछ भनेर प्रश्न उठाउनु के अनुचित हुन्छ ? जनताले सरकारको दक्षता र इमान्दारी जाँच्ने त यस्तै विषयमा हो। यस काण्डमा भारत सरकारको मनसाय पनि कति धमिलो रहेछ भनेर खुलेको छ। आफ्ना व्यापारीको नोक्सान हुन लागेको विषयमा चिन्ता व्यक्त गर्नु उसको कर्तव्य हो। तर के एउटा छिमेकी जनताले विना परीक्षण विषादीयुक्त तरकारी र फलफूल खान स्वीकार्नुपर्छ भन्ने के उचित हो ? नेपाल सरकारको विषादी परीक्षण गर्ने निर्णय फिर्ता लिन दबाब दिनुबाट के यही तथ्य खुल्दैन ? यो कार्यलाई कसरी छिटो गर्न सकिन्छ भनेर सम्पर्क र कुराकानी गर्नु उचित हो। तर यस्तो कार्यलाई गलत ठहर्याउनु अनुचित हो। एकातिर नेपाली अनावश्यक रूपमा भारतविरोधी भए भनेर सिकायत गर्ने अनि अर्कोतिर भारतविरोधी भावना जगाउने खालका क्रियाकलाप गर्ने भएपछि त्यसको प्रतिफल निस्कने यही हो। यस प्रकारको कदमले दुई देशबीच रहेको सद्भावनामा ठेस पुग्न जान्छ। यस विषादी काण्डबाट सबभन्दा ठूलो असर जनताको मनोभावनामा परेको छ। हुन त उत्पादन बढाउन किसानले नेपाल, भारत र अरू मुलुकमा पनि रासायनिक मल र किटनाशक विषादीको प्रयोग गर्ने गर्छन्। यो कुरा सबैलाई थाहा भएकै हो। राम्ररी परीक्षण गरे पनि नगरे पनि हामीले बजारमा आएका वस्तुको किनबेच र प्रयोगविना चिन्ता गर्ने गरिरहेको हो। हामीले दिनरात विषादीयुक्त वस्तुको सेवन गरिरहेकै हो। त्यसबाट हाम्रो स्वास्थ्यमा प्रतिकुल असर परे पनि दैनिक हामी चिन्तित थिएनौं। तर अब चिन्तित हुन थालेका छौं। अब थाहा लाग्यो हाम्रा सरकार र कर्मचारी कति लापरबाह रहेछन्। मानिसको जिउमा सोझो असर पर्ने विषयमा पनि कति गैरजिम्मेदार रहेछन्। यसबाट हाम्रो जीवनमा नयाँ आयाम थपिन गएको छ। यस काण्डबाट हामीहरू मनोवैज्ञानिक रूपले सिकार र बिरामी भएका छौं। आजकल डाक्टरहरू खानपानमा विशेष ध्यान दिन आफ्ना बिरामीलाई सल्लाह दिन्छन्। सक्दो धेरै मात्रामा सागसब्जी र फलफूल सेवन गर्न भन्छन्। तर उनीहरू त्यही सागसब्जी कति विषाक्त छन् भनेर भन्दैनन्। अब सर्वसाधारण उपभोक्ता के गरुन् ? डाक्टरको कुरा मानुँ भने शरीर नै विषाक्त हुने हो कि, डाक्टरको कुरा नसुन्ने हो भने बिरामी हुने हो कि ? आखिर गर्ने के हो ? हामीहरू यो दुविधामा पर्न गएका छौं। विषादी विवादले जनमानसमा छाडेको यो दुविधाले जति नोक्सान गरेको छ सायद त्यति क्षति विषको सेवनबाट पनि भएको छैन। यसको जिम्मा सरकारले लिने कि नलिने ?"
रातो कार्पेटको तातो बहस,"हामी त कतैबाट उठाएर ल्याई हिलोमाथि ओछ्याएको कार्पेटको टुक्रामा अल्झेका छौं। यसले ठूला समस्याबाट सानातिर ध्यान विषयान्तर मात्र गर्छ। बजारमा जे छ, रातो कार्पेटको चर्चा छ। देशै डुबाएको बाढीको सतहभन्दा माथि चढेरै पनि यो उर्लियो। बाढी घट्यो, कार्पेटको परिसंवाद घटेन। हिलोमाथि रातो कार्पेट, त्यसमाथि प्रधानमन्त्रीका पदचाप ! त्रिभुवन विश्वविद्यालय हाताको यो दृश्य संसारभरिका नेपाली समुदायमा भाइरल भएको छ। त्यस दिन थियो त्रिविको ६० औं वार्षिकोत्सव। त्यसका लागि प्रमुख अतिथिका रूपमा बोलाइएका प्रधानमन्त्री केपी शर्मा ओलीलाई गाडीबाट उत्रिँदाउत्रिँदै मोडियो अर्को काममा। त्यो थियो सरस्वती मन्दिर उद्घाटन। उपकुलपति तीर्थ खनियाकै भनाइअनुसार दाताको रहर पूरा गर्न प्रधानमन्त्रीबाट उद्घाटन गराउने निधो गरिएको हो। विश्वविद्यालय परिसरमा सरस्वती मन्दिर बनाउनु अन्यथा होइन। जाने बाटो भने हिलाम्य थियो। समाधानस्वरूप विश्वविद्यालयले प्लाई ओछ्याउने उपाय निकाल्यो। मन्दिर पुग्ने छेउका केही फल्याकमाथि भने बिछ्याइयो रातो कार्पेट। प्रधानमन्त्री त्यसैमाथि हिँडे। टीकाटिप्पणी त्यसकै भयो। यस घटनालाई एकछिन सकारात्मक कोणबाट हेरौं। प्रधानमन्त्रीले त्यो मन्दिर उद्घाटन गर्नु के जायज थिएन ? थिएन भने भिन्दै कुरा। थियो भने त्यहाँसम्म कसरी जाने ? हिलैमा हिँडेको भए प्रधानमन्त्रीको आदर्शवादी नौटंकी भन्ने अर्को घोचपेच हुने नै थियो। प्रधानमन्त्रीले हिलोमा हिँडेको दृश्य झन् कति भाइरल हुन्थ्यो होला ? जे गर्दा पनि सुख छैन। गर्ने के ? देशको प्रधानमन्त्री हिँड्ने ठाउँ टेक्न लायकको बनाउनु अनुचित होइन। तर, कार्पेट रातै किन भनेर आलोचना गर्नु पनि अस्वाभाविक होइन। यद्यपि, यसमा दोष कसको ? कुनै पनि देशको प्रधानमन्त्रीले मलाई रातो कार्पेट बिछ्याइदेऊ भन्दैनन्। त्यहाँ पनि पक्कै भनेका थिएनन्। हिलोमाथि राखिएका प्लाईबाट हिँड्दाहिँड्दै कार्पेटमा टेक्न पुगियो। के गर्ने ? फर्किने कि अघि बढ्ने ? जसरी सांसद अग्रसर भएर सुविधाका लागि लड्छन्, उसरी प्रधानमन्त्रीले नाई मलाई रातो कार्पेट नै चाहिन्छ भनेर अड्डी पक्कै लिँदैनन्। रातोका ठाउँमा हरियो वा निलो भएको भए वा कार्पेटै नभएको भए कसैको जागिर धरापमा पथ्र्यो होला र ? किन कार्पेट ओछ्याएनौ भनेर प्रधानमन्त्रीले र्याखर्याख्ती पार्थे होला र ? पक्कै त्यस्तो हुने थिएन। गाउँका घरमा दलान हुन्थे। पाहुनाको गच्छेअनुसार कसैलाई गुन्द्री, कसैलाई पिरा, कसैलाई मुडा, कसैलाई कुर्सी त कसैलाई राडी ओछ्याइँथ्यो। गाउँमा राडी पाउने पाहुनासरह हुन् देशका हकमा प्रधानमन्त्री। उनलाई कार्पेट ओछ्याउनु अस्वाभाविक उडाउने विषय होइन। तर, हिलोमाथि कार्पेट भएकाले कताकता सुरताल नमिलेको पक्कै हो। यसमा जुन हदको गल्तीकमजोरी भयो, आयोजकबाट भयो। दोष तिनलाई जान्छ। प्रश्न उठ्छ आयोजकले यो सूत्र किन अपनाए होला त ? कारण उही हो यो देशमा प्रख्यात चम्चा प्रथा। चम्चा चलाउन हामी सिपालु छौं। कति घटना यस्ता हुन्छन् जहाँ चम्चाले भाँडाको बदनाम गराउँछन्। आवश्यकताभन्दा बढी चाकडी कहिलेकाहीं त देख्नेलाई लाजका विषय हुन्छन्। अति विशिष्ठ अतिथिको सत्कार अनावश्यक तामझामले हुने होइन। राज्यका अभिभावकका लागि राज्यकै स्रोत दुरुपयोग गरेर हुने सेवासत्कार र भोजभतेरलाई निःसन्देह निरुत्साहन गर्नैपर्छ। कुनै पनि देशको प्रधानमन्त्रीले मलाई रातो कार्पेट बिछ्याइदेऊ भन्दैनन् । त्यहाँ पनि पक्कै भनेका थिएनन् । हिलोमाथि राखिएका प्लाईबाट हिँड्दाहिँड्दै कार्पेटमा टेक्न पुगियो । के गर्ने ? फर्किने कि अघि बढ्ने ? खासमा दुईतिहाइका सामु राज्यसंयन्त्र नतमस्तक छ। कहाँ चाकडी पुग्दैन लाई मुख्य जागिर ठान्ने धेरै छन्। नत्र कताको टिकट काटिने हो भनेर थर्कमान हुन्छन्। यो केही सत्य, बढ्ता मनोवैज्ञानिक त्रास हो। यिनैले खासमा बिगार्छन्। बढ्ता चाकडी का नाममा खाल्डामा हालिदिन्छन्। र, त्यही अस्वाभाविक मनोवैज्ञानिक डरले देशमा चाकडी प्रथा मौलाउँदो छ। सत्कारको सन्तुष्टि दिलाएर मनचिन्ते तुष्टि पूरा हुन्छ भन्ने अर्को मनोविज्ञान उकासिँदो छ। फलस्वरूप यस्ता बदनामीका घटना हुने गरेका छन्। प्रधानमन्त्रीको भिन्दै सोफा पनि सम्भवतः यस्तै प्रकरण थियो। त्यो अशोभनीय कथित सत्कार को के जरुरी थियो ? जसले सम्मानका नाममा अपमान गरे। पछिल्तिर सर्वसम्मानित वयोवृद्ध सत्यमोहन जोशीसमेत। अघिल्तिर बडेमाको सोफामा एक्लै प्रधानमन्त्री। त्यो के प्रधानमन्त्रीको चाहना थियो ? कि, आयोजकको त्रुटि थियो ? खोज्ने विषय त्यो हो। खोलामा तर्दा नेता गणलाई बोकेर तारेका पुराना तस्बिर झलझली छन्। यीचाहिँ टिप्पणीयोग्य विषय हुन्। हो, अस्वस्थ अवस्थामा भए जसलाई पनि मानवीय कारण बोकेर तार्न सकिन्छ। तर, पदेन बोकाइचाहिँ पक्कै पाच्य हुँदैन। यसमा पनि प्रश्न उठ्छ ती नेताहरूले आफैं बोक्न आदेश दिए होलान् कि कोही बुझक्कड आफैं काँध थाप्दै अग्रसर भए होलान् ? कसैले बोकिगयो भने तत्काल नकार्ने कमन सेन्स ले काम नगर्न पनि सक्छ। जब पछि आलोचना हुन्छ, पन्छिनुपर्ने रहेछ जस्तो हुन सक्छ। त्यसैले यस्ता चम्चाप्रथामा दोष चम्चाकै हुन आउँछ। आलोचना वा गाली जेजति गर्ने तिनकै गर्नु जाती हुन्छ। प्रधानमन्त्रीका हकमा भने दिइने सत्कार र उनले आफैं पालना गर्ने स्ट्यान्डर्ड बारे दुवै खेमाका बहस चल्छन्। कतिपय भन्छन् जनता गरिब छन्, प्रधानमन्त्री किन ठाँटिने ? अर्काथरी भन्छन् प्रधानमन्त्रीको पद आफैंमा सम्मानित हुन्छ, त्यसको गरिमाका लागि भए पनि निश्चित मापदण्डको जीवनस्तर बनाउनैपर्छ। सेवासत्कार त्यहीखाले हुनैपर्छ। प्रधानमन्त्री हुँदा बाबुराम भट्टराई जहाजको इकोनोमी क्लासमा बसेर अमेरिका जाँदा आलोचना गर्ने धेरै थिए। प्रधानमन्त्रीले देशको इज्जत फाले भनेर इज्जतकै परिभाषा गर्नेहरू निस्किए। यसलाई राम्रो भन्ने पनि देखा परे। राज्यले दिने निश्चित मर्यादा त्याग्दा पनि टिप्पणी नै हुँदो रहेछ भन्ने उदाहरण यही काफी छ। उनैले स्वदेशमा बनेको मुस्ताङ म्याक्स गाडी चढेको केहीलाई औधी मन पर्यो, केहीलाई चित्तै बुझेन। हाम्रो समाजको संरचनै यस्तो छ, जहाँ सोचाइको दायरामा आकाशपातालको दूरी छ। हामी गालीलाई गर्व ठान्छौं। आज कसको केकति बदख्याइँ गर्न सकिन्छ भनेर दिनभर व्यक्तिका पानापाना पल्टाउँछौं। खोइरो खन्न पायौं भने अश्लील, अशिष्ट र अभद्र शब्दसमेत सार्वजनिक माध्यममै भनिदिन्छौं। रातो कार्पेट त्यस्तो आपत्तिजनक विषय पक्कै होइन। तर, यसको आलोचनामा खर्चिएका शब्द भने निकै तीता थिए। अफ्रिकी मुलुक बुर्किना फासोका तत्कालीन राष्ट्रपति थोमस संकराले कार्यालय र निवासमा एयर कन्डिसनर (एसी) सम्म राखेका थिएनन्। उनी भन्थे मलाई एसी किन चाहियो ? जब कि देशका अधिकांश नागरिक यसको हैसियतमा पुगेका छैनन्। राष्ट्रपति भएकै अवस्थामा सन् १९८७ मा ३७ वर्षको उमेरमा उनी आतंकवादीद्वारा मारिए। सारा अफ्रिकीले उनलाई सम्झिन्छन्। महात्मा गान्धी वा संकरा आदर्शवादका उदाहरण हुन्। यस्तै आचरण सबै युगका सबै नेताबाट कल्पना गर्नु हुँदैन पनि। व्यवहारतः कतिपय अवस्थामा यो जटिल पनि हुन्छ। समय बदलिएको छ। अहिले ल्यापटप किन चाहियो ? स्मार्ट फोन किन बोक्ने ? अलि सुविधाजनक गाडी किन चढ्नेजस्ता प्रश्न त्यति सान्दर्भिक हुँदैनन्। बरु जनतालाई सुविधा दिने विकासे बजेटले कार्यकर्ता पोसिएका घटना प्रश्नयोग्य हुन्। भ्रष्टाचार रोक्न गम्भीर तदारुकता देखाउन नसकेका विषय उठाउनैपर्ने हुन्। वर्ष दिनको बजेट असारको टुप्पामा पुर्याएर ओखाइपोखाइ खचिर्ने प्रवृत्तिको निरन्तरता नरोकिएको सबाल जनताको मुखबाट आउनुपर्ने हो। सार्वजनिक कार्यालयमा सेवा लिन गएका सर्वसाधारण दिनभर घाममा लाम लागेर खाली हात फर्किनुपरेका दृश्य सरकारका कानमा घुस्ने गरी पुर्याउनुपर्ने हो। तर, हामी त कतैबाट उठाएर ल्याई हिलोमाथि ओछ्याएको कार्पेटको टुक्रामा अल्झेका छौं। यसले ठूला समस्याबाट सानातिर ध्यान विषयान्तर मात्र गर्छ।"
युद्धमा धकेल्ने दुस्प्रयास,"केपी ओलीले नेतृत्व गरेको नेकपाको सरकार गठन भएको १७ महिना पुगेको छ। गएको संसदीय चुनावमा केपी ओली र प्रचण्डहरूले आफूहरू सच्चा कम्युनिस्ट र देशभक्त भएकाले सुखी नेपाली समृद्ध नेपाल बनाउँछौं भनेर आफ्नो घोषणा पत्रमा लेख्नुका साथै चुनावी सभाहरूमा भाषण गर्दै हिँडेका थिए। वामपन्थीको अत्यधिक जनमत रहेको नेपालमा झापा विद्रोहको हिङको गन्ध, दसवर्षे युद्धको ट्रेडमार्क र राष्ट्रवादको फुंग रङ उडेको रुमाल बोकेर हिँडेका केपी र पीकेको चुनावी गठबन्धनले सुविधाजनक बहुमत ल्यायो। तर सरकार गठन हुँदै गर्दा सधैं सत्ताको चास्नीमा पल्किएका केही मधेसी पार्टी, व्यक्तिहरूका कारण केपी नेतृत्वको सरकारसँग दुईतिहाइ बहुमत पुगेको थियो। त्यसपछि उनीहरूले दिग्विजय गरेको स्वघोषणा गर्न थाले। सरकार अजर र अमर रहने दिवासपना देख्न थाले। त्यसैले उनीहरूले बितेको एक वर्षभरि जनतालाई सोमप्रसादको सातु खुबै बाँड्ने काम गरे। उनीहरूकै भाषामा संसदीय चुनावपछि बनेको सरकारको प्रमुख काम भनेको नेपालको संविधान २०७२ कार्यान्वयन गर्नु हो। तर यो सरकार बनेदेखि नै अहिलेको संविधानको भाग ३ को धारा १७ को उपधारा २ को (क) विचार र अभिव्यक्तिको स्वतन्त्रता, (ख) विना हातहतियार शान्तिपूर्वक भेला हुने स्वतन्त्रता, (ग) राजनीतिक दल खोल्ने स्वतन्त्रता, (घ) संघ र संस्था खोल्ने स्वतन्त्रतालाई यो सरकार बनेदेखि नै विप्लवले नेतृत्व गरेको नेपाल कम्युनिस्ट पार्टीमाथि पूर्णरूपले प्रतिबन्ध नै लगाएको छ। सरकार गठनदेखि अहिलेसम्म २०७४ फागुन ३ गते केपी शर्मा ओलीको नेतृत्वमा तत्कालीन नेकपा (एमाले) र नेकपा (माके) को गठबन्धन सरकार बन्यो। सायद फागुन ९ गते रामबहादुर थापा बादल गृहमन्त्री बन्न पुगे। फागुन ६ गते विराटनगरमा हुन लागेको तत्कालीन राष्ट्रिय युवा स्वयंसेवक सम्मेलनमा सम्बोधन गर्न जान लागेका नेकपाका स्थायी समिति सदस्य हेमन्तप्रकाश ओली, सुदर्शनलगायत दर्जनौंलाई होटेलबाटै गिरफ्तार गरियो। त्यसै दिनदेखि विप्लवले नेतृत्व गरेको नेकपामाथि सरकारले अघोषित प्रतिबन्ध लगायो। केपी ओली र प्रचण्डले नेतृत्व गरेका दुई पार्टीका बीचमा जेठ ३ गते एकता ? भएपछि निहुँ खोज्नकै लागि उनीहरूले आफ्नो नाम पनि नेकपा नै राखे, जसलाई अहिले सरकारी नेकपा भनिन्छ। त्यसपछि केपी सरकारले नेकपामाथि लगातार दमन गर्दै आयो। काठमाडौंलगायत देशका सबैजसो स्थानमा उक्त पार्टीलाई कुनै पनि कार्यक्रम गर्न दिएनन्। काठमाडौंबाट भटाभट नेताहरू गिरफ्तार गर्न थाल्यो। २०७५ वैशाख १९ गते भरत बम, ओम पुनहरू गिरफ्तार गरिएका थिए। साउन १० गतेका दिन कृष्ण धमला, मोहन कार्कीलाई संकटकाल बिर्साउने गरी नागढुंगाबाट गिरफ्तार गरी आँखामा कालोपट्टी बाँधेर कैयन् दिनसम्म बेपत्ता पारियो। त्यसपछि स्थायी समिति सदस्य तथा पूर्वमन्त्री खड्गबहादुर विश्वकर्मालगायत तीन जनालाई गिरफ्तार गरी आँखामा पट्टी बाँधेर चरम यातना दिइयो। त्यसको लगतै चन्द्रबहादुर खड्का, उमा भुजेलसहित ११ जना केन्द्रीय नेताहरूलाई गिरफ्तार गरियो। देशैभरि चार सयभन्दा बढी नेता, कार्यकर्ता, समर्थक र शुभचिन्तकलाई गिरफ्तार गरिएको थियो। यसबीचमा भएका आन्दोलन, मानव अधिकारवादी संघसंगठन, कानुन व्यवसायी र राजनीतिक पहल र अदालतको निरन्तरको रिहाइको आदेशका कारण उनीहरू छुटेका थिए। केपी सरकारले फेरि गिरफ्तारीको शृंखला नै चलायो। २०७५ फागुन २३ गते कपिलवस्तुको शिवराज नगरपालिकामा घरमा सुतिरहेका एक युवा दुर्गाबहादुर रोकायलाई गिरफ्तार गरी मुठभेटका नाममा खुट्टामा गोली हानियो। फागुन २८ गते संविधानमा राखिएको राजनीतिक र वैचारिक अधिकार कुल्चिँदै केपी सरकारले प्रतिबन्ध घोषणा गर्यो। त्यसपछि सुरु हुन्छ यो सरकारको दमनचक्र। मोहन कार्कीलाई पुनः गिरफ्तार गर्यो। चैत ९ गते हेमन्तप्रकाश ओली, वसन्त श्रेष्ठसहित नौजनालाई गिरफ्तार गरियो। सबै पक्षबाट प्रतिबन्धको विरोध हुँदाहुँदै पनि भरत बम, चूडामणि ओली, चन्द्रबहादुर खड्का, शीतल (अदालतको आदेशमा अहिले तारेखमा रिहा भएका छन्।), बन्धु चन्दहरूलाई गिरफ्तार गरी विनाकारण हिरासत वा जेलमा कोचिएको छ। प्रधानमन्त्री केपी ओलीले चैत १५ गतेभित्र नै विप्लवलाई गिरफ्तार गर्ने हुँकार गर्दै हिँडे, उनकै पछि लागे गृहमन्त्री रामबहादुर थापा। जेठ ५ गते गाउँमा आतंक फैलाउन हिँडेको पुलिस देखेर भागेका तीर्थ घिमिरेलाई समातेर गोली हानी हत्या गरियो। त्यसको एक महिना बित्न नपाउँदै सर्लाहीका स्थापित युवा नेता कुमार पौडेललाई मोटरसाइकलबाट झारी हात भाँचेर टाउकोमा गोली हानी हत्या गरियो। सोलुखुम्बुमा प्रहरी चौकी आक्रमण गर्न आएको भनी प्रहरी अप्रेसन चलाइयो। अहिले फेरि संखुवासभामा सेनाको एमआई १६ हेलिकप्टरबाट सयौंको संख्यामा सशस्त्र प्रहरी उतारेर अप्रेसन चलाइएको छ। एकजना युवा निम दोर्जे तामाङलाई चरम यातना दिई गाउँगाउँ डुलाएर अहिले विराटनगर पुर्याइएको छ। यसरी घोषितरूपमा यी दुइटा जिल्लामा अप्रेसन चलाइए पनि अघोषित रूपमा दर्जनौं जिल्लामा अप्रेसन चलाइएको छ। यही क्रममा असार २५ गते भोजपुर घटना भयो, जसमा नेकपाका जिल्ला नेता निरकुमारलाई हात बाँधेर हत्या गरिएको फोटो सार्वजनिक भयो भने एकजना प्रहरीको पनि मृत्यु भयो। नेकपाका नेताकार्यकर्ता, समर्थक, शुभचिन्तकलगायत एक हजारको आसपासमा गिरफ्तार गरिएको छ। सरकारको यस्तो रबैयाले के उसले युद्धको घोषणा गरेको बुझ्न सकिँदैन र ? नेकपाका नेताकार्यकर्तालाई हिँड्न पनि नदिनु, देखेमा गिरफ्तार गर्नु, गोली हान्नु, चरम यातना दिनु, गाउँ र सहरमा अप्रेसन चलाउनुले २०५८ सालदेखि तत्कालीन नेकपा (माओवादी) का विरुद्ध तत्कालीन सरकार र संसद्ले लगाएको संकटकाल, सेना परिचालन र प्रचण्ड, बाबुराम, रामबहादुरहरूको टाउकाको मोल तोक्नु जस्तै ज्ञानेन्द्र शाहको शासनकाललाई पुनर्ताजगी गर्दैन र ? नेकपाले के गर्ने ? विप्लवका प्रेस विज्ञप्ति, भाषणहरूमा अहिलेसम्म नेकपाले युद्धको घोषणा गरेको छैन। उसले यो पनि स्पष्ट पारेको छ कि उसको अहिलेका लडाइँ देशभक्त, सच्चा गणतन्त्रवादी कुनै राजनीतिक पार्टी, नेता, पुलिस सेना, संघसंस्थाका विरुद्ध होइन। यो त दलाल पुँजीवाद अन्तर्राष्ट्रियस्तरमा निगम पुँजीवादका विरुद्धको लडाइँ हो, जो अहिले सामाजिक फासीवादमा परिणत भएको छ। यही विकृत पुँजीवादका विकल्पमा नेकपा वैज्ञानिक समाजवाद चाहन्छ। जुन वैज्ञानिक समाजवाद वर्तमान संविधानको प्रस्थावनामा उल्लेख गरिएको जनताको प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मौलिक अधिकार, मानव अधिकार, बालिग मताधिकार, आवधिक निर्वाचन, पूर्ण प्रेस स्वतन्त्रता तथा स्वतन्त्र, निष्पक्ष र सक्षम न्यायपालिका र कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्न भनिएको सत्ताबाट सम्भव छैन। यसले जनता र राष्ट्रका समस्या समाधान गर्न सक्दैन भन्ने ओलीको नेतृत्वमा बनेको दुईतिहाइ सरकारका सत्रमहिने कार्यकालले पुष्टि गरिसकेको छ। नेकपाले स्पष्ट भन्दै आएको छ अहिले देशमा भएको भ्रष्टाचार, कालोबजारी, महँगी, राष्ट्रघातविरुद्ध लडिरहेको छ। उसलाई थाहा छ अहिले नेपालमा भएका ठूला भ्रष्टाचारहरू वाइड बडी काण्डमा कुन पार्टीका कुन नेताले कति करोड खाएका छन्। सरकारले एनसेलमाथि किन कारबाही गर्दैन। संसदीय पार्टीहरू चुनावी खर्च भनेर एनसेलबाट रकम लिएका कारण कारबाही गर्ने नसकेको जगजाहेर छैन र ? चन्द्रागिरिको मुद्दा किन त्यत्तिकै हराएर गयो ? डाफर काण्डका मुख्य नाइकेलाई छाडेर किन पुलिसमाथि मात्र मुद्दा लगाइएको छ। सुन काण्ड किन सेलायो ? वैदेशिक रोजगारका नाममा हुने गरेको मानव तस्करीमा कोको संलग्न छन्, ललिता निवासलगायतका सरकारी जग्गा दलाली र बेचबिखन कसरी भइराखेको छ ? बैंकहरूले कसरी जनताबाट चर्को ब्याज लिएर सुदखोरी गरिराखेका छन्। यस्ता नैतिक र आर्थिक भ्रष्टाचारका बारेमा नेकपा आम जनतालाई सुनाउन चाहन्छ। ऊ वैज्ञानिक समाजवाद के हो ? कसरी स्थापना गर्न सकिन्छ ? जनताका अधिकारलाई सुरक्षित गर्दै राष्ट्रियता, राष्ट्रको सार्वभौमिकता बचाउँदै देशलाई कसरी समृद्ध बनाउन सकिन्छ भन्ने विषयमा खुला बहस गर्न चाहन्छ। यसैका लागि उसले शान्तिपूर्ण तरिकाले आफ्ना कार्यक्रम देशैभरि सञ्चालन गरिराखेको छ। संसदवादीहरूले भन्दै आएको विचार राख्न पाउने, राजनीति गर्न पाउने अधिकारको उपयोग गर्दै आएको छ। यिनै कार्यक्रम र अभियानबाट जनताको ठूलो पंक्ति उतिर फर्किरहेका छन्। जनताले यो राज्यसत्ता र सरकारको विकल्प खोजिरहेका छन्। त्यसैले सरकार र राज्यले गरेका गलत क्रियाकलापको जनताबाट भएको विरोधको आयतन दिनदिनै बढिरहेको छ। उक्त आयतनले संसदीय चुनावबाट प्राप्त दुईतिहाइको खिल्ली उडाइदिएको छ। सरकार धरातलीय यथार्थमा आउ एउटा सच्चा क्रान्तिकारी कम्युनिस्ट भनेको शोषितपीडित श्रमिक जनताको अग्रदस्ता हो। अहिले शोषितपीडितको संख्या र स्वरूप बदलिएको छ। अहिले पढेलेखेका मान्छेहरू विश्वभरि र नेपालमा पनि निगम पुँजीवाद र यहाँको दलाल पुँजीवादबाट प्रताडित हुन पुगेका छन्। नेपालमा अहिले पढ्दै गरेका ७८ लाख विद्यार्थी, ६० लाख मध्यम वर्ग, ६९ लाखको आसपासमा रोजगारका लागि बिदेसिएका पढेलेखेका र आर्थिक सर्वेक्षण २०७५०७६ अनुसार गरिबीको रेखामुनि रहेका १८७ प्रतिशत जुन अहिलेको दुई करोड ९५ जनसंख्या अनुसार ५५ लाख १६ हजार ५ सय हुन आउँछ, यी नेपालीलाई यी सबै कुरा बुझाइयो भने के होला। गोकुल बाँस्कोटाहरू बेलाबेलामा दमनको भाषा बोल्छन्। जनताका माझमा रहेका नेता, कार्यकर्तालाई मुठभेडको नाममा दिनदहाडै मारिरहेका छन्। अनि अरूलाई आतंककारी, लुटेका भनिरहेका छन्। वार्तामा नआए उनीहरूलाई क्षति हुने धम्की दिइरहेका छन्। जहाँसम्म वार्ताको कुरा छ, आधिकारिक चिठी नलेख्ने, वार्ता भन्ने छलछाम, षड्यन्त्र गर्ने, प्रतिबन्ध लगाउने, हत्या गर्ने, गोली हान्ने, हिँडडुल गर्न नदिने अनि कसरी सम्भव छ वार्ता ? प्रचण्डहरूले सायद ओलीलाई सल्लाह दिएका होलान् नेपालमा पनि गोञ्जालो बनाउन सकिन्छ। त्यसैले प्रधानमन्त्री महोदयले फ्रान्समा गोञ्जालो बनाउने उद्घोष गरे। गोञ्जालो बनाएर क्रान्ति रोकिँदो रहनेछ त। प्रचण्ड एक किसिमले गोञ्जालो बनेकै त हुन् नि। अहिले प्रचण्डहरूले इन्डोनेसिया बनाउने सल्लाह दिएका हुन सक्छन्। उनीहरूको यो सपना पनि पूरा हुँदैन। त्यसैले केपी ओलीले स्वविवेकले सोच्न जरुरी छ। शान्तिपूर्ण रूपमा नेकपालाई काम गर्न दिने, इमानदारीका साथ वार्ताको आह्वान गर्ने वा युद्धमा देशलाई धकेल्ने ? बल केपी ओली सरकारको कोर्टमा छ। केपी ओलीले स्वविवेकले सोच्न जरुरी छ। शान्तिपूर्ण रूपमा नेकपालाई काम गर्न दिने, इमानदारीका साथ वार्ताको आह्वान गर्ने वा युद्धमा देशलाई धकेल्ने ?"
म्यानचेस्टर युनाइटेडमा १७ वर्षे ग्रिनउडको चर्चा,"लन्डन : आफ्ना किशोर खेलाडी मासन ग्रिनउडको क्षमताबाट म्यानचेस्टर युनाइटेडका खेलाडीमात्र होइन प्रशिक्षक ओले गनर सोल्सकर पनि उत्तिकै प्रभावित छन्। बुधबार राति खेलिएको लिड्स युनाइटेडविरुद्घको खेलपछि मार्कुस रासफोर्डसँगै प्रशिक्षक सोल्सकरले पनि १७ वर्षीय स्ट्राइकर ग्रिनउडको मुक्त कण्ठले प्रशंसा गरेका छन्। लिड्स युनाइटेडविरुद्घको खेलमा टोलीका लागि पहिलो गोल नै ग्रिनउडले गरेका थिए। उक्त खेलमा म्यानचेस्टर युनाइटेड ४० गोलले विजयी भएको थियो। ग्रिनउड फुटबल खेल्नैका लागि जन्मिएका हुन्। फुटबल मैदानमा उनको क्षमता गजबको छ, २१ वर्षीय रासाफोर्ड भन्छन्। अनुभवको कमीका कारण उनमा आत्मविश्वासको भने केही कमी रहेको रासफोर्ड बताउँछन्। उनले भर्खरै ठूला प्रतियोगिताहरूको अनुभव बटुल्दैछन्, त्यसैले आत्मविश्वासको भने केही कमी देखिन्छ। तर, मैदानमा उनको लगाव र क्षमता बेजोडेको छ, रासफोर्ड भन्छन्। प्रशिक्षक सोल्सकरले पनि ग्रिनउडको खेलको प्रशंसा गर्दै भविष्यमा उनीबाट क्लबले निकै ठूलो आशा गरेको बताएका छन्। प्रशिक्षक सोल्सकरले इङ्लिस प्रिमियर लिगको नयाँ सिजनमा पहिलो खेलदेखि नै ग्रिनउडलाई मैदानमा उतारिने संकेत पनि दिए। सिजनको सुरुआतदेखि नै ग्रिनउड टोलीमा हुनेछन्, सोल्सकरले भने। आगामी सिजनको प्रिमियर लिगमा म्यानचेस्टर युनाइटेडले आफ्नो पहिलो खेल अगस्ट ११ तारिखमा चेल्सीसँग खेल्दैछ। ग्रिनउड इङ्ल्यान्डको यू १८ राष्ट्रिय टोलीका खेलाडी हुन्। ग्रिनउड केवल ६ वर्षको उमेरमा म्यानचेस्टर युनाइटेडको एकेडेमीमा आबद्ध भएका थिए। उनले म्यानचेस्टर युनाइटेडबाटै फुटबलको कखरा सिकेका हुन्। उनले गत मार्चमा म्यानचेस्टर युनाइटेडको सिनियर टोलीबाट डेब्यु गरेका थिए। म्यानचेस्टर युनाइटेडको तर्फबाट उनी पहिलो पटक च्याम्पियन्स लिगमा फ्रेन्च क्लब पेरिस सेन्ट जर्मन (पीएसजी)विरुद्ध मैदानमा ओर्लिएका थिए। उक्त खेलमा म्यानचेस्टर युनाइटेड विजयी भएको थियो। उनले गत सिजन प्रिमियर लिगमा पनि तीन खेल खेलेका थिए। लिड्स युनाइटेडविरुद्घ पर्थमा गरेको गोल म्यानचेस्टर युनाइटेडको सिनियर टोलीबाट उनले गरेको पहिलो गोल हो। पछिल्लो समय म्यानचेस्टर युनाइटेडका अनुभवी खेलाडी रोमेलु लुकाकु इटालियन क्लब इन्टर मिलान जाने तयारीमा छन्। लुकाकु इन्टर मिलान गए म्यानचेस्टर युनाइटेडले उनको विकल्पका रूपमा ग्रिनउडलाई नै अघि सार्ने सम्भावना छ। मैदानमा ग्रिनउड छरिता छन्, विपक्षीलाई छक्याउन माहिर छन् र सबैभन्दा ठूलो कुरा उनी चतुर किशोर हुन्, प्रशिक्षक सोल्सकर भन्छन्। अघिल्लो सिजनको प्रिमियर लिगमा म्यानचेस्टर युनाइटेड छैटौं भएको थियो। यसपटक भने प्रशिक्षक सोल्सकरले आफ्नो टोलीलाई कम्तीमा चौथो स्थानभन्दा माथि पुर्याउने लक्ष्य लिएका छन्। गत डिसेम्बर १९ तारिखमा तत्कालीन प्रशिक्षक होजे मोउरिन्होले पदबाट हटेपछि ४६ वर्षीय सोल्सकरले उक्त जिम्मेबारी पाएका हुन्। सुरुमा कामचलाउ प्रशिक्षकको जिम्मेवारी लिएका सोल्सकरले गत मार्च २८ तारिखमा पूर्णरूपमा प्रशिक्षकको जिम्मेवारी पाएका हुन्। पूर्ण प्रशिक्षकको जिम्मेवारी पाउनुअघि उनले क्लबलाई १९ मध्ये १४ खेलमा जित दिलाएका थिए।"
ललित स्मृति फुटबल : पुलिस र ब्रिगेड फाइनलमा,"काठमाडौं : विभागीय टोली नेपाल पुलिस क्लब र ब्रिगेड ब्वाइज क्लब राजधानीमा जारी ललित स्मृति यू१८ फुटबल प्रतियोगिताको फाइनलमा प्रवेश गरेका छन्। सातदोबाटोमा बिहीबार भएको खेलमा पुलिसले जाउलाखेल युथ क्लबलाई ३१ गोलले पराजित गर्यो। पुलिसलाई जित दिलाउन सञ्जु सेनले दुई गोल गरे। यस्तै रविन राईले पनि एक गोल गरे। जाउलाखेलका लागि कप्तान शीर्षकभक्त श्रेष्ठले एक गोल फर्काए। पुलिस पहिलो पटक प्रतियोगिताको फाइनलमा पुगेको हो। पुलिसले अब उपाधिका लागि साविक विजेता ब्रिगेड ब्वाइज क्लबसँग प्रतिस्पर्धा गर्नेछ। बिहीबार नै भएको खेलमा ब्रिगेडले मनाङ मस्र्याङ्दी क्लबलाई ७१ गोलको भारी अन्तरले पराजित गर्दै फाइनलमा स्थान बनाएको थियो। ब्रिगेडलाई जित दिलाउन रेजिन सुब्बाले ह्याट्रिक गरे। उनले खेलको ३०, ७१ र ८८औं मिनेटमा गोल गरेका थिए। यसैगरी शिशिर लेखीले दुई गोल गर्दा जय गुरुङ र वृजेश चौधरीले एकएक गोल गरे। मनाङका सचिन गुरुङले सान्त्वना गोल फर्काए। प्रतियोगिताको फाइनल खेल आइतबार हुनेछ। अखिल नेपाल फुटबल संघ (एन्फा) का पूर्वउपाध्यक्ष ललितकृष्ण श्रेष्ठको स्मृतिमा एन्फाद्वारा आयोजित प्रतियोगितामा ए डिभिजनका १४ क्लबले भाग लिएका थिए। सहभागी क्लबलाई तीन समूहमा विभाजन गरी लिग कम नकआउटका आधारमा प्रतिस्पर्धा गराईएको थियो। प्रतियोगिताको विजेताले तीन लाख र उपविजेताले एक लाख ५० हजार रुपैयाँ प्राप्त गर्नेछन्। उत्कृष्ट विधाका खेलाडीलाई पनि आकर्षक पुरस्कार प्रदान गरिने एन्फाले जनाएको छ।"
खेलाडी संघको ध्यानाकर्षण,"काठमाडौं : नेपाल राष्ट्रिय तथा अन्तर्राष्ट्रिय खेलाडी संघले राष्ट्रिय खेलकुद परिषद्का सदस्यसचिव रमेशकुमार सिलवाललाई स्वागत गर्नुका साथै ध्यानाकर्षणपत्र बुझाएको छ।बिहीबार संघका अध्यक्ष दीपक श्रेष्ठले सदस्यसचिव सिलवाललाई पुष्पगुच्छा, माला र खादा प्रदान गरी स्वागत गर्नुका साथै विभिन्न सुझावसहितको १३ बुँदे ध्यानाकर्षण पत्र बुझाएका थिए। ध्यानाकर्षण पत्रमा बृहत राष्ट्रिय खेलकुदका स्वर्ण विजेतालाई मात्र नगद पुरस्कार दिँदै आएकोमा रजत र कांस्यलाई पनि नगद पुरस्कारको व्यवस्था गर्नु पर्ने, सागको तयारीलाई तीव्र गतिमा अगाडि बढाउनु पर्ने, सागको छनोटको आधार स्पष्ट हुनु पर्ने, पदक विजेता खेलाडीको वर्गीकरण गरी सामाजिक सुरक्षाको व्यवस्था गर्नु पर्ने, नयाँ पुस्ताका खेलाडीलाई आकर्षित गर्न सरकारले नीति ल्याउनु पर्ने, स्थानीयदेखि अन्तर्राष्ट्रिय स्तरका खेलाडीको पहिचान खुल्ने गरी परिचय पत्रको व्यवस्था गर्नुका साथै त्यसैका आधारमा सरकारले निश्चित सहुलियतका पहल गर्नु पर्ने र खेलाडीलाई पलायन हुनबाट जोगाउन नीतिगत पहल गर्नु पर्ने उल्लेख छ। यस्तै सागका स्वर्णधारी, एसियाडका पदकधारी र ओलम्पियनहरुलाई दिइँदै आएको आजीवन भत्तालाई निरन्तरता दिँदै सागका रजत र कांस्य विजेतालाई पनि भत्ताको व्यवस्था गर्नु पर्ने, देशका लागि योगदान पुर्याएका खेलाडीहरुको मापन गरी प्रतियोगिता पश्चात पनि खेलाडीको बीमा गर्नु पर्ने, सागमा तीन वा सोभन्दा बढी स्वर्ण जित्ने खेलाडीलाई सरकारले नगद पुरस्कारबाट सम्मान गरिसकेकोमा तीनभन्दा कम स्वर्ण जित्ने खेलाडीलाई पनि नगद पुरस्कारको व्यवस्था हुनु पर्ने, राजनीतिक आस्थाका आधारमा खेलाडीमाथि हुने विभेदको पूर्ण रुपमा अन्त्य हुनु पर्ने तथा राष्ट्रिय खेलाडी कल्याण कोषमा केही वर्षदेखि रकम थप गर्ने कार्य रोकिएको हुँदा हरेक वर्ष २० लाखका दरले कोषमा रकम थप गर्ने प्रक्रिया अगाडि बढाउनु पर्ने भनिएको छ। कायृक्रममा सदस्यसचिव सिलवालले नेपालमा हुने १३ औं दक्षिण एसियाली खेलकुद (साग) आफ्नो पहिलो चुनौती भएको बताएका थिए।"
