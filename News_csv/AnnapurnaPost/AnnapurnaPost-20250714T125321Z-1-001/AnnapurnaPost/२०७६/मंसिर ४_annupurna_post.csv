शीर्षक,विवरण
ठेक्कामा ठगठाग,"जब काम ठग ठेकदारहरू गाडी, घर, रूख र भित्ताभित्तामा यसरी नै मुस्कुराउनेछन्, अनि मात्र समयमा काम पूरा हुन दबाब पुग्नेछ कतारमा एक नेपाली व्यवसायी छन्। नेपालबाट गएर ठूलो पौरख गरे उनले। त्यहाँका ठूलाठूला निर्माणका ठेक्का लिन सक्ने औकातमा पुगे। हजारौं कामदारका मालिक भए। पछिल्लोपल्ट निकै गतिलो एउटा ठेक्का पारे। हौसिएर काम गराइरहेका थिए। कामदार अभाव र विविध कारण समयमा सकेनन्। केही महिना मात्र ढिला हुँदा त्यहाँको सरकारले यति क्षतिपूर्ति तोक्यो कि उनले जिन्दगीभरि कमाएको सबै तिर्दा पनि पुगेन। ऋण काढे, त्यसले पनि धानेन। बाँकी रहेको तिर्न उनलाई कतार सरकारले बन्धकजस्तो बनाएर राख्यो। देश छाड्न नपाउने, मासिक निश्चित किस्ता तिर्नैपर्ने बाध्यता बनाइदियो। उनी यसरी डुबेको केही वर्ष भयो, अझै उक्सेका छैनन्। उनको नियत खराब थिएन। दुर्भाग्यवश गर्दैभन्दै जाँदा समयमा ठेक्काको कबोल पूरा गर्न सकेनन्। त्यहाँको कानुन यस्तो कडा छ, समयमा नसक्दा अति धेरै क्षतिपूर्ति भर्नुपर्छ। नेपालमा भने ठीक उल्टो छ। ठेकदारले ढिला गर्छ, सरकारसँग उल्टै मूल्य बढेको भनेर पैसा थप्न लगाउँछ। सरकारले थपक्क म्याद थप्छ, पैसा थप्छ। फेरि दुवै थपिदिन्छ। आफैंलाई अप्ठ्यारो नलागुञ्जेल थपिरहन्छ। कुनै दिन यस्तो आउँछ, काम अलपत्र हुन्छ। ठेकदार त्यहाँ देखिँदैन। कामदार उठाएर लैजान्छ। त्यही ठेकदारलाई इनामस्वरूप अर्को परियोजना दिन्छ सरकार। एकैचोटि धेरैतिर दिन्छ। सबै अलपत्र पार्न लगाउँछ। ती नेपाली मित्रलाई कतार सरकारले कसेजस्तै ढिला गरेकामा मेलम्चीको पैसा फिर्ता माग्नुहोस्, अर्को मेलम्ची बन्छ। तर, अलपत्र पार्ने ठेकदारले उल्टै क्षतिपूर्तिको मुद्दा हाल्ने धम्की दिइरहेको छ यहाँ त। ढिला हुँदा पनि फरक नपर्ने नजिर बसेको हाम्रो देशमा त्यस्तो चेतावनी आउनु अनौठो होइन। त्यस्ता धाकधम्कीबाट जोगिने उपाय एक मात्र छ समयको पूर्ण पालना। निर्धारित समयमा नसक्नेबित्तिकै ठूलो जरिवानासहित घोक्रेठ्याक। सकिन्छ त्यति गर्न ? कहाँ सक्नु। त्यति गर्न नसकेरै हाम्रा विकासे परियोजनाहरू लठिभद्र भएका हुन्। राष्ट्रिय गौरवका आयोजना ठेकदारकै कारण राष्ट्रिय लज्जाका आयोजना बनिरहेका छन्। समयमा बनेर लाभ लिन पाए पो तिनले राष्ट्रको गौरव राख्थे। खिया लागेर, मक्किएर, धमिराले खाएर, धुलोको पत्रैपत्र जमेर बसेका आयोजनाले कसरी गौरव बढाउनु ? बरु ठेकदारको गौरव बढाएका छन्, अकुत पैसा दिलाएर। ठूला र गौरवशालीको कुरा छाडौं, साना र मझौला आयोजना भद्रगोल हुन्छन्। छोटो दूरीका अधिकांश सडकसमेत समयमा बनिसक्दैनन्। सवारी साधन गुड्न गाह्रो हुन्छ। निर्माणाधीन सडक किनाराका घरमा धुलो पसेर सास फेर्न साह्रो छ। त्यहाँका बासिन्दाले कति सहने ? पानी छ्यापेर धुलो नउड्ने बनाउनु ठेकदारको दायित्वमा पर्छ। तर, त्यसो गरिँदैन। काम ओगटिन्छ, वातावरण प्रदूषित पारिन्छ। धन्य, नगरकोट र आसपासका बासिन्दा ! तपाईंहरूले ठेकदारको फोटो जब सार्वजनिक गर्नुभयो, यसले फरक माहोल बनाएको छ। जनावरसँग दाँजेरचाहिँ सानो गल्ती गरेकै हो। इज्जत राखेरै बेइज्जत गर्नुहोस्, तब मात्र यसको महत्त्व हुन्छ। तुच्छ गालीको भन्दा, भद्र व्यंग्यको तागत गतिलो हुन्छ भन्ने यो उदाहरण हो। जब कामठग ठेकदारहरू गाडी, घर, रूख र भित्ताभित्तामा यसरी नै मुस्कुराउनेछन्, अनि मात्र समयमा काम पूरा हुन दबाब पुग्नेछ। शक्तिको आडमा रहेर थेत्तरा भएकाहरू जनतालाई भुसुनोबराबर गन्दैनन्। तर, नगरकोटवासीले आफूलाई हात्ती सावित गराएका छन्। त्यसैको अनुकरण दोलखाका नागरिकले गरेका छन्। यो अब देशव्यापी हुनु जरुरी छ। हरेक सहर, सडक र टोलमा ठेकदारका तस्बिर सजिनुपर्छ। त्यति मात्र होइन, फलाना परियोजना, फलाना ठेकदार, म्याद यति बाँकीजस्ता बोर्ड पनि टाँसिदिनुपर्छ। सरकारले कानुन बनाएर क्षतिपूर्ति नअसुलुन्जेल जनताको भद्र दबाब चलिरहनुपर्छ। त्यसो त निर्माण अडकिनुमा कतिपय अवस्थामा सरकारी निकाय र तिनका कर्मचारीको पनि हात हुन्छ। समयमा भुक्तानी नदिने, कमिसनका लागि अल्झाउने, आर्थिक वर्षको अन्त्यमा चेक बनाएर बार्गेनिङ गर्दै च्यापेर बस्नेजस्ता घटना धेरै हुन्छन्। त्यस्ता कर्मचारीलाई तुरुन्त कारबाही गर्नुपर्छ। भुक्तानी प्रक्रिया, कामको प्रगति, त्यसको गुणस्तर तथा अनुगमनबारे सम्झौतामै प्रस्ट र बाध्यकारी व्यवस्था राख्नुपर्छ। जुन पक्षबाट उल्लंघन हुन्छ, तुरुन्त थाहा होस्, कारबाही पनि होस्। पाएजति परियोजना कुम्ल्याएर ओगट्ने, काम कुनै नसक्ने पद्धतिलाई निरुत्साहन गर्नैपर्छ। त्यो सरकारको कठोरताबाट मात्र सम्भव छ। त्यसका लागि वर्षको त कुरै छाडौं, महिना पनि होइन, एक दिन ढिला भए जरिवाना तिर्नुपर्ने कानुन किन नबनाउने ? विकासमा फड्को मारेका देशको सफलताको मुख्य राज नै आर्थिक अनुशासन हो। जबसम्म हाम्रो कर्मचारीतन्त्र घूसमा लोभिन्छ, अनैतिक ढंगले ठेक्कापट्टामा अंशियार जसरी उभिन्छ, काम कमसल हुन्छ। ढिला हुन्छ। वा, अलपत्र हुन पुग्छ। किनकि, ठेकदारलाई परियोजना सक्नुभन्दा मौका दिने र जोगाउने व्यक्तिको खातिरदारी गर्नुमा बढ्ता फाइदा हुन्छ। त्यही मिलिभगतको परिणाम हुन् हजारौं परियोजना। अख्तियारकै तथ्यांकमा १ हजार ८ सय ४८ ठेक्का अलपत्र अवस्थामा देखिन्छन्। यो पूर्ण विवरण होइन। उसको अध्ययनमा छुटेका पनि धेरै होलान्। यति नै मान्ने हो भने पनि त्यो संख्या अचाक्ली हो। यति धेरै योजना समयमा पूरा नहुँदा सरकार के हेरेर बस्यो ? के हेरेर बसिरहेको छ ? जनताले खोज्ने बेला भएको छ। सरकारले समृद्ध नेपाल, सुखी नेपाली को लक्ष्य हासिल गर्ने हो भने पहिला समृद्धिलाई नै महŒव दिनुपर्छ। विकासबिना समृद्धि सम्भव छैन। विकासमा पनि तीव्र विकास चाहिन्छ, नेपालजस्तो देशमा। त्यसका लागि ठेक्का दिँदै कम समय प्रस्ताव गर्नेलाई बढी प्राथमिकतामा राख्नुपर्छ। समय र बजेटको अनुपात निकालिनुपर्छ। मानौं कुनै परियोजनामा ए भन्ने ठेकदारले ५ अर्बको कबोल गर्यो। समय एक वर्षमा सक्छु भन्यो। बी ले त्यसलाई ४ अर्बको प्रस्ताव लग्यो तर दुई वर्ष माग्यो। ठेक्का ए लाई दिनुपर्छ। तर, एक दिन ढिला भयो भने अर्को ५ अर्ब क्षतिपूर्ति तिराउनुपर्छ। निर्धारित समयभन्दा छिटो सक्नेलाई बोनस दिने नियम पनि ल्याउन सक्नुपर्छ। तीव्र विकास यसरी मात्र सम्भव छ। ठेकदारले ठग्छ, बेइज्जत सरकारको हुन्छ। त्यसैले ठेकदारलाई कस्ने काम सरकारकै हो। चाह्यो भने नहुने होइन, हुन्छ। भारतबाट बारासम्म पेट्रोलियम पाइपलाइन बिछ्याउने योजना तीव्र विकासको उदाहरण हो। तीस महिना अवधि दिइएकामा १५ महिनामै यो सकियो। सरकारले त्यस्तालाई प्रोत्साहन गर्नुपर्छ। हो, नेपाल गरिब छ। तर, विकासनिर्माण हुन नसक्नुमा पैसा अभाव मुख्य कारण होइन। हरेक वर्ष बजेट फ्रिज हुन्छ। साधारण खर्चले थिचेर उब्रिएको थोरै विकास खर्च पनि समयमा सकिँदैन। यसको अर्थ हाम्रो लोसेविकासे प्रणाली हो। त्यसमा सरकारी संरचना पनि उस्तै छन्। समयमा परियोजना तय नगर्ने, ठेक्का लगाउन ढिला गर्ने, बजेट बेलामा नपठाउने, पठाए पनि च्यापेर राख्ने गरिन्छ। ठेक्का दिँदा सम्बद्ध ठेकदारसँग भौतिक साधनस्रोत केकति छ, अन्यत्र उपयोगमा छ कि छैनजस्ता प्रश्नको उत्तर त खोजिन्छ। तर, सधैं ढाँटिन्छ। सरकारसँग त्यसको सूचना भए पनि ठेकदारले समयमा सक्छु भन्दा पत्याइन्छ। उसको क्षमता र इमानदारीबारे गहनतापूर्वक केलाइँदैन। निर्माण सामग्री, कर्मचारी, श्रमिक, आर्थिक औकात, कारोबारजस्ता पाटामा गहनतापूर्वक हेरिँदैन। त्यसैले सरकार फस्छ। नेपाली बृहत् शब्दकोशले ठेक्काको अर्थ यस्तो लेखेको छ निश्चित दर वा रकममा निर्धारित समयभित्र पूरा गर्नुपर्ने कुनै निर्माणसम्बन्धी कामको कबुल। यसैबाट प्रस्ट हुन्छ ठेक्कामा रकमको दर र समय कबुल गरिएको हुन्छ। कबुल भनेको बाचा हो। त्यो पूरा गर्नुपर्ने बाध्यता हुन्छ। त्यही बाचा गरेर उसले अरूलाई हराएको हुन्छ। समयमा पूरा नगर्नेलाई हार्नेहरूले मुद्दा किन नहाल्ने ? अहिलेसम्म जेजति भयो, अब नहोस्। देश बनाउने मामला भएकाले ठेक्कापट्टामा सरकार कठोर बन्न सकोस्। इमानदारलाई पुरस्कार र ठगलाई नसिहत दिन पछि नपरोस्। ठेक्का भनेकै बोलेको पुर्याउने कबोल हो। त्यसमा नाफाघाटा जे भए पनि कसैले खोजिनीति गर्दैन। तर, पाएजति परियोजना कुम्ल्याएर ओगट्ने, काम कुनै नसक्ने पद्धतिलाई निरुत्साहन गर्नैपर्छ। त्यो सरकारको कठोरताबाट मात्र सम्भव छ। त्यसका लागि वर्षको त कुरै छाडौं, महिना पनि होइन, एक दिन ढिला भए जरिवाना तिर्नुपर्ने कानुन किन नबनाउने ?"
"आलम मुद्दामात्रै हैन, नयाँ बहस","अपराध र अपराधीलाई हेर्ने जनताको मनोदशा र आवेग कुनै पनि मुलुकको सभ्यताको अचुक परीक्षण गर्ने आधार होविन्स्टन चर्चिल अफताव आलम त जेल गए, तर यस मुद्दासँगै नयाँ बहस पनि सुरु भयो। चर्चिलले भनेजस्तै पक्कै पनि समाज र जनताको मनोभाव त्यो समाजको गम्भीर अपराधलाई हेर्ने तत्कालीन मनोदशा र सोचले नै निर्धारण गर्छ। वास्तविक बहसहरू तपसिलमा पर्दै गएको बेला आलमप्रकरणले फेरि नेपाली समाज र बौद्धिक तप्कालाई नयाँ तरिकाले सोच्न बाध्य पार्यो। जसरी राजपुर बहस सतहमा आयो तर त्यस्तै संवेदनशीलता साथ त्यहींको गौरसामूहिक हत्याकाण्ड भने आएन। आलमप्रकरणमा जोडिएका उनका मतियारहरूलाई कानुन र सत्ता के भन्छ ? पूर्वप्रहरी प्रमुख, सरकारी वकिल, उनका नेतृत्व राजनीतिज्ञहरू पानीमाथीको ओभानु बन्न सक्छन् ? सबै दोष टीकापुरमा मारिएका तत्कालीन प्रहरी उपरीक्षक लक्ष्मण न्यौपानेको टाउकोमा मात्र खन्याएर अरू उम्किन कानुन र सत्ताका भाषामा पाउँछन् ? आखिर के कारण थियो १२ वर्षसम्म राजपुर इटाभट्टामा मानव चित्कार मुस्लो बनेर चिच्याएन्, अझै किन गौर आम नरसंहार बहसमा आउन सकेन ? यसले वर्चश्वशाली समूहभित्रको अन्तरविरोध र भूईंमान्छेबीचका अन्तर मात्रै हैन बहसका पनि पक्षधारिताअनुसार नै विषयको चयन हुन्छ भन्ने कुरा फेरि छर्लंग पार्यो। सिन्डिकेट राजनीतिको वर्चश्व रहिन्जेल आलम मुद्दा तपसिलमा परेको थियो। जब सत्ताबीचका छिनाझप्टीका अन्तरविरोध बढ्दै गए तबमात्र ध्वस्त इटाभट्टाका चिम्नीबाट मानवीय चित्कार चिच्याउन पायो। तर, गौर सामूहिक हत्याकाण्डका चिच्याहट भने सत्तासाझेदारीमा आउन सक्ने संकटले बहसहीन नै बने। सत्ता साझेदारलाई काबुमा राख्ने त्यो तुरुप सरकारलाई बन्यो। जतिसुकै लोकप्रिय गफ गरे पनि तत्कालीन फोरम बरु राजपासँगको पार्टी एकता त्याग्न सक्छ, सरकार छोड्न नसक्नुको विवशता र वाध्यता पनि गौर घटना नै हो। आलमभयको छायाबाट रौतहट क्रमशः बहुरिँदै छ। आलमको मुद्दामा तथ्य, दशी, प्रमाण, साक्षी र उनीहरूमाथिको दबाब र प्रलोभन सार्वजनिक भइसके। काम लागेन। कहिलेकाहीं तर्कसामु सत्य पराजित हुन पनि सक्छ तर कालान्तरमा सत्य, सत्य नै हुन्छ। पुर्पक्षका लागि आलम जेलचलान भए पनि सिर्जित नयाँ बहसहरू भने टुंगिएनन्। उनको आतंकले १२ वर्षसम्म न्याय कसरी बबुरो बनेको रहेछ भन्ने कुरा वाहालवाला सरकारी वकिल र न्यायाधीशका मागले पनि देखाउँछ। आलमलाई स्थानीय जेलमा राख्न सक्ने अवस्था रहेन। भिन्न राजनीतिक पृष्ठभूमि रहेका, न्यायक्षेत्रमा भिन्नै परिचय बनाएका वरिष्ठ कानुनविद्हरूका निमित्त तर्कले समेत उनलाई निर्दोष सावित गर्न सकेन् बरु उनीहरू नै बहसका विषय बने। उनीहरूको मानव अधिकार र नागरिक समाजको प्रतिनिधिको हैसियतमाथि प्रश्न उठ्यो। यस मुद्दामा पहिला बार र मानव अधिकारवादीले सशक्त जनपक्ष भूमिका खेलेकै हुन्, मिडियाले खबरदारी पनि गरेकै हो। तर, सिन्डिकेटमा चलेको सरकारले त्यसको बेवास्ता मात्र गरेन आलमलाई बारम्बार मन्त्रीसमेत बनायो। आतंकको छाया मडारिँदै जाँदा मान्छे मौन मात्रै बसेनन् चुनावसमेत जिताउँदै गए। अहिले बहसमा राजनीतिको अपराधिकरणकी ! अपराधको राजनीतिकरण ! भन्ने हो। वर्चश्वशाली समूहले कसरी राजनीतिक आवरणमा अपराध छिपाउँछ ? अपराधलाई हेर्ने समाजको नजरिया के र कस्तो छ ? संयुक्त सरकारमा सामेली र अंकगणितीय खेलमा कसरी अपराध पनि सामान्यीकरण र सामान्यको विशिष्टीकरण गरिँदो रहेछ भन्ने हो। बौद्धिक तप्कामा अर्को बहस थपियोव्यवसाय र आदर्शको। एउटा लोक भनाइ छसमय र आवश्यकताअनुसार मान्छेको सोच, मूल्य, मान्यता र आदर्श फेरिइरहन्छन्। चियामा झिंंगा परे मान्छेले चिया नै फ्याँकिदिन्छ, त्यही भिंगा घिउमा पर्छ भने झिंगा निकालेर घिउ प्रयोग गर्छ। त्यस्तै व्यवसाय भर्सेस नैतिकता अहिले कानुनी जगत्मा बहसको विषय बनेको छ। हरेक अभियुक्तले कानुनी सहायता पाउने उसको मौलिक संवैधानिक अधिकार हो। आलमको मुद्दामा पनि कानुन व्यवसायीहरूको उनको पक्षधर हुनु अस्वाभाविक हैन। तर, हरेक व्यवसायभित्रका आचरणको कोड अफ कन्डक्ट भने हुने गर्छन्। कतिपय व्यवसायीले आफ्नै मर्यादाका सीमा स्वयं कोरेका हुन्छन्। हिन्दु बगरेले अन्य सिनु बेच्न सक्ला तर गाईको मासु बेच्दैन भने मुसलमान बगरेले पनि बंगुरको मासु बेच्दैन। जुनसुकै व्यवसायीलाई पनि अन्तरात्माको निर्देशन पहिलो कुरा हो। हितअनुसार सबैका तर्क हुन्छन्। सामाजिक उत्तरदायित्व नभएको पेसा, पेसा नै होइन। न्यायालयले दबाब, रुप र पहुँच हेरेर हैन कसुर हेरेर न्याय दिने हो। आलम मुद्दा त अहिले पुर्पक्षमा गयो तर के हरेक न्यायसम्पादनमा दबाब, प्रभावबाट अदालत मुक्त छ त ? बार एसोसियसनको पूर्व नेतृत्व र पूर्वन्यायाधिवक्ताले सो मुद्दामा बहस पैैरवी गर्नु हुन्छ कि हुँदैन ? भन्ने अहिले नैतिक प्रश्न उठे। व्यावसायिकता र नैतिकताका बीच के आँठो लागेको हुन्छ ? के एउटै व्यक्तिका नैतिकताका मानक समयअनुसार चिया र घिउका झिंगा जस्तै फरक हुन्छन् ? सुविधाअनुसारका तर्क कोरल्न मिल्छ ? बारले आलमप्रकरणमा पहिला एउटा भन्यो, त्यही बारको नेतृत्व अहिले निरपराध सावित गर्न म्याराथुन दौडमा छ, यसलाई के भन्ने ? देशमा बितेको १२ वर्षसम्म धेरै महान्यायाधिवक्ता भए। यस मुद्दालाई कसैले खारेज गरे, कसैले बहसहीन बनाए, कसैले सरोकार नै राखेनन्। तर, तीनै पूर्वन्यायाधिवक्ता भने अहिले सोही मुद्दाको पैरवी गर्दैछन्। यो न्यायिक मर्यादाभित्र पर्छ कि पर्दैन ! व्यावसायिक आदर्श मान्यतामा आपू सो पदमा रहँदासम्मका सरकारवादी मुद्दाको विपक्षमा बहस नगर्ने हाम्रै देशमा पनि कयौं उदाहरणीय कानुनविद् थिए र अझै छन्। नेपाल बारको नेतृत्व आआफ्ना आस्था, मूल्य, आदर्श र जीवन दर्शनका आदर्शले निर्वाचित भएको हुन्छ। बारमा धेरै दिनदेखि वाम र बुर्जुवा प्रजातन्त्र पक्षधरकै बाहुल्यता छ। तर, अभ्यासमा भने सबै काम, एकै ठाम देखिन्छन्। यहाँ सवाल वरिष्ठ वकिलहरूको आलममुद्दामा पैरवीमात्रै हैन, आफ्नै नेतृत्वको बारको तत्कालीन निर्णयविरुद्ध र तत्कालीन महान्यायाधिवक्ताहरूको अभियुक्तका पक्षधर भएकाले पनि हो। साक्षी, प्रमाण र कानुनी तर्कमा विश्वस्त हुनुभन्दा पनि राजनीतिक पहुँचले अदालतलाई प्रभाव पार्न सकिन्छ भन्ने पीडितहरूको सोच रहेका कारण गम्भीरखाले र ठूला मुद्दामा पीडितहरूले कांग्रेस, एमाले र माओवादी ठूलेहरूलाई आफ्ना वकिल छान्छन्। यो न्यायिक अभ्यासमा सिन्डिकेट अभ्यास हो। अझ विप्लब समूहका पक्षधरलाई पनि त्यसै संगोलमा राख्न चाहन्छन्। न्यायालयले दबाब, रुप र पहुँच हेरेर हैन कसुर हेरेर न्याय दिने हो। आलम मुद्दा त अहिले पुर्पक्षमा गयो तर के हरेक न्यायसम्पादनमा दबाब, प्रभावबाट अदालत मुक्त छ त ? एउटा बहसले अन्य बहसलाई निलीमात्रै दिँदैन अर्को बहस सिर्जना पनि गरिदिन्छ ?के बहसका पनि पक्षधारिता हुन्छन् ? आलम मुद्दामा उठेका बहसजस्तै १३ वर्षअघिको सामूहिक गौर हत्याकाण्ड पनि बहसमा उठ्ला ! कि सत्ता साझेदारीमा त्यो मानव चित्कार हावामै बिलाउला ! सम्पत्ति शुद्धीकरणमा तानिए आलम आलम प्रकरण : उजुरीकर्ताले नै फेर्न थाले बयान अन्तत: आलम जेलमा एकाबिहानै नख्खु ल्याइए आलम आलम र संजय टक्ला एकै ठाउँमा आलमको भिडियो सार्वजनिक भएपछि प्रहरी तनावमा"
हाम्रो सोचमै खोट,"साँच्चै मुलुक खत्तमै भएको हो त ? बीसपच्चीस हजार रुपैयाँ कमाउन सबै युवा खाडी मुलुक जानैपर्ने हो ? हरेक युवाको नजरले देखेजस्तै आफू उत्तम अनि अरू सबै नराम्रै भएका होलान् ? हामीले सोचेजस्तै मुलुकमा केही पनि विकास नभएकै होला ? अरूलाई सधैं अगतिला भए भनेर बसिरहने, गाली गरिरहने, कुरा काटिरहने बानी नै बसालेका हामी पनि कति असल छौं होला ? हरेक चिज, काम अनि वस्तु सबैलाई नराम्रै देख्ने हामीलाई कस्तो रोग लागेको हो ? आफूले सिन्को नभाँच्ने अनि अरूलाई केही गरेन भनेर खेदो खन्ने प्रवृत्तिले कसैलाई फाइदा होला र ? राम्रो कामकुरालाई पनि राम्रो भन्न नसक्ने कन्जुस कसरी भइरहेका छौं हामी ? आफूले खाना खाएर थालमै हात चुठ्ने अनि देश अगतिलो भयो, नेता अगतिला भए भनेर एकोहोरो गाली मात्रै गरेर देश सप्रिएला र ? सोसल मिडियाको स्थापना र विकास भएको सबै कुराको विरोध गर्नकै लागि हो ? फूलको आँखामा पूलै सन्सार, काँडाको आँखामा काँडै सन्सार भन्ने गीतमा जस्तै भएका छौं अहिले हामीहरू। आफूले केही गर्दैनौं। योजनाविहीन, लक्ष्यविहीन र उद्देश्यविहीन भएर बाँच्न थालेका छौं। आफूले नै केही गर्न नसकेपछि अरूले गरेको पनि हाम्रो आँखाले देख्दैन। अरूले राम्रो गर्दा पनि नराम्रै मात्र गरेको देख्दछौं। यसो हुनुमा प्रमुख त हाम्रो मानसिकतामा नकारात्मक सोच भरिएको छ। हाम्रो दृष्टिकोण नै नकारात्मक छ। जब हरेक कुरामा नकारात्मक मात्र देखिन्छ तब सकारात्मक सोच, विचार र चिन्तन टाढा भाग्छ। आधा बोतल पानीलाई रित्तो देख्छ हाम्रो आँखाले। आफ्ना निकै उब्जाउ हुने अहिले बाँझा भएका खेतबारीलाई अनकन्टार, केही गर्न नसकिने पत्थरै पत्थर देख्छौं हामीहरू। हरेक कामकुरालाई असम्भव मात्र देख्छौं। भनिन्छ सुरुवात गर्नु पनि आधा उपलब्धि हो तर कुनै कामकुराको सुरुवात त टाढाकै विषय भयो सम्भव मात्र पनि देख्दैनौं हामी। अरूले गर्छु, गर्न सक्छु भनेको कुरालाई पनि असम्भव, यस्तो हँुदैन भनेर विरोध गर्र्छौं। दृष्टिकोणमै हरेक कुरा असम्भव मात्रै देखिरहने हो भने हामीले के गर्न सकौंला ? कुरा मात्रै काट्ने, काम गर्ने हातहरूलाई बाँधेर बस्यौं भने के गर्न सकौंला हामीहरूले ? अरूलाई असल देख्न सुरुमा हरेक आफू असल बन्न सक्नुपर्छ। हरेक आफू राम्रो बन्न सक्नुपर्छ। आफू भलो त जगत भलो व्यवहारिकतामा, वास्तविकतामा पनि यो लागू हुन्छ। हामीभित्र असल मानिसमा हुनुपर्ने सोचविचार विकास गर्न सक्यौं भने क्रमशः अरूमा पनि यो गुण भेट्टाउन सकिन्छ। शून्यवादको खतराबाट बाहिर नआएसम्म जोसुकैले शासन गरे पनि यो देशको प्रगति हुँदैन। मुलुकको विकास, मुलुकको समृद्धि जादुको छडी होइन। हामीभित्र नकारात्मक सोच, विचार, चिन्तन हावी भएको छ। जताततै आश, भरोसा देख्नुको साटो केवल असम्भव र निराशा मात्रै देख्ने गरेका छौं। जब केही कामकुरामा आशा नै हुँदैन भने उपलब्धि कसरी हासिल गर्न सकिन्छ ? केही गर्नका लागि मानसिक रूपमै तयार हुँदैनौं भने सम्भव कसरी होला र ? ग्यालुप २०१९ ग्लोबल इमोसन रिपोर्टअनुसार विश्वका एक सय ४० वटा देशका मानिसलाई सहभागी गराइएकोमा नकारात्मक सोच राख्नेमा नेपाल छैटौं स्थानमा परेको छ। यसो हुनु हाम्रो दुर्भाग्य हो। कानुनको विश्वास नगर्नु, नीतिनियमको विरोध गर्नु, हरेक चिज, वस्तु र मानिसप्रति नकारात्मक सोचाइ मात्र राख्ने भएका छौं। यस्तो हुनु शून्यवाद हो। विशेष गरी बढी मात्रामा युवामा यो नकारात्मक मानसिकताको रोग देखिएको छ। शून्यवादको खतराबाट बाहिर नआएसम्म जोसुकैले शासन गरे पनि यो देशको प्रगति हुँदैन। मुलुकको विकास, मुलुकको समृद्धि जादुको छडी होइन। यो निरन्तर र विस्तारै हुने प्रक्रिया हो। यसो भनिरहँदा अहिले मुलुकमा व्यापक विकास भएको छ भन्न खोजेको होइन। जति मात्रामा हुनुपर्ने हो, त्यो पनि नभएको तीतो सत्यलाई मैले पनि स्वीकार्छु तर हामीले सोसल मिडियामा कुरा काटेजस्तै, हामीहरूले पेसा नै कुरा काट्नेनकारात्मक टीकाटिप्पणी गर्ने जस्तै खत्तम भएको पनि होइन। केही गर्छु भन्नेलाई कुनै अवसर नभएको होइन। भनिन्छजहाँ इच्छा त्यहाँ उपाय। हामीभित्र सुरुमा केही गर्छु भन्ने मानसिकता हुनुपर्छ। जब मानसिक रूपमै केही गर्छु भनेर अगाडि बढ्ने हो भने तमाम अवसरका ढोका क्रमशः खुल्दै जान्छन्। केही गर्छु भन्ने सोच राखौं, उद्देश्य राखौं, लक्ष्य राखेर अगाडि बढौं। हिँड्न सुरु गर्नेहरू नै पुग्छन् गन्तव्यमा। काम गर्नुभन्दा कुरा काट्नु सजिलो विषय हो भन्दैमा कुरा मात्र काटिरहँदा न आफ्नो भलो हुन्छ न त अर्काको। हाम्रा हेराइमा देश खराब, राष्ट्रपति, प्रधानमन्त्री, मन्त्रीनेता, न्यायाधीश, शिक्षककर्मचारी, व्यापारव्यवसायी सबै खराब। हुँदाहुँदा प्रशस्त सम्पत्ति कमाइदिन नसक्ने आफ्नै बाबाआमा पनि खराब। सबैलाई खराब मात्र देख्ने किन भइयो हामी ? देश खराब, समाज खराब अनि परिवारलाई खराब देखेर हामी कसरी असल बन्न सक्छौं ? नकारात्मक दृष्टिकोण बदलेर सकारात्मक सोच, विचार र चिन्तन बनाउनु आजको आवश्यकता हो। आफू बदलिन सक्यौं भने परिवार बदलिन्छ, समाज बदलिन्छ अनि सिंगो राष्ट्र बदलिन सक्छ। सकारात्मक हेराइ र पाखुरीमा जाँगर उमार्न हरेकले सक्ने हो भने देशको विकास हुन बेर लाग्दैन। हामीसँग विकास गर्नसक्ने सम्भावना अथाह छन्। स्रोत, साधन, काम गर्न सक्ने उमेरको दक्ष जनशक्ति पनि प्रशस्त छ। कृषि, व्यापारव्यवसाय, पर्यटनको विकास, उद्योगकलकारखानाको स्थापना, जलविद्युत्लगायत अन्य क्षेत्रमा जाँगर निकालेर काम गर्यौं भने यति थोरै जम्मा तीन करोड पुग्न लागेका नेपाली रोजगारी खोज्दै विदेश भौंतारिनुपर्ने छैन। हामीमा कमजोरी भनेको दृढ इच्छाशक्तिमा छ। हेराइमा छ, सोचाइमा छ, मानसिकतामा छ। उच्च राजनीतिक संस्कारको अभाव छ। आफूभित्रबाट नै सकारात्मक दृष्टिकोण बनाउन सक्यौं भने त्यतिबेला आफू, परिवार, समाज, देश सुन्दर लाग्छ र त्यो भन्दा बढी सुन्दर हाम्रो प्रकृति लाग्छ। सोच, विचार, चिन्तन र काम गर्ने शैलीमा ऊर्जा थपिन्छ। अल्छीपन हटेर जान्छ। आफूले पनि केही गर्ने र अरूलाई पनि केही गराउने वातावरण सिर्जना हुन्छ। सबैजना आफूले गर्न सक्ने काममा व्यस्त हुन थालेपछि अनावश्यक कुरा काट्ने फुर्सद हुँदैन। सबैको प्रगति हुन्छ। सबैको उन्नति हुन्छ। हामी सबैले आफ्नो नकारात्मक दृष्टिकोण परिवर्तन गरेर सकारात्मक बनाऔं।"
राष्ट्रसंघको आवरणमै चलखेल !,"संक्रमणकालीन न्याय प्रक्रिया इमानदारी साथ टुंगिएन भने त्यही द्वारबाट अनेकौं पात्रहरू भित्रिन सक्ने सम्भावनालाई सम्बद्ध सबैले बेलैमा बुझ्नुपर्छ पछिल्ला केही घटनाक्रम हेर्दा नेपाल सरकार र संयुक्त राष्ट्रसंघको नेपालस्थित कार्यालयबीच सम्बन्ध चिसिँदै गएको देखिन्छ। भावी पुस्तालाई युद्धको विभीषिकाबाट बचाउने दृढतासहित स्थापित संयुक्त राष्ट्रसंघको प्रतिनिधित्व गर्ने कतिपय निकायहरू नेपालमा कार्यरत छन्। त्यहाँ कार्यरत अधिकारीहरूमध्ये केहीको खराब नियत, आचरण र सीमा उल्लंघन आदिका कारण नेपालमा पनि बेलाबेलामा राष्ट्रसंघ विवादमा पर्दै आएको छ। एकातिर त्यस्ता खराब पात्रहरूलाई कारबाही गर्ने, फिर्ता बोलाउने जस्ता काममा राष्ट्रसंघ मुख्यालयले तदारुकता देखाउन सकेको छैन। अर्कोतिर सरकार र राजनीतिक समाजले त्यस्ता व्यक्तिको आचरणलाई उद्धृत गर्दै समग्र राष्ट्रसंघको नियतमा प्रश्न उठाउनशंका गर्न छाडेका छैनन् जबकि राष्ट्रसंघ सबैको साझा संस्था हो। नेपालस्थित राष्ट्रसंघ कार्यालयले नेपाल सन्दर्भमा बेलाबेला अन्य देशहरूसँग मिलेर वक्तव्य जारी गर्ने गरेको छ। सायद त्यसैले होला परराष्ट्र मन्त्रालयको असन्तुष्टि यदाकदा पोखिने गरेको छ। अन्य देशसँग मिलेर राष्ट्रसंघले जारी गरेको कतिपय वक्तव्यको सार सही हुन सक्छ तर त्यसरी संयुक्त वक्तव्य जारी गर्दा राष्ट्रसंघको मर्यादा, तटस्थता र निष्पक्षता कायम भयोभएन ? तर्क प्रवल छ। के राष्ट्रसंघले अमेरिकी मामलामा नेपालसँग मिलेर न्युयोर्कबाट संयुक्त वक्तव्य जारी गर्ने कल्पना गर्न सकिन्छ ? के राष्ट्रसंघले भारत वा चीनको मामलामा अरू देशसँग मिलेर दिल्ली वा बेइजिङबाट संयुक्त वक्तव्य जारी गर्न सक्छ ? सक्दैन भने नेपाल सन्दर्भमा पश्चिमी देशहरूसँग मिलेर राष्ट्रसंघले बारम्बार किन वक्तव्य जारी गर्छ ? प्रश्न उठेको छ। कतिपय सन्दर्भमा राष्ट्रसंघको भाव सही भए पनि त्यसका कर्मचारीहरूको नियतमाथि गहिरो सन्देहसहित प्रश्न चिन्ह लागेको छ भने कतिपयलाई क्षेत्रीय राजनीतिरणनीतिका कारण नियोजित ढंगले विवादास्पद बनाउने प्रयत्न भएको पनि हुन सक्छ। सन् २००० को दशकमा राष्ट्रसंघका थप विशेष कार्यालयहरू नेपालमा थपिए। पहिलो थियो राष्ट्रसंघीय मानव अधिकार उच्चायुक्तको कार्यालय। शाही कदमपछि उत्पन्न परिस्थितिमा १० अप्रिल २००५ मा नेपाल सरकार र मानव अधिकार उच्चायुक्तबीच सहमतिपत्रमा हस्ताक्षर भएपछि मे २००५ बाट मानव अधिकार उच्चायुक्तको नेपालस्थित कार्यालय सञ्चालनमा आएको थियो। शाही शासनका दौरान भएका मानव अधिकार उल्लंघनका घटनाविरुद्ध उक्त कार्यालय र त्यसका पहिलो प्रमुख इयान मार्टिनको भूमिकाको राजनीतिक समाज र नागरिक समाजले प्रशंसा गरेका थिए। अर्को थियो युनाइटेड नेसन्स मिसन इन नेपाल अर्थात अनमिन। ०६२६३ को जनआन्दोलनको सफलतापछि, संयुक्त राष्ट्रसंघीय सुरक्षा परिषद्को प्रस्ताव नम्बर १७४० अन्तर्गत नेपालको शान्ति प्रक्रियालाई समर्थन गर्न, खास गरेर संविधानसभा निर्वाचन स्वतन्त्र तथा स्वच्छ वातावरणमा गराउन अनमिनको स्थापना भएको थियो। विशेष राजनीतिक मिसनको रूपमा स्थापित अनमिनले २३ जनवरी २००७ देखि आफ्नो कार्यारम्भ गरेको थियो। पहिलो संविधानसभाको निर्वाचनपश्चात सन् २०११ को जनवरी महिनामा लडाकु समायोजनको कार्य नसकिँदै अनमिनलाई सरकारले बिदा गर्यो। अनमिन बर्हिगमनका पछाडि भारतको तीव्र दबाब थियो भन्ने तथ्यलाई जानिफकारहरूले बुझेका छन्। त्यसपछि माओवादी लडाकुको व्यवस्थापनसमायोजन कार्य सम्पन्न भएकाले अनमिनको अनुपस्थिति खट्किएन। के राष्ट्रसंघले भारत वा चीनको मामलामा अरू देशसँग मिलेर दिल्ली वा बेइजिङबाट संयुक्त वक्तव्य जारी गर्न सक्छ ? सक्दैन भने नेपाल सन्दर्भमा पश्चिमी देशहरूसँग मिलेर राष्ट्रसंघले बारम्बार किन वक्तव्य जारी गर्छ ? यसैगरी सन् २०१२ मा राष्ट्रसंघीय मानव अधिकार उच्चायुक्तको नेपालस्थित कार्यालय पनि सरकारले म्यान्डेट नवीकरण नगरेपछि आफ्नो इच्छाविपरीत झिटिगुण्टा बोकेर नेपालबाट बाहिरियो। चिनियाँ दबाब त्यसको बहिर्गमनको अर्को प्रमुख कारण थियो भन्ने पनि जानिफकारहरूले बुझेका छन्। सन् २०११ मा अनमिन बर्हिगमनपछि त्यसको रहलपहल काम गर्न भनौं वा अवशेषका रूपमा नेपालस्थित राष्ट्रसंघीय कार्यालयमा डीपीए अर्थात डिपार्टमेन्ट अफ पोलिटिकल एफेयर्स नामक एकाइ खडा भएको थियो। केपी ओली दोस्रो पटक प्रधानमन्त्री निर्वाचित भएपछि सन् २०१८ को जुन महिनामा क्याबिनेट बैठकको निर्णयपश्चात उक्त कार्यालय तत्काल बन्द गर्न सरकारले राष्ट्रसंघलाई पत्राचार गर्यो। चिनियाँ समाचार एजेन्सी सिन्ह्वामा प्रकाशित समाचारअनुसार राष्ट्रसंघको राजनीतिक मामलासम्बन्धी उक्त विभाग नेपालमा केही विखण्डनकारी समूहलाई समर्थन गर्नुका साथै अवाञ्छित गतिविधिमा संलग्न थियो। नेपाल सरकारका मन्त्री र कूटनीतिज्ञको हवाला दिँदै प्रकाशमा आएको अर्को तथ्यअनुसार, नेपालस्थित राष्ट्रसंघीय आवासीय संयोजकको आवरणमा उक्त निकायले अनधिकृत तवरमा राजनीतिक सर्वेक्षण गरेपछि तीव्र विवादमा आएको थियो। मलाई लाग्छ, संविधानसभा निर्वाचनपछि अनमिनको भविष्य अन्योलमा छ भन्ने तथ्य इयान मार्टिनलाई लागेर नै होला, उनले पुनः अनमिन प्रमुखको रूपमा आफ्नो कार्यकाल बढाउन पहल गरेनन् र सन् २००९ मा सम्मानजनक ढंगले बिदा भए। त्यसको दुई वर्ष नबित्दै अनमिन नेपालबाट बाहिरियो। रह्यो कुरा राष्ट्रसंघीय मानव अधिकार उच्चायुक्तको नेपालस्थित कार्यालयको, सन् २००७ पछि उनीहरूको गतिविधि विवादास्पद रह्यो र बर्हिगमन पनि अपमानजनक ढंगले भयो, त्यसका लागि धेरथोर त्यहींका पदाधिकारी जिम्मेवार थिए। सन् २००८ मा चीनमा ओलम्पिक खेल आयोजना भएको थियो। त्यही दौरान पश्चिमद्वारा चीनको मानव अधिकार अवस्थाको हवाला दिँदै ओलम्पिक मसालविरुद्ध प्रतिवाद अभियान सञ्चालन भएको थियो। त्यसमा पनि तिब्बत स्वतन्त्रतामा केन्द्रित रहेर ओलम्पिक मसालविरोधी आन्दोलन नेपालमा तीव्र बनाउन खोजियो। त्यसका पछाडि राष्ट्रसंघीय मानव अधिकार उच्चायुक्तको नेपालस्थित कार्यालय र त्यसमा पनि त्यसका तत्कालिन प्रमुख रिचर्ड वेनेट सक्रिय रहेको आरोप चीनको थियो। तिब्बती समूहको चीनविरोधी प्रदर्शनमा अनुगमनका नाममा वेनेटलगायतको उपस्थितिका कारण चीन आगो भएको थियो। त्यस्तो एउटा प्रदर्शनमा वेनेट गएर सोधखोज गरेको दृश्य अहिले पनि युट्युवमा हेर्न पाइन्छ। वेनेटको कार्यकालमा नेपालमा तिब्बतीहरूले चीनविरोधी प्रदर्शनलाई तीव्र बनाएका थिए। सन् २००८ मार्च १० देखि तिब्बत स्वतन्त्रताको नारासहित काठमाडौंमा प्रदर्शन बाक्लिएको थियो। प्रदर्शनबाट तिब्बतीहरूको गिरफ्तारीको विरोधमा नेपाल सरकारलाई चेतावनी दिँदै २५ मार्चका दिन रिचर्ड वेनेट र उनको कार्यालयबाट कडा वक्तव्य सार्वजनिक भयो। सन् २००८ मा अमेरिकी सरकारका दक्षिण र मध्यएसिया हेर्ने डेपुटी असिस्टेन्ट सेक्रेटरी इभान फेगेनवम काठमाडौं भ्रमणमा आएको बेला राष्ट्रसंघीय मानव अधिकार उच्चायुक्तको नेपालस्थित कार्यालय तिब्बतीहरूको शान्तिपूर्ण प्रदर्शनको डिफेन्समा रहेको हुँदा चिनियाँ राजदूतसँगको सम्बन्ध तनावपूर्ण रहेको भन्दै वेनेटले अमेरिकाको चाकरी गरेको विवरण आज पनि विकिलिक्समा पढ्न पाइन्छ। स्मरणीय छ, तिब्बत स्वतन्त्रता आन्दोलनको साँचो अमेरिका र डुप्लिकेट साँचो युरोपियनहरूको हातमा रहँदै आएको छ। तिब्बतको मात्र होइन, नेपालको पहाड र मधेसका अनेक क्षेत्रमा राष्ट्रसंघका कर्मचारीहरूको अस्वाभाविक चासो र सन्दिग्ध गतिविधि बेलाबेलामा सार्वजनिक हुँदै आएको छ। कुनै जातिको अधिकारप्रति अनुराग देखाउँदा अर्को जातिविरुद्ध घृणा फैलाउने त्यस्ता अधिकारीहरूको गलत आचरणका कारण नेपालमा राष्ट्रसंघ विवादास्पद बनेको हो भन्दा अत्युक्ति नहोला। त्यस्तो मानसिकताका प्रवल उदाहरण थिए रिर्चड वेनेट जसले मर्यादाको सीमा नाघेर राजनीतिज्ञहरूलाई होच्याउँथे। सन् २००९ को अप्रिल अन्तिममा काठमाडांैमा आयोजित एक कार्यक्रममा बोल्दै वेनेटले संविधानसभाबाट बन्ने संविधानले आदिबासी जनजातिहरूको अधिकार सुनिश्चित गर्नेमा शंका मात्र व्यक्त गरेनन् अपितु संविधानसभामा प्रतिनिधित्व गर्ने २१९ जना आदिवासी जनजाति सभासद्हरूले आफ्नो समुदायको भन्दा दलको प्रतिनिधित्व गरेका कारण जनजातिलाई अधिकार सम्पन्न बनाउने कुरामा विश्वास छैन भन्ने ठोकुवासमेत गरे। कार्यक्रममा उपस्थित संविधानसभा अध्यक्ष सुवास नेम्बाङलाई लक्षित गर्दै अध्यक्षबाट सार्वजनिक प्रतिक्रिया आओस् भनी टिप्पणीसमेत गरे। यो जातीयसभा नभएर संविधानसभा भएको र संविधानसभामा राजनीतिक दलकै प्रतिनिधि हुन्छन् भन्ने ज्ञान वेनेटलाई नभएको होइन। त्यो बेलाका केही राष्ट्रसंघीय कर्मचारीहरूको अभियान संविधानसभाबाट दर्जन बढी जातीय राज्य बनुन् भन्नेमा केन्द्रित देखिन्छ। त्यसका लागि जनजातिहरूलाई भड्काउने र अन्य जातिलाई होच्याउने कामसमेत राष्ट्रसंघको आवरणमा उनीहरूले गरे। सन् २००९ मार्चमा राष्ट्रसंघीय मानव अधिकार उच्चायुक्त नवी पिल्लइ नेपाल भ्रमणमा आएकी थिइन्। निजको उपस्थितिमा यूएन हाउस पुल्चोकमा आयोजित एउटा कार्यक्रम आधा घण्टा ढिलो भइसक्दा पनि सुरु नभएपछि म हिँडे। भोलिपल्ट फेरि केही सीमित व्यक्तिसँग छलफल गर्ने भनेर मलाई पुल्चोकस्थित एउटा होटलमा बोलाइयो। त्यो सानो छलफलमा पिल्लइ बोलेपछि उठेर हिँडिन्। सायद उनी आयोजकसँग असन्तुष्ट थिइन्। प्रमुख व्यक्ति निस्किएपछि पनि वेनेटले सीमित व्यक्तिमाझ कार्यक्रम चलाइरहे। ठेट भाषामा भन्नुपर्दा ज्याद्रो स्वभावका थिए वेनेट। राष्ट्रसंघको जागिरपछि सन् २०१४ मा उनी अन्तर्राष्ट्रिय गैरसरकारी संस्था एम्नेस्टी इन्टरनेसनलको एसिया निर्देशकको जागिर खान पुगे। त्यस दौरान उनी नेपाल आएको बेला एम्नेस्टीका एक कर्मचारीले वेनेटसँग भेट्नुपर्यो भन्दै मसँग अनुरोध गरेका थिए भने वेनेटसँग भेट्न मैले अस्वीकार गरेको थिएँ। नेपाल विखण्डनको अभियानमा संलग्न एक मूल पात्रका हितैषी थिए वेनेट। तिनै पात्रका सहयोगीले लेखेको दस्ताबेजलाई वेनेटले एम्नेस्टी प्रतिवेदनको अंश बनाएका थिए। घृणा र विखण्डनको अभियानलाई मानव अधिकारको कित्तामा पार्ने भरमग्दुर प्रयत्न त्यसबेला वेनेट, एम्नेस्टीका तत्कालीन भारतीय महासचिव र अर्का भारतीय वरिष्ठ निर्देशकलगायतले गरेका थिए। त्यसपछिका पनि घटनाक्रम हेर्दा राष्ट्रसंघका नेपालस्थित कर्मचारीहरू नियोजित रूपमा नेपालविरुद्ध खनिएको देखिन्छ। नेपालको संविधानबारे राष्ट्रसंघका नेपालस्थित तत्कालिन आवासीय प्रतिनिधि जेमी म्याक गोल्डरिकले राष्ट्रसंघका महासचिवलाई गुमराहमा राखेका कारण नेपाल सरकारले सीधै महासचिवलाई पत्र लेख्नुपरेको तथ्य प्रकाशमा आइसकेको छ। त्यसैगरी संविधान जारी हुनुभन्दा ७ महिनाअगाडि पूर्वका पाँचवटा जिल्लामा सुरक्षा अवस्था संवेदनशील रहेको भन्दै म्याक गोल्डरिक नेतृत्वको कार्यालयले राजनीतिक प्रतिवेदन जारी गरेको भन्ने समाचार प्रकाशित भएपछि परराष्ट्र मन्त्रालयले निजलाई प्रश्न सोधेको समाचार पनि प्रकाशमा आएको थियो। पछिल्लो चरणमा राष्ट्रसंघको आवरणमा नेपालमा विस्तारित भूमिकाको खोजीमा घाइते मानसिकतासहित पुरानो सिन्डिकेटका पात्र र प्रवृत्ति सलबलाइरहेको देखिन्छ। संक्रमणकालीन न्याय प्रक्रिया इमानदारी साथ टुंगिएन भने त्यही द्वारबाट अनेकौं पात्रहरू भित्रिन सक्ने सम्भावनालाई सम्बद्ध सबैले बेलैमा बुझ्नुपर्छ।"
साग तयारी : धमाधम बन्दै छ पोखरा रंगशाला,"पोखरा : दक्षिण एसियाली खेलकुद (साग)अन्तर्गत पोखरामा महिला फुटबल प्रतियोगिता हुँदैछ । खेल संचालन हुन ११ दिन बाँकी रहँदा फुटबल स्टेडियममा प्याराफिट जडान बल्ल सुरु भएको छ । प्याराफिटका लागि आवश्यक सामाग्रीमध्ये फ्रान्सबाट पहिलो र दोस्रो चरणको सामान भारतको विशाखापट्नम बन्दगाह हुँदै आइतबार पोखरा आइपुगेपछि बुधबारदेखि प्याराफिट जडान सुरु भएको हो । ४५ दिनभित्र प्याराफिट जडान सम्पन्न हुने निर्माण कम्पनीका प्रोजेक्ट मेनेजर इन्जिनियर दीपक बरालले जानकारी दिए । सार्क खेदकुद प्रतियोगिताका लागि ८ देखि १० हजार सिटसहितको प्याराफिट तयार हुने उनले सुनाए । यसका लागि फ्रान्सबाटै प्राविधिक टोली आएर जडानको काम गरिरहेका छन् । सिन्थेटिक एथ्लेटिक ट्रयाकका लागि आस्फाल्ट कालोपत्रेको काम सकिएर ट्रयाकमा सिन्थेटिक राख्ने काम पनि अन्तिम चरणमा पुगेको बरालले बताए । पोखरामा ९ वटा खेल आयोजना हुनेछ । त्यसमध्ये पोखरा फुटबल मैदानमा महिला फुटबल प्रतियोगिता हँुदैछ । साग खेलकुदअन्र्तगत पोखरामा महिला फुटबलसहित महिला क्रिकेट, ट्रायथोलन, प्याराग्लाइडिङ, आर्चरी, बिच भलिबल, ह्यान्डबल, ब्याटमिण्टन र भारत्तोलन खेल हुने कार्यक्रम रहेको छ। यी खेलमध्ये प्याराग्लाइडिङ खेल प्राविधिक कारण आवश्यक टिमको संख्या नपुगेर केही समस्या देखिए पनि खेल संचालन गर्ने गरी पहल भइरहेको बताइएको छ ।"
भारतमाथि पाकिस्तानको रोमाञ्चक जित,"ढाका : बंगलादेशमा जारी एसीसी इमर्जिङ टिम एसिया कपको पहिलो सेमिफाइनलमा पाकिस्तानले भारतमाथि रोमाञ्चक जित निकालेको छ। अन्तिम ओभरसम्म भारतको पक्षमा रहेको खेल पाकिस्तानले ३ रनले आफ्नो पक्षमा पारेको हो। टस जितेर पहिलो ब्याटिङ गरेको पाकिस्तानले निर्धारित ५० ओभरमा ७ विकेट गुमाउँदै २६७ रन जोड्यो। २६८ रनको लक्ष्य पछ्याएको भारतले अन्तिम बलसम्म संघर्ष गर्यो। उसले ५० ओभरमा ८ विकेट गुमाउँदै २६४ रन बनायो। उसका लागि सन्वीर सिंहले ७६ रन जोडे। तर त्यो जितका लागि भने प्रर्याप्त भएन। जितका लागि भारतलाई १२ बलमा १५ रन चाहिएको थियो। उक्त अवस्थामा भारतका लागि चिन्मे सुतारले ४९औं ओभरको पहिलो बलमा १ रन जोडेर शिवम मावीलाई स्ट्राइक दिए। दोस्रो बलमा मावीले कुनै रन लिन सकेनन्। त्यसपछि भारतले तेस्रो पाँचौँ बलमा ११ रन जाड्यो। उक्त ओभरको अन्तिम बलमा मावीले चौका हिर्काए र भारतलाई जितको आशा जगाए। तर अन्तिम ओभरको दोस्रो बलमा उनी अमद बुटको सिकार भएपछि भने भारतको आशा सकियो। त्यसपछि जितका लागि ४ बलमा ७ रन आवश्यक परेको थियो। त्यसपछि तेस्रो बलमा नयाँ ब्याट्स्म्यान सिद्धार्थ देसाइले कुनै पनि रन जोड्न सकेनन्। भारतले चौँथो, पाँचौँ र छैठौँ बलमा ११ रनमा मात्र जोड्न सक्यो। पाकिस्तानको जितका लागि मोहम्मद हसेनाइन र सइफ बदरले २२ विकेट लिए। त्यस्तै अमद बुट र उमेर खानको नाममा पनि ११ विकेट रह्यो। यसअघि ब्याटिङ गरेको पाकिस्तानका लागि ओपनर ओमर युसुफले सर्वाधिक ६६ रन जोडे। उनले ९७ बलको सामना गर्दै २ छक्का र ३ चौका हिर्काए। त्यस्तै नटआउट रहेका सइफ बदरले महत्वपूर्ण ४७ रन हिर्काए। जितसँगै पाकिस्तान फाइनलमा प्रवेश गरेको छ। पाकिस्तानले अब बंगलादेश र अफगानिस्तानबीच हुने दोस्रो सेमिफाइनलको विजेतासँग फाइनलमा भिड्नेछ।"
ऐतिहासिक सफलताको दाबी,"काठमाडौं : नेपालले १३औं दक्षिण एसियाली खेलकुद प्रतियोगिता (साग) पदकको हिसाबले ऐतिहासिक बनाउने दाबी गरेको छ । राष्ट्रिय खेलकुद परिषद् (राखेप) अन्तर्गत राष्ट्रिय टिम तयारी समितिले मंगलबार पत्रकार सम्मेलन गरी नेपालले पदकका हिसाबले सागलाई ऐतिहासिक सफल बनाउने जनाएको छ । तयारी समितिका संयोजक रिमबहादुर रानाभाटले नेपाली खेलाडीको तयारी विगतको भन्दा राम्रो रहेकाले सागमा नेपालले सम्मानजनक नतिजा ल्याउने बताए । सागका लागि नेपालले आठौं राष्ट्रिय खेलकुददेखि तयारी गरिरहेको छ । विभिन्न २१ खेलका खेलाडीलाई वैदेशिक प्रशिक्षणमा पठाएका छौं । खेलाडीलाई पहिलो, दोस्रो, तेस्रो र चौथो गरी चार चरणमा तयारी गराइएको छ । अन्तर्राष्ट्रिय एक्स्पोजर र सुविधाको दृष्टिले पनि यसपटक खेलाडीलाई राम्रो भएको छ, रानाभाटले भने । रानाभाटले विभिन्न खेलका खेलाडीले तयारीकै क्रममा विभिन्न अन्तर्राष्ट्रिय प्रतियोगितामा सहभागिता भई राम्रो नतिजा ल्याएकाले राखेपका सदस्यसचिव रमेशकुमार सिलवालले लिइएको लक्ष्यअनुरूप सागमा ५० भन्दा बढी पदक जित्ने योजना बनाएको बताए । सन् १९८४ मा नेपालबाटै सुरु भएको साग नेपालले आयोजना गर्न लागेको यो तेस्रो पटक हो । यसअघि सन् १९९९ मा आयोजना भएको आठौं संस्करणमा पदकका हिसाबले नेपालले ऐतिहासिक सफलता हात पारेको थियो । त्यति बेला नेपाल ३१ स्वर्ण जित्दै समग्रमा दोस्रो भएको थियो । त्यति बेला सागमा १२ खेलमा प्रतिस्पर्धा भएको थियो । यसपटक साग पदकका हिसाबले विगतको भन्दा उपलब्धिमूलक हुनेमा हामी विश्वस्त छौं, रानाभाटले भने । तयारी समितिका अनुसार सागमा नेपालले सबै २७ खेलमा भाग लिनेछ; जसमा पुरुषतर्फ तीन सय १२, महिलामा दुई सय ८७ गरी कुल पाँच सय ९९ खेलाडीको सहभागिता रहनेछ । सबै खेलमा एक सय २३ प्रशिक्षक र ५० जना व्यवस्थापकको सहभागिता रहनेछ । प्याराग्लाइडिङको सहभागिता लगभग सकिएको रानाभाटले बताए । सागको खेल र खेलाडीको सहभागिताको विषयमा नेपाल ओलम्पिक कमिटीले बुधबारसम्म अन्तिम टुंगो लगाउनेछ । १३औं सागमा खेलाडीको वैदेशिक प्रशिक्षण र तयारीका लागि ४५ करोड रुपैयाँ खर्च भएको जानकारी पनि संयोजक रानाभाटले दिए । यसैगरी खेलाडी र प्रशिक्षकको भत्तामा पनि विगतको भन्दा दोब्बर वृद्धि गरिएको छ । राखेपले पहिलो चरणको प्रशिक्षणमा सहभागी खेलाडीलाई दैनिक जनही १४ सय, दोस्रो चरणमा दुई हजार, तेस्रो चरणमा २२ सय र चौथो चरणमा २५ सय रुपैयाँ भत्ताको व्यवस्था गरेको छ । अन्तिममा टोलीमा रहेका खेलाडी र प्रशिक्षकलाई हाल दुई सय ५० रुपैयाँ पकेट खर्चको व्यवस्था गरिएको बताइएको छ । सागका लागि सबै खेलका खेलाडी छनोटसमेत भइसकेको तयारी समितिले जनाएको छ । राखेपका अनुसार सागमा खेलाडी र अफिसियल मात्र पाँच हजारभन्दा बढी रहनेछन् । सागमा २७ खेलमा कुल तीन सय २४ स्वर्ण, त्यति नै रजत र चार सय ८७ कांस्य गरी कुल एक हजार एक सय ३५ पदकका लागि प्रतिस्पर्धा हुनेछ । सागका खेलहरू काठमाडौं, ललितपुर, पोखरा र जनकपुरमा सञ्चालन हुनेछ ।"
गतिविधि बढेपछि खेलाडी उत्साहित,"अछाम : पछिल्लो समय जिल्लामा खेलकुद गतिविधि बढ्न थालेको छ। लगातार प्रतियोगिताहरू सञ्चालन हुन थालेपछि स्थानीय खेलाडी उत्साही बन्न पुगेका छन्। स्थानीय सरकार गठन भएसँगै अछाममा खेलकुद प्रतियोगिताले तीव्रता पाएको हो। अहिले हरेक नगरपालिका र गाउँपालिकामा भलिबल, क्रिकेटलगायत प्रतियोगिता सञ्चालन भइरहेका छन्। यो समय मौसम अनुकूल हुने भएकाले खेलकुदका गतिविधि भइरहेका छन्। साँफेबगर नगरपालिकामा पहिलो पटक सुदूरपश्चिमस्तरीय गोजुरियो कराते प्रतियोगिता र जिल्लाकै सर्वाधिक धनराशिको राष्ट्रियस्तरीय खुला पुरुष भलिबल र क्रिकेट प्रतियोगिता सम्पन्न भएका छन्। स्थानीय तह नहुँदा जिल्लाका खेलाडीहरूले समूह बनाएर रकम जम्मा गरेर प्रतियोगिता आयोजना गर्ने गरेका थिए। तर, पछिल्लो समय स्थानीय तहले खेलकुद प्रतियोगिता आयोजना गर्न थालेपछि खेलाडीमा उत्साह थपेको छ। नियमित प्रतियोगिताले खेलाडीमा उत्साह जगाएको क्रिकेट खेलाडी अनिल कँुवरले बताए। स्थानीय तह नहँुदा आयोजकले आफ्नै खल्तीबाट पैसा जम्मा गरेर प्रतियोगिता आयोजना गर्थे। स्थानीय तहको गठनपछि खेलकुद गतिविधि निकै बढेको छ। प्रतिभा हुँदाहुँदै निराश भएका खेलाडीमा जोश र जाँगर बढेको छ, उनले भने। अर्का खेलाडी विनोदकुमार खत्रीले खेलाडीलाई प्रशिक्षणको व्यवस्था गर्न सके यहाँका खेलाडी राष्ट्रिय टोलीमा समावेश हुनसक्ने बताए। पछिल्लो समय धेरै खेल आयोजना भएका छन्। यसले खेलाडीमा खुसी छाएको छ, उनले भने। खेलकुदका लागि साँफेबगर नगरपालिकाकाले चालू आर्थिक वर्षमा ३० लाख रकम विनियोजन गरेको मेयर कुलबहादुर कुँवरले जानकारी दिए। हामीले खेल क्षेत्रलाई प्राथमिकतामा राखेका छौं। भर्खर तीनवटा ठूला प्रतियोगिता सम्पन्न भएको छ। खेलाडीलाई अभ्यासका लागि खेल मैदानको समेत व्यवस्था गरिएको छ, मेयर कुँवरले भने। उनले पछिल्लो समय पुरुष खेलहरू धेरै भएकाले अब नगरपालिकाले महिला भलिबल प्रतियोगिता आयोजना गर्ने जानकारी दिए। महिला हिंसाविरुद्धको १६ दिने अभियानका क्रममा प्रतियोगिता आयोजना हुने उनले बताए। बान्नीगढी जयगढ गाउँपालिकाले पनि चालू आर्थिक वर्षका लागि खेलकुद क्षेत्रमा आठ लाख रकम विनियोजन गरेको गाउँपालिका उपाध्यक्ष लोकबहादुर साउदले बताए। गाउँपालिकाले पूर्वाधारका विकास सँगसँगै खेलकुदलाई पनि अगाडि बढाएको छ, उनले भने।"
सागको हातमा देशको शिर,"तेह्रौँ सागका लागि खेलाडी छनोटदेखि बन्द प्रशिक्षण र विदेशी प्रशिक्षकका लागि राज्यको ठूलो धनराशि खर्च भइसकेको छ। सागमा ऐतिहासिक सफलता हात पार्ने लक्ष्यसहित खेलाडीलाई लामो समयदेखि बन्द प्रशिक्षणमा राखिएको छ। देशको शिर उठाउने वा झुकाउने, त्यो साग आयोजनाको हातमा छ। यतिबेला नेपाली खेलकुद तेह्रौँ दक्षिण एसियाली खेलकुद (साग) आयोजनाको सँघारमा उभिएको छ। साग दक्षिण एसियाकै सबैभन्दा बृहत् खेलकुद प्रतियोगिता हो। यस अर्थमा सागलाई दक्षिण एसियाली राष्ट्रको मिनी ओलम्पिक भन्दा फरक पर्दैन। विश्व खेलकुदका अधिकांश मेगा इभेन्ट्समा प्रतियोगिता सुरु हुन एक सय दिन बाँकी रहँदा काउन्टडाउन (उल्टो गन्ती) सुरु गर्ने प्रचलन छ। ओलम्पिक खेलकुद, विश्वकप फुटबल, विश्वकप क्रिकेट, एसियाली खेलकुदजस्ता ठूला प्रतियोगिता यसको उदाहरण हुन्। तर, दक्षिण एसियाली खेलकुदकै महाकुम्भ भए पनि तेह्रौँ सागको काउन्टडाउन गत शनिबार (१५ दिनअघि) मात्र सुरु भएको छ। एक सय दिनअघि त तेह्रौँ साग निर्धारित समयमा आयोजना हुने वा नहुने विषयमै अन्यौल थियो। त्यसअघि पनि पटकपटक मिति सर्दै आएको र भौतिक पूर्वाधार निर्माणमा सिन्को नभाँचिएकाले अन्यौलको अवस्था सिर्जना हुनु स्वाभाविकै थियो। तर, एक सय दिनअघि पनि नेपाली खेलकुदका दुई हस्ती युवा तथा खेलकुदमन्त्री जगतबहादुर सुनार (विश्वकर्मा) र राष्ट्रिय खेलकुद परिषद् (राखेप) का सदस्यसचिव रमेशकुमार सिलवालको अडान भने गजबको थियो। यी दुवै खेल हस्तीले हरेक मञ्चमा तेह्रौँ साग कुनै पनि हालतमा नसर्ने र निर्धारित समयमै आयोजना हुने दाबी गर्दै आएका थिए। साग आयोजनाप्रति सरकारी उदासीनता, भौतिक पूर्वाधार निर्माणमा भएको ढिलाइ, प्राविधिक काममा देखिएको अन्यौलजस्ता कारणले आमनेपाली भने उनीहरूको दाबीप्रति रत्तिभर आश्वस्त हुन सकिरहेको थिएन। त्यतिबेला मन्त्री र सदस्यसचिवले जसरी पनि साग आयोजना हुन्छ भनेर दाबी गर्नुको पछाडि विभिन्न कारण हुन सक्ने अनुमान गरिएको थियो। पहिलो कारण, आफ्ना केही मन्त्रीले सन्तोषजनक काम गर्न नसकेको कारण देखाउँदै पछिल्लो समय प्रधानमन्त्री केपी शर्मा ओली मन्त्री परिषद् हेरफेरको तयारीमा थिए। हेरफेरको सूचीमा युवा तथा खेलकुदमन्त्रीको नाम पनि रहेको चर्चा व्यापक थियो। यस्तोमा मन्त्री विश्वकर्मा सागजस्तो ठूलो अन्तर्राष्ट्रिय प्रतियोगिता आयोजना गरेर आफ्नो योग्यता प्रमाणित गर्न चाहन्थे। पछिल्लो समय पूर्वाधार निर्माण स्थलमा देखिएको मन्त्रीको आश्चर्यजनक सक्रियता पनि यसैको उदाहरण हो। विगत केही समयदेखि बिहान सबेरै दशरथ रंगशाला पुग्ने मन्त्री राति अबेरसम्म त्यहीँ व्यस्त रहन्छन्। रंगशाला निर्माणमा खटिएका कामदारलाई समेत उनी आफैँले निर्देशन दिइरहेको देख्न पाइन्छ। अर्कोतिर, सदस्यसचिव सिलवाल पनि अप्ठ्यारो परिस्थितिमा राखेपको नेतृत्व सम्हाल्न आइपुगेका थिए। उनी सदस्यसचिव नियुक्त हुँदा पनि शैक्षिक क्षेत्रबाट आएको व्यक्तिले खेलकुद राम्ररी हाँक्न नसक्ने गाइँगुइँ चलेको थियो। त्यसैले पनि उनी सदस्यसचिव नियुक्त भएको छोटो समयमै सागको सफल आयोजना गरेर आफू खेलकुद क्षेत्र हाँक्न सक्षम रहेको सन्देश दिन चाहन्थे। उनले केही सार्वजनिक कार्यक्रममा त साग आयोजना गर्न नसके पदबाटै राजीनामा दिने अभिव्यक्तिसमेत दिएका थिए। दोस्रो कारण, केही समय अघिसम्म सरकार आफैँ पनि साग आयोजनाप्रति उदासीन देखिन्थ्यो। सागका लागि आवश्यक बजेट छुट्याउनेदेखि लिएर अन्य काममा पनि सरकारले खासै सक्रियता देखाएको थिएन। त्यसैले साग आयोजनाको कार्यलाई तीव्रता दिन अत्यावश्यक पर्ने समिति र उपसिमितसमेत गठन हुन सकिरहेको थिएन। यस्तो अप्ठ्यारो स्थितिमा राखेप सम्हाल्न जाँदा आफू असफल हुने यथार्थ राम्ररी बुझेका सदस्यसचिवले प्रधानमन्त्रीसँग साग आयोजनाको प्रतिबद्धता खोजेका थिए। सोही अनुरूप सरकाले पनि सागको सफल आयोजनाका लागि आवश्यक सहयोग गर्ने प्रतिबद्धता जनाउँदै बजेटसमेत विनियोजन गरेपछि दुवै खेल हस्ती तेह्रौँ साग हुनेमा ढुक्क देखिएका थिए। सरकारको प्रतिबद्धतासँगै बजेट पनि प्राप्त भएपछि साग आयोजना हुन नसक्दा त्यसको दोष मन्त्री र सदस्यसचिवकै टाउकोमा थोपरिने भएकाले पनि यो जिम्मेवारी पूरा गर्नु दुवै खेल हस्तीका लागि निर्विकल्प बाध्यता बन्न पुगेको थियो। हरेकजसो कार्यक्रममा मन्त्री र सदस्यसचिवबाट तेह्रौँ साग जसरी पनि हुन्छ भनेर अभिव्यक्ति आउनुको अर्को कारण यो पनि हो। दक्षिण एसियाली ओलम्पिक काउन्सिलको काठमाडौँमै सम्पन्न बैठकले नेपाल सरकारको प्रस्तावअनुसार तेह्रौँ सागको पछिल्लो मिति तय गरेको थियो। तर, नयाँ मिति निर्धारण गर्दा काउन्सिलले नेपालका लागि यो साग आयोजना गर्ने यो अन्तिम अवसर भएको चेतावनी पनि दिएको थियो। जुन कुरालाई संघीय संसद्अन्तर्गतको समितिको छलफल कार्यक्रममा नेपाल ओलम्पिक कमिटीका अध्यक्ष जीवनराम श्रेष्ठले पनि स्विकारेका थिए। दक्षिण एसियाली ओलम्पिक काउन्सिलका अध्यक्षसमेत रहेका सांसद श्रेष्ठले तेह्रौँ साग आयोजनाका लागि नेपाललाई यो अन्तिम अवसर भएको बताएका थिए। त्यसैले पनि पछिल्लो पटक घोषित मितिमा साग सफलतापूर्वक आयोजना गर्नु नेपालको बाध्यतासमेत बनेको थियो। सागजस्तो ठूलो प्रतियोगिता देशकै प्रतिष्ठासँग जोडिएको विषय हो। अर्कोतिर विश्व खेल मञ्चमा यस्ता निकै कम उपलब्धि छन्, जसमा नेपालले गर्व गर्न सकोस्। ती उपलब्धिमध्ये सबैभन्दा ठूलो हो, साग। साग यस्तो प्रतियोगिता हो, जसको बीउ नेपाल आफैँले रोपेको थियो। यो प्रतियोगिताको परिकल्पनाकार पनि नेपाल नै थियो भने पहिलो संस्करणको आयोजना पनि नेपालमै भएको थियो। दक्षिण एसियाली खेलकुदको जन्मदाता र पहिलो संस्करणको आयोजकसमेत भएकाले पनि नेपाल यो प्रतियोगितासँग भावनात्मक रूपमा जोडिएको छ। त्यसैले वर्तमान सरकार पनि यो प्रतियोगिता अन्यत्र सरेको अपजस बोक्ने पक्षमा देखिएन। चौथो कारण, सरकारले तेह्रौँ साग आयोजनाका लागि करिब साढे चार अर्ब रुपैयाँ बजेट निकासा गरेको छ। जसमा पूर्वाधार निर्माणका लागि १ अर्ब ६२ करोड र प्रतियोगिता आयोजनाका लागि ३ अर्ब ६५ करोड रुपैयाँ बजेट रहेको छ। आवश्यक थप बजेटको निम्ति सरकारले प्रतिबद्वता व्यक्त गरेको छ। तेह्रौँ सागका लागि खेलाडी छनोटदेखि बन्द प्रशिक्षण र विदेशी प्रशिक्षकका लागि राज्यको ठूलो धनराशि खर्च भइसकेको छ। सागमा ऐतिहासिक सफलता हात पार्ने लक्ष्यसहित खेलाडीलाई लामो समयदेखि बन्द प्रशिक्षणमा राखिएको छ। थुप्रै खेलका खेलाडीलाई वैदेशिक प्रशिक्षणमा समेत पठाइएको छ। सागको तयारीका क्रममा २१ खेलका खेलाडीलाई वैदेशिक प्रशिक्षणमा पठाइएको छ भने नेपालमै रहेका अधिकांश खेलमा विदेशी प्रशिक्षक ल्याएर तयारी गरिएको छ। विगतको तुलनामा सागमा सहभागी खेलाडीलाई भत्ता पनि करिब दोब्बर गरिएको छ। साग निर्धारित समयमा आयोजना हुन नसके हालसम्म भएको खर्च निरर्थक बन्न पुग्छ। यस्तो स्थितिमा ठूलो रकम बेरुजु आउने सम्भावना रहन्छ। यसले खेलकुदको नेतृत्व तहलाई समेत अनावश्यक विवादमा तान्ने निश्चित छ। त्यसैले पनि वर्तमान नेतृत्वका लागि तेह्रौँ साग निर्धारित समयमै सम्पन्न गर्नु अर्को बाध्यता बनेको थियो। जेजस्ता कारणले काम गरे पनि यतिबेला नेपाली खेलकुद तेह्रौँ साग आयोजनाको सँघारमै उभिएको छ। केही दिनअघि नेपालमै सम्पन्न दक्षिण एसियाली ओलम्पिक काउन्सिल र सात वटै राष्ट्रका सेभ दी मिसनको बैठकले समेत हरियो झण्डा देखाएपछि साग हुनेमा कुनै शंका बाँकी रहेन। पूर्वाधार निर्माणको कामसमेत अन्तिम चरणमा पुगिसकेकाले पनि समग्र खेल क्षेत्र निर्धारित समयमै सागको आयोजनाप्रति ढुक्क देखिएको छ। सरकार र खेल नेतृत्वको जुनसकै मानसिकताले काम गरे पनि आँटेको छोटो समयमै डिसेम्बर १ को लक्ष्य भेट्टाउनुमा खेलकुदमन्त्री विश्वकर्मा र राखेप सदस्यसचिव सिलवाल धन्यवादका पात्र बनेका छन्। तर, तेह्रौँ सागको आयोजनासँग जोडिएको एउटा अर्काे पक्ष पनि छ। यो प्रतियोगिताको सफलता वा असफलतासँग समग्र राष्ट्रको प्रतिष्ठा जोडिएको छ। यसको सफलताले अन्तर्राष्ट्रिय खेल जगत्मा देशको शिर अझ उच्च बनाउनेछ भने यसको असफलताले राष्ट्रको शिर झुकाउने छ। त्यसैले डिसेम्बर १ तारिखमा हुने उद्घाटन समारोह र १० तारिखमा हुने समापन समारोहको भव्यताले मात्र सागको सफलतालाई चित्रण गर्दैन भन्ने कुरा कसैले भुल्नु हुँदैन। उद्घाटन समारोहपछि पनि हरेक खेललाई व्यवस्थित तरिकाले सञ्चालन गर्नु, खेललाई विवादरहित बनाउनु, विदेशी खेलाडी र पाहुनालाई खेलस्थल र व्यवस्थापनको दृष्टिकोणले गुनासोको मौका नदिनुजस्ता विषय पनि यो प्रतियोगिताको सफलता वा असफलतासँग गाँसिएका हुन्छन्। तीन वर्षअघि भारतको गुवाहाटीमा आयोजित बाह्रौँ सागको समापन समारोहमा तेह्रौँ सागको जिम्मेवारी ग्रहण गर्दा एउटा गीत बजाइएको थियो। स्वागतमा हामी हुनेछौँ, बुद्ध जन्मभूमिमाः उभिएको हुनेछ, सगरमाथा सामुमा। यो गीतको सार्थकता त्यतिबेला मात्र पूरा हुनेछ जब डिसेम्बर १० मा तेह्रौँ सागको समापन समारोहसँगै विदेशी पाहुना हामीसँग खुशी भएर आआफ्नो देश फर्कने छन्। प्याराग्लाइडिङ अझै अनिश्चित तेह्रौँ सागमा ह्यान्डबल, जुडो, कबड्डी, खोखो, सुटिङ, स्क्वास, स्विमिङ, टेबलटेनिस, तेक्वान्दो, लनटेनिस, ट्रायथलन, भलिबल, भारोत्तोलन, कुस्ती, उसु, क्रिकेट, प्याराग्लाइडिङ, आर्चरी, एथलेटिक्स, ब्याडमिन्टन, बास्केटबल, बक्सिङ, साइक्लिङ, फिल्ड हक्की, फुटबल, कराँते र गल्फ गरी २७ खेल राख्ने निर्णय यसअघि नै भइसकेको छ। आयोजकको हिसाबले नेपालले कराँते र गल्फ खेल थप्ने निर्णय गरेको हो। बिच भलिबल र थ्री अन थ्री बास्केटबलसमेत जोड्दा यो संख्या २९ पुग्छ। तर, नेपालबाहेक अन्य राष्ट्रले नाम दर्ता नगराएपछि प्याराग्लाइन्डिङको सहभागिता अन्यौलमा परेको छ। यद्यपि, सदस्यसचिव सिलवालले प्याराग्लाइडिङमा अन्य देशलाई सहभागी गराउने प्रयास अझै जारी रहेको बताउँदै आएका छन्। प्याराग्लाइडिङ पदकीय दृष्टिकोणले नेपालका लागि महŒवपूर्ण खेल हो। इन्डोनेसियामा सम्पन्न एसियाली खेलकुदमा पनि नेपाललाई एक मात्र रजत पदक यही खेलले दिलाएको थियो। यस पटकको सागमा प्याराग्लाइडिङमा भाग लिए अन्य राष्ट्रका खेलाडी र पदाधिकारीलाई हवाइ टिकटदेखि लिएर अन्य सुविधा उपलब्ध गराउने प्रस्तावसमेत नेपाली पक्षले अघि सारेको छ। तर, प्याराग्लाइडिङको सहभागिता अझै निश्चित भइसकेको छैन। काउन्टडाउन सुरु तेह्रौँ सागको काउन्टडाउन सुरु भइसकेको छ। गत शनिबार प्रचारप्रसार तथा प्रकाशन समितिले आयोजना गरेको पत्रकार सम्मेलनमा साग आयोजक समितिका सदस्यसचिवसमेत रहेका सिलवालले यसको औपचारिक घोषणा गरे। सोही अवसरमा सागको प्रोमो र आधिकारिक वेबसाइट पनि सार्वजनिक गरिएको थियो। कार्यक्रममा सदस्यसचिव सिलवालले सागमा ५० वटा स्वर्ण जित्ने लक्ष्य रहेको दाबी गरे। यसअघि सन् १९९९ मा नेपालमै भएको आठौँ सागमा नेपालले ३१ स्वर्ण जित्दै दोस्रो स्थान हात पारेको थियो। सोही अवसरमा सदस्यसचिव सिलवालले साग खेल सारा नेपालीको गौरवको विषय भएको बताउँदै यसलाई सफल पार्न सबै पक्षसँग अनुरोध गरेका थिए। दक्षिण एसियाली ओलम्पिक काउन्सिलका अध्यक्षसमेत रहेका नेपाल ओलम्पिक कमिटीका अध्यक्ष जीवनराम श्रेष्ठले नोभेम्बर २० तारिखसम्म खेलाडीको नाम दर्ता गर्ने मिति रहेकाले त्यसपछि मात्र खेलाडीहरूको पूर्ण जानकारी प्राप्त हुने बताए। २० वर्षअघि केवल १२ खेल समावेश गरि आठौँ दक्षिण एसियाली खेलकुद आयोजना भएको थियो। अहिले दोब्बरभन्दा बढी खेल समावेश भएकाले व्यवस्थापन पनि सोहीअनुरूप दोब्बर भएको छ। तेह्रौँ सागमा सात देशका तीन हजारभन्दा बढी खेलाडीको सहभागिता रहनेछ। सागका क्रममा सात हजारभन्दा बढी विदेशी खेल पदाधिकारी र पाहुनाको चहलपहल रहने अनुमान गरिएको छ। काठमाडौँसहित पोखरा र जनकपुरमा खेलको आयोजना हुनेछ। काठमाडौँमा २१, पोखरामा नौ र जनकपुरमा एक खेल हुनेछ। फुटबल, भलिबल र क्रिकेटका खेल पोखरा र काठमाडौँमा हुनेछन्। प्रतियोगितामा कुल ३ सय २४ स्वर्ण, ३ सय २४ रजत र ४ सय ८७ कास्य गरी कुल १ हजार १ सय ३५ पदकका लागि प्रतिस्पर्धा हुनेछ। सागको काउन्टडाउन सुरु भएलगत्तै त्रिपुरेश्वरस्थित युनाइटेड वल्र्ड ट्रेड सेन्टरमा रहेको डिजिटल डिस्प्लेमा सागको प्रोमोको पनि उद्घाटन गरिएको थियो। टेलिभिजन प्रसारणमा ऐतिहासिक फड्को पहिलो दक्षिण एसियाली खेलकुद (साग) को आयोजना गरेको नेपालले सागको इतिहासमा अर्को कोसेढुंगा पनि थपेको छ। तेह्रौँ सागबाट टेलिभिजन प्रसारण अधिकारसम्बन्धी सम्झौता गरिएको छ। पहिलोदेखि बाह्रौँ सागसम्म टेलिभिजन प्रशारण अधिकार कसैलाई बिक्री गरिएको थिएन। गत सोमबार दक्षिण एसियाली ओलम्पिक काउन्सिल (एसएओसी) ले तीन पक्षसँग टेलिभिजन सम्झौतासम्बन्धी पत्रमा हस्ताक्षर गरेको छ। एसएओसी र भारतको टेलिभिजन कम्पनी एनके मिडिया भेन्चर प्रालिबीच प्रसारण अधिकारसम्बन्धी सम्झौता भएको हो। एसएओसी तथा नेपाल ओलम्पिक कमिटीका महासचिव नीलेन्द्रराज श्रेष्ठ र एनके मिडिया भेन्चरका सीएमजी प्रभात रञ्जन मल्लिकले सम्झौता पत्रमा हस्ताक्षर गरे। सम्झौताअनुसार प्रसारण अधिकारबापत उक्त कम्पनीले एसएओसीलाई आठ करोड रुपैयाँ प्रदान गर्नेछ। त्यसबापत एनके मिडियाले सम्पूर्ण खेलको प्रत्यक्ष प्रसारण गर्नेछ। यसै गरी एनके मिडियाले ल्याउने विज्ञापनको ५० प्रतिशत रकम पनि एसएओसीले पाउनेछ। यसअघि टेलिभिजनमा प्रत्यक्ष प्रसारण गरेबापत आयोजकले उल्टै पैसा तिर्दै आएको थियो। एनके मिडियाले नेपाली दर्शकका लागि नेपाल टेलिभिजनमार्फत सबैको खेलका प्रत्यक्ष प्रसारण गर्नेछ।"
