शीर्षक,विवरण
साधारणजनको आर्तनाद,"राहत भनेको चरालाई फाल्ने चारो होइन, राहत भनेको निगाह होइन आवश्यकता हो र हाम्रो अधिकार पनि हामी साधारण मान्छे। राज्यसरकारले निर्धारण गरेको मर्यादाक्रम भित्र नपरेका विपन्नअति विपन्न साधारण मान्छे अहिले सबैसरह परीक्षामा बसेका छौं। हाम्रो अगाडि कोरोना प्रश्न भएर तेर्सिएको छ। यो परीक्षामा हामी अब्बल दर्जामा उत्ताीर्ण हुनु छ अर्थात् न्यून क्षतिमा त्यसैले उत्तार लेख्नका लागि घोत्लिएका छौं। कोही मसी चोब्दैछौं कोही कनिकुथी धेरथोर कोर्दैछौं। संसारभरि हाहाकार छ तथापि यो कोलाहलमा धैर्यसंयम नितान्त आवश्यक छ। सजगता सतर्कतासहित उत्तार लेखे अवश्य पास भइन्छ। त्यस्तो उत्तार भनेको सानोतिनो तपस्या हो वा भनौं व्रत। यस्तो व्रत जसमा केही साता प्रियजनहरूबाट टाढा बस्नुपर्छ। नियमित दिनचर्यालाई बदल्नुपर्छ। यस्तो तपस्या जहाँ आफ्नो स्वतन्त्रतालाई आफैंले निलम्बन गर्नुपर्छ र घरभित्रै आफैंलाई बन्दी बनाउनुपर्छ। कोरोना त्रासदी भएर अहिले विश्वसामु उपस्थित भएको छ। यस्तो त्रासदी जहाँ एउटा छिमेकी मर्दा अर्को छिमेकी तर्किनुपर्ने अवस्था छ। यस्तो भवितव्य जहाँ परिवारको एउटा सदस्यले मृत्युवरण गर्दा अर्को सदस्य तर्सिनुपर्ने अवस्था छ। यस्तो बाध्यता जहाँ एउटा ज्ञातका कारण समूहलाई नै अज्ञातगुप्तवासमा धकेलिरहेको अवस्था छ। प्रकृतिले हाम्रो परीक्षा लिइरहेको छ। यो परीक्षामा चिट चोर्नेनक्कल गर्ने धृष्टता गरियो भने जीवनबाटै रेस्टिकेट (निष्कासन) हुने खतरा प्रबल छ। यो परीक्षाको प्रकृति पृथक् भएकाले भनसुनको कुनै ठाउँ छैन। आफ्नो शरीरमा कोरोना भाइरसले गुँड लाएको छैन भन्ने सुनिश्चितता नै यो परीक्षा पास भएको प्रमाणपत्र हुनेछ। यो परीक्षा विशिष्ट श्रेणीमा उत्ताीर्ण हुनका लागि सोसल डिस्ट्यान्सिङ अर्थात् भौतिक सामाजिक दूरीजस्तो असामाजिक उपाय सामाजिक हितकै लागि अवलम्बन गर्नु नितान्त आवश्यक छ। सबै मिलेर अघि बढ्यौं भने यो विपत्तिासंकटबाट चाँडो छुटकारा पाइन्छ भन्ने हामी साधारण मान्छेलाई ज्ञान छ। यस्तो विपत्तिामा आफ्नो कर्तव्यदायित्व निर्वाह गर्न हामी साधारण मान्छे प्रतिबद्ध छौं। यस्तै प्रतिबद्धता हामीले आफूलाई असाधारण ठान्नेमान्ने निकायबाट पनि खोजेका छौं। धनाढ्यले धन दिएर मनकारीले मन खोलेर मानवताको पक्षमा बढीभन्दा बढी योगदान गरेको हामीले सुन्न चाहेका छौं। हामी कोही साधारण स्वास्थ्यकर्मी, विपत्का बेला असाधारण सेवा गर्ने दृढता हामीमा जीवित छ। हामीलाई सरकारले उपदेश दिनु पर्दैन, संक्रमितहरूको सेवा गर्न आवश्यक सुरक्षात्मक वस्त्र र औजार उपलब्ध गराइदिए पुग्छ। हामी कोही साधारण सुरक्षाकर्मी। आफ्नो सुरक्षालाई दाउमा लगाएर नागरिकको सुरक्षा गर्ने संकल्पसहित खटिरहेका छौं। हामी यो संकल्पबाट कहिल्यै च्युत हुने छैनौं। हामीलाई थप केही चाहिएको छैन, हाम्रो मनोबल बढाइदिए पुग्छ। यदाकदा हुने कुनै त्रुटि आंैल्याएर हामीलाई बाटो देखाइदिए पुग्छ। हामी साधारण किसान जसको सारा जीवन हिलो धुलो, मैलोमा बित्यो। हामीले बेलैमा बीउ नछर्ने हो भने खेतमा अन्न कसरी फल्छ ? हामी केही मागिरहेको छैनौ, हाम्रो जीउले राहत नपाए पनि बीउमा त राहत देऊ सरकार। हामी साधारण मजदुर। सरकार भन्छ घरैमा बस तर हामीले मजदुरी नगर्ने हो भने असाधारणहरूको चुल्हो कसरी बल्छ ? हाम्रो परिवारलाई नभए पनि आफ्नो परिवारको चुल्हो बाल्न ग्यासबिजुलीमा राहत देऊ सरकार। राहत भनेको चरालाई फाल्ने चारो होइन। राहत भनेको निगाह होइन आवश्यकता हो र हाम्रो अधिकार पनि। हामी फोहोर उठाउने साधारण स्विपर अर्थात् सफाइ अभियन्ता। हामीले फोहोर नउठाए बस्तीमा अनेकांै संक्रमण फैलिन सक्छ। आफ्ना प्रियजनसँग दूरी कायम गरे पनि फोहोरका कीटाणुसँग हामीले दैनिक हातेमालो गर्नुपर्छ। हामी पन्छियौं भने हाहाकार हुनेछ। बस्तीको फोहोर उठाउने हामीलाई राहत नदिए पनि फोहोर गर्नेहरूलाई भए पनि राहतको प्याकेज घोषणा गर सरकार। हामी कोही एम्बुलेन्सका त कोही अत्यावश्यक सामग्री ढुवानी गर्ने सवारीसाधनका चालक सहायक। सेवाका क्रममा हामीले कहिले दसौं कहिले सयौं किलोमिटर यात्रा तय गर्नुपर्छ। हाम्रो सेवाको निरन्तरताका लागि कमसेकम यस अवधिमा हामीलाई सुरक्षित आवास र सुरक्षित कवच उपलब्ध गराऊ सरकार। हामी साधारण मान्छे देशमा रोजगारी नपाएपछि अरबको तातो घाममा जोतियौं। नेपालमा अलपत्र परेका अफ्ना देशका नागरिक फिर्ता ल्याउन अमेरिका युरोपलगायतका देशहरूले अरबबाट खाली जहाज काठमाडौं पठाए तर त्यो खाली जहाजमा कोही आप्रवासी नेपाली कामदारलाई चढाउन नसके पनि औषधि उपकरण ढुवानी गर्ने पहलसम्म हाम्रो सरकारले गर्न नसक्दा हामीलाई साह्रै बिझायो। एकातिर हामी विषालु भाइरस अर्कोतिर भोकविरुद्ध एकसाथ लड्दै छौं। नदेखिने भाइरसको त्रास र सम्भावित अभावको अत्यास हाम्रा लागि पीडादायी छन् तर पनि हामी टुटेका छैनौं किनकि हामी आशावादी छौं। हाम्रो सामथ्र्य नै हाम्रो भरोसा हो। हामी बेरोजगार नागरिक। रोजगारीको खोजीमा काला पहाडसहित भारतका अनेकौं सहरमा दशकौंदेखि भौतारिँदै आएका छौं। महामारीको बेला जहाँ थियौ त्यही बसेकै थियौं तर पहिले कम्पनीले र पछि घरबेटीले निकालेपछि अनेकौं कष्ट हन्डर खप्दै प्यारो मातृभूमिको सिमानामा आइपुग्यौं। हाम्रो स्वास्थ्यजाँच हुनुपर्छ। हामी अलगथलग बस्न तयार छौं। हामीले विषाणु ल्याएका रहेछौ भने आफ्नो परिवारजन र प्रियजनमा त्यो सरोस् भन्ने हाम्रो सास त के लासले पनि चाहँदैन। तर सिमानामा हाम्रो सरकारले हामीलाई छेक्यो। राज्यविहीन भएका हामीमध्ये केहीले आकुल भएर महाकाली नदीमा हाम फाल्यौं। महाकालीको धारलाई हामीले जित्यौं तर आफ्नै देशको सरकारको मन जित्न सकेनौं। सायद सरकार हाम्रो लागि हो भन्ने भ्रममा हामी बाँचेका थियौं। त्यसपछिको अपमान र पीडाको फेहरिस्त लामो छ। अहिले हाम्रो आर्तनाद चुलिँदै छ। यो ज्वालामुखी भएर नफुटोस्। सरकार हुन वा नागरिक कोही पनि संवेदनहीन नबनुन्। हामी सबै यो देशका साधारण नागरिक। हामी सबैले सरकारबाट राहत खोजेका छैनौं। सुपथ मूल्यमा सहज ढंगले जीवन गुजारा गर्ने सामग्री उपलब्ध गराइदिए पुग्छ। हामी सरकारलाई अभिभावक मान्छांै तर सरकार आफूलाई साहु र हामीजस्ता साधारणलाई आसामी ठान्छ। कोरोना कहरले संसार त्रस्त छ, तर हाम्रो देशको सरकार हाम्रो भविष्यभन्दा हामीबाट ब्याजसहित साँवा कसरी असुल्ने चिन्ताले ग्रस्त छ। हामीले तिरेको करबाट सरकार चलेको छ तर सुन्छौं यस्तो विपत्को घडीमा पनि सरकार कमिसन र भ्रष्टाचारमा चुर्लुम्म डुबेको छ। संकटको यो बेला हामी सरकार खोज्दै छौं। सरकार राहत सामग्रीभित्र कमिसन खोज्दैछ। हाम्रा प्रधानमन्त्री ओली लामो समयदेखि बिरामी हुनुहुन्छ। संकटको सामना गर्न कठोरप्रियअप्रिय निर्णय लिनुपर्ने बेला उहाँ आफैं कमजोर र क्लान्त हुनुहुन्छ। हामी साधारण श्रमिक। प्रधानमन्त्री भन्नुहुन्छ म जस्तै घरैमा बस। हामी घर बस्यौ भने तपाईंका लागि औषधि कसले बनाउँछ, कच्चा पदार्थ कस्ले जुटाउँछ अनि खाद्यान्नलगायत जीवन धान्न अत्यावश्यक सामग्री घरपसलसम्म कस्ले पुर्याउँछ ? हामी सरकारले आदेश मात्र होइन राहत पनि सँगै घोषणा गरोस् भन्छांै। लोकतान्त्रिक सरकारको आदेश अनुरोधजस्तो सुनियोस् तर सरकार निरन्तर आदेश मात्र दिन्छ, विकल्प दिँदैन। निश्चित भण्डार सिद्घिएपछि उत्पन्न हुने रित्ताताले हामी चिन्तित छौं। तर पनि हाम्रो प्रधानमन्त्री निश्चिन्त देख्छौ। भयातुर नागरिकहरूमा भरोसा जगाउन, स्वास्थ्यकर्मीको मनोबल बढाउन र सुरक्षाकर्मीलाई मैदानमा हौसला बढाउन हाम्रो प्रधानमन्त्री अग्रपंत्तिमा उभिएको हामीजस्ता साधारण मान्छेले देख्न चाहेका थियौं। बिरामी जो कोही पनि पर्न सक्छन्, तर बिरामीले आराम गर्नुपर्छ, यही नै विश्वव्यापी मान्यता हो। संसारमा कहीं पनि बिरामी मान्छेलाई काममा लगाइँदैन। संकटको यो बेला प्रधानमन्त्री ओली आराम गरिरहेको भए पनि, निरन्तर खटिरहेको भए पनि दुवै अस्वाभाविक हो। कतिपय बिरामी अस्पताल जान मान्दैनन्, लैजाने काम परिवारइष्टमित्रको हो। कतिपय मान्छे शारीरिक तवरमा शिथिल भए पनि पद छाड्न मान्दैनन्। मनाउने काम सम्बन्धित दलको हो। कसैलाई यो सत्ताारूढ परिवारको आन्तरिक मामला लाग्दा, तर विपत्तिाको बेला विवेकलाई बन्धक बनाउँदाको परिणाम भयावह हुन सक्छ। हामी साधारण नागरिक अराजकताविरुद्घ चट्टान जस्तो उभिएका छौं त्यसैले अहिले मौन देखिन्छौं। हाम्रो मौनतालाई सरकारले स्विकारोत्तिआत्मसमर्पण ठानिरहेको छ। कसैलाई मरेपछि लास उठाउने आउँलान्नआउँलान् भन्ने चिन्ता छ, हामीलाई सास छँदै सञ्चो बिसञ्चो पनि सोध्न छाडेको अवस्थाप्रति चिन्ता छ। एकातिर हामी विषालु भाइरस अर्कोतिर भोकविरुद्ध एकसाथ लड्दै छौं। नदेखिने भाइरसको त्रास र सम्भावित अभावको अत्यास हाम्रा लागि पीडादायी छन् तर पनि हामी टुटेका छैनौं किनकि हामी आशावादी छौं। हाम्रो सामथ्र्य नै हाम्रो भरोसा हो। अहिले रात छिप्पिँदै छ। आशा छ चाँडै प्रभात हुनेछ। हामी साधारण मान्छे जहिले पनि आशावादी छौं। यस्तै आशाको पुञ्जबाट निरन्तर सृष्टि चलेको छ। यस्तै आशाको बिम्बबाट मनुष्य जातिले अनेकौं प्रतिकूलतालाई छिचोल्दै जीवनधारा जारी राखेको छ। अहिलेको विषमतामाथि पनि विजय हासिल हुनेछ तर इतिहासबाट सदैव सिक्ने भनेको पाठ हो। भविष्यमा यो भन्दा पनि ठूलाठूला विपत्तिाको सामना गर्नुपर्ने हुन सक्छ। यो संसार हामीजस्ता साधारण मान्छेको असाधारण योगदानबाट निर्वाध चलिरहेको छ। सामाजिक दूरी अहिले हाम्रो बाध्यता हो तर सामाजिक दायित्वबाट हामी बिमुख हुन सक्दैनौ। बिरामी प्रधानमन्त्री ओलीप्रति हाम्रो सहानुभूति हुन सक्छ तर संकटको घडीमा मधौरुबिरामीले शीर्ष पद ओगट्नुलाई इतिहासले कसरी मूल्यांकन गर्ला हेर्न बाँकी छ। कतिपय नेताले आफूलाई असाधारण ठान्लान् तर साधारण मान्छेको हाहाकार चुलिँदै गयो भने नेता नेता नभएर अपराधी घोषित पनि हुन सक्छन्। हामी सहिष्णु छौं तर कमजोर छैनौ। नेता बनाउने नागरिकले हो नागरिकलाई नै अनागरिक बनाउने नेता हुनै सक्दैनन्। संकटको बेला नयाँनयाँ उपायहरूको खोजी हुन्छ। आवश्यकताले अविष्कार जन्माउँछ।"
खोइ कहाँ हरायो मानवीयता ?,"विपत्ति र दुःखमा आफ्नो जन्मभूमि सम्झिने मानवीय स्वभाव हो। कोरोना भाइरस (कोभिड १९) को महामारीपछि जन्मभूमि सम्झँदै छिमेकी भारतबाट लाखौं नेपाली घर फर्किएका छन्, केही अझै सीमामा अलपत्र छन्। जो सीमामा छन्, उनीहरूका दुःख, दर्द र पीडाप्रति भने राज्यको ध्यान जान सकेको छैन। दुःखका बेला जन्मभूमि, आफन्त र देश सम्झिनेहरूप्रति राज्यले गरेको व्यवहार भने उदेकलाग्दो छ। भारतले जाउ भन्ने नेपालले नआइजा भन्दा सीमा क्षेत्रमा अलपत्र परेका नेपालीको मनमा के परिरहेको होला ? यस्तो बेला राज्यले उनीहरूप्रति सही व्यवहार गरिरहेको छ त ? आफ्ना नागरिकप्रतिको राज्यको कर्तव्य र जिम्मेवारी यही हो त ? कुनै पनि देशले आफ्ना नागरिकलाई सीमामा अलपत्र पार्न मिल्दैन। पहिलो कारण हो मानवीयता। कुनै पनि राज्यले मानवीय दृष्टिकोणले सीमामा अलपत्र परेका नागरिकलाई उद्घार गर्ने, मानवीयताको दृष्टिकोणले उसप्रति गर्नुपर्ने सबै जिम्मेवारी बहन गर्नैपर्छ। दोस्रो, नागरिक हो। जनताको ७० वर्षदेखिको त्याग र बलिदानीबाट बनेको हाम्रो संविधानले नेपाली नागरिकका हक निर्दिष्ट गरेको छ। जसरी कुनै पनि नेपाली नागरिकलाई देश निकाला गर्न पाइँदैन, त्यसैगरी कुनै पनि नागरिकलाई आफ्नो देश प्रवेशमा रोक लगाउन पाइँदैन। आफ्नो देशमा प्रवेश गर्ने, स्वतन्त्रपूर्वक देशभित्र हिँड्डुल गर्ने, व्यापार व्यवसाय गर्ने र नागरिक जीवन जीउने हक सबै नेपाली नागरिकलाई बराबर हुन्छ। तेस्रो, राष्ट्रियता हो। कुनै पनि नागरिकले आफ्नो देश वा घर फर्किन पाएन भने त्यो उसको देश हुन्छ कि हुँदैन ? उसले देशलाई कसरी चिन्छ ? उसको मनमा राष्ट्र, राष्ट्रियताको भावना रहन्छ कि रहँदैन ? यस्तो विषयमा गम्भीर नबनी सरकार भावनाको पछि कुद्न मिल्दैन। जस्तोसुकै अप्ठेरोमा परेका आफ्ना नागरिकको रक्षा गर्ने, जिम्मेवारी लिने र उनीहरूका दुःखमा साथ दिने काम सरकारको हो। सीमामा ठेलमठेल र भीडभाड गराइराख्यौं भने कोरोनो संक्रमणको जोखिम झन् बढेर जान्छ। नेपाली सीमा क्षेत्रमा आइपुगेका नागरिकलाई पुनः भारततर्फ नै फिर्ता गर्ने काम कुनै पनि दृष्टिकोणले उचित र जायज मान्न सकिँदैन। बोर्डरमा आइसकेका नागरिककलाई व्यवस्थित र सुरक्षित रूपमा आफ्नो देशभित्र प्रवेश गराउने र कोरोेना संक्रमणबाट बच्ने उपायको खोजी राज्यले गर्नुपर्छ। भारतबाट आएका नागरिक क्वारेन्टाइनमा नबसी भागेकाले थप नागरिक ल्याउन नसकिएको भन्ने सरकारको भनाइप्रति सहमत हुन सकिन्न। क्वारेन्टाइनबाट भाग्ने अवस्था कसरी आयो ? क्वारेन्टाइन निर्माणमा ध्यान दिन सक्यौं कि सकेनांै ? क्वारेन्टाइनलाई क्वारेन्टाइनजस्तो बनाउन सक्यौं कि सकेनौं ? जो भारतबाट आएका छन्, उनीहरूलाई क्वारेन्टाइनमा किन बस्नुपर्छ भनेर जागरण ल्याउन सक्यौं कि सकेनौं ? आफ्ना कमीकमजोरीतर्फ ध्यान नदिई नागरिकप्रति अनागरिक व्यवहार गर्न मिल्दैन। छिमेकी भारतमा लाखौं नेपाली छन्। सीमासम्म आइपुगेकालाई तत्काल भित्र प्रवेश गराउने र सीमासम्म नआइपुगेका नेपालीको सुरक्षा, स्वास्थ्योपचार र अन्य सुविधाका लागि नेपाल सरकारले भारत सरकारसँग कूटनीतिक रूपमा वार्ता गर्नुपर्छ। गड्डाचौकी, रुपैडिया, दोधारा, चाँदनी, सुनौली नाकामा हजारौैं नेपाली देश फर्किन पाउँ भन्दै रुवावासी गरिरहेका छन्। आजभोलि जेजति नागरिक भारतीय सीमा क्षेत्रमा अलपत्र परेका छन्, उनीहरूलाई अविलम्ब देशभित्र प्रवेश गराएर सुरक्षाका उपाय अपनाउनेतर्फ सरकारको ध्यान जानुपर्छ। यतिबेला सिंगो मुलुक लकडाउनका कारण विद्यालय, धर्मशाला, कलेज जस्ता सार्वजनिक संस्थाहरू बन्द छन्। ती सबै संस्थालाई क्वारेन्टाइन बनाएर सीमामा अलपत्र परेका नागरिकलाई राख्ने, खाने र अन्य व्यवस्था गर्नुपर्छ। ेजो बिरामी अवस्थाका छन्, उनीहरूलाई औषधोपचार र स्वस्थ देखिएकालाई क्वारेन्टाइनमा राख्नुपर्छ। यो काममा केन्द्र सरकारदेखि स्थानीय तहबीच समन्वयको खाँचो छ। सीमामा अलपत्र परेका नागरिकले पनि क्वारेन्टाइनमा बस्ने र स्वनियमको पालना गर्नुपर्छ। क्वारेन्टाइनमा बस्नु भनेको जो नेपाली आउँछन्, उनीहरू स्वयं र उनीहरूका परिवार, आफन्त र छिमेकीको सुरक्षाका लागि पनि हो भन्ने बुझाउनुपर्छ। तर, सीमासम्म आइपुगेका आफ्ना नागरिकलाई मर्नु न बाँच्नुको अलपत्र अवस्थामा भने राख्न मिल्दैन। पश्चिम नेपालमा भारतबाट लाखौं नेपाली भित्रिएका छन्। उनीहरूको स्वास्थ्य जाँच, औषधि र सुरक्षाका लागि त्यस क्षेत्रमा औषधिसहितका स्वास्थ्य सामग्री पठाउनेतर्फ पनि सरकारको ध्यान जान जरुरी छ। छिमेकी भारतमा लाखौं नेपाली छन्। सीमासम्म आइपुगेकालाई तत्काल भित्र प्रवेश गराउने र सीमासम्म नआइपुगेका नेपालीको सुरक्षा, स्वास्थ्योपचार र अन्य सुविधाका लागि नेपाल सरकारले भारत सरकारसँग कूटनीतिक रूपमा वार्ता गर्नुपर्छ। दुई देशबीच गठन भएको बौद्घिक समूह (ईपीजी) ले सच्याउन भने पनि हाल लागू भइरहेको सन् १९५० को सन्धिअनुसार भारतमा रहेका आफ्ना नागरिकप्रति व्यवहार गर्न नेपाल सरकारले आग्रह गर्नुपर्छ। उत्ता सन्धिमा प्राकृतिक विपत्तिाका बेला भारतमा रहेका नेपाली नागरिक र नेपालमा रहेका भारतका नागरिकप्रति सम्बन्धित देशले राष्ट्रिय व्यवहार गर्ने व्यवस्था छ। नेपालमा रहेका भारतीय नागरिकलाई नेपाली नागरिकसरह सुविधा र अन्य व्यवहार गरिने र भारतमा रहेका नेपाली नागरिकप्रति पनि आफ्ना नागरिकसरह व्यवहार गर्न भारत सरकारसँग आग्रह गर्नुपर्छ। जो जहाँ छ, आफ्ना नागरिकप्रति राज्यले उचित प्रबन्ध गर्नुपर्छ। यस कार्यका लागि सरकारले एक मिनेट पनि ढिलो गर्नु हुँदैन। विपत्का बेला मानसिक रूपमा समेत आक्रान्त बनेका नागरिकमाथि राज्यको अभिभावकीय भूमिका महत्तवपूर्ण रहन्छ। यो बेला आत्तिाने नभई धैर्य गर्न मात्र सिकायौं भने नागरिकले राहत महसुस गर्नेछन्। यतिबेला विभिन्न देशले आफ्ना नागरिकको उद्घार गरिरहेको छ। प्लेन चार्टर गरेर आआफ्ना नागरिक ओसारिरहेका छन्। हाम्रो क्षमताले त्यसरी प्लेन चार्टर गरेर सबै देशबाट आफ्ना नागरिक ल्याउन नसिकएला। यो कुरा आम जनताले बुझेकै छन्। कतार, दुबई, साउदीलगायतका देशमा रहेका कामदारदेखि अध्ययन र अन्य काममा विदेशमा रहेका नागरिकको सुरक्षाका लागि सरकारले सम्बन्धित देशसँग कूटनीतिक रूपमा संवाद र छलफल गर्नुपर्छ। विपत्का बेला नेपाली नागरिकको सुरक्षा गर्न सकियो भने, कोरोना संक्रमणपछि अवस्था सहज भइहाल्छ। सिंगो विश्व समुदाय कोरोनाको महामारीले आक्रान्त छ। यस्तो बेला आफ्ना नागरिकको सुरक्षालगायतका अन्य व्यवस्था गर्नु राज्यको कर्तव्य र जिम्ुमेवारी हो। दुःख र विपत्तिाका बेला नै नागरिकले राज्य वा सरकार खोज्ने हो। सरकारले यस्तो बेला अभिभावकीय भूमिका निर्वाह गर्न सक्नुपर्छ। अन्नपूर्णकर्मी नरेन्द्र साउदसँगको कुराकानीमा आधारित।"
क्रिकेटमा डकवर्थ एन्ड लेविस नियमका प्रतिपादकको निधन,"लन्डन : चर्चित गणितज्ञ एवं तथ्याङ्कविद् टोनी लेविसको निधन भएको छ। उनी अन्तर्राष्ट्रिय क्रिकेटमा डकवर्थ एन्ड लेविस नियमको प्रणेताका रुपमा चर्चित थिए। एकदिवसीय वा टीट्वेन्टी क्रिकेटमा वर्षाका कारण खेल प्रभावित भए डकवर्थ एन्ड लेविस नियमका आधारमा विजेता टोलीको टुंगो लगाउने गरिन्छ। डकवर्थ एन्ड लेविस नियमको सुरुआत गर्ने दुईजनामध्ये टोनी पनि एक थिए। ७८ वर्षको उमेरमा बिहीबार उनको निधन भएको समाचारमा जनाइएको छ। टोनी र फ्रान्क डकवर्थले मिलेर अन्तर्राष्ट्रिय क्रिकेटमा डकवर्थ एन्ड लेविस नियमको प्रतिपादन गरेका थिए। वर्षाका कारण खेल प्रभावित हुँदा सीमित ओभरको क्रिकेटमा डकवर्थ एन्ड लेविस नियमको प्रयोग गरिन्छ। यसमा पहिलो ब्याटिङ गर्ने टोलीले बनाएको रन, वर्षाले खेल प्रभावित हुनुअघि जवाफी ब्याटिङमा ओर्लिएको टोलीले बनाएको रन, खसेको विकेट, खेल्न बाँकी ओभरलगायतको गणितीय हिसाब गरी विजेता टोलीको टुंगो लगाइन्छ। सन् १९९७ मा जिम्बाबे र इङ्ल्यान्डबीच भएको एकदिवसीय अन्तर्राष्ट्रिय क्रिकेटमा सर्वप्रथम यो नियमको प्रयोग गरिएको थियो। त्यसअघि प्रयोग गरिँदै आएको नियम भने निकै विवादास्पद थियो। डकवर्थ एन्ड लेविस नियमलाई सन् १९९९ मा अन्तर्राष्ट्रिय क्रिकेट काउन्सिल (आईसीसी) ले आधिकारिक रुपमा अंगिकार गरेको थियो। टोनी लेविसको निधनबाट हामी स्तब्ध भएका छौं। टोनी र फ्रान्कले अन्तर्राष्ट्रिय क्रिकेटलाई निकै ठुलो गुन लगाएका छन्। हामी उनको आत्माको चिर शान्तिको कामना गर्दै शोकसन्तप्त परिवारजनप्रति हार्दिक समवेदना ब्यत्ता गर्न चाहन्छौं, इङ्ल्यान्ड एन्ड वेल्स क्रिकेट बोर्डद्वारा जारी विज्ञप्तिमा भनिएको छ। बोल्टनमा जन्मिएका टोनी चर्चित गणितज्ञ दिए। उनी युनिभर्सिटी अफ वेस्ट इङ्ल्यान्डमा प्राध्यापक थिए। सन् १९९२ को विश्वकपको दक्षिण अफ्रिका र इङ्ल्यान्डबीच भएको सेमिफाइनल खेलमा वर्षाका कारण समस्या देखिएपछि टोनी र फ्रान्कले यो नियमको प्रतिपादन गरेका थिए।"
अप्ठ्यारोमा विश्व फुटबल,"म्याड्रिड : च्याम्पियन्स लिग र युरोपा लिग फुटबल प्रतियोगिताका सम्पूर्ण खेल अनिश्चित समयका लागि स्थगित गरिएको छ। विश्वव्यापी रूपमा फैलिएको कोरोना भाइरसको महामारीका कारण अर्को सूचना नभएसम्मका लागि च्याम्पियन्स लिग र युरोपा लिगको सम्पूर्ण खेल स्थगित गरिएको हो। युरोपेली क्लब फुटबलको सबैभन्दा ठूलो प्रतियोगिता च्याम्पियन्स लिग र दोस्रो ठूलो प्रतियोगिता युरोपा लिग हुन्। आगामी जुनसम्म हुने तय भएको राष्ट्रिय फुटबल टोलीका सम्पूर्ण प्रतियोगिता पनि स्थगित गरिएको युरोपेली फुटबल महासंघ (यूईएफए) ले जनाएको छ। आगामी युरो कपको प्ले अफ खेल र महिला युरो कपको छनोट खेल पनि स्थगित भएका छन्। यसै वर्ष आयोजना हुने भनिएको युरो कप यसअघि नै स्थगित भइसकेको छ। यूईएफएका ५५ सदस्य राष्ट्रको बुधबार अबेर सम्पन्न बैठकले यस्तो निर्णय लिएको हो। इङ्लिस प्रिमियर लिगका बाँकी खेलहरू यसअघि नै अप्रिल ३० तारिखसम्म स्थगित भइसकेको छ। युरोपका अन्य घरेलु लिग प्रतियोगिताहरू पनि हाल स्थगित छन्। तत्काल कोरोना भाइरसको महामारी नियन्त्रणमा आउने कुनै संकेत नदेखिएपछि युरोपेली घरेलु लिग सिजन कसरी टुंग्याउने भन्ने चिन्ता बढेको छ। यूईएफएका अध्यक्ष अलेक्जेन्डर सेफरिनले यसअघि नै आगामी जुनको अन्तिमसम्म घरेलु लिग सुचारु गर्न नसकिए आगामी सिजनमा समेत त्यसको प्रभाव पर्न सक्ने बताइसकेका छन्। आगामी जुनसम्म खेल सुचारु गर्न सकिएन भने यो सिजनका सम्पूर्ण प्रतियोगिता संकटमा पर्नेछन्, सेफिरिनले आफ्नो भनाइ पुनः दोहोयाएका छन्। उनले दर्शकविहीन रंगशालामा खेलाएर भए पनि यो सिजन टुंग्याउनु पर्ने धारणासमेत व्यक्त गरेका छन्। फ्रान्सेली क्लब पेरिस सेन्ट जर्मन (पीएसजी), जर्मन क्लब रसेनबल स्पोर्ट लिपजिग, इटालियन क्लब एटलान्टा र स्पेनिस क्लब एटलान्टा च्याम्पियन्स लिगको क्वार्टरफाइनलमा पुगिसकेका छन् भने अन्तिम आठमा पुग्ने अन्य टोलीको टुंगो लाग्न बाँकी छ। बार्सिलोना र नापोली, युभेन्ट्स र लियोन, बायर्न म्युनिख र चेल्सी तथा रियल म्याड्रिड र म्यानचेस्टर सिटीबीच प्रिक्वार्टरफाइनलको दोस्रो लेग हुन बाँकी छ। युरोपा लिगमा भने प्रिक्वार्टरफाइनलको पहिलो लेग खेल पनि सकिएको छैन। यसैबीच, कोरोना भाइरसको त्रासकै कारण सन् २०२१ मा इङ्ल्यान्डमा आयोजना हुने भनिएको महिला युरो कप फुटबल पनि एक वर्ष पछाडि सरेको छ। अब उक्त प्रतियोगिता सन् २०२२ मा आयोजना हुने बताइएको छ। यद्यपि, उक्त प्रतियोगिताको मिति भने सार्वजनिक गरिएको छैन।"
