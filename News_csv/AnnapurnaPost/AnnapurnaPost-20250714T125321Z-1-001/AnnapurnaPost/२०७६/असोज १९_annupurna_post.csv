शीर्षक,विवरण
विकृति हटाएर संस्कृति चिनौं,"हुने र नहुने, धनी र गरिब, सम्पन्नता र विपन्नताको धाँजो झन्झन् फराकिलो बन्दै जानु कुनै पनि दृष्टिकोणले सुखद होइन । यो सृष्टि धार्मिकआध्यात्मिक दृष्टिकोणले हेर्दा ईश्वरको कृपाप्रसाद हो, लीलाभूमि हो। जो जति जीवात्मा यहाँ छन्, ती सबै त्यही क्रीडाभूमिमा तोकिएको समयावधिभित्र आआफ्नो नाटकको मञ्चन गर्छन् र समय आइपुगेपछि बिदा हुन्छन्। यसैगरी यो संसार चलेको छ। जति बुझ्यो झन् गहिरो, बुझ्न खोज्यो झन् नबुझेजस्तो गर्दागर्दै मानिसको छोटो आयु अनायाश समाप्त हुन्छ। नबुझेर जीवनलाई बर्बाद पार्नेहरू त कति हुन् कति ! पाएको मनुष्यरूपी अमूल्य जीवनलाई कसरी सार्थक र दिव्य बनाउने त्यसको खोजीमा थोरै मानिस मात्र लाग्न सकेका छन्। जो लागेका थिए र छन्, तिनैले वेद दिए, जिन्द अवेस्ता दिए, उपनिषद् दिए, गीता दिए, पुराण दिए, कुरान दिए, बाइबल दिए, धम्मपद दिए, गुरुग्रन्थसाहेव दिए। यस्तैयस्तै अनेक धार्मिकआध्यात्मिक असल शास्त्रहरू दिए। कति पढ्यौं, कति पढन पाएनौं, त्यसलाई व्यवहारमा ल्यायौंल्याएनौं, त्यो त टाढाको कुरा भयो। यसैगरी मानिसको जीवनयात्रा चलेको छ। चल्दै रहनेछ। पूर्णतत्वको यथार्थको पत्तो नलाग्ने भए पनि खोजी, अध्ययन र अनुसन्धान चल्दै जानेछ। अनुमान र शंका पनि थामिने छैन। यही असीमितताको बोधले नै आएको हो, नेति नेति अर्थात् यो होइन, यो होइन, यो होइन, त्यो होइन, अन्यत्र होइन, अन्यत्र होइन। आत्माको ज्ञान प्राप्त गर्ने मार्गलाई नै नेति नेति भनिएको हो। ईश्वर पञ्चभूत होइन, इन्द्रिय होइन, मन, बुद्धि, अहंकार होइन। ऊ त सबै तत्वहरूको पनि अतीत हो। ऊ सबै हो। विश्व ब्रह्माण्डकै सृष्टि, स्थिति, संहार ईश्वरको क्रीडा हो। ईश्वर जाँचिने विषय होइन, अनुभूत र अनुभव गरिने विषय हो। संसारमा जति पनि प्राणी छन्, ती सबै ईश्वरकै अंश हुन्। ईश्वरकै सन्तति हुन्। अझ पर जाने हो भने ईश्वरस्वरूपै हुन्। हरेक प्राणीमा आत्मा छ। आत्मा नै ब्रह्म हो। आत्मा नै ईश्वर हो। आत्मा नै परमात्माको स्वरूप हो। व्यष्टिरूपमा आत्मा हो। समष्टि स्वरूपमा परमात्मा। संसारमा बाँच्न पाउने हक अधिकार जति मानिसलाई छ, त्यति नै पशु, प्राणी, जीवात्माहरूको पनि छ। यसैले यो संसार मानिसको मात्र होइन, सबै पशु प्राणी, जीवात्माहरूको पनि हो। यो विश्व ब्रह्माण्डको समुचित व्यवस्थापनमा सबै जीव, वनस्पति र प्राणीहरूको योगदान रहेको छ। त्यो जैविक विविधताको रहस्य बुझ्न नसक्दा अनेक किसिमका समस्या विश्वमा देखिरहेका छन्। पाल्नुपर्ने, विस्तार गर्नुपर्ने, बढाउनुपर्ने विविध प्रकारका वनस्पति, रूख, बिरुवा थिए। तिनलाई बढाउनेभन्दा अनेक बहानामा विनाश गर्न मानिस व्यस्त छ। वनस्पति, उद्यान, बागबगैंचा एवं पार्कहरूको महत्व बुझ्न नसक्दा मानिस सुँगुर, बंगुर, हाँस, कुखुराजस्ता पशुपालनमा लागेको छ। संसारका कतिपय देशमा मांसाहारका लागि भनेर व्यापक रूपमा ऊँट, भेडा, बाख्रा, गाईभैंसीको फार्मिङ गरिरहेका छन्। पशुपालन र उनीहरूप्रति हुने गरेको निर्दयताले व्यापक रूपमा एकातिर मानवता हराउँदै जान थालेको अनुभव जोकसैले गरेको हुनुपर्छ भने अर्कोतिर त्यसले वातावरणलाई यति जर्जर र दूषित तुल्याइसकेको छ कि के भन्ने ? मनुष्य हुनुको प्रमुख गुण करुणामा ह्रास, दया, मायाजस्ता मानवीय गुणमा स्खलन, रोगव्याधिमा वृद्धिलगायतका कारण विश्वमा त्राहिमामको अवस्था सृजना गरेको तर्फ अब कसरी सचेत र सतर्क हुने भन्नेमा आम बहस र चर्चा हुन थालेको छ। कृषि प्रणालीभित्रै पशुपक्षीपालनलाई भित्र्याएर सरकारसमेत यसको प्रवद्र्धनमा लागेको उदाहरण पहिले अनेक थिए। अहिले कृषिभित्र पशुपक्षीलाई पार्न हुन्न बरु यो त वातावरण संवद्र्धनभित्र पार्नुपर्छ भन्ने चलनले स्थान लिँदै छ। यसले के नै फरक पर्छ भन्ने जिज्ञासा आउन सक्छ। पशुपक्षी पनि कृषिभित्रै पर्दा उत्पादित अन्नहरू मानिसको आहारलाई भन्दा पनि पशुपक्षीको आहारमा अधिकतम रूपले प्रयोग हुँदा पनि चुपचाप बस्नुपर्ने स्थिति विश्वव्यापी बनेको सन्दर्भमा हेर्नुपर्ने हुन्छ। संसारमा उत्पादित अन्नको करिबकरिब ७० प्रतिशत प्रतिशत अन्न पशुपक्षीको आहारका लागि प्रयोग भइरहेको छ। यसले वनस्पतिको विनाश तुल्याउन सहयोग पुग्नेदेखि लिएर मानिसका लागि चाहिने जीवन आधारस्वरूपको पानीको भयंकर दुरुपयोग भएर मानिसका लागि पानी उपलब्ध नहुने काकाकूलको स्थिति विश्वभर बढ्दै गइरहेको छ। पशुपालनबाट मिथेन ग्यासजस्तो डरलाग्दो ग्यास उत्सर्जन बढ्दै गएर ओजोन तहमा प्वाल पर्नेसम्मको स्थिति पैदा भएकोमा वैज्ञानिकहरू चिन्तित छन्। त्यसको प्रत्यक्ष असर हिमालको हिउँ पग्लिनुमा तथा मौसममा प्रतिकूल प्रभाव बढ्दै गई मानिसको स्वास्थ्यमा विभिन्न किसिमको असर पर्दै गई खतराको अनेक अस्वाभाविक तत्व देखिँदै गएको चिन्ता स्वास्थ्य क्षेत्रमा छ। स्वभावैले शाकाहारी प्राणी मानिसलाई बलजफ्ती मांसाहारी बनाएर प्रोटिनको नाउँमा अप्राकृतिक प्रोटिनस्वरूपका मांसाहार ग्रहण गर्न सिकाएर अनेक प्रकारका रोगले ग्रस्त बन्न विवश छ। विश्वलाई त्रस्त बनाएका म्याडकाउ डिजिज, स्वायन फ्लु, वडस् फ्यु, एभियन इनफ्लुएन्जालगायत अनेकथरी रोग मासुकै कारण फैलिएका हुन्। सामान्य मानिसलाई सताइरहेका मुटु, किडनी, कलेजोसम्बन्धी कैयौं रोग माछामासु चाहे सेतो होस्, चाहे रातोकै कारणबाट मानिस आक्रान्त छन्। मानिसलाई चाहिने प्राकृतिक प्रोटिन अनेक प्रकारका उपलब्ध अन्न, सागपात, फलफूल र दूध, दही आदि परिकारबाट प्राप्त हुन्छ। विजयादशमी, वडादसैं जे भनौं, यसको धार्मिक, आध्यात्मिक महत्त्व बुझेर अग्रजहरूप्रति आदरसम्मान गर्ने साथै आफूभन्दा उमेरले कान्छा, नाताले कान्छाहरूलाई आशीर्वाद र शुभेक्षा प्रकट गरी मनाऔं। मानिसलाई रोगव्याधिबाट बच्न चाहिने आहार भनेको यिनै सात्विक आहारहरूको सन्तुलित ग्रहण हो। यसलाई बुझ्न नसक्दा र अहिलेको उपभोक्तावादी विश्वबजार विषलाई पनि अमृत भनेर कसैले भन्यो भने त्यसलाई प्रयोग गर्न नहिच्किचाउने जमाना भएकाले मानिस अलमलमा परेको देखिन्छ। नभए जाँडरक्सी, बियर मनुष्यको शारीरिक, मानसिक स्वास्थ्यका लागि अमृत होइन, विषै हो त्यो कुरालाई जान्दाजान्दै पनि मानिस बत्तीमा किरा झुम्मिएर आफ्नो प्राण त्याग्न तयार भएजस्तो जानीनजानी किन अमूल्य जीवनलाई खेर फालिरहेका छन् ? यस्तो विपरीत स्थिति देख्दा दया लागेर आउँछ। यसैगरी प्राणीहरूमध्येको सर्वोत्कृष्ट भनिने मानिसमध्ये अधिकांशले धर्म, संस्कृति, कूल परम्परा, रीतिस्थितिको नाउँमा पशुपक्षीप्रति गर्ने गरेको व्यवहार हेर्दा लाग्छ सबै मानिस कहाँ सर्वोत्कृष्ट प्राणी हुन् र ? स्वार्थी मानिस आफ्नो स्वार्थसिद्ध गराउनु छ भने अबोध, निरीह पशुप्राणीलाई काट्न, मार्न, हत्या गर्न सधैं तयार हुन्छ अनेक रीतिथितिको नाउँमा। आफ्नो मात्र स्वार्थ हेर्ने प्रवृत्तिले विश्वमा वातावरणीय असन्तुलन र जैविक विविधतापूर्ण संसार जताततै तहसनहसको स्थितिमा गइरहेकोमा थोरै मानिस मात्र जानकार छन्। मानिसको स्वादे जिब्रो र पापी पेटका कारण दिनहुँ करोडौं पशुपक्षी विनाअपराध काटिइरहेका छन् र मारिइरहेका छन्। मानिसको भोजनका लागि अनेकौं विकल्प हुँदाहुँदै पनि स्वाद र लतका कारण अनावश्यक रूपमा पशुपक्षीको पालन गरेर अन्न, पानी, वनस्पतिका साथै समय, श्रम र मेहनत यसरी समाप्त पारिरहेका छन् कि के भन्ने ? अनेक देशमा भोकमरीले गाँजेर रोग, शोक र पीडाले मानिसहरू छट्पटाइरहेका छन्। तर हुनेखाने र सम्पन्न मुलुकदेखि गरिब र विकासोन्मुख देशहरू पनि मानिसका पीडा र छट्पटाहटलाई भन्दा पशुपक्षी पालनमा प्रत्येक दिन करोडौं टन अन्न खुवाएर, पानी सकेर, वनस्पतिको विनाश गरेर जैविक विविधताको खिल्ली उडाइरहेका छन्। नेपालको चुरेलगायतका वनजंगल विनष्ट हुनुको कारणमध्येमा यो पनि पर्छ। घरघरमा पालेका बोका, खसी, बाख्रालगायतका पशुपालनका लागि चाहिने हरियोपरियो त्यही चुरे र हरिया डाँडाकाँडाको दोहनले धानिरहेका छन्। अझ चुरेले सरहदपारिका बस्तीहरूलाई पनि घाँसपात, दाउरा पुर्याउनुपर्ने स्थिति कति दर्दनाक छ ! यस्तै प्रकारको लतले चाडपर्व भन्यो कि पशुहरूको दशा र काल सुरु भयो अब भन्नुपर्ने स्थिति जताततै छ। नेपालमा पनि यही अवस्था छ। चाहे विजयादशमी भनौं, चाहे बुद्धपूर्णिमा ! भैरव, भीमसेन एवं देवीका मन्दिरमा त वर्षभरि निश्चित तिथिपर्वमा विभिन्न बहानामा काटमार, पशुबलिलाई मानौं यही नै हो धर्म भनेजस्तो गरी मानिसहरू तँछाडमछाड गरिरहेका हुन्छन्। हामी एक्काइसौं शताब्दीमा छौं। बाहिरी रूप र भौतिक प्रगति हेर्दा हिजो कल्पनामा सीमित ठानिएका कतिपय विषयमा समुन्नतिको पराकाष्ठामा पुगिसक्यो। शिक्षा क्षेत्रमा धेरै उन्नति र प्रगति भएको छ। विश्वविद्यालयहरू असंख्य खोलिएका छन्। पैसा हुनेलाई संसारको कुनै पनि ठाउँमा पढ्न अब कुनै गाह्रो छैन। स्थलमार्ग, जलमार्ग र हवाईमार्गमा चल्ने साधनहरूले विश्व नै एउटा सानो गाउँ हो कि जस्तो भइसकेको छ। कुनै बेला कल्पनासम्म पनि गर्न नसकिने या हिँडेर पुग्न वर्षौंवर्ष लाग्ने ठाउँ अहिले केही घण्टामा पुग्न सकिने भइसकेको छ। सञ्चार क्षेत्रको द्रुततर प्रगतिले एक किसिमले भन्ने हो भने संसारकै हालखबर क्षणभरमा बुझ्न सकिने, जान्न सकिने स्थिति आइसकेको छ। कुनै बेला आकाशवाणीका भरमा लाइनमा कुरेर सन्देश दिनुपर्ने र जवाफ पाउन दुईचार दिन कुर्नुपर्ने वा त्यही आकाशवाणी गर्न पनि दुईचार दिनको यात्रा तय गर्नुपर्ने अवस्थामा नयाँनयाँ आविष्कारहरूले हातहातमा मोबाइल फोन, आइप्याड र काखमा ल्यापटप ल्याइदिइसक्यो। एक किसिमले भन्ने हो भने विश्वबारेमा जान्न चाहने हो भने सबै हातकै मोबाइलमा आइसक्यो। अझ दिनानुदिन यस क्षेत्रमा अनेकौं तरक्की हुँदै छन्। स्वास्थ्य क्षेत्रमा पनि अहिलेको संसारले धेरै प्रगति गरेको छ। मानिसको आयु पनि बढ्दै गएको छ। अन्तरिक्षका अनेक ग्रहमा जाने कुरा विश्वका विकसित मुलुकहरू परिकल्पना गर्न थालिसके। कुनै दिन मंगल ग्रहको घडेरी बिक्रीको सूचना पत्रपत्रिकामा निक्लिए आश्चर्य मान्नुनपर्ने स्थिति आइसक्यो। यस्तो चिताउँदै नचिताएका अनगिन्ती साधनहरूले ल्याइदिएको खुसीमा पनि मानिस साँच्चै भन्ने हो भने शान्त र सन्तुष्ट छैन। झन्झन् अनेकथरी आकांक्षा र लोभमा मानिस पर्दो छ। हुने र नहुने, धनी र गरिब, सम्पन्नता र विपन्नताको धाँजो झन्झन् फराकिलो बन्दै जानु कुनै पनि दृष्टिकोणले सुखद होइन। त्यसले हरेक मानिसको मनमा जन्माउने राग, द्वेष, विकृति र विसंगतिले अनेक किसिमका हाँगाबिँगा फैलाउने छन्, जुन सबैका लागि कष्टकर हुन्छ। बाहिरी उन्नति र प्रगति त भयो तर हृदयमा मानवता र करुणा नभइदिनाले मानिसदेखि मानिस डराउनुपर्ने अनौठो समय जताततै आइरहेका छन्। यस्तो भयावह अवस्था ल्याउनमा अनेक कारकतत्व हुन सक्छन्। तर हामीले प्राणी जगत्माथि गरिरहेको अत्याचार र शोषण पनि कम जिम्मेवार छैन भन्नेतिर सबैले सोच्नुपर्ने बेला आएको छ। विजयादशमीको कत्रो महत्त्व छ जीवनको साधनापथमा। तर साधना र आध्यात्मिक पक्ष बिर्सिएर मानिस केवल यसको बाहिरी र बोक्रे कुरामा अल्मलिएको देख्दा चिन्ताका साथै खिन्नता लागेर आउँछ। कहाँ जग्जननी महादुर्गा, महालक्ष्मी, महासरस्वतीको पूजन, निदिध्यासन गरेर, साधना गरेर जीवनलाई रूपान्तरण गर्ने महान् अवसर ! कहाँ पशुबलिको निकृष्टता ! पूजाकै अवमूल्यन कतै गर्दै त छैनौं भन्ने अवस्था छ। बलिको अनेक अर्थ हुन्छ उपहार, अर्पण, कोसेली आदि। आफूमा भएको पशुता (काम, क्रोध, लोभ, मोह, मद, मात्सर्य) लाई देवीका नाउँमा बलि चढाएर गुणवान् र असलमा रूपान्तरण हुने पर्व हो विजयादशमी। तर, त्यसलाई बिर्सेर पशुबलि गर्नेतर अल्मलियो मानिस। असत्यमाथि सत्यको विजय त असत्यबाट सत्यमा रूपान्तरण भएपछि न हुने कुरा हो ! तर त्यसलाई मानिसले बिर्संदै गएको छ। कसैलाई मारेर, काटेर धर्म हुने भए अधर्म भनेको के होला ? घरआँगनमै आइसकेको विजयादशमी, वडादसैं जे भनौं, यसको धार्मिक, आध्यात्मिक महत्त्व बुझेर अग्रजहरूप्रति आदरसम्मान गर्ने साथै आफूभन्दा उमेरले कान्छा, नाताले कान्छाहरूलाई आशीर्वाद र शुभेक्षा प्रकट गरी मनाउने धार्मिक, आध्यात्मिक, सामाजिक, पारिवारिक महत्त्वको यो पर्वलाई साँच्चै मनमोहक र हरेकका लागि उदाहरणीय कसरी बनाउन सकिन्छ, सबैले आआफ्नो तह र तप्काबाट प्रयत्न गरी हिंसारहित बनाउन भरमग्दुर प्रयत्न गरे विश्वकै कल्याणमा हामीले योगदान दिइरहेका हुनेछौं।"
स्वास्थ्य महँगो कि चाडपर्व ?,"चाडपर्व अझ विशेषतः दसैंतिहारमा अधिकांश नेपालीलाई शुभकामना आदानप्रदान, खानपिन, रमाइलो र भेटघाटमा भ्याइनभ्याई हुन्छ। तर चिकित्सक भने ड्युटी गर्न, बिरामीका जिज्ञासा सुन्न र अस्पतालबाट आउने बोलावटले हैरान बन्छन्। दसैंको समयमा उच्च रक्तचाप, मुटु र पेटजन्य समस्या अपच, पखाला तथा निद्राजन्य बिरामीको संख्या ह्वात्तै बढ्छ। दीर्घरोगीमा समस्या झन् बढ्छ भने जोखिमको बाटोमा रहेकाहरूमा एकैपटक लक्षण देखिन थाल्छ। दसैंका समयमा आउने तथा देखिने अधिकांश बिरामीको चाप खानपानसँग सम्बन्धित हन्छन्। सामान्य मानिसका लागि पनि हानिकारक मानिने मासु उच्च कोलेस्टेरोल, उच्च रक्तचाप, युरिक एसिड र मुटुसम्बन्धी समस्या भएकाहरूलाई त अभिशाप नै बन्न सक्छ। मासु प्रोटिनको राम्रो स्रोत भए पनि यसमा कोलेस्टेरोल, फ्याटी एसिड, चिल्लो पदार्थ, ट्राइग्लिसिराइड पनि प्रशस्त हुने भएकाले सन्तुलित रूपमा उपभोग गर्न नसक्दा यसले समस्या थप्छ। चाडपर्वमा खाइने मासु, चिल्लो, मसला र मद्यपान मुटुमैत्री मात्र नभई स्वास्थ्यमैत्री पनि छैनन्। त्यसो त, जुनसुकै समाजलाई पनि चाडपर्वले प्रभाव पार्छ नै, तर नेपालीलाई भने अलिबढी नै प्रभाव पार्छ। समाजले दसैं मुड एक हप्ता पहिलेदेखि एक हप्ता पछिसम्म नै बनाइरहन्छ। माग बढ्दा आपूर्ति बढाउनपर्ने अर्थशास्त्रीय नियमभन्दा माग बढेपछि मूल्य बढाउने प्रवृत्तिले नेपाली बजार आक्रान्त छ। ८८ प्रतिशत आयातमा निर्भर, डलर र बजारको मूल्यवृद्धिले दसैं सर्वसाधारण नेपालीका लागि थप महँगो र दशा बन्नेमा कसैको विमति छैन। २० प्रतिशतभन्दा बढी मुनाफा लिनु कालोबजारी हो, तर प्रायः वस्तुमा मिसावट गर्नु, शतप्रतिशत बढीसम्म मुनाफा लिनु र गुणस्तर नहुनु नेपाली बजारको आम चरित्र बनेको छ। नपाउँदा नखाने र पाउँदा एकैपटक धेरै र अस्वस्थ ढंगले मासु खानाले चाडपर्वमा रमाइलोभन्दा तनावको अवस्था आउन सक्छ। समाजमा मासु मदिराजन्य पदार्थसँग खाने लत पनि देखिन्छ, जसका लागि छानिने स्थान सरसफाइ र गुणस्तरको ध्यान नदिइएका पाइन्छन्। सेवन गरिने मासु दुई प्रकृतिले गुणस्तरीय हुन जरुरी छ। पहिलो त, जिउँदो पशु निरोगी छ कि छैन र अर्को बध गर्ने स्थानदेखि पकाएर खाने स्थान तथा मुखमा चपाउँदासम्म, त्यो मासु गुणस्तरीय र व्यवस्थित रूपले व्यवस्थापन गरिएको छ कि छैन त्यसमा निर्भर गर्छ। नियमित मासु सेवन गर्नेमा मोटोपना, उच्च रक्तचाप, मिर्गौला, मुटुका रोग, आन्द्रा र कलेजोको खराबी हुन्छ भने बढी मासु र बोसो होस् भनेर पशुहरूलाई संगिनी सुई, गर्भवतीलाई खुवाइने आइरन चक्की कुखुरालाई खुवाइँदा, पशुहरूमा जथाभावी जबर्जस्ती औषधि प्रयोगले मानिसमा प्रतिजैविक अर्थात् एन्टिबायोटिकले काम नगर्ने सुपरबग उत्पन्न हुन सक्छ। मासुमा एउटा ब्याक्टेरिया भए ७ घण्टामा २० लाख बढी पुग्छ। तसर्थ मासुलाई ५ देखि ६३ डिग्री सेल्सियसमा राख्न हुँदैन। खाद्यपदार्थलाई भरिसक्य तातोपानी नभए सफा पानीले पर्याप्त पखाल्ने, माछामासु तथा सागसब्जीलाई भिन्नाभिन्नै भाँडाकुँडा, प्रेसर कुकरमा नभए अन्य भाडामा भए पनि राम्ररी पकाउने र पकाउनुअघि र पकाएपछि बढीमा दुई घण्टासम्म मात्र भण्डारण गर्ने तथा सफा गर्ने, पकाउने सबैले साबुनपानीले हात धुनुपर्छ। मासुसँगै सागपात, फलफूल, फाइबर, दही, सलाद र प्रशस्त पानी खाँदा त्यसमा हुने रेशाले कोलेस्टेरोल घटाउँछ र पाचन प्रणाली राम्रो बनाउँछ। चाडपर्वमा खानपानका कारण हृदयाघात, पक्षाघात, मस्तिष्कघात बढ्ने र दीर्घरोगीलाई रोगले थप च्याप्ने समस्या गर्छ। बेलैमा ख्याल गरिएन भने यसबेला स्वास्थ्य महँगो हुने छ। रातो मासुको सेवन तथा आधुनिकता, अनियमित जीवनशैलीले चिकित्सक र स्वास्थ्य संस्था जानुपर्दा पनि दसैं महँगिने देखिएको छ। स्वास्थ्यका दृष्टिले रातो मासुभन्दा सेतो मासु राम्रो हुन्छ। रातो मासुले युरिक एसिड, ट्राइग्लेसिराइड, कोलेस्टेरोल, मुटु रोग निम्त्याउँछ। रातो मासु अर्थात् खसी, बोका, राँगा, बँदेल, भेडा आदिको मासुमा प्रोटिन, फ्याटी एसिड पनि प्रशस्त पाइने भएकाले युरिक एसिडको जोखिम बढाउँछ। सकेसम्म देखिने चिल्लो वा बोसो निकालेर थोरै मात्र तेलको प्रयोग गरी पकाइएको वा उसिनेको मासु खानु कम हानिकारक हुन्छ। कलेजो फलामको राम्रो स्रोत भए पनि रासायनिक पदार्थहरू फोहोरका रूपमा जम्मा हुने भएकाले उपयोग नगर्दा नै राम्रो हुन्छ। चाडपर्वका नाममा धेरै तारेको, भुटेको, पोलेको कुरा कम नहुँदा मधुमेह, उच्च रक्तचाप, युरिक एसिड र पेट क्यान्सर बढाउँछ। फुर्सदिलो समय र बढी मदिरा सेवनले दुर्घटनाको सम्भावना बढाउँछ। तेलमा पाइने ३ प्रकारका फ्याटी एसिडमा स्याचुरेटेड फ्याटी एसिडले मुटुमा हानि गर्छ। ट्राइग्लिसेराइडले हृदयघातक कोलेस्टेरोलको उत्पादन बढाउने र मुटुमा नकारात्मक असर गर्छ। तेल र चिल्लो पदार्थ जति धेरै ततायो उति नै त्यसमा ट्रान्सफ्याट उत्पन्न हुन्छ र स्वास्थ्यका लागि हानिकारक र क्यान्सर बनाउन सक्ने हुन्छ। खानपानको असंयम, अनिद्रा आदिले नियमित गर्ने गरेको शारीरिक श्रम, व्यायाम पनि कम हुन्छ। यसले गर्दा अपच, अमिलो, झुसिलो डकार, वायुले पेट ढुस्स आउने, फुल्ने, आउँ, पखाला, रिँगटा लाग्ने, आँखा पोल्ने, बिझाउने, रातो हुने, बान्ता हुने, खानामा अरुचि हुने, चिडचिडाहट, ज्वरो, हैजा, कमलपित्त, ग्यास्ट्रिक, आमाशय र आन्द्राको घाउ अल्सर, उच्च रक्तचाप, मुटुसम्बन्धी, मिर्गौलासम्बन्धी, कलेजोसम्बन्धी, मधुमेह इत्यादिको खतरा बढ्ने हुन्छ। मासु अस्वस्थ भइदिनाले १६० प्रकारका रोगहरूले आक्रमण गर्न सक्छन्। चाडपर्वमा होली डे हार्ट सिन्ड्रोम अर्थात् मुटुको धड्कन बेताल हुने, छिटोछिटो चल्ने र हर्टफेल भई अस्पताल पुग्ने अत्यधिक हुन्छन्। मुटुका लागि फाइदाजनक भनिने मद्यपानको मात्राले पनि पेटमा खराबी, दिमागमा असर, ग्रन्थिमा असर, रोगविरुद्ध लड्ने क्षमतामा कमी ल्याउँछ। अझै मसलेदार, चिल्लो, पिरो मासुका साथ रक्सी सेवनले पेट, कलेजोमा असर, पेटको अल्सर र क्यान्सर, रक्तअल्पता, दुर्वलता, प्यांक्रियाज ग्रन्थिमा नकारात्मक असर पर्छ। पशजन्य प्रोटिनलाई उत्कृष्ट मानिए पनि हाम्रा परिवेशमा गरिने बध, बिक्रीवितरण र त्यस्ता स्रोतबाट प्राप्त मासु सेवन गर्दा भनिएजस्तो उत्कृष्ट प्रोटिन प्राप्त गर्न सकिने अवस्था छैन। राँगा बध गरिने स्थल नदीकिनारका बगर नै हुन् र धोईपखाली गरिने पानी खोला, नदी वा छेउछाउका धारा, इनार नै हुन् भने स्वच्छता छैन भन्न केको आइतबार कुर्ने ? उपभोक्तालाई स्वच्छता, शुद्धता र गुणस्तरको प्रत्याभूति दिन सक्ने ऐन, नियमावली तथा निर्देशिका जारी भएका त छन्, तर जनशक्ति अभाव, भौतिक साधनस्रोतको कमी तथा संक्रमणकाल भन्दै कागजमै सीमित छन्। परम्परागत रूपमै पनि भुइँमै खसीबोका बध गर्ने, मान्द्रो, फल्याक, प्लास्टिक ओछ्याएर मासुपसल थाप्ने, रातो लुगाले मासु छोप्ने, छिनछिनमा पानी छर्कने चलनले कति स्वच्छ, सफा र स्वस्थ मासु उपलब्ध छ भन्ने छर्लंग हुन्छ। अन्त्यमा, नियमित खाइरहेका औषधि खान बिर्सनु हुँदैन। दिनहुँ एक घण्टा परि श्रम पर्ने गरी हिँड्न, व्यायाम वा योग गर्न तथा सक्रिय क्रियाकलाप गर्न भुल्न हुँदैन। भर्खर समस्या सुरु भएका, उमेर पुगेका र वंशाणुगत दृष्टिले खतरा भएकालाई रोगले च्याप्ने र जटिलता ल्याउने तथा दीर्घरोगीमा हृदयाघात, पक्षाघात, मस्तिष्कघात तथा मृत्यु बनाउने बेला चाडपर्व हो। तसर्थ खानपान, जीवनशैली र आदतलाई नियन्त्रणमा राखी चाडपर्व मनाउन सबै सचेत होऔं।"
दसैं : पहिले र अहिले,"चाडपर्व वर्षैपिच्छे आउँछ। एउटै महत्त्व र सान्दर्भिकता बोकेर आउँछ तर मानिसको मनमा हरेकपटक फरकफरक अनुभूति र परिस्थिति उत्पन्न गराउँछ। चाडपर्वविशेषको मौलिकता, सांस्कृतिक विविधता, गरिने गतिविधि र मनाउने क्रियाकलाप उस्तैउस्तै हुन्छन्। तर ती चाड विशेषले प्रत्येक व्यक्तिको मानसिक भावना, सामाजिक विचारधारा, चाडले दिने उत्साह र उमंगमा भने विल्कुलै फरक स्मृति समेटेको हुन्छ। बाल्यवस्थामा मनाउँदाको चाडपर्व, युवावस्थामा मनाउँदाको चाडपर्व, प्रौढ र वृद्धावस्थाका चाडपर्व सबैमा छुट्टै किसिमको अनुभव र स्मृतिले छाप छोडेका हुन्छन्। हामी बालक हुँदा दसैंमा नयाँ लुगा लगाउनु, पिङ खेल्नु, मासुचिउरा खानु र टीका थाप्दै दक्षिणा बटुल्नु दसैंको विशेषता थियो। त्यसमा उत्कृष्ट खुसी र सन्तुष्टि मिल्थ्यो। यसकै प्रतीक्षामा दसैं आउनु महिनौंअघिदेखि मनमा उत्साह र उमंगले डेरा जमाउन थाल्थ्यो। घर आँगनीका छेउमा कुचिकारका बूढाबूढीले सिलाइदिएको घाँगर र सुरुवाल लगाउन पाउँदा दंग परिन्थ्यो। आफ्नो कपडा सिलाउञ्जेल छेउमा कुरेर बसिन्थ्यो। नयाँ कपडाको बास्ना मीठो मान्दै सुँघिन्थ्यो। दसैंका लागि चिउरा कुट्न भनेर छुट्टै धान खेतको एउटा गह्रामा लगाइन्थ्यो। चिउरा चलाउन जाने निहुँले लुसुक्क हजुरआमाका आँखा छलेर गइन्थ्यो र दुईचार मुठ्ठी चिउरा खल्ती भए खल्तीमा नभए घाँगरको फेरमा पोको पारेर बाहिर चौरमा गएर खाइन्थ्यो। नवदुर्गालाई नचढाई खानु हुँदैन भन्थे। त्यसैले चढाउनुपहिल्यै चिउरा खान आँखा छल्नैपथ्र्यो। विवाहपश्चात् त चाडपर्वको महŒव अझ बढ्न पुग्यो। दसैं आउने महिनौं अघिदेखि कसरी र कुन तरिकाले सहज बनाउने भन्नेमा ध्यान जान थाल्यो। खुसीको ठाउँमा जिम्मेवारी र कर्तव्यको भूमिका हावी भयो। हाम्रो संस्कृति र परम्परा जगेर्नाका लागि पनि मनाउनुपर्छ भन्ने सामाजिक भावना विकास भयो। आफ्नो खुसीका लागिभन्दा परिवार र समाजमा समान अस्तित्व स्थापनाका लागि पनि मनाउनुपर्छ। साथै आफूलाई व्यावहारिकतामा सफल पार्न पनि। यतिखेर दुईजनाको सरसल्लाह, समझदारी र सहयोगले परिवारलाई कसरी खुसी र सन्तुष्टि दिनेमा विशेष जोड हुन्थ्यो। एकले अर्काको आवश्यकता र महŒव बुझेर समय र परिस्थितिलाई सहज र सरल बनाउन कुनै कुराको कसर नछोडी लागिन्थ्यो। जतिसुकै दुःख र अभाव हुँदाहुँदै पनि दाम्पत्य जीवन बीचका दसैं कहिले पनि बोझिलो लागेन। परिवारको अनुहारमा खुसी छर्दै दुईजनाको माया र विश्वासले उमंग र सन्तुष्टिमा नै बिते ती वर्ष पनि। तडकभडक नभई आफ्नो क्षमता र दक्षताका आधारमा मनाइने चाडपर्वमा सन्तुष्ट रहन सकियो भने आफूलाई कमजोर र निरीह सम्झनु पर्दैन र जिम्मेवारीलाई बोझिलो मान्नुपर्दैन। परिवारका सबै सदस्य सँगै बसेर हाँसीखुसी मनाइन्छ भने त्यो नै सबैभन्दा ठूलो खुसी हो, अन्यथा मनमा रिसराग पालेर दिनको तीन छाक मासुभात खाएर र ब्रान्डेड कपडा पहिरिएर आत्मामा शान्ति दिलाउन सकिँदैन। भौतिक शरीरलाई देखाउन हामी अनेकांै उपक्रमको उपयोग गर्छौं तर आफूभित्रको आत्मा बुझ्न एउटै मनलाई शान्त पार्न खोज्दैनौं यही नै हाम्रो कमजोरी र दुःखको जड हो। यसपालिको दसैंको स्मृति अरूभन्दा विल्कुल फरक बनेर आएको छ। जिम्मेवारी र कर्तत्वबोधका बीच निसास्सिएर आएको छ। माया र सद्भाव थाँती राखेर आएको छ। साथ र सल्लाह दिने आत्मालाई जलाएर आएको छ। खुसी र उमंगलाई डाँडो कटाएर आएको छ। आयो आयो भन्छन् के आयो आफ्नै मनलाई सोध्न मन लाग्छ। कहाँ आयो ? केका लागि आयो ? के दिन आयो ? के गर्न आयो ? प्रश्न मात्र छ, जवाफ छैन। मोबाइलमा नोटिफिकेसन आउँछ झल्याँस्स हुन्छु। नोटिफिकेसन हेर्छु ओहो कति राम्रो शुभकामना सन्देश रहेछ विजया दशमीको। जसले पठायो राम्रो सम्झेर शुभेच्छासहित पठायो मनले आनन्द मान्छ। मसँग पनि धेरै शुभेच्छाका शब्दहरू छन्। लेख्नलाई दिने मन पनि छ तर दिन सक्दिनँ। शुभेच्छाका मेसेजहरूले भरिएका छन्। मेरा मेसेज बक्स तर मनले भन्छ मलाई कसैले नपठाए पनि हुने नि किन पठाएका होलान्। शुभेच्छा लेनदेन गर्नसमेत नसक्ने मानसिकताको बीच पनि दसैं आएको छ। उही दसैं आएको छ तर मेरो समय र परिस्थिति फेरिएर आएको छ एउटै दसैं पनि कति फरक फरक मानसिकतामा घुम्दो रहेछ आज बुझ्दै छु। समयको दासी हामी समयसँग चल्नैपर्छ नत्र समयले नै पाता फर्काउँछ आत्मिक शक्ति सञ्चार हुन्छ। अब बाँच्नका लागि र अन्तिम सत्य पर्खिन पनि क्षमताले भ्याएसम्म र सकेका सम्पूर्ण जिम्मेवारी, कर्तव्य पूरा गर्नुपर्छ। मभित्रको मानवले निर्देशन दिइरहेको हुन्छ। आत्माको शान्ति र निर्देशन नै जीवनको सन्तुष्टि हो जीवनमा प्राप्त गरेको ज्ञान र शिक्षा नै बाँच्ने ऊर्जा हो।"
संस्कृतिको संरक्षण समृद्धिको आधार,"वैदिक सनातन धर्मले हाम्रो अन्तस्करणको आवाजलाई सिञ्चन गरेको हुन्छ। यसैमा हाम्रो संस्कृति गाँसिएको छ। समुदायबीचको एकता अनि प्रेमको प्रतीक बनेका छन् हाम्रा चाडपर्व। सनातनदेखि चलिआएका सांस्कृतिक पर्वहरूले हामीलाई सत्य र नैतिकतामा रहने मार्गदर्शन गरेको हुन्छ। विजयादशमीले हरेक वर्ष यही यथार्थको झल्को दिइरहन्छ। असत्य परित्याग गर्दै सत्य अवलम्बन गर्ने प्रेरणा प्राप्त हुन्छ। यस्ता मौलिक परम्पराबाट हामीले शिक्षा लिनुपर्ने हो, विडम्बना त्यस्तो हुन छाडिसक्यो। नयाँ पुस्तालाई सांस्कृतिक यथार्थबाट वञ्चित पारियो। राजनीतिका पात्रले मौलिक चिनारीको जगेर्ना गर्न चाहेनन्। विगत डेढ दशकदेखि विकासको नाममा विनाशको बाटो खनियो। धर्मसंस्कृति र सभ्यता समाप्त पार्न मूल पात्र नै प्रयोग भए। अझै भइरहेका छन्। धर्तीमा उत्पत्तिपछि अन्त्य निश्चित छ। यही मात्र शाश्वत हो। यसको बोध मूल पात्रहरूमा हुन सके यतिविघ्न बेथिति मुलुकले बेहोर्ने थिएन। राजनीति पनि शुद्धीकरणतर्फ उन्मुख हुन्थ्यो। यहाँ सत्य स्वीकार गरिँदैन। शक्ति र धनको मोहले सर्वत्र गाँजेको छ। मुलुक बनोस्नबनोस् त्यसको प्रवाह छैन। यही वास्तविकतामा आम नेपालीले दिनचर्या गुजार्नु पर्दै छ। हामी के थियौं ? के भयौं ? पुर्खाले के सिकाए ? अहिले के गर्दै छौं ? यति पनि हेक्का राखिँदैन। जसले पुर्खाको नासोलाई संरक्षण गर्दैन, उसको जीवन तहसनहस हुन्छ। अहिले हाम्रा गौरवपूर्ण आदर्श बिर्सने काम भएको छ। अब आएर नेपाली समाज आयातीत संस्कृतिमा रूपान्तरण हुने प्रबल सम्भावना देखिन्छ। राज्यले धर्म र संस्कृतिको संरक्षण गर्ला भन्ने रत्तिभर विश्वास नागरिकमा छैन। त्यसैले यसलाई जोगाउन नागरिक स्वयं चनाखो हुनुपर्ने परिस्थिति निम्तिएको छ। वैदिक स्रष्टा ऋषि, महर्षिहरूद्वारा स्थापित धर्म नै हाम्रो मूल धर्म हो, जसलाई अवलम्बन गर्दा सम्पूर्ण प्राणीको कल्याण हुन्छ। सनातन धर्ममा सबै प्राणी ईश्वरका सृष्टि मानिन्छन्। सृष्टिको कुनै कानुन हुँदैन। सनातनदेखि प्रयोगमा आएका परम्परा एवं सभ्यता नै यसको कानुन हो। यसलाई मान्नु सभ्य नागरिकको दायित्व बन्छ। तर यहाँ प्रकृतिले निर्माण गरेको नियमलाई मान्न पनि संकोच मानिन्छ। अहंकारी माउतेले राजनीतिको घोडा दौडाएको छ। कता जाने हो थाहा छैन जथाभावी दौडाएको घोडाले नागरिक चाहना कति पूरा हुन्छ ? यसको लेखाजोखा समयले गर्ने नै छ। दसैंतिहारजस्ता चाडपर्वले हामीलाई एक ढिक्का बनाएको छ। हरेक जाति र समुदायले आफ्नै तरिकाले पर्व मनाउने गर्छन्। सनातन धर्मबाहेक अन्य धर्म मान्नेहरूको पनि आफ्नै संस्कार र परम्परा हुन्छ। मुलुकभित्र मानिने धर्मसंस्कृतिको संवद्र्धनभन्दा पश्चिमी संस्कृतिको सुरक्षामा सत्ताको निष्ठा अधिक देखिन्छ। होलिवाइन प्रकरण यसको ज्वलन्त उदाहरण हो। सत्ताबाटै विदेशी संस्कृतिको संरक्षण भइदिँदा हाम्रो सांस्कृतिक एकता ओझेल पर्न गयो। अहिले सग्लो नेपाली र सिंगो नेपालको परिचय भेट्टाउनसमेत हम्मे छ। विजयादशमीजस्तो महान् पर्वको पनि यहाँ हुर्मत लिन थालियो। पछिल्लो समयमा यसलाई अमूक जातिको विशेष पर्व भनी भ्रम छरिँदै छ। जबकि वैदिक सनातन धर्म भनेको हिन्दु धर्म हो। विभिन्न धार्मिक तथा ऐतिहासिक दस्ताबेजमा सृष्टिको पहिलो सभ्यता यहाँको धर्ती भएको प्रमाणित गर्छ। पहिलो मानव धर्म पनि यहींबाट उत्पत्ति भएको पाइन्छ। त्यही मानव धर्मलाई पछि आएर वैदिक सनातन हिन्दु धर्म भनियो। हजारौं वर्षदेखि बसोवास गर्दै आएका यहाँका जातिजनजाति आदि सबैको मूल धर्म वैदिक सनातन धर्म नै हो। वेदले समेत यसको पुष्टि गरेको छ। अहिले आएर आयातीत संस्कृतिमा रमाउने केही देशीविदेशी तत्वले हाम्रो धर्मसंस्कृतिमा भ्रम छर्ने काम गर्दै छन्। जातैपिच्छे अलग संस्कृति हुन्छ भन्दै कित्ता काट्ने काम हुँदै छ। जात र भाषाको फरक संस्कृति न हिजो थियो न आज छ। अब विस्तारै तथ्य उद्घाटित हुँदै छ। सत्यलाई ढाकछोप गर्न षड्यन्त्रपूर्ण तवरले तानाबाना बुनिएको थियो, जुन अहिले आएर क्रमशः च्यातिँदै छ। हाम्रो धर्मसंस्कृतिले अन्याय अत्याचारविरुद्ध उभिन सिकाउँछ। त्रेता युगमा भगवान् रामले नागरिकको सुखका लागि स्वयं समर्पित हुनुभयो। आजपर्यन्त रामराज्यलाई उदाहरणका रूपमा लिइन्छ। अहिले पनि नागरिक अधिकार प्रयोग गर्ने टड्कारो खाँचो देखिँदै छ। सत्ताको मदमा लट्ठिएका सुण्डमुण्डहरू बेलगाम भएका छन्। भ्रष्टाचारविरुद्धका आवाज निमोठ्ने प्रयत्न हुँदै छ। हालै पञ्चायती सत्ता स्मरण हुने गतिविधि चितवनमा गराइयो। संवैधानिक दायराभित्र रहेर गरिने विरोधले लोकतन्त्रलाई मर्यादित बनाउँछ। यहाँको सत्ताले त्यसलाई समेत पचाउन सकेन। अन्यायविरुद्ध बोल्न पाउनुपर्छ भन्दै यहाँ कयौं जनसंघर्ष भए। लोकतन्त्र प्राप्तिपछि फेरि नवमण्डलेको उदय गराइयो। ती नवमण्डलेलाई लोकतन्त्र भनेको के हो थाहा हुँदैन। यथार्थमा उनीहरूले न लोकतन्त्र बुझ्छन्, न उनमा लोकतान्त्रिक चरित्र नै हुन्छ। उनीहरूको लोकतन्त्र भनेको दासतन्त्र मात्र हो। मालिकले जे अह्राउँछ, त्यही फत्ते गर्नु उनीहरू बहादुरी ठान्छन्। चितवनमा विचार राखेकै भरमा नवमण्डलेबाट हातखुट्टा मर्काउने काम भयो। बडादसैंको सुरुवातिसँगै सरकारले नागरिकलाई यसरी उपहार दिएको छ। वैदिक सनातन धर्मको अनुसरणले जीवन सफल र सार्थक बन्छ। युरोपका विद्वान् पण्डितहरूले पनि यस तथ्यलाई स्वीकारेका छन्। युरोपियन पण्डित नस्तर दामसले आफ्नो पुस्तकमा पूर्वीय दर्शनलाई ज्ञानको भण्डार मानेका छन्। त्यसैगरी अंग्रेजी इतिहासकार अर्नोल्ड टोयन्वीको भनाइमा यो अस्थिर र भ्रान्त संसारमा शान्तिसँग जिउनका लागि हिन्दु धर्मले देखाएको बाटो नै उत्तम हो भनी सुझाएका छन्। यसरी सर्वत्र ज्ञान छर्न अब्बल सावित भएको हाम्रो धर्मसंस्कृति हाम्रै समयमा क्षयीकरण गरियो। सत्ताले आफन्त र पराइ छुट्ट्याउन सकेन। अहंकारयुक्त दम्भले आफन्त नै पराई बनाइए। राष्ट्र निर्माण सफलीभूत तुल्याउन राजनीति संग्लिनुपर्छ। यहाँ अगुवा नेतृत्व नै फोहोरमा आहाल बस्न थाले। प्रणाली सङ्ल्याउन विचार सङ्लो हुनुपर्छ। यहाँ विचार नै धमिलो भयो। जसले गर्दा प्रणाली सङ्लिने अवस्थै रहेन। निरङ्कुशताको जग हाल्ने जंगबहादुरमा पनि राष्ट्रप्रेम जागृत हुन्थ्यो। उनले कूटनीतिक चतुर्याईंबाट नयाँ मुलुक फिर्ता ल्याए। त्यस्तै चन्द्रशमशेरले पनि दोस्रो विश्वयुद्धमा स्पष्ट नीति देखाए। उनले केही सैनिक युद्धका लागि पठाए। जसले गर्दा संसारले नेपाललाई अझ बढी जान्ने अवसर पायो। निरंकुश भनिएको शासकले देखाएको राष्ट्रभक्तिको सानो अंश पनि नेतृत्वले देखाएन। असमान सन्धि समाप्त पार्ने पाठ घोकाइयो। विदेशी हस्तक्षेप समाप्त पार्छुसमेत भनियो। अहिले एकपछि अर्को बाहिरी हस्तक्षेप नेपाली राजनीतिले खेपिरहेको छ। उनीहरूका प्रतिबद्धता सत्तामा पुग्ने भर्याङबाहेक केही भएन। नेपाली जाति संसारकै प्राचीन एवं सभ्य जातिमा पर्छ। यस जातिको निष्ठा र इमानदारीमा शक्तिशाली शासकसमेत नतमस्तक हुन्थे। केही संस्कारहीन पथभ्रष्टका कारण आज स्वाभिमानी नागरिकको शिर निहुरिएको छ। धर्मले सत्यलाई अंगीकार गराउँछ। यसले नागरिकलाई अनुशासनको बन्धनमा राख्छ। अनुशासन र नैतिकताले दुष्कर्म समाप्त गर्छ। जुनसुकै देशको धर्मसंस्कृति त्यहाँको आत्मा हो। हामीले पनि हाम्रो आत्माको जगेर्ना गर्नुपर्छ। यसलाई तिरस्कार गर्नाले आज जताततै लोभ र अहंकार व्याप्त भयो। राष्ट्रको समृद्धि कोसौं टाढा पुर्यो। विदेशी हस्तक्षेप व्यापक भयो। त्यसैले हाम्रो गौरवमय इतिहासबाट सिक्ने थालनी गरौं। धर्मसंस्कृतिको संरक्षण र संवद्र्धन गर्दै जाऔं। असत्य त्यागी सत्यको बाटो अनुसरण गरौं। नवदुर्गा भवानीले सत्यलाई आत्मसात गर्ने आशीर्वाद सबैमा प्रदान गरून्।"
दुर्गा शक्तिको आह्वान देवत्वको जागरण,"प्रथमं शैलपुत्री च द्वितीयं ब्रह्मचारिणी। तृतीयं चण्द्रघण्टेति कुष्माण्डेति चतुर्थकम्।। पञ्चमं स्कन्दमातेति षष्ठं कात्यायनीति च। सप्तमं कालरात्रीति महागौरीति चाष्टमम्।। नवमं सिद्धिदात्री च नवदुर्गाः प्रकीर्तिताः।। दुर्गा शक्तिको आह्वानले जस्तोसुकै संकट र प्रतिकूल परिस्थितिहरू पनि सहज हुन्छन् र मानव जातिका लागि कल्याणको मार्ग खुल्छ भन्ने सनातन विश्वास रहिआएको छ। सनातन निरन्तर चलिरहेको, चलिरहने विश्वास हो। प्रयोग र विज्ञानले विश्वस्त पार्न नसकेका कतिपय धारणा, मान्यता र सत्यतालाई मानव विश्वासले युगौंसम्म टिकाएर राखेको हुन्छ। नेपालीको महान् चाड दसैंमा विशेषगरी दुर्गा शक्तिको आह्वान र उपासना गरिन्छ। नौ दिनसम्म नवदुर्गाको आराधना र उपासनापश्चात् दशौं दिन देवीको प्रसाद र आशीर्वादस्वरूप टीका र जमरा ग्रहण गरिन्छ। नकारात्मक शक्तिहरूलाई परास्त गरेर सकारात्मक ऊर्जा प्राप्त गर्ने अवसरका रूपमा पनि यो पर्वले महत्त्व राख्छ। तर सांकेतिक रूपमा देखिएको, जानिएको र बुझिएको दुर्गा शक्ति, देवीको तस्बिर, हातहरूमा हतियार अनि असुरलाई पैतालामुनि पारिएको जुन दृश्य तस्बिरमा देखाइएको हुन्छ, त्यसलाई सीधै अर्थ लगाएर देवीले असुरहरूको हिंसा गरेको कुरा मात्र बुझ्यौं भने हाम्रो ज्ञान अपूर्ण हुन जान्छ। देवी, दुर्गा अर्थात् नारी शक्ति जसरी उल्लेख गरे पनि यी शक्तिले कुनै प्राणीको हिंसा गरेको नभईकन व्यक्तिभित्र रहेको काम, क्रोध, लोभ, मोह, ईष्र्यारूपी असुर अर्थात् नकारात्मक शक्तिलाई परास्त गर्ने संकेत गरेको तथ्य बुझ्नुपर्छ। मानिसभित्रको कमजोरीपना, दुव्र्यवहार, घृणालगायतका नकारात्मक शक्तिलाई सिँचित गरेर राखिएका विकारहरू परास्त गर्न दुर्गा शक्ति अर्थात् देवत्व शक्तिको जरुरत छ भनेर सन्देश दिन खोजिएको हो। दुर्गा शक्तिको आह्वान नवदुर्गाको मन्दिर गएर फूलअक्षता चढाउनु र निराहार बस्नु मात्र अवश्य होइन। प्रत्येक व्यक्तिभित्र रहेको देवत्व जागृत गराउनु पनि हो। व्यक्तिको जीवनमा अराजकता, अन्योल, कमजोरीपना, भय, नैराश्य जागृत भएका कारण प्रायजसो अस्थिरता र असन्तोषमा जीवन गुज्रिरहेको भेटिन्छ। प्रत्येक व्यक्तिभित्र असुरको गुण मात्र छिपेको छैन, देवत्वको स्वभाव पनि लुकेर बसेको छ भन्ने कुरा जागृत गराउनका लागि देवीहरूको, दुर्गा शक्तिको महिमालाई परम्परादेखि महत्त्वका साथ हेरिँदै आइएको हुनुपर्छ। नवदुर्गाभरि दुर्गा शक्तिको आह्वान मात्र होइन, हामीभित्र रहेको दैवीय शक्तिलाई उजागर गर्ने प्रयास गरौं। देवत्व र असुरको प्रतीकात्मक संकेतको अर्थ हो कि प्रत्येक व्यक्तिभित्र देवत्व र असुर दुवै गुण समाहित छन्। हाम्रा व्यवहार र मनस्थितिले पनि यो देखाउँछ। तर महŒवपूर्ण पक्ष भने हामी कुन स्वभाव लिएर बाँच्ने, व्यवहार गर्ने र जीवनलाई कसरी धन्य बनाउने आफैंमा भर पर्छ। दुवै गुण एकैपटक प्रकट हुन सक्दैनन्। अर्थात् मानिस एकैपटकमा असुर र देवता बन्न सक्दैन। देवत्व, सत्यता, इमानदारीले भरिपूर्ण व्यक्ति असुर बनेर अरूलाई धोका दिन सक्दैन। म को हुँ र मभित्र कस्तो गुण छिपेको छ, त्यसको पहिचान गर्नु जरुरी छ। देवीलाई आह्वान गर्न बाहिर मन्दिर, मूर्ति, तस्बिरमा फूल, अक्षता चढाएर पुग्दैन। आत्मादेखि आह्वान गर्नुपर्छ। व्यक्तिभित्र नै छिपेको छ राक्षसी र दैवीय गुण। प्रेम, श्रद्धा, स्नेह, कल्याणकारी पनि व्यक्तिभित्रै छ र घृणा, द्वेष, असन्तोष, लोभ, मोह पनि व्यक्तिभित्रै छिपेको छ। तिनै असुररूपी स्वभावलाई पैतालामुनि पारेर प्रेमरूपी स्वभाव जागृत गर्नु दुर्गा शक्तिको आह्वान गर्नु हो। अहिंसा परमो धर्म भनेर सारा प्राणीको रक्षा गर्ने देवीले कुनै प्राणीको हत्या, हिंसा गर्ने संकेत पक्कै दिएकी हुन्नन्। तिमीहरूभित्र रहेको असुररूपी तत्व परास्त गर यही नै देवी शक्तिको प्रेरणा र सन्देश हो। देवीको अष्ट हातमा भएका हतियारले दिन खोजेको सन्देश पनि ज्ञानरूपी हतियारले व्यक्तिभित्र भएका विकाररूपी तत्व परास्त गर्नु र आत्मावान् भएर बाँच्न सिकाउनु हो। अष्ट हातमा भएका हतियार र शक्तिको अर्थ हो ममा प्रेम, जागरण, कल्याणकारी, सहयोग, ज्ञान, प्रज्ञा, ध्यान र धैर्यरूपी हतियार छन् र तिनलाई प्रयोग गरेर जीवन सार्थक बनाउँछु। नवदुर्गाभरि मन्दिर जानु, उपासना गर्नु र मीठामीठा परिकार बनाएर परिवारजनलाई खुवाउनुमा मात्र सीमित गर्यौं भने त्यो कर्मकाण्ड बन्छ। संकल्प गरौं नवदुर्गाभरि म सबैसँग मीठो बोल्छु, कसैलाई हिंसा हुने कार्य गर्दिनँ, कसैप्रति घृणा गर्ने छैन। कसैका बारेमा गलत र नकारात्मक सोच्ने छैन। स्वयंमा आनन्दित र प्रफुल्लित रहनेछु। प्रेम बाँड्नेछु। परोपकारका कार्य गर्नेछु। ध्यान साधनामा डुब्ने छु। योभन्दा उपयुक्त उपासना र उत्सवको आयाम अरू के होला ? व्रत, उपासना र पूजाको अर्थ हो म भित्रैबाट शान्त, सरल, धैर्यवान्, प्रज्ञावान्, इमानदार बन्ने छु। नकारात्मक चिन्तन गर्ने छैन, हानिकारक भोजन गर्ने छैन। व्रत लिनुलाई मात्र महŒव दिएर होइन, व्रतबाट ग्रहण गर्न खोजेको कुरा के हो, त्यसलाई पनि ख्याल गर्नु वास्तविक चिन्तन हो। यसले नै आत्माको शक्तिलाई पनि वृद्धि गर्छ। आफ्नो इच्छाशक्ति वृद्धि गर्छ र सकारात्मक ऊर्जा प्रवाह हुन थाल्छ। नौ दिनसम्म सात्विकतालाई ध्यान दिन सकियो भने कति उत्तम होला ? प्रसाद के हो ? जुन चीज सात्विक छ, कल्याणकारी छ, सर्वहितकारी छ, त्यही नै प्रसाद हो। अरूलाई देखाउनका लागि होइन, आफ्नो स्वास्थ्यका लागि, आफ्नो संकल्प र प्रतिज्ञा शक्ति बढाउनका लागि व्रत र उपासना गर्यौं भने सार्थक हुनेछ। नवदुर्गाभरि प्रज्ज्वलित गरिने दियो अर्थात् प्रकाश केवल कपासको बत्ती र तेलको मि श्रणबाट निस्केको उज्यालो मात्र अवश्य होइन। कर्मकाण्डका लागि जलाइने दियो मात्र होइन। हाम्रो प्रेम, सद्भाव, मित्रता, समझदारी र मानवताको प्रकाश बनेर फैलियोस्। आफूभित्रको अन्धकारलाई ज्ञान, ध्यान र प्रज्ञारूपी दियोले परास्त गर्न सकोस्। हामीले दिने शुभकामना शब्दमा मात्र होइन, भावबाट प्रकट हुन सकून् र व्यवहारमा लागू हुन पनि सकून्। जागरण, सात्विकता, प्रेम र प्रकाश भएपछि कुनै पनि सम्बन्ध सुमधुर र दीर्घकालीन हुनेछन्। यही नै जीवनको सार्थकता र पर्वको उत्सवमय औचित्य बन्नेछ। आपसमा विश्वास, समझदारी, प्रेम कायम रहन सकेको खण्डमा मात्र जीवन जिउने शैलीमा सकारात्मकता आउनेछ र यही नै दैवीय गुण हो। त्यसैले नवदुर्गाभरि दुर्गा शक्तिको आह्वान मात्र होइन, हामीभित्र रहेको दैवीय शक्तिलाई उजागर गर्ने प्रयास गरौं। दुर्गा माताले कस्तो सन्देश दिन खोज्नुभएको छ, त्यसलाई ख्याल गरौं। आफूभित्रको सम्पदा, समृद्धि र आफ्नो आत्माको पहिचान गरौं अनि जीवनलाई नै उत्सवमय बनाऔं।"
हङकङमाथि नेपालको रोमाञ्चक जित,"मस्कट : ओमानमा भइरहेको पेन्टागुलर टी२० सिरिजमा हङकङमाथि नेपालले ४ विकेटको रोमाञ्चक जित निकालेको छ। टस जितेर पहिले फिल्डिङ गरेको नेपाललाई हङकङले १२६ रनको विजय लक्ष्य दिएको थियो। नेपालले १९औँ ओभरमा ६ विकेट गुमाउँदै लक्ष्य भेट्टायो। सुरुवाती ब्याटिङ धर्मराएको नेपालको इनिङ विनोद भण्डारी र आरिफ शेखले सम्हालेका थिए। नेपाललाई जित दिलाउनका लागि विनोदले नटआउट अर्धशतक बनाए। उनले ४८ बलमा ३ छक्का र ४ चौकाको मद्दतमा ५८ रन जोडे। त्यस्तै आरिफ शेखले २४ बलमा २१ रन बनाए। नेपालले कप्तान पारस खड्कालाई पहिलो बलमै गुमाउन पुग्यो। अर्का ओपनर पवन सर्राफ पनि १० बलमा १० रन बनाएर आउट भए। त्यसपछि क्रिजमा आएका दिपेन्द्रसिंह ऐरी पनि ६ रनमै एलबीडब्लु धरापमा परे। पाँचौँ नम्बरमा आएका रोहितकुमार पौडेल ६।२ ओभरमा क्याच आउट भए। नेपालका लागि सोमपाल कामीले १३ बलमा १३ रन जोडे। जारी सिरिजमा नेपालसहित नेदरल्यान्ड, हङकङ, आयरल्यान्ड र आयोजक ओमान सहभागी छन्। नेपालले अब सोमबार नेदरल्यान्डसँग, बुधबार आयरल्यान्ड र बिहीबार ओमानसँग खेल्नेछ ।"
हङकङसँग भिड्दै नेपाल,"काठमाडौं : पाँच टिम सम्मिलित अन्तर्राष्ट्रिय टी२० सिरिजमा आइतबार नेपालले हङकङको सामना गर्दैछ। ओमानको मस्कटमा नेपाली समयअनुसार ३:१५ मा खेल सुरु हुनेछ। सन् २०१५ पछि नेपाल र हङकङ पहिलो पटक टी२० मा भिड्न लागेका हुन् । सन् २०१५ को जुलाईमा भएको खेलमा नेपाल हङकङसँग ५ विकेटले पराजित भएको थियो । पछिल्ला खेलमा हङकङ कमजोर देखिएको छ । हङकङका भरपर्दा दुई खेलाडी अंशुमान रथ र बाबर हायातले राष्ट्रिय टिमबाट नखेल्ने घोषणा गरेपछि हङकङ कमजोर देखिएको हो । त्यस्तै सिरिजका लागि तयार भएको नामबाट अन्तिम समयमा तनवीर अहमद र इशान नवाजले समेत नाम फिर्ता लिएपछि हङकङ अझ कमजोर बनेको हो। शनिबार भएको सिरिजको पहिलो खेलमा हङकङ ओमानसँग ७ विकेटले पराजित भयो । हङकङले दिएको ९७ रनको सामान्य लक्ष्य ओमानले १३५ ओभरमा ३ विकेट गुमाउँदै भेट्टायो । नेपालले भने सिङ्गापुरमा भएको त्रिकोणात्मक सिरिज खेलेर ओमान पुगेको हो । नेपालले ४ खेलमध्ये १ खेलमा जित हात पारेको थियो । जिम्बाबेसँगको दुबै खेलमा भने नेपाल पराजित भएको थियो । सिङ्गापुरसँगको अर्को खेल वर्षाका कारण रद्द भएको थियो । जारी सिरिजमा नेपालसहित नेदरल्यान्ड, हङकङ, आयरल्यान्ड र आयोजक ओमान सहभागी छन्। यसपछि नेपालले सोमबार नेदरल्यान्डसँग, बुधबार आयरल्यान्ड र बिहीबार ओमानसँग खेल्नेछ ।"
सिड्नीमा राष्ट्रिय फुटबल टोलीको सम्मान,"सिड्नी : बलियो अस्ट्रेलिया विरुद्ध विश्वकप छनोट खेल्ने तयारीमा रहेको नेपाली राष्ट्रिय फुटबल टोली सिड्नीमा सम्मानित भएको छ। गैरआवासीय नेपाली संघ (एनआरएन) र स्थानीय फुटबल संघको सहकार्यमा ५ दिने विशेष प्रशिक्षण कार्यक्रमका लागि सिड्नीमा रहेको राष्ट्रिय टोलीलाई एन्यु साउथवेल्स राज्यका महावाणिज्यदूत दीपक खड्का र एनआरएन अस्ट्रेलियाका अध्यक्ष केशव कडेंल लगायतले सम्मानित गरेका हुन्। आगामी अक्टोबर १० तारिखमा क्यानबेरामा हुने विश्वकप छनोटको तयारीमा रहेको नेपाली टोलीका कप्तान किरण चेम्जोङले अस्ट्रेलियामा रहेको नेपाली समुदायले देखाएको मायाले आफूहरु थप उत्साहित भएको बताए। 'केही दिनका लागि भए पनि यहाँको हावापानी तथा वातावरणसँग घुलमिल गर्ने अनि अभ्यस्त हुने मौका पाइयो', कप्तान चेम्जोङले भने, 'यसका लागि हामी समस्त सहयोगी हातहरूलाई धन्यवाद दिन चाहन्छौँ।' इन्डोनेसियाबाट सिधै राष्ट्रिय टोलीमा सहभागी हुन आइतबारमात्र सिड्नी आइपुगेका रक्षापङ्तिका सशक्त खेलाडी रोहित चन्दले अस्ट्रेलियाविरुद्धको खेल चुनौतीपूर्ण रहेकोले यसका लागि आफूहरू तयार रहनुपर्ने बताए। 'प्राविधिक र शारीरिक रुपमा उनीहरू हामी भन्दा बलिया छन् तर हाम्रो मनोबल पनि उच्च रहेको छ', उनी भन्छन्, 'त्यसैले पनि नतिजाका बारेमा अहिले नै किटान गर्न सकिन्न।' विश्वकप छनोट चरणको पहिलो खेलमा कुवेतसँग ७० अन्तरले पराजित भएको नेपाली टोलीले दोस्रो खेलमा भने पुनरागन गर्दै चाइनिज ताइपेइलाई २०ले पराजित गर्न सफल भएको थियो। एनआरएनको हर्ष कार्यक्रममा एनआरएनए अस्ट्रेलियाका अध्यक्ष केशव कँडेलले राष्ट्रिय फुटबल टोलीलाई अस्ट्रेलिया ल्याउने चाहना विश्वकप छनोट चरणले जुराइदिएकोमा हर्षित भएको बताए। नेपाल र नेपालीको प्रतिष्ठा जोडिएको विश्वकप छनोट चरणका लागि अस्ट्रेलिया आउने नेपाली टोलीसँग एनअराएन जोडिन पाउनु गर्विलो विषय भएको उनले बताए। एनएसडब्लु राज्यका महावाणिज्युदुत दिपक खड्काले विश्वकप छनोट चरणमा अस्ट्रेलियासँग प्रतिस्पर्धा गर्नु आफैँमा महत्त्वको विषय भएको र यसले मुलुक चिनाउने काममा महत्त्वपुर्ण भूमिका खेलेको बताए। खड्काले भने, 'यतिखेर अस्ट्रेलियाका सबै सञ्चार माध्यममा नेपालको फुटबलको चर्चा भइरहेको छ यो हाम्रो प्रारम्भिक जीत हो।' अस्ट्रेलियन नेप्लिज फुटबल संघको पहल र एनआरएनको सक्रियतामा नेपाली टोलीलाई करिब एक साता विशेष प्रशिक्षणको व्यवस्था गरिएको हो। नेपाली टोलीले हाल सिड्नीको उत्तरी क्षेत्र नाराविनमा अवस्थित सिड्नी स्पोर्टस एकेडेमी एन्ड रिक्रेएसन सेन्टरमा प्रशिक्षण गरिरहेको छ। सो तालिम केन्द्रमा अस्ट्रेलियाकै विभिन्न खेलका राष्ट्रिय टोलीले प्रशिक्षण गर्दै आएको छ। नेपाली टोलीको लागि यस अभियानमा करिब चालिस हजार डलरभन्दा बढी खर्च हुने बताइएको छ। एनआरएन अस्ट्रेलियाका महासचिव डा ज्ञानेन्द्र रेग्मीले मुलुक चिनाउने माध्यमका रुपमा रहेको खेलकुद र त्यसमाथि लोकप्रिय खेल फुटबलको राष्ट्रिय टिमसँग एनआरएनएले सहकार्य गर्न पाउनु आफैँमा महत्त्वपुर्ण संयोग रहेको बताए। रेग्मीले भने, 'खेलाडीको अनुहारमा सिंगो राष्ट्र प्रतिविम्वित हुने हुँदा राष्ट्रिय टोलीलाई सम्मान गर्न पाउनु हाम्रो लागि भाग्यको विषय पनि हो।' विश्वकप फुटबलमा अस्ट्रेलियासँग प्रतिस्पर्धा हुँदै गर्दा वरियताक्रममा भने दुई देशबीच निकै ठुलो खाड्ल रहेको देखिन्छ। अस्ट्रेलिया विश्व वरियताको सुचिमा ४४औँ स्थानमा रहेको छ भने नेपाल एक सय ६१औँ स्थानमा रहेको छ। राष्ट्रिय फुटबल टोलीलाई अस्ट्रेलिया ल्याउने अभियानका एक अभियन्ता तथा एनअराएन अस्ट्रेलियाका युवा संयोजक इर्शाद अहमदले राष्ट्रिय टोलीको सम्मान अस्ट्रेलियाको नेपाली समाजको लागि गौरवको विषय भएको बताए। उनले भने, 'सम्मान हामीले गर्यौँ तर यो सम्मानले साढे तीन करोड नेपालीको प्रतिनिधित्व गर्दछ। इर्शादले नेपालीहरुको चाडपर्व बीच पनि यतिखेर विश्वकप छनौट चरणले नेपाली समाजलाई जुरुक्कै उचालेको छ र हामी अक्टोबर दशको प्रतिक्षामा छौँ।' कार्यक्रममा अस्ट्रेलियन नेप्लिज फुटबल संघका अध्यक्ष विजेन बटाजुले खेलाडी तथा पदाधिकारीको सम्मान गरेका थिए।"
नेपाललाई जितका लागि १२६ रनको लक्ष्य,"मस्कट : ओमानमा जारी पाँच टिम सम्मिलित टी२० सिरिज अन्तरगत हङकङविरुद्ध जितका लागि नेपालले १२६ रनको लक्ष्य पाएको छ। टस हारेर पहिलो ब्याटिङ गरेको हङकङले निर्धारित २० ओभरमा ६ विकेट गुमाउँदै १२५ रन बनायो। नेपालका लागि करण केसीले ४ ओभरमा ३६ रन खर्चिदै ४ विकेट लिए। उनले खेलको पाँचौँ ओभरमा ३ विकेट लिए भने अन्तिम ओभरमा १ विकेट लिए। त्यस्तै अविनाश बोहराले १ विकेट हात पारे। ३ ओभर बलिङ गर्दा १७ रन खर्चेका उनले हङकङका लागि महत्वपूर्ण ब्याट्स्म्यान किन्चित शाहलाई समेत रन आउट गराए। हङकङका लागि वाकस बार्कटले सर्वाधिक ३७ रन जोडे। त्यस्तै कप्तान किन्चित शाहले ३१ रन बनाए। जारी सिरिजमा नेपालसहित नेदरल्यान्ड, हङकङ, आयरल्यान्ड र आयोजक ओमान सहभागी छन्।"
सुरुवाती खराब ब्याटिङ गरेकाे नेपाली इनिङ विनाेद र आरिफले सम्हाल्दै,मस्कट : हङकङविरुद्ध धर्मराएको नेपालको ब्याटिङ विनाेद भण्डारी र आरिफ शेखले सम्हालिरहेका छन्। १२६ रनको लक्ष्य पछ्याउँदै गरेको नेपालले १२औँ ओभरको खेल सकिँदासम्म ४ विकेट गुमाइ ८० रन जोडेको छ। टस जितेर पहिले फिल्डिङ गरेको नेपालले कप्तान पारस खड्कालाई पहिलो बलमै गुमाउन पुग्यो। अर्का ओपनर पवन सर्राफ पनि १० बलमा १० रन बनाएर आउट भए। त्यसपछि क्रिजमा आएका दिपेन्द्रसिंह ऐरी पनि ६ रनमै एलबीडब्लु धरापमा परे। पाँचौँ नम्बरमा आएका रोहितकुमार पौडेल ६२ ओभरमा क्याच आउट भए। अहिले नेपालका विनोद भण्डारी २४ बलमा २९ रन बनाई खेलिरहेका छन् भने आरिफ शेख १९ रन बनाई खेलिरहेका छन्। नेपाललाई अब जितका लागि ४८ बलमा ४६ रन चाहिएको छ।
एकै ओभरमा करणले लिए ३ विकेट,मस्कट : हङकङविरुद्ध करण केसीले एकै ओभरमा ३ विकेट लिएका छन्। ओमानमा जारी पाँच देश सम्मिलित टी२० अन्तर्राष्ट्रिय क्रिकेट सिरिज अन्तरगत नेपालको पहिलो खेलमा करणले खेलको पाँचौँ ओभरमा ३ विकेट लिएका हुन्। उनले ४३ आभेरमा हङकङका ओपनर असन अब्बासीलाई १३ रनमा रोहितकुमार पौडेलको हातबाट क्याच आउट गराए । अर्को बलमा रन दिएनन्। त्यसपछि ५ वाइड फ्याँके। तर त्यसपछिका दुई बलमा भने हङकङका निजाकत खान र शाहिद वासिफलाई आउट गराए । नेपालले टस जितेर हङकङलाई ब्याटिङको निम्तो दिएको हो । ताजा अवस्थामा हङकङले आठौँ ओभरको समाप्तीमा ३ विकेट गुमाउँदै ५१ रन बनाएको छ।
