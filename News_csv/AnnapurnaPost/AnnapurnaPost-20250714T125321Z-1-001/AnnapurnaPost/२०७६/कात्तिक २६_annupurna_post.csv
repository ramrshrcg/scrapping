शीर्षक,विवरण
न्यायपालिकाको उदासीनता,"लोकतान्त्रिक शासन प्रणाली अवलम्बन गरेका देशहरूको न्याय प्रणालीले त्यहाँको मानवअधिकार, सुशासन, न्यायमा सामान्य नागरिकको पहुँच तथा समग्र शासन प्रणालीको उत्तरदायित्वजस्ता महत्वपूर्ण सूचकहरूको अवस्था चित्रण गर्छ। नेपालले अभ्यास गरेको लोकतान्त्रिक शासन व्यवस्थाभित्र न्यायपालिकाको अवस्था कस्तो छ, कुन प्रकारले न्यायाधीश नियुक्त हुन्छन्, कस्ताकस्ता व्यक्तिहरू नियुक्त हँुदै आएका छन्, तिनीहरूको कार्य सम्पादन कस्तो छ ? यी सबै अवस्थाले नेपालको कानुनी शासन स्थापिन गर्नेगराउने संवैधानिक तथा राजनीतिक प्रतिबद्धतालाई सहयोग पुर्याइरहेको छ वा सशंकित बनाइरहेको छ ? यसमा गम्भीर चिन्तनमनन, छलफल र समीक्षा आवश्यक देखिन्छ। सर्वोच्च अदालत, उच्च अदालत, जिल्ला अदालत, विशेष अदालत न्यायाधीकरण, प्रशासनिक अदालतमा न्यायाधीश नियुक्त हुने प्रक्रिया र सिफारिस गर्ने विधि सदैव विवादास्पद हँुदै आएको छ। सबैभन्दा ठूलो समस्याका रूपमा आफन्तलाई न्यायाधीश नियुक्त गर्ने राजनीतिक नेतृत्वको आकांक्षा, परिवारको सदस्यलाई पहिलो प्राथमिकता राख्ने न्यायपरिषद्का पदाधिकारी तथा सदस्यहरूको इच्छा, आर्थिक लेनदेनका आधारमा नियुक्ति तथा सिफारिस गर्न बिचौलियाहरूले गर्ने प्रयासमा सरोकारवालाको विशेष रुचिजस्ता घटनाक्रमले नेपालको न्यायिक पद्धति र यसको विश्वसनीयतामाथि गम्भीर प्रश्नचिन्ह लगाउने गरेको छ। उल्लिखित विधि र प्रक्रियाबाट पनि योग्य र सक्षम व्यक्तिहरूको खोजी भएको भए पनि त्यसले न्याय सम्पादनमा प्रभावकारी परिणाम ल्याउँथ्यो होला। तर, त्यसो नभएर राजनीतिक कार्यकर्तालाई न्यायाधीश बनाउने राजनीतिक नेतृत्वको चाहना, आफन्त र नातागोतालाई प्राथमिकतामा राख्ने न्यायपरिषद्का पदाधिकारी एवं सदस्यको इच्छा र पैसावालालाई अगाडि बढाउने बिचौलियाहरूको प्रयासले नेपालको न्यायपालिकाले संवैधानिक तथा राजनीतिक रूपमा गरेको प्रतिबद्धताअनुरूप जनताका आधारभूत मौलिक हक अधिकारको सुरक्षा एवं प्रत्याभूतिको सुनिश्चितता गर्न नसक्ने देखिन्छ। न्यायपरिषद्मा प्रधानमन्त्रीको सिफारिसमा हुने सदस्य, बारको सिफारिसमा हुने सदस्य तथा कानुनमन्त्रीको समेत उपस्थितिले राजनीतिक वर्चस्व देखिन्छ। त्यसमा सर्वोच्च अदालतका न्यायाधीश र प्रधानन्यायाधीशले सामना गर्नुपर्ने संसदीय सुनिवाइ र महाअभियोगको डण्डा प्रयोग हुन सक्ने त्रासले न्यायपरिषद्का अध्यक्ष एवं अन्य सदस्यहरू राजनीतिक नेतृत्वप्रति बफादार हुन बाध्य देखिन्छन्। यस्तो बाध्यता केवल संवैधानिक व्यवस्थाले मात्र सिर्जना गरेको नभई व्यक्तिको योग्यता, क्षमता, दक्षता र इमानदारीका कारण पनि बढ्दै गएको छ। यसका अतिरिक्त न्यायाधीश नियुक्तिका क्रममा राजनीतिक नेतृत्वबाट सिफारिस भएका व्यक्तिहरूको व्यक्तित्व र वरिष्ठताले पनि धेरै तल ओर्लिएर आफन्त, आर्थिक चलखेल गर्ने बिचौलिया र मुद्दा तलमाथि गर्नगराउन सक्ने व्यक्तिहरूको आकर्षण न्यायपालिकामा प्रभावशाली बन्दै गएको देखिन्छ। यो क्रम विस्तार हँुदै जाँदा न्यायाधीश नियुक्त हुने समयमा आफ्नो नाम सिफारिस गराउन, बढुवा हुन तथा नियुक्तिका लागि दलका नेताहरूको ढोकाढोका धाउने, आर्थिक चलखेल गर्ने र मुद्दा जिताउनेहराउने, सम्पर्क सूत्र स्थापित गरेका बिचौलिया सक्रिय हुने गरेको स्पष्ट देखिन्छ र बुझिन्छ। एकपछि अर्को पुस्ता राजनीतिक संक्रमण र परिवर्तनका लागि आन्दोलित हुँदै जानुपर्ने नियतिबाट नेपाल कसरी उन्मुक्त होला ? न्यायपरिषद्का सदस्यहरूले न्यायाधीश नियुक्त हुने व्यक्तिहरूसँग पार्टी सञ्चालनका लागि आर्थिक सहयोग जुटाऊन् भन्ने राजनीतिक नेतृत्वको आदेश भएको व्यहोरा विनाहिच्किचाहट प्रस्ताव गरेको तथ्य परिवारका सदस्यहरूबाट मात्र होइन, सिंहदरबारपरिसर वरपरका सामान्यदेखि विशिष्ट प्रकारका चियाचमेना गृहमार्फत सार्वजनिक हुने गर्छन्। दलकै इमानदार तथा योग्य व्यक्तिको गुनासो सुनिन्छ कि राजनीतिक नेतृत्वमा, सरकारमा, न्यायपरिषद्मा आफ्नो मान्छे (नातेदार) नभएकाले हाम्रो सम्भावना नै छैन। त्यसैले न्यायाधीश हुने प्रयास नै गर्नु व्यर्थ छ। आफ्ना नातेदार, बलियो राजनीतिक पहुँच, बलियो आर्थिक हैसियत र मुद्दामामिलामा चलखेल गरी हराउनेजिताउने हैसियत राख्ने बिचौलिया हुनुपर्ने योग्यता नभएका व्यक्तिहरूले नेपालको न्यायपालिकामा प्रवेश गरी न्यायप्रणालीले प्रत्याभूत गर्नुपर्ने विधिको शासन स्थापित गर्नगराउन जिम्मेवारी प्राप्त गर्न सक्ने सम्भावना दिनप्रतिदिन कमजोर हुँदै गएको छ। आफ्नो मान्छे हुनुपर्ने संकीर्णताबाट गुज्रिएको यस्तो नेपाली राजनीति, न्यायालय तथा अन्य महत्वपूर्ण संस्था र क्षेत्रले अपेक्षित परिणाम दिन सक्ने कुरै आएन। एकपछिको अर्को राजनीतिक परिवर्तन, सरकारमा दलहरूको परिवर्तन, संस्थामा व्यक्तिहरूको फेरबदल एवं प्रक्रियाको फरक स्वरूपले परिणाममा तात्विक अन्तर नदेखाएपश्चात् परिवर्तनको आवश्यकतामाथि नै प्रश्नचिन्ह लाग्न थालेको छ। हामी राम्रो गर्छौं भन्ने मान्छेहरूको राम्रो पनि हाम्रो मा नै सीमित भएपछि कोसँग के अपेक्षा गर्ने ? योग्य व्यक्तिहरूको छनोट गरेर मर्यादित संस्थामा प्रतिनिधित्व गर्न पठाउँदा श्रद्धाले शिर स्वतः निहुरिन्छ। दलहरूमार्फत सिफारिस भई नियुक्त भएका न्यायाधीशहरूको इजलासमा बहस गर्न जानुनपरे हुन्थ्यो भन्ने प्रतिक्रिया योग्य एवं सक्षम कानुन व्यवसायीहरूको रहेको पाइन्छ। सार्वजनिक जीवनमा स्पष्ट देखिएको चरित्र न्यायपालिकामा प्रवेश गरी सोहीअनुरूपको व्यवहार र प्रस्तुति देख्न पाउँदा सम्मान, इज्जत र मर्यादा कसरी प्राप्त गर्न सकिन्छ ? त्यो संस्थाको विश्वासनीयता कहाँ रहन्छ ? के हामी राज्यका सबै निकाय र संस्थाको विश्वसनीयता समाप्त गरी देशलाई असफल राष्ट्र घोषित गर्ने दिशातर्फ उन्मुख भएका हौं ? त्यसैका लागि सबै क्षेत्रमा अति राजनीतीकरण, भागभण्डा, लेनदेन, गलत, भ्रष्ट र बिचौलियाहरूको छनोट, चयन र नियुक्ति गरिरहेका त छैनौं ? के न्यायालय आफ्ना कार्यकर्ता र नातागोता भर्ती गर्ने ठाउँ हो ? आर्थिक लेनदेनका आधारमा न्यायाधीश नियुक्त भएको देखिनु, लाग्नु र अभिव्यक्त हुनुले न्यायपालिकाको श्रीवृद्धि हुन्छ ? न्यायको मर्ममाथि नै प्रहार गर्ने बिचौलियाहरूको प्रभाव र दबाबमा न्यायपालिका छ भन्ने महसुस भयो भने त्यो संस्थामाथि जनताको विश्वास र भरोसा रहला ? जनताकै विश्वास भत्केपछि जनआस्थाकै आधारमा विश्वसनीयता बढाउनुपर्ने संस्थाले आफ्नो कार्यभार पूरा गर्न सक्छ ? यस्तो अवस्थाबाट आक्रान्त भएको निकायले जनताका आधारभूत अधिकारको संरक्षण गरी विधिको शासन स्थापित रहेको तथ्य प्रस्तुत गर्न सक्ला ? यी र यस्ता चनौतीहरूको सामना गर्नुपर्ने अवस्था नेपालको न्यायपालिकासामु खडा भएको छ। को कहाँबाट कसरी आयो भन्ने तथ्यहरूलाई एक ठाउँमा राखेर संस्थाको विश्वसनीयता कायम राख्नेतर्फ कोही कसैको क्रियाशीलता, गम्भीरता र चिन्ता देखिँदैन। आफ्नो कार्यकाल कसरी पूरा गर्ने, आफ्ना मानिस कसरी राख्ने, सुदृढ आर्थिक हैसियत कसरी बनाउने भन्ने चिन्ताबाट ग्रसित राजनीतिक नेतृत्व र यसको सारथि देखिने न्यायिक नेतृत्वबाट आश्वस्त हुन सकिने अवस्था छैन। जागिरे मानसिकताबाट न्यायाधीश ग्रसित हुँदा न्याय सम्पादनका आधारमा जनताका हक अधिकार स्थापित हुने सम्भावना ज्यादै कमजोर हुन्छ। त्यसमा झन् योग्यता, क्षमता र दक्षता नभएका राजनीतिकआर्थिक सम्बन्ध तथा मुद्दामा चलखेल गर्न सक्ने अतिरिक्त क्षमता का आधारमा जिम्मेवारी प्राप्त गरेकाहरूले संवैधानिक व्यवस्थाबमोजिम संस्थापित संस्थाहरूको भूमिका र कार्यसम्पादनको परिणाममुखी दायित्व निर्वाह गर्न नसक्ने निश्चित नै छ। अन्ततः यस्तो राजनीतिक, सामाजिक र नैतिक चरित्रले शासन प्रणालीमाथि नै प्रश्नचिन्ह लगाउने निश्चित छ। गलत व्यक्तिहरूको गलत निर्णय, सोच र छनोटले बाँकी विश्वमा सफल र विश्वसनीय मानिएको र भएको शासन प्रणाली नेपालमा अविश्वसनीय र असफल हुने खतरा बढ्दै गएको छ। एकपछि अर्को पुस्ता राजनीतिक संक्रमण र परिवर्तनका लागि आन्दोलित हँुदै जानुपर्ने नियतिबाट नेपाल कसरी उन्मुक्त होला ? हामीले भावी पुस्तालाई यस्तै नेपाल हस्तान्तरण गर्ने कि विधिको शासन स्थापित भएको विश्वसनीय राज्यको रूपमा परिचय बनाएको समाज प्रस्तुत गर्ने भन्ने सामान्य चिन्ताले पनि नेपालको सरकार, नीतिनिर्माता एवं सरोकारवालालाई सताउँदैन ? आफ्ना छोराछोरीलाई विदेश पठाएर नेपालमा बसोवास गर्नेहरूलाई यसरी नै पिरोल्ने नीति त नीतिनिर्माताको होइन ? सरकारका मानिस, न्यायालय, सार्वजनिक संस्थामा नियुक्त हुने र नियुक्त गर्ने व्यक्तिहरूको चरित्र र चिन्तन हेर्दा न्यायपालिकाजस्तो संवेदनशील निकायको मर्यादा र विश्वसनीयता बढाउनेतर्फ सम्बन्धित सरोकारवाला गम्भीर नभएको देखिन्छ। यस्तो उदासीनताले नेपालको न्यायप्रणाली लोकतान्त्रिक मूल्य पद्धतिमा आधारित भए पनि न्यायकर्मीबाट हुने न्यायसम्पादनले न्याय प्राप्त हुने विश्वास र भरोसा सेवाग्राहीहरूलाई दिलाउन सक्दैन। सम्बन्धित क्षेत्रले समयमै सच्याउने तदारुकता नदेखाए दुर्घटना टार्न हामी असमर्थ हुनेछौं।"
नागरिकतामा पहिचानको लडाइँ,"स्त्री केही गुणहरूको कमीले स्त्री बन्छे। हामीले स्त्रीको स्वभावबाट यो बुझ्नुपर्छ कि प्राकृतिक रूपले उसमा केही कमी छन्। उ, एक प्रासंगिक जीव हो। ऊ एडमको एउटा अतिरिक्त हाडबाट बनेकी छे। यसकारण मानवताको स्वरूप पुरुष हो र पुरुषले महिलालाई महिलाका लागि परिभाषित गर्दैन, बरू पुरुषसँग सम्बन्धित नै परिभाषित गर्दछ। ऊ महिलालाई स्वायत्त व्यक्ति मान्दैन। कहाँसम्म भने महिला आफ्नाबारेमा सोच्न सक्दिनँ र ऊ त्यही बन्न सक्छे, जस्तो पुरुषले आदेश दिन्छ। ऊ पुरुषका सन्दर्भमा नै परिभाषित र विभेदित गरिरहन्छे। ऊ आनुवंगिक हो, अनिवार्यको बदला नैमत्तिक हो, गौण हो। पुरुष आत्मा हो, विजय हो। ऊ पूर्ण हो, जबकि महिला अन्या हो (अरस्तुले स्त्रीको परिभाषा दिँदा व्यक्त धारणा जुन दि सेकेन्ड सेक्समा उल्लेख छ।)। सन्दर्भ एक्काईसौं शताब्दीको आधा शताब्दीसम्म आइपुग्दा पनि नेपाली समाज यो अवस्थाभन्दा माथि उठ्न सकेको छैन। प्रतिनिधिसभा बैठकमा नागरिकता विधेयकमाथि छलफल गर्ने क्रममा एकजना पूर्वमन्त्री तथा हाल प्रतिनिधिसभा सदस्यले समानताको हकका नाममा कानुनले बाँध्न हुँदैन। छोरीलाई समानता खोज्न नसिकाऔं, परिवार विघटन हुन्छ भनेर मन्तव्य दिए। यस भनाइलाई विश्लेषण गर्ने हो भने नारीको पहिचान र समानता र अविभेदलाई सामाजिक न्यायको मेरुदण्डका रूपमा लिइएता पनि नेपाली समाजमा महिला भएर जन्मिएका आधारमा शदीयौंदेखि हालसम्म पनि भेदभावपूर्ण जीवन जिउन महिला बाध्य छन् भन्ने यसको ज्वलन्त उदारण पनि हो। नेपालको संविधानले समानताको हकअन्तर्गत सबै नागरिक कानुनको दृष्टिमा समान हुनेछन्, कसैलाई पनि कानुनको समान संरक्षणबाट वञ्चित गरिने छैन। महिलाको हकअन्र्तगत लैंगिक भेदभावविना समान वंशीय हक हुने, बालबालिकाको हकअन्तर्गत प्रत्येक बालबालिकालाई आफ्नो पहिचानसहित नामको हक हुने व्यवस्था गरे पनि ती व्यवस्था संविधानको दस्ताबेजमा मात्र सीमित गर्न खोजेको देखिन्छ। त्यसैगरी नेपाल पक्ष राष्ट्र भएका विभिन्न मानवअधिकारसम्बन्धी अन्तर्राष्ट्रिय महासन्धिहरूले पनि कानुनको दृष्टिमा सबै समान संरक्षणको अधिकार, पुरुषसरह राष्ट्रियता प्राप्त गर्ने, परिवर्तन गर्ने वा धारण गर्ने समान अधिकार, विदेशीसँग विवाह भएको कारणबाट वा पतिले राष्ट्रियता परिवर्तन गरेको कारणबाट पत्नीको राष्ट्रियता स्वतः परिवर्तन नहुने अधिकार, पतिको राष्ट्रियता जेजस्तो भए पनि महिलालाई आफ्नो इच्छाअनुसारको राष्ट्रियता धारण गर्न पाउने अधिकार, सन्तानलाई राष्ट्रियता दिलाउने सम्बन्धमा पुरुषसरह महिलालाई पनि समान अधिकार, बालबालिकाले जन्मनासाथ दर्ता गरिने, आफ्नो नाम राख्न पाउने र राष्ट्रियताको अधिकार, बालबालिका राज्यविहीन हुने भएमा राष्ट्रिय कानुन र अन्तर्राष्ट्रिय दस्ताबेजअन्तर्गतको दायित्वसमेत पालना गर्नुपर्नेजस्ता अधिकार सुनिश्चित गरेको छ। नागरिकताका हकमा जात, धर्म र लिंगका आधारमा विभेद गर्न नहुने, लैंगिक समानता कायम गर्नुपर्ने र बालबालिकालाई राज्यविहीनता बनाउन नहुनेजस्ता अन्तर्राष्ट्रिय महासन्धिले सिर्जना गरेका दायित्व पूरा गर्नु तथा महासन्धिलाई प्रभावकारी रूपमा कार्यान्वयन गर्नु नेपाल सरकारको दायित्व पनि हो। नेपाल सन्धि ऐनले पनि नेपाल पक्ष भएका सबै सन्धिहरू नेपालको राष्ट्रिय कानुनसरह हुने तथा राष्ट्रिय कानुन र त्यस्ता सन्धिहरू परस्पर बाझिएमा सन्धिको प्रावधान लागू हुने व्यवस्था गरेको छ। हाम्रोजस्तो मुलुकको सन्दर्भमा नागरिकता वितरणको खुकुलो नीतिले देशको सार्वभौमसत्ता नै खतरामा पर्ने सम्भावना हुन्छ। हरेक देशले आफ्नो राष्ट्रिय हित र राष्ट्रिय परिस्थितिअनुकूल हुने गरी नागरिकता नीति अवलम्बन गर्ने विश्वव्यापी मान्यता रहिआएको छ। सोही मान्यताअनुरूप राष्ट्रको भूराजनीतिक अवस्थालाई ध्यानमा राखी कठोर नीति अवलम्बन गर्दा पनि त्यो समानताका आधारमा गरिनुपर्छ तर हाल विचाराधीन रहेको नागरिकता विधेयकलाई विश्लेषण गर्ने हो भने सबै नागरिक समान भन्ने मूल अवधारणा स्विकारेको अवस्था छैन। आमाबाट नेपालमा जन्म भई नेपालमा नै बसोवास गरेको र बाबुको पहिचान हुन नसकेको व्यक्तिका हकमा निजको बाबुको पहिचान हुन नसकेको पुस्ट्याइँसहित निज वा निजका आमाले गरेको स्वघोषणा गर्नुपर्ने यस व्यवस्थाबमोजिम बाबु पत्तो नलागेको जानकारीसहित आमाले निवेदन दिनुपर्छ। त्यसरी निवेदन दिएपछि मात्र बाबुको पत्तो नलागे पनि नागरिकता पाउने व्यवस्थाले आमाको पहिचान र समानताका अलावा अन्तर्राष्ट्रिय सन्धि, महासन्धि र नेपालको संविधानको संवैधानिक व्यवस्थामाथि नै उपहास भएको देखिन्छ। यस व्यवस्थाअनुसार बाबुको नामबाट नागरिकता लिँदा आमाको कुनै प्रमाण आवश्यक नपर्ने तर आमाको नामबाट लिँदा बाबुको पहिचान अनिवार्य चाहिने। बाबुको पहिचान हुन नसके त्यसको प्रस्ट आधार पेस गर्नुपर्ने व्यवस्थाले एउटी आमाले स्वतन्त्र रूपमा बाबुसरह आफ्नो सन्तानलाई नौ महिनासम्म कोखमा राखेर प्रसव पीडा सहेर जन्माउँदा पनि नागरिकताको पहिचान दिन सक्दिनन्। यस प्रावधानले नागरिकता प्राप्त गर्न बाबु अनिवार्य ठान्छ भने महिलाको आफ्नै शरीर आफ्नै अधिकारको स्वतन्त्र अस्तित्व स्वीकार गरेको देखिँदैन। हाम्रोजस्तो मुलुकको सन्दर्भमा नागरिकता वितरणको खुकुलो नीतिले देशको सार्वभौमसत्ता नै खतरामा पर्ने सम्भावना हुन्छ भने मुलुकको सार्वभौमसत्ता, भौगोलिक अखण्डता र राष्ट्रियताको भूराजनीतिक अवस्थालाई ध्यानमा राखी कठोर नीति अपनाउने हो भने पनि महिला र पुरुषबीच अविभेदको सिद्धान्तका आधारमा नागरिकता वितरण गरिनुपर्छ। विदेशी पत्नीलाई नागरिकता दिँदा मुलुकको सार्वभौमसत्ता, भौगोलिक अखण्डता र राष्ट्रियतामा केही असर नपर्ने तर विदेशी पतिलाई नागरिकता दिँदा मुलुकको सार्वभौमसत्ता, भौगोलिक अखण्डता र राष्ट्रियतामा गम्भीर खतरा हुने यो मानसिकता राखेर मात्र महिला र पुरुषमा विवेद गरिनु अन्तर्राष्ट्रिय सन्धि तथा महासन्धिको धज्जी नै उडाउनु हो। नागरिकतासम्बन्धी कठोर नीति लिएको हाम्रो छिमेकी मुलुक भुटानले वैवाहिक अंगीकृत नागरिकताको परिकल्पना नगरी निश्चित अधिकारसहितको परिचयपत्र दिने प्रावधान गरेको छ, जुन व्यवस्थालाई नेपालले पनि अनुकरण गरी महिला र पुरुषबीचको समानताको अधिकार सुनिश्चित गर्न सकिन्छ। त्यस्तै वैवाहिक अंगीकृत नागरिकता प्रदान गर्न आवश्यक छ भने पनि भारतमा जस्तै सात वर्षपछि मात्र दिने गरी अंगीकृत नागरिकता प्राप्त नगर्दासम्म आवासीय भिसा प्रदान गर्न सकिन्छ। यसरी प्रदान गर्दा विदेशी पतिलाई र विदेशी पत्नीलाई विवाहका आधारमा समान व्यवहार गरी अविभेदको सिद्धान्तलाई अनुसरण गर्न सकिन्छ। तर विदेशी पतिहरूलाई विवाहका आधारमा नागरिकता प्रदान गर्ने हकमा भने संविधान संशोधन गरेदेखि बाहेक हालको अवस्थामा संविधानले अंगीकृत नागरिकताको परिकल्पना नगरेकाले यो नागरिकता विधेयकविपरीत कानुन आयो भने संवैधानिक इजलासले बदर गर्न सक्ने हुँदा यसलाई ख्याल गरी संशोधन गरी जारी गर्दा उपयुक्त हुनेछ।"
सी रणनीतिभिक्षादान,"नेपाली सत्ता र शासन, समाज, सस्ंथा, र संस्कृतिको विनिर्माण गर्दै नयाँ तर बिचौलिया समाजवादतिर उन्मुख छ भने विचरा सी रणनीतिको पो के लाग्छ र ? गत असोज महिनामा चिनियाँ राष्ट्रपति सी चिनफिङको नेपाल भ्रमणपछिको राप, ताप र तरंगपछि काठमाडौं पुनः ठण्डा र प्रदूषित हुँदै गएको छ। राष्ट्रपति सीको भ्रमण एवं बीसबुँदे सहयोगसम्झौताको विविध आयामबारेमा थुप्रै पण्डित्याईं अब पुराना हुन थालिसके। हुन त सीका सन्देशहरूलाई कसले केकति बुझे, त्यो आफ्नो ठाउँमा छ, परन्तु एउटा मानसिकतामा नेपाली राजनीतिमा (खासगरी वामपन्थी राजनीति) निकै जकडिएको देखिन्छ कि नेपालको समृद्धिको विकासे गोली चिनियाँसँग मात्रै छ र तिनीहरूले नै आएर नेपाल बनाइदिने छन् ? विगत ६७ दशकदेखि भीख माग्ने बानी लागेको नेपालको राजनीतिमा मुलुक कसरी स्वावलम्बी बाटोबाट अगाडि बढ्ने छ भनेर सोच्ने फुर्सद कसैमा देखिएन। राष्ट्रपति सीले नेपाल भ्रमणलाई महत्वपूर्ण रणनीति का रूपमा लिएको यथार्थ उनकै भाषाबाट स्पष्ट हुन्छ, तर त्यो रणनीति भित्र केके समेटिएका छन्, त्यो खोतल्ने काम स्वदेशका विभिन्न अंशियारहरूको हो। किनभने सरकारमा सत्तासीनहरू आफ्नोअनुकूलको मात्र भाषा बोल्छन्। रणनीति कसरी बुझ्ने ? नेपाली बृहत् शब्दकोशले नीति लाई कुनै पनि सरकार वा संस्थाले आफ्नो कार्य सञ्चालनका लागि अँगाल्ने आधारभूत सिद्धान्त वा उपाय वा युक्ति भन्छ तर रणनीति को शब्दार्थ भने अझ गर्न बाँकी नै छ। त्यसो त रण ले युद्धसम्बन्धी अथ्र्याउँछ। अब राष्ट्रपति सीको रणनीतिक साझेदारी लाई नेपालका कामरेडहरूले समृद्धिको चक्की ठान्नु तिनीहरूको कुण्डकुण्ड दूध र मुण्डमुण्ड पानी मात्रै हो। (यससम्बन्धी विश्लेषण अर्को आलेखमा गरिनेछ ) चीनको पुरानो मित्रशक्ति राष्ट्र हो नेपाल। भलै नेपालसँग सामरिक हातहतियार थिएन र छैन। इतिहासका विभिन्न चरणमा नेपालले चीनलाई अथवा चीनले नेपाललाई भरपर्दो एवं विश्वासिलो छिमेकीका रूपमा स्थापित गरेको छ, जुन अर्थराजनीतिमा मात्रै सीमित थिएन। तर २०१७ को काण्डपछि राजा महेन्द्रले चीनलाई बढी नै विश्वास लिएको देखिन्छ भने त्यो परम्परा राजतन्त्र अन्त्य नभएसम्म व्याप्त थियो। तर संविधान लेख्ने कार्यमा एकातिर राजतन्त्र नरहेको भने अर्कोतिर पश्चिमाहरू खासगरी युरोपियनहरूको धन, मन र तनले नेपाली समाज र संविधानसभा बिटुलिँदै गएको यथार्थबाट चिनियाँहरू परिचित एवं चिन्तित देखिन्थे। फेरि संविधानसभा १ माओवादीहरूका निम्ति बोकाको मुखमा कुभिण्डो बन्यो भने संविधानसभा २ को बीचमा अर्थात् २०७२ को वैशाखमा महाभूकम्पको एक महिनापछि २०७२ जेठ २५ को सोह्रबुँदे सहमति (कांग्रेस, एमाले, माओवादी र फोरम) को पछाडिपट्टिको पात्रका रूपमा चिनियाँहरू देखिन्थे र त्यो सहमतिको उद्देश्य फास्ट ट्र्याक मा संविधान लेख्नु थियो, यद्यपि संविधानले लेख्ने वास्तविक पात्रहरू कहाँकहाँ थिए, त्यो इतिहासकै गर्भमा छ। फेरि संविधान बनाउने क्रममा चिनियाँहरूको चिन्ता जातीय राज्य नरहोस् भन्ने थियो किनकि नेपाल एउटा जातीय रजवाडमा विभाजित भयो भने तिब्बतमाथि खतरा झन् बढ्ने चिनियाँ सोच जायज थियो। नेपाली लालबुझक्कडहरू बोल्दैछन् कि चीनले सित्तैमा सबथोक गर्दैछ ? संसारमा सित्तैमा केही पनि मिल्दैन चाहे त्यो हावा, पानी, वन, माटो, होस् अथवा भौतिक विकास वा मानवीय प्रेम सबैको मूल्य हुन्छ, सिर्फ कामरेडहरूमा कसले कति बुझ्छ भन्ने प्रश्न मात्र हो। अझ चिनियाँहरूले नेपाली पात्रहरूलाई संघीयता बनाउँदा हिमाल, पहाड र तराई मिलेको संघीय राज्य बनाउनुस् भन्ने सुझावहरू दिएकै थिए, तर त्यो आशयलाई युरोपियनको धनले खाइदियो। अन्ततः संविधानमा संघीयता र धर्मजस्ता मूलभूत मर्ममा युरोपियन पादरीहरूले चाहेजस्तै लेखियो भने चीन र भारतको रणनीति सम्भवतः प्रभावहीन देखियोे। त्यसपछि भारत पूरै बिच्किएर नेपालीलाई अक्षम्य दुःख दिएको दृश्यलाई चीनले आफ्नो रणनीति सुधार्दै भारतीय नाकाबन्दीबाट सघाउन गर्ने प्रयत्न गरिराख्यो। अहिले जब देशमा कार्यपालिका, व्यवस्थापिका र केही हदसम्म न्यायपालिकाका सम्पूर्ण अंगहरूमा कामरेडहरूको पूर्ण वर्चस्व छ र चिनियाँहरूलाई योभन्दा सुनौलो मौका भविष्यमा नमिल्न सक्छ तब नेकपाले आफ्नो नियमित तालिमप्रशिक्षण चिनियाँहरूबाट गराउनु अनौठो भएन। उता अहिले चीनमा राष्ट्रपति सी चीनका एउटा उदीयमान राष्ट्रिय एवं अन्तर्राष्ट्रिय व्यापारी नेता हुन्, त्यसको उदाहरण तिनले अगाडि सारेको बेल्ट एन्ड रोड इनिसिएटिभनयाँ रेशमी मार्ग हो। अब एउटा व्यापारीले आफ्नो व्यापार अगाडि बढाउन अर्को अंशियारसाझेदार (पार्टनर) खोज्नु उसको व्यापारिक धर्म हो। अर्को पक्षले आफ्नो हक, हित, मुनाफा र सुरक्षा गर्न सकेन भने जिन्दगीभर साहुको बन्धुवा भएर बाँच्नुपर्ने हुन्छ। विचरा श्रीलंका र पाकिस्तानलगायतका दर्जनौं देशहरू अहिले चीनको बन्धुवा भएर बाँचिरहेका छन्। फेरि नेपाली लालबुझक्कडहरू बोल्दैछन् कि चीनले सित्तैमा सबथोक गर्दैछ ? संसारमा सित्तैमा केही पनि मिल्दैन चाहे त्यो हावा, पानी, वन, माटो, होस् अथवा भौतिक विकास वा मानवीय प्रेम सबैको मूल्य हुन्छ, सिर्प कामरेडहरूमा कसले कति बुझ्छ भन्ने प्रश्न मात्र हो। तसर्थ राष्ट्रपति सीका अनुसार नेपाल कस्तो पार्टनर हो अर्थात् नेपालीलाई सुदामाको मुद्रामा देख्ने कि सुदामाको मित्रता ? बुद्धम् शरणम् ? जब राष्ट्रपति सी आफ्नो भाषणका क्रममा गौतम बुद्धबुद्धत्वको बारेमा बोल्दै थिए, तब कुनै पनि कामरेडले ताली बजाउने दृढता गरेनन्, सायद तिनीहरूले माओको देशका राष्ट्रपतिबाट धर्मसम्बन्धी प्रवचन अपेक्षा गरेका थिएनन्। माओ त्से तुङको सांस्कृतिक क्रान्तिलाई इष्टपूजा गर्ने नेपाली कामरेडहरूले विगतमा तिनका हिंसा, हत्या, बलात्कार र लुटपाटजस्ता कुकर्मले थोरै मात्र भए पनि आत्मग्लानी अवश्य होला। अनि त्यसको प्रायश्चित्तका खातिर अधिकांश कामरेड सन्ततिहरू अहिले देशविदेशमा मन्दिर निर्माणार्थ जुट्दै पितापुर्खाको पाप पखाल्ने उद्यममा देखिन्छन्, जुन अवश्य पनि राम्रै जागरण मान्नुपर्छ यदि त्यहाँ पनि थप भ्रष्टाचार भएन भने। जे होस्, माओको सांस्कृतिक क्रान्तिले समाज, संस्कृति र अवस्थामा के भयो, के भएन भनेर बुझ्न दलाई लामालाई हेर्नुपर्छ। यद्यपि नेपाली राजनीतिमा दलाई लामाको द मात्रैको उच्चारणले पनि तिनीहरूको सर्वस्व जान सक्छ। धन्य, यसपटक शेरबहादुरले सीसमक्ष पुरानो पाप पखाल्ने मौका पाए। सन् १९५० मा जब माओका सेनाले तिब्बतमाथि आक्रमण गरेर, तिब्बतीय समाज, संस्था र आस्थाका केन्द्रहरूलाई नियन्त्रणमा लिँदै मानवीय नरसंहार र सांस्कृतिक ज्यादती एवं वितण्डा मच्याउन थालेपछि यिनै दलाई लामाले कम्तीमा चारपटकसम्म माओलाई भेटे। तर पनि व्यक्ति र संस्कृति संहारमा कुनै कमी आएन। फलस्वरूप, तिब्बतमा चिनियाँ शासक एवं नरसंंहारको विरोधी गतिविधि बढ्दै गयो र मार्च १९५९ मा २३ वर्षीय चौौं दलाई लामाको सुरक्षार्थ, तिब्बतियनहरूले दलाई लामा लिएर तिब्बतबाट ल्हासा हुँदै भारतको तेजपुर निर्वासित भए। त्यहींबाट एक वर्षपछि वर्तमानको धर्मशालामा तिनीलगायतको तिब्बतियन समुदाय कम्तीमा (एक करोड) अझै पनि तिब्बत फर्कने सपनामा बाँचेका छन्। यता नेपालमा यसै बेला भित्रिएका करिब १९ हजार (? ) शरणार्थीहरू र तिनका सन्तति एवं नयाँ आउने तिब्बतियनलाई लिएर चीन सधैं त्रसित हुने गर्छ। अहिलेको राष्ट्रपति सीको भिक्षादानको त्यो भित्री रहस्य बुझेर (वा नबुझेर) पनि शरणको मरण नगर्ने हाम्रो सनातनी परम्परालाई कामरेडहरूले कति निर्वाह गर्नेछन्, हेर्दै जानुपर्ने हुन्छ। अब राष्ट्रपति सीको बुद्धम् शरणम् को आशयगत नीति सामाजिक एवं सांस्कृतिक मूल्य र मान्यतालाई माओले जस्तै पोलेर वा ध्वस्त पारेर खान चाहँदैनन् किनकि तिनले सन् २०१८ मा एउटा नयाँ नीति सिनीसाइजेसनं (चिनियाँकरण हुने वा बन्नुपर्ने) घोषणा गरेका छन्। चीनमा विगत २५०० वर्षदेखिको परम्परागत आस्थाका संस्थाहरू (बुद्ध, कन्फुसियस र डाओ) माओको क्रान्तिपछि विस्थापित हुँदैछ। समाज र व्यक्तिका आस्थाका केन्द्रहरूमा माओले गरेको सांस्कृतिक आक्रमण पूर्णतः असफल हुन पुग्यो, यद्यपि मानिसमा आस्था कदापि मर्दैनन्, बरु अनास्था हुन सक्छ तर सत्ताले त्यसलाई मार्न सक्दैन। त्यसलाई नेपाली कामरेडहरूले बुझ्नसमेत चाहेनन्। राष्ट्रपति सीको चिनियाँ परिकल्पना मा समाज, परिवार र असल शासन (कन्फुसियस); प्रकृतिसँग मिलेर बस अर्थात् आर्थिक मान्छे होइन, नैतिकवान् बन (डाओ) र लोभ घटाऊ अनि आत्मशुद्धिशान्तिको प्रयत्न गर (बुद्ध) भन्ने सन्देशहरू झल्किन्छ। तर दस थरीका मुस्लिम (करिब १७४ प्रतिशत, २ करोड ३० लाख मुस्लिम समुदाय) मा त्यो आधुनिक चिनियाँ परिकल्पनाले थोरै मात्र पनि स्थान पाउन सकेको छैन। उता इसाईहरू पनि पीडित हुँदै गएको ठान्छन्, यद्यपि तिनीहरूको यकिन तथ्यांक विवादास्पद देखिन्छ। चिनियाँ धर्म सर्वेक्षणको पछिल्लो आँकडाअनुसार त्यहाँ करिब तीन प्रतिशत (२२ प्रतिशत प्रोटेस्टेन्ट र बाँकी क्याथोलिक) रहेको देखिन्छ (आजको चीनमा धर्म र इसाई, २०१७ अंक २)। हुन त त्यहाँ इसाई धर्म भित्रिएको करिब ४५० वर्षजति भयो। माओका पालामा तिनीहरू पनि शिथिल नै थिए। किनकि माओका सेनाले कम्तीमा ६० हजार तिब्बतियन गब्बाहरू ध्वस्त गरेको दृश्य इसाईहरूले पनि देखेका थिए। तसर्थ यी चौधौं दलाई लामा चीनका लागि घाँटीको हाड बनिसकेको राजनीतिक यथार्थ हो। अब वर्तमानको चौधौं दलाई लामाले स्वतन्त्र तिब्बत नभएर एउटा स्वायत्त राज्य को अवधारणा अघि सार्दै आफ्नो मृत्युअगावै एकपटक आफ्नो जन्मस्थल तिब्बतको दर्शन गर्ने तीव्र इच्छा राष्ट्रपति सीसमक्ष पुर्याइसकेका छन्। अब राष्ट्रपति सीमा बुद्ध, डायो र कन्फुसियसको सम्मि श्रणले के देखाउँछ ? तसर्थ राष्ट्रपति सीको नेपालप्रतिको भिक्षुपन र भिक्षादानमा तिब्बत एउटा रहस्यमय रणनीति हुन्छ। किनभने नेपालको सामरिक स्थिति र संंसारमा पैलिएका दलाई लामाको तिब्बतीयन बुद्धिजम् का अनुयायीहरू महत्वपूर्ण आयाम हुन्। यिनै पृष्ठभूमिमा अब के नेपालमा खोलिने कन्फुसियस अध्ययन केन्द्र ले नेपालीमा नयाँ आस्था जगाउला ? नेपाली समाजले अर्को तथ्य पनि बिर्सन सक्दैन कि झण्डै एक वर्षअगाडि करिब १६०० जना कामरेडहरूको एउटा भीडलाई प्रधानमन्त्री स्वयंले होलीवाइन सेवन गराएका थिए। हेर्नुस्, हजारौंको नरसंहारपछि भैंसी पुजन गरेर चोखिएको ठान्ने पाखण्ड प्रवृत्तिदेखि आराध्य महादेवले समेत राष्ट्रिय गीत सुन्नुपर्ने उर्दी अनि होलीवाइनदेखि कन्फुसियसको खोजीभित्र भौंतारिरहेको वामपन्थी नेतृत्वले नेपाली समाजको मौलिक पहिचान एवं सनातनी धर्म नष्ट गर्न जेजति कुकृत्य गरे, त्यसको उदाहरण २०७२ को नेपालको हो, जसमा धर्म सम्बन्धी लेखिएको अधर्म छ। के नेपाली समाज र देश माओ, लेनिन, स्टालिनदेखि वर्तमानका माहुरो (भेनेजुयला) वा किम युन (उ कोरिया) को प्रयोगशाला हो ? अब बुद्ध जन्मिएको देशमा कन्फुसियस र डायो नअटाउने कुरै भएन। फेरि तिनीहरू धर्म दर्शन पनि होइनन्। कन्फुसियसबाट प्रेरित राष्ट्रपति सीले आफ्नो भाषणमा थोरै बोल तर धेरै काम गर भन्ने आशय व्यक्त गरेका थिए, जुन भावार्थ नेपालको राजनीतिसँग ठीक उल्टो छ। कन्फुसियसले खोजेको आदर्श पुरुषमानिस (चुङ जु), बुद्धत्व र महाभारतका कर्मयोग (अध्याय तीन र पाँच) को आशयगत समानान्तर एवं समानता छ र ती नेपाली समाज र विद्यालयका निम्ति आवश्यक जीवनोपयोगी ज्ञान हुन्। किनभने नैतिकता हराएको जीवनमा राष्ट्रपति सीको प्रस्तावित कन्फुसियस केन्द्रले सायद अलिकति थप संस्कार र नैतिकता पनि चीनबाट नेपाली राजनीतितिर निर्यात् अथवा थप नयाँ तालिमप्रशिक्षण हुने नै छ। नेपाल दरिद्र देश होइन, तर राजनीतिक दरिद्रताले देश विक्षिप्त भएपछि भिक्षा दिनेहरूलाई पनि उत्सुकता मर्दै गएको छ। किनभने देश बनाउने पुस्तामा उमंग, उत्साह, करुणा, भद्रता र स्वधर्म भेटिँदैन। फेरि यी गुण आयातनिर्यात हुँदैनन्। हुन त अहिले जब देशमा कार्यपालिका, व्यवस्थापिका र केही हदसम्म न्यायपालिकाका सम्पूर्ण अंगमा कामरेडहरूको पूर्ण वर्चस्व छ र चिनियाँहरूलाई योभन्दा सुनौला मौका भविष्यमा नमिल्न सक्छ, तब नेकपाले आफ्नो नियमित तालिमप्रशिक्षण चिनियाँबाट गराउनु अनौठो भएन। साायद राजनीतिक संस्कार पनि तालिमको मुख्य विषय होला। अब सीको भिक्षादानले गुणस्तरीय समाज र स्वावलम्बी नेपाल कसरी बन्छ भनेर त्यसको रणनीतिगत अध्ययन पनि चीनबाट गरी दिनुपर्ने होला। किनभने अहिले नेपाली सत्ता र शासन, समाज, सस्ंथा र संस्कृतिको विनिर्माण गर्दै नयाँ तर बिचौलिया समाजवादतिर उन्मुख छ भने विचरा सी रणनीतिको पो के लाग्छ र ? फेरि थुतुनो मात्रै चल्ने नेपाली सत्तावालहरू प्रतिकूलका शब्दभाषाहरू नसुन्ने नीति पनि उत्तर र झन् उत्तरबाटै आयातीत हो। नेपाल र नेपालीको नसानसा बुझेका राष्ट्रपति सीलाई थाहा छ कि नेपालको राजनीतिले भिक्षा चाल्नोमा थाप्छ र जनताले पाउने भनेको चाल्नामा अड्केको मात्रै हो र विगत ७० वर्षदेखि त्यही नै स्थापित भएको छ। नेपालीले अब सनातनी आदर्श र नैतिकताको भीक्षा पनि चिनियाँबाटै थाप्नुपर्ने ?"
समृद्धिको बाधक सिकाइ पद्धति,"कुनै पनि समाजका बालबालिका, युवायुवती, प्रौढ अथवा हरेक नागरिकले जे सिक्छन्, ज्ञान पाउँछन्, ती सबै समाजको सिकाइ पद्धति तथा देशले विगत र वर्तमानमा अभ्यास गरेको शिक्षा पद्धतिले निर्धारण गर्छ। असल सिकाइ पद्धतिले राष्ट्रमा असल नागरिक जन्माउँछ, सामाजिक व्यक्ति जन्माउँछ, भविष्यको कर्णधार जन्माउँछ, कुशल शिक्षक जन्माउँछ, जिम्मेवार राष्ट्रसेवक जन्माउँछ, राष्ट्रिय जनशक्ति जन्माउँछ र राष्ट्रको समृद्धिको संवाहक जन्माउँछ। तर हाम्रो देशभित्र हरेक पक्षमा समस्याले जरा गाडेर बसेको छ अनि विश्व मानचित्रमा गरिब मुलुकका रूपमा सूचीकृत छ। हाम्रो देश अनि समाजको सिकाइ पद्धतिमा भएका त्रुटिले समृद्ध नेपाल निर्माणमा बाधक छ भनेर प्रश्न उठाउने आधारका विषयमा विश्लेषण गरौं मौलिक अधिकार हनन शिक्षाज्ञान पाउनु व्यक्तिको मौलिक अधिकार हो भने शिक्षाको पहुँचमा आफ्ना सम्पूर्ण नागरिकलाई समान अवसर दिनु राज्यको कर्तव्य हो। नेपालमा यो कर्तव्य समाज र राज्यको गलत सिकाइ पद्धतिका कारणले पूरा गर्न सकेको छैन किनकि हाम्रो सिकाइ पद्धतिले न नागिरकलाई कर्तव्यबोध गर्न सिकायो, न राज्य संयन्त्रलाई जिम्मेवार बन्न सिकायो, न प्रशासनिक निकायलाई सिर्जनात्मक बनायो, न त राजनीतिक नेतृत्वलाई नै उत्तरदायी बन्न सिकायो। कम्तीमा आधारभूत आवश्यकता गाँस, बास, कपास र सहबास (सपरिवारसँगै बस्न पाउनु) सहजरूपमा प्राप्त गर्नु मानवीय सामान्य जीविकोपार्जनका अनिवार्य शर्त हुन्। प्राचीन युगमा समेत विशिष्ट ग्रन्थ वेदले गाँस, बास, कपास र सहबासबाहेक शिक्षा र स्वास्थ्यलाई पनि मानवीय आधारभूत आवश्यकताभित्र समेटेको थियो। आजको युगमा शिक्षा र स्वास्थ्य पनि मानवीय आधारभूत आवश्यकताभित्र पर्छन् भन्ने कुरा संयुक्त राष्ट्रसंघले समेत प्रमाणित गरिसकेको छ। तर हाम्रो गलत सिकाइ पद्धतिले न हामी आफैं राम्रोसँग बाँच्न जान्यौं न त राज्यले नै सिकायो। विभेदकारी शिक्षा प्रणाली समाजको सिकाइ पद्धति अथवा सरकारले लिएको शिक्षा नीतिले जनतालाई वास्तवमै अन्याय गरेको छ। नेपालमा धनाढ्यले धनका आधारमा सहरहरूमा शिक्षा किन्न पाउने प्रबन्ध राज्यले नै मिलाइदिएको छ भने जतिसुकै प्रतिभावान् भए पनि ग्रामीण तथा सरकारी विद्यालयका उत्पादन आधुनिक समाजमा प्रतिस्पर्धा गर्न नसक्ने जनशक्ति उत्पादन गरेर अथवा भनौं गरिबका सन्तानलाई उत्कृष्ट शिक्षा पाउन नसक्ने गरी राज्य स्वयंले विभेदकारी शिक्षा नीति लिएर विभेद गरिरहेको छ। प्रतिभालाई तिरस्कार राज्यको सिकाइ पद्धतिले त आफ्नो देशभित्र भएको सिर्जनात्मक प्रतिभालाई खोजीखोजी अवसर प्रदान गरेर राज्यका हितमा बढीभन्दा बढी योगदान गर्ने मौका दिन्छ। तर अपवादबाहेक हाम्रो समाजमा राम्राले भन्दा हाम्राले मेहनत र इमानले भन्दा नातावाद, कृपावाद, चाकडी, चाप्लुसीले अवसर पाउनुका पछाडि समाजकै सिकाइ पद्धतिको उपज हो। कुनै पनि उच्च ओहोदामा अवसर पाउन कुनै नेता तथा उच्च प्रशासकसँग राम्रो सम्बन्ध नभएको प्रतिभालाई सहज छैन। चिनजान र भनसुनविना सामान्यभन्दा सामान्य काम गर्न पनि कठिन हुनुको कारणसमाजको समृद्धिमा बाधा पुगेको छ। मानवीय पुँजी पलायन गर्न जिम्मेवार एउटा बच्चालाई गर्भमा आएपछि जन्माउँदा, हुर्काउँदा, बढाउँदा, पढाउँदा परिवार र राज्यको लाखौं लगानी भइसकेको हुन्छ। तर देशको परिवाश हेरौं, जब माध्यमिक शिक्षा पूरा हुन्छ अथवा किशोरवस्था पार गरेर राष्ट्रलाई मानवीय पुँजीले विकास निर्माणमा योगदान गर्ने, उत्पादकत्व दिने र कर तिर्ने जनशक्ति तयार हुन्छ तब उच्च शिक्षा र विप्रेषण प्राप्तिको निहुँमा आफ्नो थातथलो अनि परिवार र देश छाडेर पराया भूमिमा विदेशीको दासदासी बन्न बाध्य हुन्छ। आफ्नो मानवीय पुँजी यसरी पलायन हुन बाध्य हुनु हाम्रो समाजको सिकाइ र राज्यको शिक्षा पद्धति जिम्मेवार छ। विदेशीलाई फाइदा हुने शिक्षा विकसित देशले युगौंयुगसम्म आफ्नो देशमा कुनकुन क्षेत्रमा, केकस्ता, कति जनशक्ति उत्पादन गर्ने हो, सोहीबमोजिम पाठ्यक्रम विकास गर्छ र कार्यान्वयन गर्छ। कुशल सिकाइ पद्धति लागू गर्छ र राष्ट्रिय आवश्यकताबमोजिम जनशक्ति उत्पादन गरेर एकातर्फ आफ्ना नागरिकलाई प्रशस्त रोजगार र वृत्ति विकासको अवसर दिन्छ भने राज्यले राष्ट्र निर्माणमा भरपूर उपयोग गराउँछ। तर मेरो समाज र देशको सिकाइ पद्धति, न नागरिकका हितमा छ न त राष्ट्रकै। पूर्वप्राथमिक तहबाटै विदेशीलाई हित हुने भाषा, पाठ्यक्रम, शिक्षा र संस्कारमा अभ्यस्त छौं। आफ्ना परिवार, समाज र देशको आवश्यकता एकातिर अनि सिकाइ पद्धति अर्कोतिर। अपवादबाहेक (कि त विकसित मुलुकहरू जापान, युरोप, अस्ट्रेलिया, अमेरिका आदिमा गएर तल्लो दर्जाको श्रमिक कि त खाडी, कोरिया, मलेसिया आदि मुलुक निर्माणमा योगदान गराइरहेको छ। व्यापारिक शिक्षा प्रणाली नेपालको शिक्षा प्रणाली व्यापारिक छ, त्यो गलत सिकाइ पद्धतिकै उपज हो। पैसा भए आलु, दाल, चामलका पसल खोलेजस्तो विद्यालय शैक्षिक पसल खोल्न सकिन्छ। शैक्षिक पसलेको शैक्षिक विज्ञता भए पनि हुन्छ नभए पनि हुन्छ। तर लगानी गर्छ, राम्राराम्रा अंक भएको प्रमाणपत्र बेच्छ र अकूत नाफा कमाउन पाउँछ। त्यसैले हाम्रो व्यापारी सिकाइ पद्धति विकास बाधक छ। राष्ट्रले असल शिक्षा नीतिले समाजको कमजोर सिकाइ पद्धतिलाई विस्थापित गरेर साँच्चै कुलिन, विशिष्ट र सम्भ्रान्त नेपाली समाज निर्माण गर्नु अपरिहार्य छ। आफ्नो मौलिक पद्धतिलाई तिरस्कार हिमालयको काखमा अवस्थित रहेको नेपाल, हजारौंहजार वर्ष पहिले व्याकरण र ज्ञानको भण्डार रहेको संस्कृत भाषाको विकास गर्ने, वेद, पुराण, नीति तथा गीता, रामायण, महाभारतजस्ता ग्रन्थमार्फत आध्यात्मिक, सामाजिक, राजनीतिक, आर्थिक, वैज्ञानिक, स्वास्थ्य, शिक्षा विधामा संसारमै सभ्यताको ज्योति चम्काउन सफल पवित्र देवभूमि, ब्रह्मज्ञानवेत्ता ऋषिमुनिहरूको तपोभूमि, विश्वलाई सभ्यताको मार्गदर्शन गर्नुपर्ने मेरो देश आज एक्काइसौं शताब्दीमा आएर विश्वकै गरिब, मगन्ते, विपन्न, परनिर्भर रहनुपर्ने अवस्था आउनुको पछाडि हाम्रो सिकाइ पद्धति जिम्मेवार छ। अनुसन्धान तथा विकासलाई गौण प्राथमिकता आजको एक्काइसौं शताब्दीमा कुनै पनि देशको उन्नतिको आधारशिला भन्नु नै अनुसन्धान तथा विकास हो। आफ्नो देशलाई उपयोगी प्रविधि भित्याउन राज्यले संसारभरको ज्ञानविज्ञान बटुल्न सिंगो राज्यसंयन्त्र प्रयोग गरेको हुन्छ। तर संसारकै उत्कृष्ट नमुना हावापानी, जलस्रोत, जैविक विविधता, विश्वको शिर हिमालय खण्ड, संसारको सबैभन्दा बढी उपभोक्ताको नजिक, पुर्खौंपुर्खाबाट ज्ञान अनि सभ्यताको जग बसेको, सांस्कृतिक विविधता भएको अत्याधुनिक युगमा पनि अनुसन्धान तथा विकासलाई गौण प्राथमिकता दिएका कारण आफ्नै पहिचान गर्न नसकेर विकासमा बाधा गरेको छ हाम्रो सिकाइ पद्धतिले। गलत सिकाइ पद्धति हाम्रो अहिलेको सिकाइ पद्धति नै गलत छ। नर्सरीबाटै आफूभन्दा भारी झोला बोकाउने, सीमित नोट घोकाउने, बालबालिकाले नचाहीनचाही, कुटीकुटी, हप्कीदप्की गरी सीमित पाठ्यक्रम लाद्ने र प्रमाणपत्रमा जसरी हुन्छ धेरै अंक जोड्ने काम भएको छ। सर्वविदित कुरा सबैको एउटै क्षमता, प्रतिभा र इच्छा पनि हुँुदैन र यो संसारमा शिक्षा लिनुदिनुपर्ने करोडौं विधा हुन्छन् भन्ने जान्दाजान्दै बहुआयामिक प्रतिभाका क्षमता, इच्छा, तत्परता र सिर्जनशीलता मारेर सीमित पाठ्यक्रम गलत सिकाइ पद्धतिमा बाँध्ने हाम्रो सिकाइ पद्धति समृद्धिको बाधक छ। गलत सिकाइको स्रोत भनिन्छ पाउनुभन्दा पनि संरक्षण र संवद्र्धन गर्नु ठूलो हो। हामीले विश्वको शिर सगरमाथा पायौं, शान्ति दूत महामानव गौतमबुद्ध पायौं, मानव सभ्यताको जननी वैदिक सभ्यता पायौं तर आज यी तथ्य पनि पराया समाजले उनीहरूका अनुकूलका भाषा, शैली, संस्कार र लिखतबाट अनुवाद गरिएका अनि गुगल तथा युट्युबमा उनीहरूको अनुकूल राखिएका अंशहरूबाट जान्नुपर्ने अवस्था सिर्जना भयो। उदाहरणका लागि हिन्दु शब्द ः अंग्रेजहरूले भारतलाई उपनिवेश बनाउँदा हिमालय खण्डका संस्कार र वासिन्दालाई जनाउ गरिएको शब्द। माउन्ट एभरेस्ट ः एभरेस्ट भन्ने व्यक्तिले हाम्रो सगरमाथा (सगरमाथा ः विश्वको शिर) लाई उसको आफ्नो नाउँबाट राखेको नाम घोकेर जान्नुपर्ने ( यस्ता कैयन् उदाहरण छन्। यसारी नेपाल र नेपालीबाट निकै टाढा लैजाने गलत सिकाइका स्रोतबाट प्रशिक्षित गराइरहेकाले हाम्रो सिकाइ पद्धति विकास बाधक छ। गलत मानसिकताको विकास देशको सिकाइ पद्धतिले नै हो कुनै पनि बालबालिका, व्यक्ति र समाजको मानसिकताको विकास गराउने। हाम्रो समाजको सिकाइ पद्धतिले सबैभन्दा ठूलो म मात्र हो भन्ने पढायो। मेरो जात मात्र ठूलो हो, मेरो धर्म मात्र ठूलो हो, मेरो क्षेत्र, प्रदेश मात्र ठूलो हो, मेरो वर्ग मात्र ठूलो हो भन्ने सिक्यो। पैसा सबैभन्दा ठूलो मान्ने अनि शिक्षा, ज्ञानविज्ञान, मेहनत र इमानलाई तुच्छ बनायो। पैसाका लागि जतिसुकै तुच्छ हर्कत पनि निभाउने भ्रष्टाचारी, घुसखोरी, अत्याचारी, दुराचारी जेजे गरे पनि छुट पाउने समाज निर्माण भयो। व्यक्तिलाई स्वार्थी बन्न सिकायो, आफ्नो अधिकार मात्र सिकायो तर आफ्नो समाज र राष्ट्रप्रति कर्तव्य र दायित्व सिकाएन। आफ्नो देश र समाजप्रति गैरजिम्मेवार नागरिक उत्पादन गरेर, भ्रष्ट नेताहरू जन्माएर, कामचोर र घुसमा बिक्ने कर्मचारी जन्माएर, कालोबजारी गर्ने स्वार्थी व्यवसायी जन्माएर ठूलो गल्ती गर्यो हाम्रो सिकाइ पद्धतिले। फेरि हाम्रो देशको सिकाइ पद्धतिले विदेश नै गतिलो राम्रो, विदेशी धर्म, संस्कार, संस्कृति, भाषा, शिक्षा, भेषभूषा, उत्पादन, ठाउँ, मान्छे राम्रोजस्ता भ्रामक एवं गलत मानसिकताको विकास गरेको छ। एउटा गोरा मान्छे आएर सोध्यो भने सबै व्यक्तिगत, पारिवारिक, सामाजिक र राष्ट्रिय गोपनीयता सुम्पिने गलत मानसिकता विकास गरेको छ हाम्रो सिकाइ पद्धतिले। एक्काइसौं शताब्दीमा आएर संसारसामु हामी अनुदान मागेर देश चलाउन बाध्य छौं। घरमा दाल, रोटी जुटाउन, परिवारको पेट पाल्न देशका होनाहार युवा शक्ति संसारभर भौंतारिँदै रगत र पसिना बगाउँदै हिँड्नुपरेको छ। हामी किन संसारसामु असभ्य, दरिद्र, कमजोर, मगन्ते भएर हिँड्नुपरेको छ त ? हाम्रो जीवनमा पाएको सिकाइको कारणले होइन र ? हाम्रो समाज र विद्यालयले पढाएको र सिकाएको शिक्षाको कारणले होइन ? हाम्रो सिकाइ पद्धतिको कारणले होइन ? प्रकृतिले सानो देश भए पनि सम्पूर्ण आधार ः सामाजिक आधार (साम्प्रदायिक विविधता, सांस्कृतिक विविधता), भोगौलिक आधार (हिमाल, पहाड र तराई), विज्ञानको आधार (वेद), आध्यात्मिक आधार (आध्यात्मिक र दैवीस्थल, गौतमबुद्ध तथा ऋषिमुनिहरू), वातावरणीय आधार (पाँच प्रकारको हावापानी), आर्थिक आधार (प्राकृतिक संसाधन, जलस्रोत, पर्यटन, कृषि, जैविक विविधता) तथा जनसंख्यालगायत हरेकमा तत्व भरपूर सम्पन्न भए पनि हाम्रो सोच असभ्य, दरिद्र, कमजोर, मगन्ते भएर होइन त ? हो, वास्तवमा न त हामी कमजोर छौं, न खराब, न त गरिब छौं। कमजोर छ त केवल समाजको सिकाइ पद्धति ! त्यसैले राष्ट्रले असल शिक्षा नीतिले समाजको कमजोर सिकाइ पद्धतिलाई विस्थापित गरेर साँच्चै कुलिन, विशिष्ट र सम्भ्रान्त नेपाली समाज निर्माण गर्नु अपरिहार्य छ।"
ट्रेल रेसमा १३ राष्ट्रका धावक,"ओखलढुंगा : संसारकै १० साहसिक ट्रेल रेसमध्येको एक एभरेस्ट ट्रेल रेस को नवौं संस्करण सोमबार सुरु भएको छ। रेस सोलखुम्बुको दूधकुण्ड नगरपालिका८ स्थित पत्तालेबाट सुरु भएको हो। यसअघिका संस्करणहरू दोलखाको जिरीबाट सुरु भए पनि यस वर्ष पत्तालेबाट रेस सुरु गरिएको हो। जिरीको रुटमा जथाभावी सडक खनिएपछि पत्तालेबाट रेस सुरु गर्नु परेको जानकारी आयोजक संस्था अन्नपूर्ण ट्रेक्स एन्ड एक्सपिडिसन प्रालिका कार्यकारी निर्देशक कामी शेर्पाले दिए। नेपालका तीनसहित १३ राष्ट्रका ४३ जना धावक ट्रेल रेसमा सहभागी छन्। रेसमा नेपाली धावक सुमन कुलुङ, पासाङ शेर्पा र कृष्णकुमारी भुजेलले भाग लिएका छन्। अघिल्लो संस्करणमा सहभागी भइसकेका नेपाली धावक सुमन कुलुङले पत्तालेदेखिको रुट सहज हुन सक्ने बताए। नेपाल भ्रमण वर्ष२०२० को पूर्वसन्ध्यामा आयोजना भएको यो प्रतियोगिताले नेपाली पर्वतीय पर्यटनलाई विश्वामा चिनाउने मद्दत पुर्याउने विश्वास आयोजकले लिएको छ। रेसमा नेपाल, स्पेन, अर्जेन्टिना, फ्रान्स, दक्षिण अफ्रिका, मेक्सिको, बेल्जियम, इङ्ल्यान्ड, ब्राजिल, अल्जेरिया, नर्वे, भियतनामलगायत मुलुकका धावक सहभागी छन्। विगतमा यो दौड जिरीबाट सुरु भई रामेछापको बाम्ती भण्डार, सोलुखुम्बु जिल्लाको गोली, पिके, जुनबेसी, टाक्सिन्दु, खरीखोला, लुक्ला, नाम्चे, त्याङबोचे हुँदै पासाङल्हामु गाउँपालिकाको लुक्लामा पुगेर समापन हुने गरेको थियो। यो वर्ष भने रेसमा सहभागी धावकले ओखलढुंगा जिल्लाको जन्तरधाप, सोलुखुम्बुको पत्ताले हुँदै च्याङ्स्यार, खोर्या, दिम्स्यास, पिके डाँडाको (च्याबीपिके र गोले पिके), लाम्जुरा, जुनबेसी, फुङ्मोचे, तोङ्गीनाशा, टाक्सिन्दु, यावागोन्पा, जुबिङ फेदी, खरीखोला, नाम्चे, खुम्जुङ, फोर्चे, पाङबोचे, त्याङबोचे हुँदै एक सय ७५ किलोमिटर दूरी पार गर्नेछन्। रेसमा सहभागी धावक समुद्री सतहदेखि चार हजार मिटरसम्मको उचाइमा दौडने छन्। रेसका क्रममा सातवटा क्याम्प निर्धारण गरिएको छ। एक दिनमा एक क्याम्पसम्म दौडेर बास बस्नुपर्ने हुन्छ। यसरी सात दिनसम्म दौडिएर सबैभन्दा पहिले लक्ष्यसम्म पुग्ने धावक विजेता बन्नेछन्। पछिल्लो समय अल्ट्रा रेसहरू तल्लो सोलु क्षेत्रदेखि सुरु हुँदा यस क्षेत्रको पर्यटन प्रवद्र्धनमा समेत टेवा पुग्ने स्थानीयको विश्वास छ। सोलुखुम्बुमा मात्रै दुई सातामा तीनवटा ट्रेल रेस आयोजना भइसकेको छ।"
एपिएलको उपाधी एम्स स्टारलाई,"सन्धिखर्क : अर्घाखाँची प्रिमियर लिग (एपिएल) को तेस्रो संस्करणको उपाधी एम्स स्टारले जितेको छ । फाइनल खेलमा नमस्ते अर्घाखाँचीलाई २६ रनले हराउँदै एम्स स्टारले पहिलो पटक उपाधी जितेको हो । टस हारेर ब्याटिङ्गको निम्तो पाएको एम्स स्टारले १९५ बलमा सबै विकेट गुमाउँदै ११० रन बनाएको थियो । एक सय ११ रनको लक्ष्यसहित मैदानमा उत्रिएको नमस्ते अर्घाखाँची १८४ बलमा ८४ रनमै अलआउट हुन पुग्यो । जितसँगै एम्स स्टारले नगद एक लाख ५ हजार, ट्रफि, मेडल र प्रमाणपत्र प्राप्त गरेको छ । उपविजेतामा खुम्चिएको नमस्ते अर्घाखाँचीले नगद ५५ हजारमा चित्त बुझाउनु पर्यो । यस्तै नमस्ते अर्घाखाँचीका सौरभ खत्री प्लेयर अफ द टुर्नामेन्टको रुपमा पुरस्कृत भएका छन् । उनले प्रतियोगीता भरी १६० रन बनाए भने १२ विकेट पनी लिएका थिए ।प्रतियोगीतामा १७५ रन बनाएका एम्स स्टारका सुवास थापा बेस्ट ब्याट्सम्यान, १७ विकेट लिएका नमस्ते अर्घाखाँचीका नवजिवन क्षेत्री बेस्ट बलर र १३ छक्का प्रहार गरेका नमस्ते अर्घाखाँचीका कप्तान मनोज सापकोटा मोस्ट सिक्सेस अफ द टुर्नामेन्ट भए । पुरस्कार वितरण समारोहलाई सम्बोधन गर्दै प्रमुख अतिथी सन्धिखर्कका नगरप्रमुख कमल प्रसाद भुसालले खेल क्षेत्रका लागि नगरपालिकाले हर सम्भव प्रयास गरिरहेको बताए।खेल क्षेत्रमा नगरपालिकाले उदारता देखाएको भन्दै उनले अनुशाशित र मर्यादित भएर खेल्न तथा भविष्य बनाउन आग्रह गरे । टुडिखेलको तारबारका लागी ५ लाख छुट्टाइएको भन्दै केही महिनाभित्र काम हुने उनले जानकारी दिए । कार्यक्रममा नगरउपप्रमुख ठाकुर कुमार बिक, प्रमुख प्रशाशकीय अधिकृत जीवन ज्ञवाली, सन्धिखर्क १ का वडाध्यक्ष युवराज बन्जाडेलगायतको उपस्थिति रहेको थियो।अर्घाखाँची क्रिकेट संघका अध्यक्ष ऋषिकेश भट्टराईको अध्यक्षता र लक्ष्मण घिमिरेको संचालनमा कार्यक्रम सम्पन्न भएको हो ।"
त्रिभुवन आर्मी च्याम्पियन,"बिर्तामोड : विभागीय टोली त्रिभुवन आर्मी क्लब अन्नपूर्ण हाम्रो अन्तर्राष्ट्रिय गोल्डकपको च्याम्पियन बनेको छ। झापाको डोमालाल राजवंशी रंगशालामा सोमबार भएको फाइनल खेलमा आर्मीले चर्च ब्वाइज युनाइटेडलाई २० गोलले हरायो। आर्मीको जितमा कप्तान टेकबहादुर बुढाथोकी नायक बने। टेकबहादुरले ३२औं र ८०औं मिनेटमा गोल गरेका थिए। ८३औं मिनेटमा चर्च ब्वाइजका राजेन्द्र रावल दोहोरो पहेँलो (रातो) कार्ड पाउँदै बाहिरिएका थिए। प्रतियोगिताको उपाधिसँगै आर्मीले १२ लाख ५० हजार रुपैयाँ पुरस्कार पायो। उपविजेता चर्च ब्वाइजले ६ लाख २५ हजार रुपैयाँमा चित्त बुझायो। प्रतियोगितामा आर्मीका विवश चौधरी उत्कृष्ट गोलरक्षक भए। चर्च ब्वाइजका सुनील खड्का उत्कृष्ट मिडफिल्डर, आर्मीका दीपक गुरुङ उत्कृष्ट रक्षक, आर्मीकै टंक बस्नेत उत्कृष्ट स्ट्राइकर र आर्मीका नवीन न्यौपानेले उत्कृष्ट प्रशिक्षक भए। फाइनल खेलको म्यान अफ दी म्याच चर्च ब्वाइजका अशोक खवास घोषित भए। प्रतियोगितामा सर्वोत्कृष्ट खेलाडीको पुरस्कार आर्मीका टेकबहादुर बुढाथोकीले जिते। बिर्तामोड जायोन स्पोर्टस् क्लबले आयोजना गरेको प्रतियोगितामा भारतमा दुई र नेपालका गरी १० टोलीले भाग लिएका थिए। विजेतालाई १ नम्बर प्रदेशका मुख्यमन्त्री शेरधन राईले पुरस्कार प्रदान गरे।"
