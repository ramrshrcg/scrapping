शीर्षक,विवरण
ज्येष्ठ नागरिकको निगरानीमा ध्यान दिने कि ?,"नोबेल कोरोना भाइरस (कोभिड १९) को संक्रमण विश्वभर बढ्दो छ। चीनको वुहान सहरबाट सुरु भएको मानिएको यो रोग कम उमेरका धेरै मानिस उपचारपछि स्वस्थ हुने गरेका छन्। ज्येष्ठ नागरिक, मुटु, श्वासप्रश्वास, मधुमेहजस्ता दीर्घ रोगी गम्भीररूपले प्रभावित हुने गरेका छन्। नेपाल पनि कोभिड संक्रमणको उच्च जोखिम क्षेत्रमा पर्छ। मित्रराष्ट्र चीनमा कोभिड १९ को संक्रमण घट्दै गए पनि खुला सिमाना भएको छिमेकी देश भारतमा भने यसको संक्रमण बढ्दो छ। इटाली र अमेरिकाजस्ता विकसित देशलाई यो रोग र बिरामीको उपचार कसरी गर्ने भन्ने समस्या आएको छ। हामीले पनि उच्च जोखिममा रहेका ज्येष्ठ नागरिकलाई प्रकोप भएको खण्डमा यस रोगबाट कसरी बचाउन सकिन्छ भनेर तयारी अपनाउन जरुरी छ। लक्षण : संक्रमणका सामान्य लक्षणमा ज्वरो, खोकी, श्वासको कमी भएको महसुस हुन्छ र सास फेर्न कठिनाइ पर्छ। यी समस्याबाट ज्येष्ठ नागरिक बढी जोखिममा हुन्छन्। उनीहरूकोे रोग प्रतिरोधात्मक क्षमता उमेरसँगै कमजोर हुन्छ। गम्भीर अवस्थामा निमोनिया, श्वासप्रश्वास समस्या बढेर मिर्गौला विफल भई मृत्यु पनि हुन सक्छ। यस रोगबाट संक्रमित ६० देखि ६९ वर्षसम्मका व्यक्तिको मृत्युदर चार प्रतिशत, ७० देखि ७९ वर्षसम्म आठ प्रतिशत र ८० वर्षभन्दा बढी उमेरका व्यक्तिको मृत्युदर झन्डै १५ प्रतिशत भएको अध्ययनले देखाएको छ। कसरी बच्ने : कोभिडको संक्रमणबाट बच्न ज्येष्ठ नागरिकले पनि हात सधैं सफा राख्ने, बाहिर गएर आएपछि, नाक सफा गरेपछि, हाछ्युँ गरेपछि, अरू कुनै बाहिरी बस्तु छोएपछि अथवा बेलाबेलामा साबुनपानीले (२० सेकेन्डभन्दा बढी) हात धुनुपर्छ। साबुनको सट्टा स्यानिटाइजर (६० प्रतिशतभन्दा बढी अल्कोहल भएको) प्रयोग पनि गर्न सकिन्छ। घरवरिपरिको वातावरण सफा राख्ने र आफू वा अरूले समाती राखिने वस्तु पनि सफा राख्ने बानी गर्नुपर्छ। भीडभाडबाट टाढा बस्नु उचित हुन्छ। नेपालमा ज्येष्ठ नागरिक बढी र एकल छन्। उनीहरुलाई सम्भावित कोरोना संक्रमणबाट बचाउने जोखिम पनि त्यत्तिकै छ। यतिखेर सकेसम्म सफर नगर्नु नै राम्रो हुन्छ। रुघाखोकीजस्ता समस्या भएका व्यक्ति सकेसम्म ज्येष्ठ नागरिकबाट टाढै बसेको राम्रो हुन्छ। बाहिर निस्कँदा मास्क प्रयोग गर्नाले यस रोगबाट केही मात्रामा बचाउन सकिन्छ। तर ख्याल गर्नुपर्छ हातको उचित सरसफाइ भएन भने मास्कको प्रयोगले मात्र यस संक्रमणबाट बच्न सकिन्न। मासु र अन्डा राम्रोसँग पकाएर मात्र सेवन गर्नुपर्छ। के तयारी गर्ने : ज्येष्ठ नागरिकले सकेसम्म घरपरिवारका सदस्यसँगै बस्नुपर्छ। कम जोखिममा भएका व्यक्तिले आमाबाउलाई चाहिने सरसामानको व्यवस्था गरिदिनुपर्छ। एक्लै बस्नु हुन्छ वा हेरचाह गर्ने व्यक्ति छैनन् भने अरू कसैको मद्दत माग्न हिच्किचाउनु हुँदैन। आफूलाई चाहिने केही औषधि पनि सञ्चय गर्नु उचित हुन्छ। घरका सदस्यले पनि आमाबाउको स्वास्थ्यबारेमा जानकारी लिनुपर्छ। यस रोगबारेमा आधिकारिक संस्थाजस्तै नेपाल सरकार तथा विश्व स्वास्थ्य संगठनको वेबसाइट वा अन्य रेडियो र टीभी च्यानलबाट पनि जानकारी लिइरहनुपर्छ। अन्य अनाधिकारिक सूचनालाई आधार मानेर आत्तिने र अप्रमाणित उपचार विधिका पछाडि लागेर आफ्नो स्वास्थ्यसँग खेलबाड गर्न हुन्न। केमा ध्यान दिने : ज्येष्ठ नागरिकले घरभित्र धेरै बस्दा खानपानका साथै नियमित व्यायामलाई पनि निरन्तरता दिइराख्नुपर्छ। यसले रोगप्रतिरोधात्मक क्षमतामा ह्रास आउँदैन। अध्ययनअनुसार चीनमा २००३ को सार्सका बेला धेरै ज्येष्ठ नागरिक मानसिक रोगबाट पीडित भएका थिए। त्यसैले यस्तो अवस्थामा आफ्ना प्रियजनहरू नजिक बस्दा राम्रो हुन्छ (नत्र डिप्रेसन जस्ता समस्या थपिन सक्छ)। टाढा भए पनि नियमित फोन वा इन्टरनेट सम्पर्कमा रहिरहनु राम्रो हुन्छ। धेरै नेपाली युवा वैदेशिक रोजगार वा अध्ययनको सिलसिलामा विदेशमा छन्। घरमा भएका ज्येष्ठ नागरिक मात्र हुने भएकाले उनीहरूको रेखदेख र हेरचाह गर्ने अरू सदस्य नहुन सक्छन्। जस्तै प्रकोप भएको खण्डमा उनीहरूलाई कसले मद्दत गर्ने छन् ? कोभिड १९ को प्रकोप भएको खण्डमा अस्पतालमा ज्येष्ठ नागरिकले पनि बराबरीको उपचार प्राथमिकता पाउने योजना पनि तयार पारिनुपर्छ। किनकि धेरैजसो आपतकालीन अवस्थामा युवा वर्गले ज्येष्ठ नागरिकभन्दा बढी उपचार प्राथमिकता पाउने गर्छन्। अर्को ध्यान दिनुपर्ने क्षेत्र भनेको वृद्धा श्रम पनि हो, जहाँ सयौं असक्त ज्येष्ठ नागरिक एकसाथ बसेका हुन्छन्। त्यहाँ सबैभन्दा उच्च जोखिम हुन्छ। त्यसैले यस्ता स्थलमा कोरोनाले गम्भीर रूप नलेओस् भनेर समयमै सजगता अपनाउन जरुरी छ। क्षेत्री ज्येष्ठ नागरिक रोग विशेषज्ञ हुन्।"
प्रजातन्त्रका पक्षमा गिरिजाप्रसादले मोलेको त्यो जोखिम,"प्रजातन्त्रका लागि यो मेरो जीवनको अन्तिम लडाइँ हो, मेरो इच्छा छ कि अब मैलेजस्तो जीवनभर भावी पुस्ताले प्रजातन्त्रका लागि लडिरहन नपरोस्। फेरि कसैले पनि खोस्न नसक्ने पूर्ण प्रजातन्त्र स्थापना भयो भने मलाई पुग्छ। यो बूढो गिरिजाप्रसाद प्रजातन्त्रका लागि जीवन बलिदान गर्न तत्पर छ। ०६२६३ को जनआन्दोलन उत्कर्षमा पुग्दै गर्दा आन्दोलन मोर्चाका कमान्डर गिरिजाप्रसाद कोइरालाले भनेको यो वाक्य सार्थक भयो। राजासँगको लडाइँमा उनको जित भयो। प्रतिनिधिसभा पुनस्र्थापनाको एकल एजेन्डासहित दुईतीन सय कार्यकर्ता लिएर सडकमा भांैतारिरहेका गिरिजाप्रसाद सबैका आलोचनाका पात्र बने, धेरैले कोइरालालाई उल्याए पनि। तैपनि उनी आफ्नो मागमा टसको मस भएनन्। एक्लै भए पनि लडिरहन्छु भन्ने मान्यतामा अडिग रहे। पार्टीभित्रैबाट पनि सहयोग पाएनन्। शेरबहादुर देउवा त छुट्टै कांग्रेस बनाएर सभापति भएर हिँडेका व्यक्ति चासो पनि भएन, प्रजातन्त्र रहे रहन्छ नरहे रहँदैन। राजा ज्ञानेन्द्रले २०५९ जेठ ८ को मध्यरातमा प्रधानमन्त्री रहेका शेरबहादुर देउवाको सिफारिसमा प्रतिनिधिसभा विघटन गरेर असोज १८ गते निर्वाचित सरकार अपदस्थ गरेको घटनाले कोइरालालाई पोलिरहेको थियो। २०६१ माघ १९ गतेपछि आफू नै मन्त्रिपरिषद्को अध्यक्ष रहने गरी ज्ञानेन्द्रले शासनसत्ता हातमा लिएपछि कोइराला झनै दबाबमा परे। अनि सुरु भए कोठे बैठक। आफूले सत्ताको नेतृत्व गरेका बेला सबैतिरबाट असफल बनाउने प्रयासस्वरूप चौतर्फी आक्रमण गर्ने कम्युनिस्टप्रति कटु आलोचक रहेका कोइरालाको धारणा राजाको शैलीले बदलिदियो। गैरप्रजातन्त्रवादीको मन परिवर्तन गराएर आफ्नो नेतृत्वमा एमालेसहित ६ दललाई राजाको प्रतिगमनविरुद्ध सडकमा उभ्याए। ०६३ चैत २० गतेबाट त सशस्त्र विद्रोहमा रहेको माओवादीलाई पनि प्रतिनिधिसभा पुनस्र्थापनाको मागमा सहमत गराए। हतियार छाडेर कोइराला नेतृत्वको मोर्चामा सडकमा उभिन माओवादी पनि तयार भए। त्यसैको १९ दिनपछि राजा प्रतिनिधिसभा पुनस्र्थापना गर्न बाध्य भए। त्यसैको जगमा मुलुक संघीय लोकतान्त्रिक गणतन्त्रमा प्रवेश गरेको हो। चर्चित र विवादास्पद छविका मानिने कोइरालाको अडानकै प्रतिफल थियो माओवादीको शान्तिपूर्ण अवतरण। शान्ति प्रक्रिया असफल भएको भए उनको साठीबर्से राजनीतिक इतिहासमा कालो पोतिने थियो। कोइरालाले कसैका कुराको वास्ता नगरी शान्तिसम्झौतामा हस्ताक्षर गरे। यो साहस र आँटको उच्चतम अभ्यास थियो। आज कांग्रेसले नाम लिन नचाहे पनि पुष्पकमल दाहाल कोइरालाको नाम जपिरहेका छन्, सकारात्मकनकारात्मक जुन रूपमा भए पनि। ००० कम्युनिस्टका प्रखर आलोचक हुन् कोइराला। २०४८ को निर्वाचनका क्रममा देशव्यापी सभामा हिँड्दा कम्युनिस्टको तीखो आलोलना गरे। माले, मसाले र मण्डले एकै हुन् भन्दा उनीमाथि आक्रमणका प्रयास भए। तर त्यसको प्रवाह नगरी हिँडिरहे। हामीलाई लाग्थ्यो, २०४६ मा कांग्रेसकम्युनिस्ट मिलेर एकीकृत क्रान्ति गरे, सफल पनि भए, अब मिलेर जान्छन्। यहाँनेर स्मरण गर्नुपर्छ ०३६ सालमा पनि पुष्पलाल कांग्रेससँग मिलेर आन्दोलन गर्नुपर्छ भन्ने मनस्थितिमा थिए तर बीपी कोइरालाले मानेनन्। बीपीमा कम्युनिस्टप्रति विश्वास गरिहाल्न हुँदैन भन्ने मान्यता थियो। गिरिजामा पनि बीपीको त्यही गुण हाबी देखिन्थ्यो। तर त्यो मान्यता र वितृष्णा दबाएर कोइरालाले हत्या र हिंसाको राजनीतिमा रहेको माओवादीसँग शान्ति सम्झौतामा हस्ताक्षर गरे। एमालेले आफ्नै हैसियतबराबर बनाएर माओवादीलाई प्रतिनिधिसभामा ल्याएर एमाले सिध्याउन लाग्यो भनेर कोइरालाको तीव्र आलोचना भयो। आफ्नै पार्टीभित्रबाट पनि सहयोग पाएनन् उनले। तैपनि संविधानसभा निर्वाचन गराएरै छाडे। पार्टीलाई हराएर पनि देशलाई जिताए। बाह्रबुँदे सही वा गलत के थियो त्यो इतिहासले मूल्यांकन गर्ने विषय हो तर मान्छे मार्ने क्रम अन्त्य गरेर शान्ति स्थापनामा उनले खेलेको भूमिकाकै प्रतिफल संसारले शान्ति नायक को उपमा दियो। बाह्रबुँदे नयाँदिल्लीमा नभएर रोल्पामा गरेको भए सायद शान्ति नायकको उपमा सार्थक हुने थियो कि, राष्ट्रियता र प्रजातन्त्र अहिलेजस्तो कमजोर हुँदैनथ्यो कि भन्ने टिप्पणी पनि विभिन्न कोणबाट उठिरहेका छन्। बाह्रबुँदेकै परिणामले देशलाई असफल राष्ट्र बनाउने त होइन भन्ने तर्क पनि यदाकदा सुनिन्छ। प्रदेश सरकारका क्रियाकलापले संघीयताको अभ्यासमा प्रश्न उठ्न थालेका छन्। बाह्रबुँदेका हस्ताक्षरकर्तामध्येका पुष्पकमल दाहालका कोइरालाप्रतिका पछिल्ला टिप्पणीले राजनीतिक स्थिरतामा प्रश्न उठ्न थालेका छन्। जीर्ण प्रधानमन्त्री केपी ओलीप्रतिको घेराबन्दी र कोइरालाबाट आफूहरूलाई सशस्त्र संघर्षमा सहयोग नै भएजस्तो गरेर आएका दाहालका टिप्पणीले शान्तिसम्झौतामै प्रश्न उठाउने प्रयास भएको छ। सायद दाहालको कार्यकारी राष्ट्रपतिको सपना पूरा हुन नसक्ने भएकाले हुनसक्छ। हुन त बाह्रबुँदे तत्कालीन राजा ज्ञानेन्द्रकै महत्वाकांक्षी शासनको उपज थियो, समयसापेक्ष प्राप्त भएको नेतृत्व र शासन सत्ता चलाउन नसक्नेहरूको दोष सिंगो जीवन प्रजातन्त्र स्थापनामै होमेका कोइरालामाथि थोपर्दा उनीप्रति न्याय गरेको ठहरिँदैन। हो, राजा आफ्नै कारणले गए। प्रजातन्त्र शब्दले सधैं निराश बनाइरह्यो। राजा, संघीयता र धर्मनिरपेक्षतामा जनमतसंग्रह हुनुपर्छ भन्ने आवाज पछि मात्र झीनो रूपमा उठाइएका हुन् दरबारियाबाट। एक हिसाबले यी तर्क बेठीक थिएनन्। दुईचारजना नेता बसेर गरेको निर्णयले इतिहास बदलिँदैन पनि। तर क्रान्तिका बेला आदर्श र सिद्धान्त फिका हुँदा रहेछन्। सिंगो जनमत क्रान्तिका पक्षमा वकालत गर्न सडकमा ओर्लिरहेका बेला नियमकानुनको अर्थ पनि हुँदैन। यस्ता बहसलाई क्रान्तिले मान्ने पनि थिएन। आलोचनाको सिकार बन्दै आएका कोइरालामाथि राजाको वंशनाश हुँदा आक्रमण प्रयास भए। माओवादीविरुद्ध होलेरी घटनामा दरबारको भूमिकाप्रति कोइराला आशंकित थिए। राजा र जनताबीचको लडाइँमा जनताले हारेको इतिहास नभएको भन्दै कोइरालाले प्रतिगमनविरुद्धको आन्दोलनमा प्रजातन्त्रका विपक्षमा गए राजतन्त्र समाप्त हुन सक्ने संकेत दरबारलाई दिँदै आएका थिए। तैपनि राजासंस्था फाल्ने उनको ध्येय थिएन। उनी अन्तिमसम्म बेबी किङसम्मको अवधारणामा जानुपर्छ भन्दै थिए। यस्तो अवधारणामा असहमत माओवादीहरू तत्कालीन राजा वीरेन्द्रसँग कार्यगत एकता थियो भन्न पनि पछि परेनन्। राजा र माओवादी मिले भने प्रजातन्त्र सधैंका लागि खाइदिन्छन् भनेरै गिरिजाले संशकिंत भएर माओवादीसँग मिल्न तयार भएका हुन्, यो सबै पूर्ण प्रजातन्त्रको अभ्यास थियो। संसदीय व्यवस्थाको विरोध र आफ्नो पार्टीलाई प्रधान शत्रु ठान्ने माओवादीलाई बरु प्रजातन्त्रको मूलधारमा ल्याउँछु भनेर राजसंस्था फाल्ने निर्णयमा बाह्रबुँदे गर्न सहमत भए। राजाले माओवादीसँग मिलेर प्रजातन्त्र खान खोज्दा कोइरालाले नै कम्युनिस्टलाई नै प्रजातान्त्रिक बनाए। प्रजातन्त्रका पक्षमा यति ठूलो जोखिम मोल्न सक्ने साहस भएको व्यक्तिका रूपमा कोइरालाको इतिहासले मूल्यांकन गर्नेछ। सँगसँगै पार्टीमा बहुमत हुँदाहुँदै मध्यावधि निर्वाचन, प्रधानमन्त्री रहेकै बेला दरबार हत्याकाण्ड, संविधानसभा चुनाव र राजतन्त्रको बिदाइसँग पनि कोइरालाको नाम अवश्य जोडिनेछ। ००० सिंगो जीवन प्रजातन्त्रको लडाइँमा खर्चिएर बितिसकेका कोइरालाबारेमा भएनभएका कुरा बोलेर उत्ताउलो बन्ने छुट कसैलाई हुनु हुँदैन। कोइरालाहरूको इतिहास कसैले बनाइदिएको होइन, उनीहरूकै संघर्षको उपज हो। कृष्णप्रसाद कोइरालाको सिंगो परिवार राजनीतिमा थियो। आज वंशवादको कुरा उठाएर कोइरालाहरूलाई उँभो लाग्न दिनु हुँदैन भन्ने तर्क आइरहन्छन्। आज कांग्रेस स्थापित भइरहनुमा बीपी र जीपीको योगदान उच्च छ। आफ्नो नामबाट भविष्यको कांग्रेस चलाउने हैसियत अहिलेको नेतृत्वले राख्दैन। नेता यस्तो होस्, जसको नाम पुस्तौंपुस्तासम्मले लेओस्। मरेको भोलिपल्टदेखि बिर्सिइने पात्रको राजनीति हावी भएको कांग्रेसमा जिम्मेवार कार्यकर्ताले फेरि विद्यमान नेतृत्व दोहोर्याउने धृष्टता गरे भने प्रजातन्त्र, पार्टी र देशकै लागि अभिशाप हुनेछ। अरूकै त्याग, तपस्या र अठोटको कमाइ खाएर गरिएको राजनीतिले आफ्नो साख बच्दैन भन्ने चेतना नेतृत्वपंक्तिमा नपलाए पनि भविष्यमा उन्नत कांग्रेस देख्न चाहने युवामा परिवर्तन आउन आवश्यक छ प्रजातन्त्राको रक्षार्थ पनि। वंशवादको नाम जोडेर कोइरालाहरूलाई निषेध गर्ने शैलीले बीपीको अपमान त हुन्छ नै, जीपीप्रति पनि ठूलो अन्याय हुनेछ। केही स्वार्थसमूहकै अस्तित्व रक्षाका लागि इतिहास रछ्यानमा पुर्याउने हक कसैमा हुनु हुँदैन। अब बीपी र जीपीको इतिहासमै रमाएर बस्नु हुँदैन, सिंगो मुलुक हाँक्नसक्ने नेता जन्मिनुपर्छ। ००० चर्चित, विवादास्पद र लोकप्रिय पात्र कोइराला जहाँजहाँ जान्थे त्यो ठाउँमा हलचल आउँथ्यो। उनले जे बोल्थे, हरेक शब्द समाचार बन्थे। प्रजातन्त्रको मूल्यलाई जीवनभन्दा माथि राखेका थिए। मानव अधिकारप्रति त्यत्तिकै सचेत थिए कोइराला। सशस्त्र प्रहरीको अवधारणा ल्याइएका बेला सशस्त्र प्रहरीलाई मार्सल आर्टको तालिम दिँदा मानव अधिकार उल्लंघन त हुँदैन भनेर चिन्तित बनेका थिए। निरन्तर काममा लागिरहने वर्कोहलिक नेता थिए गिरिजाप्रसाद। कार्यकर्ता संरक्षण गर्ने खुबी थियो। प्रत्येक नेतासँग व्यक्तिगत एक्सेस राख्थे। आफूभन्दा पछिल्लो पुस्ताका नेता र बौद्धिक व्यक्तिका घरघरमा पुग्थे, कहिले सूचना दिएर त कहिले नदिएरै। त्यसले असल संस्कारको विकास गराउँथ्यो। नेतृत्वमाथि आस्था पनि जगाउँथ्यो। नेतृत्वपंक्तिमा उभिएका अर्जुननरसिंह केसीबाहेक कोइरालाको यो संस्कारको फलो गर्ने सायद कोही पनि देखिँदैन यतिबेला कांग्रेस राजनीतिमा। हरेक निर्णय गराउनुअघि आफ्नो कोटरी भित्र एउटा दृष्टिकोण छाड्ने र विश्वासपात्रमा छलफल गराएर निर्णयमा पुग्ने गिरिजाप्रसादको विशेषता थियो। त्यसैले त कतिपय निर्णयमा विवादित बने। मध्यावधि निर्वाचनमा जाने निर्णय उनी स्वयं र पार्टीका लागि पनि हितकर बन्न सकेन। बीपी आफ्नो एजेन्डा पब्लिकमा छाडिदिने। रियाक्सन जे आउँछ त्यसपछि आफ्नो धारणा बनाउने गर्थे रे। त्यसैले बीपीलाई आदर्श व्यक्तिको उपमा दिइयो भने गिरिजालाई पब्लिक ओरियन्टेड नेता मात्र। यहाँनेर स्मरण गर्नुपर्छ गिरिजाप्रसाद मध्यावधिमा जानुको सट्टा संसदीय दलको निर्वाचनमा गएर बहुमत सिद्ध गर्न सकेका भए सायद कांग्रेस आजको परिस्थितिमा आइपुग्ने थिएन कि ? गद्दार गिरिजा भन्नेहरूका महानायक बने यद्यपि त्यो महानायकको पदवी पुष्टि हुन बाँकी नै छ। हो, शान्तिसम्झौतापछि सबैका साझा नेता बने, तर बाँचुञ्जेल आफ्नो सपना पूरा गर्ने उत्तराधिकारी बनाउने प्रयासै गरेनन्। उनले राम्रैका लागि यो अभ्यास थालेका थिए तर आफूलाई कोइरालाको उत्तराधिकारी हुँ भन्नेले पनि उनले देखाएको बाटो नहिँडेकाले पनि कांग्रेस इतिहासमै कमजोर सावित भएको त होइन ? २०४८ निर्वाचनपछि भर्खरै प्रधानमन्त्री भएका बेला राजा वीरेन्द्रसँग कोइरालाले भनेका थिए, महाराजसँग शासनसत्ताको लामो अनुभव छ, प्रजातन्त्र बहालीका लागि हामी पनि लामो समय लडेका छौं, प्रजातन्त्र र विकासलाई सँगसँगै लिएर जान महाराजले सघाउनुपर्यो। गिरिजाप्रसादको राजासँग हिमचिम थियो भन्नेहरू पनि थिएछन्। सत्याग्रह किन गर्ने (? ) भनेर उनले बारम्बार गर्थे रे। त्यतिबेलाका प्रखर कानुनव्यवसायी गणेशराज शर्मासँग उनको मत मिल्नुको कारण पनि यही थियो भन्नेहरू पनि छन्। त्यही सत्याग्रहको विरोध गर्नेहरू अहिले पनि पार्टी सत्तामा भएकाले कांग्रेस कमजोर बनेको आकलन गर्नेहरूको संख्या पनि कम छैन। अहिले पार्टी नभई व्यक्ति संस्थागत हुने प्रवृत्ति बढ्यो। व्यक्ति संस्थागत हुने ध्येयकै प्रतिफल हो, यतिखेरको कांग्रेस विवाद। प्रजातन्त्रका नाममा शासन सत्ता आफूअनुकूल चलाउने प्रवृत्ति हिजोदेखि नै मौलाएको हो। कोइरालाले आफू बाँचुञ्जेल पार्टीलाई मात्र होइन, सिंगो राजनीतिलाई आफ्नै वरिपरि घुमाउने सामथ्र्य राखे तर आज नेतृत्वले एउटा गुट चलाउने हैसियत पनि राख्दैन। ००० गिरिजाप्रसाद वैयक्तिक धारमा जत्तिकै क्रान्तिकारी सामाजिक धारमा पनि देखिए। दुई सन्तानकी आमा सुष्मालाई विवाह गरेर ल्याउनु कम चुनौतीपूर्ण थिएन। उनको विवाह नै रुढिवादी सामाजिक चिन्तनको विपक्षमा थियो, तत्कालीन अवस्थाका लागि क्रान्तिकारी निर्णय। राजनीतिमा लागेर सबै समान भन्दै जनमत बटुल्नुपर्ने व्यक्तिका लागि त्यो चिन्तन ठूलो राजनीतिक फट्को बनिदियो। व्यक्तिगत जीवन सरल र सामान्य देखिन्थ्यो। कोइरालाको जीवनमा बडप्पनले कहिल्यै ठाउँ पाएन। विलासितासँग उनको उठबस भएन। व्यावहारिक जीवनमा कहिल्यै उत्ताउलो भएनन्। केक काटेर जन्मोत्सव मनाउने काम पनि गरेनन्। मनमा अशान्ति भए विराटनगर गएर ग्य्रान्ड डिजाइनका कुरा गरेर फर्कन्थे। प्रधानमन्त्री हुँ म, मैले जे गरे पनि हुन्छ भन्ने भावना उनमा कहिल्यै पलाएन। उनकै विरोधीले गरेका गलत प्रचारलाई वास्ता पनि गरेनन्। हो, छोरीको राजनीतिक भविष्यको भने उनमा चिन्ता लागेको पाइन्थ्यो उत्तरार्धमा। स्वाभाविक हो, इतिहास बनाएको परिवारले आफ्नो उत्तराधिकार राजनीतिमा स्थापित होस् भनेर चाहँदैमा आलोचनाको पात्र बनाइनु हुन्न पनि। ००० व्यक्ति, सिद्धान्त र पार्टीभन्दा देश र जनता ठूलो हो भन्ने कोइरालाको मान्यताकै कारण माओवादीलाई शान्तिप्रक्रियामा ल्याउन सम्भव भएको हो। हो, सबै काम एउटै व्यक्तिले गरेर जान सक्दैन। उसले बाटो देखाउने हो, त्यो बाटोमा हिँड्न नसक्नेले बाटो देखाउनेलाई गाली गरेर दायित्व पूरा हुँदैन। प्रजातन्त्र र विकास सँगसँगै हिँडाउनुपर्छ न कि प्रजातन्त्र र लुटतन्त्र। कोइरालाहरूले छाडेको संस्कारकै कारण कांग्रेसलाई माया गर्ने ठूलो बौद्धिक समूह छ। आस्थाका आधारमा पार्टीलाई सघाउने र विश्वेश्वरलगायत दिवंगत शीर्षनेताका नाममा भोट हाल्ने समूहको अझै बाहुल्य छ। त्यो समूहको मतले मात्र अब पुग्दैन। किनकि यतिखेरको मतदान गर्ने पुस्ताका अधिकांशले बीपी, गणेशमान, किसुनजी, गिरिजा चिन्दैन। युवा पुस्तालाई कांग्रेससँग साक्षात्कार हैसियत गगन, विश्वप्रकाशहरूले मात्र राख्न सक्ने आवाज मुखरित भएका छन्। मुलुकले पनि पार्टीका सीमित कार्यकर्ताको नजरको नेता होइन, आगामी पुस्ताले पनि सम्झिरहने नेता खोजेको छ। त्यसका लागि वैचारिक स्पष्टता र जनतामा आवश्यकता महसुस भएका नेता छान्न सक्यो भने त्यो पार्टीको भविष्य सुरक्षित रहन सक्छ। दुईतिहाइ बहुमतको भनिएको सरकारले सही दिशा दिन नसक्दा अस्थिरता संसारव्यापी भएको कोरोना भाइरसजसरी मडारिरहेको छ। यस्तो अवस्थामा नयाँ दृष्टिकोण र कार्यक्रमसहित नीति प्रधान भएर पार्टी चलाउने कसमसहित जनतामाझ जाने आँट युवापुस्ताले देखायो भने ऐतिहासिक पार्टीको छवि जोगिनेछ र गिरिजाप्रसादप्रति पनि सच्चा श्रद्धाञ्जली हुनेछ नत्र असान्दर्भिक नेतृत्वपुस्ताले हिँड्दै आएको प्रजापरिषद्को बाटोको यात्रा कसैले रोकेर रोकिने छैन।"
तीव्र विकास मिथक मात्र,"सरकार विकासकेन्द्रित हुने हो भने बहुमत प्राप्त दलका सांसदहरूमध्येबाट सक्षम मानिएकालाई मात्र मन्त्री सरकार विकासकेन्द्रित हुने हो भने यसको सुरुवात बहुमत प्राप्त दलका सांसदहरूमध्येबाट सक्षम मानिएका सांसद मात्र छानेर मन्त्री बनाएर थाल्नुपर्छ। क्षमता र कामको परिणाम मात्र मन्त्री छान्ने आधार बनाउनुपर्छ। परिणाम देखाउन नसक्ने मन्त्रीलाई चाहेका बेलामा हटाउन सक्नुपर्छ। यसमा प्रधानमन्त्री र अन्य नेताका खास सहयोगी र मन परेका सांसद भन्ने हुँदैन। कसैको सिफारिस र दबाबमा मन्त्री बनाउने भन्ने हुँदैन। भौगोलिक सन्तुलन, विभिन्न सामुदायिक सन्तुलन, लैंगिक सन्तुलन, समावेशी, पछाडि परेका वर्ग वा समुदायलाई आरक्षण आदि भन्ने कुरा हुँदैन। हिजो दुःख गरेको भन्ने आधारमा पनि हुँदैन। त्यस्ता व्यक्तिलार्ई बरु आजीवन जीवननिर्वाह भत्ता दिएर सम्मान गर्न सकिन्छ। सबैले पालो पाउनुपर्यो भन्ने हुँदैन। विकासमा साँच्चिकै केन्द्रित हुने हो भने यसलाई सम्भव बनाउनुपर्छ। सम्भव नहुने भए विकासमा केन्द्रित भन्नु हुँदैन। राज्यमातहतका सबै तहमा क्षमता आधारित नियुक्ति, वृत्ति विकास र पदस्थापनको परम्परा स्थापित गर्नुपर्छ। प्रधानमन्त्रीले मन्त्रीहरूको कामको नियमित निगरानी र अनुगमन गर्नुपर्छ र उनीहरूको निरन्तरताको आधार केवल उनीहरूको परफरमेन्स लाई बनाउनुपर्छ। कमसल व्यक्तिबाट अब्बल परिणाम निस्कँदैन। यो राम्रा र नराम्रा विद्यार्थीबीचको तुलनाजस्तै हो। राम्रा विद्यार्थी बोर्डमा आउँछन् नराम्रा विद्यार्थीलाई उत्तीर्ण हुन पनि मुस्किल हुन्छ। यसो गर्न जरुरी किन छ भने सत्तासीन पार्टी र प्रधानमन्त्रीले एउटा मन्त्रालयको जिम्मा लगाएर एउटा मन्त्री पठाएको हुन्छ भने त्यो मन्त्रालयको काम राम्रो नराम्रो, सफलता असफलताको सम्पूर्ण जिम्मेवारी त्यही मन्त्रीको हुन्छ। यसमा विमती गर्ने कुरै आउँदैन र काम नभएकोमा अन्यत्र प्रश्न गर्ने कुरा पनि आउँदैन। मन्त्रालयमातहतको संरचना र जनशक्ति परिचालन गरेर उत्कृष्ट नतिजा निकाल्ने जिम्मेवारी पनि सम्बन्धित मन्त्रीकै हुन्छ। उसले आवश्यक देखेमा बाहिरको जनशक्तिको सेवा लिने अधिकार र जिम्मेवारी पनि उसैको हो। यसमा पनि बाहिर कतैबाट यो राख, त्यो नराख भनेर दक्खल दिनु हुँदैन। यसमा मन्त्रीलाई स्वतन्त्र छाडिदिनुपर्छ। त्यस्तो दक्खल दिइयो भने काम हुन नसकेको जिम्मेवारी मन्त्रीलाई दिन मिल्दैन। सरकार विकासमा केन्द्रित भएनभएका कुरा यसबाट पनि पारख गर्न सकिन्छ। त्यसैले साँच्चिकै विकासमा केन्द्रित हुने हो भने मन्त्रीलाई ऊ आफैंले आवश्यक देखेको अवस्थामा बाहेक बाहिर कतैतिरबाट पनि कुनै पनि किसिमको दक्खल दिइनु हुँदैन। तब के अहिलेको नेपालमा यसो गर्न सम्भव छ ? साँच्चिकै सरकार विकासमा केन्द्रित हुने हो भने यसलाई सम्भव बनाउनुपर्छ, यो पद्धतिलाई अभ्यासमा ल्याउनुपर्छ, अन्यथा विकासमा केन्द्रित छौं भन्न छाडिदिनुपर्छ। विकासमा केन्द्रित हुन पार्टी र प्रधानमन्त्री आफ्ना सबै सांसदप्रति निरपेक्ष हुनुपर्छ। उनीहरूको चासो केवल सक्षम सांसद पहिचान गर्ने र उसलाई उपयुक्त जिम्मेवारी दिनमा हुनुपर्छ। साथै सांसदहरूले पनि मन्त्री बन्न मरिहत्ते गर्नु हुँदैन। नेपालमा यस कुराको कल्पना गर्न सकिन्छ ? किनभने नेपालमा आफ्नो राजनीतिक भविष्य सपार्न सकेसम्म संसद्को कार्यकालभरि र नसके पनि संसद्को कार्यकालमा कम्तीमा पनि एकपटक त मन्त्री हुनैपर्छ भन्ने मान्यता छ। यो किन छ भने मन्त्री भएपछि उसलाई आफ्नो निर्वाचन क्षेत्रका मतदाता र सहयोगी कार्यकर्तालाई चित्त बुझाउन सजिलो हुन्छ। तब मात्र उसको राजनीतिक भविष्य सुरक्षित रहन्छ। त्यसैले सांसदहरू मन्त्री बन्न सधैं लालायित रहन्छन्। त्यसो भएपछि नेताहरूलाई पनि अड्न कठिन हुन्छ। मन्त्री भएपछि पनि उनीहरूको ध्यान बढी मात्रामा आफ्नो निर्वाचन क्षेत्र र आफ्ना सहयोगी कार्यकर्ताको तुष्टि गर्नमा जान्छ। यी सबै कुराको असर मन्त्रालयको काममा पर्ने हुनाले मन्त्रालयमा मन्त्रीको परफरमेन्स औसत वा त्योभन्दा कम हुन्छ। यसरी जब मन्त्रीहरू नै विकासमा केन्द्रित हुँदैनन् भने सरकारलाई विकासमा केन्द्रित भन्न मिल्दैन। सांसदहरूले आफ्नो निर्वाचन क्षेत्रका मतदाता र सहयोगी कार्यकर्तालाई किन यथाशक्य सन्तुष्ट राख्नुपर्छ भने तिनको सक्रिय सहयोगविना चर्को प्रतिस्पर्धा हुने चुनाव लड्ने र जित्ने कसैका लागि पनि कल्पना बाहिरको कुरा हुन्छ। मन्त्री हुन नसकेको सांसदले आफ्ना कार्यकर्तालाई सन्तुष्ट पार्न नसक्नाले सांसदहरू मन्त्री हुन प्रयत्न गर्छन्। यसरी मन्त्री बनेपछि राम्रो परिणाम निस्कने गरी काम गर्नुभन्दा आफ्ना सहयोगी कार्यकर्तालाई सन्तुष्ट पार्न बढी चासो राख्छन्। यसमा उनीहरूलाई निरन्तर दबाब पनि परिरहेको हुन्छ, जसलाई बेवास्ता गर्न उनीहरू सक्दैनन्। यसो नहुन पार्टीका कार्यकर्तामा उच्चस्तरको राजनीतिक चेतना हुनुपर्छ, जसले सांसद भनेका आधारभूत रूपमा विधायक हुन् र उनीहरू राम्रा ऐन निर्माण गर्ने कार्यमा केन्द्रित हुनुपर्छ भन्ने बुझेका होऊन्। त्यसैले सरकार विकासमा साँच्चिकै केन्द्रित हुने हो भने नेपालमा प्रचलित यस्तो विकास अमैत्री राजनीतिक संस्कृति तोड्न सक्नुपर्छ। कहींकतैबाट त्यसको पहल भएजस्तो पनि देखिँदैन। सर्वाधिक सक्षम सांसदहरूलाई मात्र मन्त्री बनाउने सन्दर्भमा नेपालको जातीय विविधताले पनि वाधकका रूपमा काम गर्छ। यसो किन छ भने नेपाल अल्पसंख्यकको देश हो। यहाँ सबैभन्दा ठूलो समुदायका रूपमा रहेका क्षेत्रीहरूको संख्या कुल जनसंख्याको केवल १६६० प्रतिशत मात्र छ। दोस्रो ठूलो समुदाय बाहुनको संख्या कूलको १२१८ प्रतिशत मात्र छ। त्यसैगरी मगर ७१२ प्रतिशत, थारू ६५६ प्रतिशत, तामाङ ५८१ प्रतिशत, नेवार ४९९ प्रतिशत छन्। यी ठूला ६ समुदायको कूल जनसंख्या देशको कूल जनसंख्याको केवल ५२२६ प्रतिशत मात्र छ। यसपछि पनि ११९ विभिन्न आकारका समुदाय छन्। सरकार गठन गर्दा यी र अरू ससाना समुदायले पनि सत्तामा प्रतिनिधित्वको दाबी गर्छन्। त्यसैगरी देशको भौगोलिक बनोटको आधारमा पूर्वपश्चिम, उत्तरदक्षिण र राजधानी सहरलगायत ठूला सहरको प्रतिनिधित्वको पनि माग हुन्छ। त्यसैगरी सरकारमा छुटाउनै नहुने अर्को समुदाय दलित हो। त्यस्तै २०६८ सालको जनगणनाअनुसार पुरुषभन्दा झन्डै आठ लाख अधिक संख्यामा रहेका महिलाको सम्मानजनक प्रतिनिधित्व नगराई नेपालमा सरकार गठन गर्ने कुरा कल्पना पनि गर्न सकिँदैन। साँच्चिकै विकासमा केन्द्रित हुने हो भने मन्त्रीलाई ऊ आफैंले आवश्यक देखेको अवस्थामा बाहेक बाहिर कतैतिरबाट पनि कुनै पनि किसिमको दक्खल दिइनु हुँदैन। राजनीतिक सन्तुलन मिलाउन यी सबै पक्षलाई मध्यनजर गरी समावेशी सरकार बनाउनुपर्दा योग्यतम् ठानिएका सांसद मात्र मन्त्री बनाउन सम्भव हुँदैन। किनभने हाम्रा विभिन्न समुदायमा राजनीतिक चेतना र शैक्षिक एवं अन्य कुरामा ठूलो अन्तर छ। यो हाम्रो विविधताको बाध्यता हो। देशमा विकास मैत्री (शान्तिपूर्ण) वातावरण बनाइराख्न यस्तो सन्तुलन कायम राख्न जरुरी पनि हुन्छ। यसो गर्दा पनि सबै समुदायलाई समेट्न सम्भव हुँदैन। र, यसरी सबै पक्षलाई विचार गरी गठन गरिने सन्तुलित र समावेशी सरकार राजनीतिक दृष्टिले उत्कृष्ट भए पनि परफरमेन्स को दृष्टिले उत्कृष्ट नहुन सक्छ। अर्थात् यी कुरालाई बेवास्ता गरेर नेपालमा सरकार गठन गर्न खोजियो भने देशको राजनीतिक, सामाजिक, आर्थिक आदि सन्तुलन खल्बलिन सक्छ र विकासको वातावरण बन्नुको सट्टा उल्टै बिग्रने खतरा हुन्छ। त्यसैले नेपालमा सरकार विकासमा पूर्णतः केन्द्रित हुने भन्ने कुरा फगत एउटा मिथक मात्र हो। यी यावत् कुरा यथावत् कायम राखेर विकासकेन्द्रित हुने भनेको अधिकतममा ५६ प्रतिशतको वृद्धि दर हासिल गर्नु हो। यो भन्दा माथिको वृद्धिदर हासिल गर्ने भनेको विशेष परिस्थितिमा मात्र हो। जस्तो मनसुन अनुकूल भई कृषि उत्पादन उल्लेख्य मात्रामा बढ्नु, निर्माण वा पुनर्निर्माणमा तीव्रता आउनु, नाकाबन्दी लागेको छ भने त्यो खुल्नु, लामो अवधिको बिजुलीको लोडसेडिङको अन्त्य हुनु, कुनै मेगा पूर्वाधार आयोजना निर्माण सम्पन्न भई सञ्चालनमा आउनु आदि। अथवा अघिल्लो वर्षको वृद्धिदर ऋणात्मक हुनु वा धनात्मक भए पनि न्यूनतम भई आधार (वेस) नै न्यून भयो भने मात्र त्यसपछिको वर्ष वृद्धिदर केही उच्च हुन्छ। नेपालमा विगतमा यसै हुने गरेको छ। त्यसैगरी विकाससँग सम्झौता गर्नुपर्ने अर्को महŒवपूर्ण पक्ष हो प्रशासन यन्त्रमा पदपूर्तिमा दिइएको आरक्षणको व्यवस्था। विभिन्न कारणले साक्षरता अनुपात न्यून भएका र आर्थिक अवस्था पनि कमजोर भएका समुदायलाई राज्यको नीति निर्माण तथा राज्य सञ्चालन प्रक्रियामा प्रतिनिधित्व गराउन संविधानले नै समानुपातिकता र समावेशीतामा जोड दिएको छ। त्यहीबमोजिम निजामती सेवा ऐनले विभिन्न जातीय समूहलाई विभिन्न अनुपातमा आरक्षणको व्यवस्था गरेको छ। त्यसअनुसार पदपूर्ति गर्नुपर्ने कूल पद संख्यामध्ये ५५ प्रतिशत खुला प्रतिस्पर्धाबाट र बाँकी ४५ प्रतिशत विभिन्न समूहलाई कोटा तोकिएको छ। यसअनुसार यो ४५ प्रतिशतलाई सय प्रतिशत मानी त्यसको ३३ प्रतिशत महिलाका लागि, २७ प्रतिशत आदिवासी जनजातिको लागि, नौ प्रतिशत दलितहरूका लागि, पाँच प्रतिशत अपांगता भएकाहरूका लागि र चार प्रतिशत पिछडिएको क्षेत्रका लागि आरक्षित गरिएको छ। आरक्षण कोटाबाट प्रशासन यन्त्रमा प्रवेश गर्नेहरू सामान्यतया खुला प्रतिस्पर्धाबाट छनोट हुन सक्दैनन् भन्ने बुझाइ छ। त्यसैले नै उनीहरूलाई आफ्नै समूहभित्र मात्र प्रतिस्पर्धा गर्न दिइएको हो। आरक्षण व्यवस्थाअन्तर्गत समग्र खुला परीक्षामा राम्रो लब्धांक ल्याउने उम्मेदवार छनोटमा नपरी न्यून लब्धांक ल्याउने उम्मेदवार आरक्षण कोटामा परी छानिन जान्छ। यसको अर्थ माथिल्लो गुणस्तरको व्यक्तिका ठाउँमा कमजोर गुणस्तर भएको व्यक्ति छनोटमा पर्छ। समावेशीताका लागि यसो गर्नुपरेको हो। यसको अर्थ अर्को शब्दमा विकासका काममा बढी योगदान दिन सक्ने व्यक्तिलाई हटाएर कम योगदान दिने व्यक्तिलाई छनोट गर्नु हो। सामाजिक सन्तुलन कायम राख्न यसो गरिन्छ। त्यसैले यो भनेको विकासमा सम्झौता गर्नु हो, जुन विकासमा केन्द्रित हुने कुराको बर्खिलाप हो। यसरी पूर्णतः विकासमा केन्द्रित हुने भन्ने कुरा नेपालजस्तो मुलुकमा फगत मिथक हो। तीव्र दरको आर्थिक विकासका लागि सुशासन पूर्वसर्त हो। सांसदहरू हरबखत मन्त्री हुन लालायित हुने, नेताहरू सांसदहरूको दबाब थेग्न नसक्ने र मन्त्रीहरू आफ्ना सहयोगी कार्यकर्तालाई सन्तुष्ट राख्न बाध्य हुने स्थितिमा सुशासन स्थापित गर्नमा प्रगति हुनेभन्दा भएको आंशिक सुशासन पनि भत्काउनमा सहयोग पुग्छ। त्यसैले विकासमा केन्द्रित भई दोहोरो अंकको विकास दर हासिल गर्ने हो भने हाम्रो माथि उल्लेख गरिएबमोजिमको सनातनी राजनीतिक शैली, संस्कृति र प्रवृत्ति तोड्न सक्नुपर्छ। त्यसो गर्दा पनि समावेशीताका कारणले हामीले विकास दरमा केही सम्झौता गर्नैपर्ने हुन्छ।"
विश्वकप क्रिकेट लिग२ : नेपाल र नामिबियाको शृंखला अन्योलमा,"काठमाडौं : अन्तर्राष्ट्रिय क्रिकेट परिषद् (आईसीसी) विश्वकप क्रिकेट लिग२ अन्तर्गत नेपालले नामिबियामा खेल्ने शृंखलाकोे अन्योल देखिएको छ। आईसीसीले यही चैत १९ देखि २६ गेतसम्म लिग२ अन्तर्गतको पाँचौं चरणको अमेरिका, संयुक्त अरब इमिरेटस् (युएई) र स्कटल्यान्डबीचको शृंखला रद्द गरेपछि नेपालले खेल्ने छैटौं चरणको नामिबियाविरुद्धको शृंखला भने अन्योलमा परेको हो। आईसीसीले नेपाल, नामिबिया र स्कटल्यान्डबीचको त्रिकोणात्मक शृंखला आगामी वैशाख ८ देखि १५ गतेसम्म गर्ने तालिका सार्वजनिक गरेको थियो। आईसीसीले कोरोना भाइरसका कारण पाँचौं चरणको शृंखला रद्द गरेपछि छैटौं चरणको नामिबियाविरुद्धको शृंखला पनि रद्द हुने सम्भावना बढेको छ। प्रतियोगिताबारे नामिबिया क्रिकेट संघको आधिकारिक जवाफ प्राप्त नभएको नेपाल क्रिकेट संघ (क्यान)का अध्यक्ष चतुरबहादुर चन्दले जानकारी दिए। हामी आईसीसीको आधिकारिक निर्णयको पर्खाईमा छौं, उनले भने। शृंखला अन्योलमा परेपछि प्रशिक्षण कहिलेदेखि सञ्चालन गर्ने भन्ने पनि अन्योलमा परेको छ। आईसीसी विश्वकप लिग२ सन् २०२२ सम्म सञ्चालन हुनेछ। लिगमा नेपालसहित अमेरिका, स्कटल्यान्ड, ओमान, युएई, नामिबिया र पपुवा न्युगिनी छन्। प्रत्येक राष्ट्रले ३६ एकदिवसीय खेल खेल्नेछन्। लिगको शीर्ष तीन टोली सन् २०२३ को विश्वकप क्रिकेटको छनोटमा सोझै स्थान बनाउने छन्। बाँकी चार टोलीले विश्वकप छनोटमा प्रवेश पाउनका लागि प्लेअफ खेल्नेछन्। प्लेअफमा लिग२ बाट आउने चार टोली तथा च्यालेन्ज लिगबाट आउने दुई टोलीले प्रतिस्पर्धा गर्नेछन्। विश्वकप छनोट सन् २०२२ मा आयोजना हुनेछ। विश्वकप छनोटमा सुपर लिगका पुछारका पाँच, लिगबाट आएका तीन तथा प्लेअफबाट आउने दुईसहित १० टोलीले प्रतिस्पर्धा गर्नेछन्। विश्वकप छनोटको विजेता र उपविजेता टोलीले सन् २०२३ मा भारतमा आयोजना हुने विश्वकप क्रिकेटमा भाग लिन पाउने छन्। नेपालले माघ तेस्रो साता घरेलु मैदानमा ओमान र अमेरिकासँग विश्वकप लिग२ को पहिलो त्रिकोणात्मक शृंखला खेलको थियो। उक्त शृंखलामा नेपाल ओमानसँग दुवै खेलमा पराजित भएको थियो भने अमेरिकासितको दुवै खेल जितेको थियो। नेपालले हालसम्म खेलेको चार खेलमा दुईमा जित तथा दुईमा हारका साथ चार अंक बनाएको छ। नेपालले लिग दुईअन्तर्गत अब ३२ खेल खेल्न बाँकी छ। लिगमा ओमान शीर्ष स्थानमा छ। ओमानले खेलेको १० खेलमा आठमा जित तथा दुईमा हारसँगै १६ अंक बटुलेको छ। लिगको दोस्रो स्थानमा अमेरिका रहेको छ। उसले १२ खेलमा ६ मा जित तथा ६ मा हारसँगै १२ अंक बनाएको छ। यस्तै स्कटल्यान्ड आठ खेलमा चारमा जित तथा तीनमा हारका साथ तेस्रो स्थानमा छ।"
