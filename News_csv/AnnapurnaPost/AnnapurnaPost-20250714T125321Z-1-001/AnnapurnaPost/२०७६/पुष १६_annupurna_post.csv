शीर्षक,विवरण
सन् २०१९ : लोकतन्त्रको लडाइँको वर्ष,"सन् २०१९ मा लोकतन्त्रको आदर्शमा एक पटक फेरि प्रदर्शनकारी, मतदाता र अभियन्ताहरूको विश्वास फर्केको देख्न पायौँ। यस्तो लडाइँ अमेरिकादेखि पूर्वी युरोपसम्म र अफ्रिकादेखि एसिया हुँदै ल्याटिन अमेरिकासम्म सुरु भएको छ। फ्रिडा गाइटिस हाम्रो समयको इतिहास लेखिँदा सन् २०१९ उदारवादी लोकतन्त्रको लडाइँका लागि एउटा प्रस्थान बिन्दु बन्न सक्नेछ। यो वर्ष दशौँ लाख मानिस लोकतन्त्रका लागि लड्न सडकमा उत्रिए। एक दशकभन्दा पहिलेदेखि उदार लोकतन्त्रलाई ध्वस्त बनाउन, स्वतन्त्र र खुला समाजको मान्यतालाई समाप्त पार्न विभिन्न शक्ति सक्रिय थिए। तर, यो वर्ष त्यस्ता लोकतन्त्रविरोधी शक्तिविरुद्ध आवाज उठ्न सुरु भएको छ। यो दशकको सुरुवात अरब क्रान्तिसँगै भयो। डिसेम्बर २०१० मा ट्युनिसियामा क्रान्तिको आगो सल्केको थियो। त्यतिखेर धेरैलाई लागेको थियो, यो स्वतन्त्रताका लागि शुभलक्षण हो। आगामी दिनमा स्वतन्त्र समाज फल्नेफुल्नेछ। तर, अहँ, त्यसो भएन। धेरैजसो क्रान्ति असफल भए र विकृतिमा पुगेर टुंगिए। त्यसयता हामीले देखिहाल्यौँ, सर्वसत्तावादी शक्तिको आक्रामक पुनरागमन भयो। रुसका भ्लादिमिर पुटिन, चीनका सी जिनपिङ, इजिप्टका अब्देल फतेह अल सिसी र टर्कीका रेसेप तैयप एर्दोगानले आफ्नो शक्ति मजबुत बनाए र विश्वभर तिनका अनुकरण गर्न चाहनेलाई प्रेरणा दिए। अन्ततः सन् २०१९ मा हामीले लोकतन्त्रका आदर्शमा एक पटक फेरि प्रदर्शनकारी, मतदाता र अभियन्ताहरूको विश्वास फर्केको देख्न पायौँ। उसो त धेरैजसो स्थानमा यस्ता प्रदर्शन वा आन्दोलनको नतिजा निर्णयहीन नै छ। तर, यस्तो लडाइँ अमेरिकादेखि पूर्वी युरोपसम्म र अफ्रिकादेखि एसिया हुँदै ल्याटिन अमेरिकासम्म सुरु भएको छ। यस्तो मुख्य र अत्यन्त महŒवपूर्ण लडाइँ अमेरिकामा चलिरहेको छ। लोकतन्त्रले गहिरो गरी जरा गाडेको यो मुलुकसँग सर्वसत्तावादी झुकावलाई चुनौती दिने औजार प्रशस्त छन्। अमेरिका अझै बलियो लोकतन्त्र हो। तर, फ्रिडम हाउसको प्रतिवेदनलाई मान्ने हो भने अमेरिका पनि ती मुलुकमध्ये एक हो, जहाँ लोकतन्त्र निकै कमजोर भएको छ। यसको एउटा कारण राष्ट्रपति डोनाल्ड ट्रम्प हुन्। जो, कानुनी शासन, तथ्यमा आधारित पत्रकारिता र लोकतन्त्रका अन्य सिद्धान्त र मान्यतामाथि निरन्तर हमला गरिरहेका छन्। र, यो वर्ष संसद्को तल्लो सदन हाउस अफ रिप्रिजेन्टेटिभ्समा ऐतिहासिक मतदानद्वारा राष्ट्रपति ट्रम्पमाथि महाअभियोग लगाएको छ। उनलाई संसद्ले पदबाट हटाउने सम्भावना शून्यबराबर छ। तथापि, लोकतान्त्रिक मान्यतामाथि ट्रम्पको बारम्बारको आक्रमणलाई थुप्रै अमेरिकी नागरिकले कडाइपूर्वक खारेज गर्छन् भन्ने यो महाअभियोगले पुष्टि गरेको छ। सन् २०२० मा अमेरिकामा राष्ट्रपतिका लागि निर्वाचन हुँदै छ। विश्वव्यापी स्वतन्त्रताको संरक्षक रहँदै आएको यो मुलुक लोकतन्त्रको मार्गमा फर्किन्छ वा सर्वसत्तावादको चिप्लो सडकमा उन्मत्त भएर अघि बढिरहनेछ, यही निर्वाचनले निर्धारण गर्नेछ। यदि अमेरिकामै सर्वसत्तावाद हाबी भयो भने त्यसले विश्वभरको स्वतन्त्रतामा नकारात्मक असर पार्नेछ। लोकतन्त्रका लागि पूर्वी युरोपमा पनि जोडदार लडाइँ सुरु भएको छ। यहाँका जनताले सन् १९८० र १९९० को दशकमा सोभियत संघको फलामे पर्दाभित्रबाट निस्केर लोकतन्त्रलाई अँगालेका थिए। तर, गएको दशकमा ती मुलुक एकपछि अर्को गर्दै तानाशाही प्रवृत्तिका नेताहरूको बुटमुनि शासित हुन पुगे। आप्रवासी समस्या र आर्थिक संकटको संयोजनले यस्ता डेमागगका लागि ढोका खोलिदियो। ती नेताले सत्तामा पुगेर न्याय प्रणालीको स्वतन्त्रता कटौती गरे, बहुमतमा आधारित नीतिहरू लागू गराए र स्वतन्त्र सञ्चारमाध्यम ध्वस्त पारे। लोकप्रियतावादी राष्ट्रवादीहरू हम्मेसि चुनाव हार्दैनन्। तर, २०१९ मा ठूला शहरमा उनीहरू आश्चर्यजनक रुपमा पराजित भए। शहरका मेयरले सामान्यतः अन्तर्राष्ट्रिय राजनीतिक गठबन्धन बनाउँदैनन्। तर, डिसेम्बरमा वार्सा, बुडापेस्ट, प्राग र ब्रातिस्लाभा शहरका मेयरले फ्री सिटिज अलायन्स गठन गरेका छन्। जसले हाम्रो स्वतन्त्रताको साझा मूल्य, मानवीय गरिमा, लोकतन्त्र, समानता, कानुनी शासन, सामाजिक न्याय, सहिष्णुता र सांस्कृतिक विविधताको रक्षा र प्रवद्र्धन गर्ने लक्ष्य राखेको छ। एक स्थानमा भने लोकतन्त्रले स्पष्ट विजय हासिल गरेको छ। त्यो पनि अत्यन्त न्यून सम्भावना भएको देश सुडानमा ! तीन दशकदेखि बारम्बार जातीय नरसंहार गर्दै आएको शासकले शासन गरेको देश थियो यो। तर, प्रदर्शनकारी ओमर हसन अल बसिरको सत्ता पल्टाउन सफल भए। यो मुलुकसामु असंख्य चुनौती छन्। तर, बसिर अहिले जेलमा छन् र आन्दोलनको सफलतामाथि शंका गर्नेहरू हालसम्म गलत साबित भएका छन्। त्यस्तै, अल्जेरियामा छुनै नसकिने ठानिएका अर्का शासकलाई पनि आन्दोलनकारीले कुर्सीबाट हटाइदिए। राष्ट्रपति अब्देलाजिज बुतेफ्लिका अत्यन्त शक्तिशाली थिए। उनी २० वर्षदेखि सत्तामा थिए। उनी यति बिरामी भइसकेका थिए कि शासन उनैले चलाइरहेका छन् भन्नेमा पनि शंका थियो। तैपनि उनी अर्को कार्यकालका लागि चुनावमा उठ्ने तयारी गरिरहेका थिए। त्यसैले आन्दोलन सुरु भयो र त्यसले बुतेफ्लिकाको राजनीतिक करिअर समाप्त गर्यो। निर्वाचन भयो। ७४ वर्षीय अब्देलमाजिद तेबुन राष्ट्रपतिमा निर्वाचित भए। तर, प्रदर्शन अझै जारी छ। किनभने, तेबुन सेनासँग नजिक छन्। जसले गर्दा अल्जेरियाको भविष्य झनै अनिश्चित बन्न पुगेको छ। विश्वको अति सुरक्षित र शान्त मानिने हङकङ यो वर्ष महिनौँदेखि अशान्त छ। लोकतन्त्रका पक्षधरहरू निडर भएर स्वतन्त्रता कटौती गर्ने चीनको प्रयासविरुद्ध खडा भएका छन्। छ महिनादेखि उनीहरू बेइजिङ र उसको कठपुतली हङकङ सरकारलाई प्रदर्शनकारीले चुनौती दिइरहेका छन्। चीनको चेतावनीलाई पनि उनीहरूले टेरेका छैनन्। लेबनान र इराकमा प्रदर्शनकारीले सत्ता गठनका लागि साम्प्रदायिक रूपमा गरिएको व्यवस्था अन्त्य गर्न माग राखेका छन्। त्यस्तो व्यवस्थाले भ्रष्ट राजनीतिक नेताहरूलाई सत्तामा पुर्याएको भन्दै उनीहरूले आन्दोलन सुरु गरेका हुन्। भारतमा हिन्दुत्ववादी भारतीय जनता पार्टीका प्रधानमन्त्री नरेन्द्र मोदीको मुस्लिमविरोधी कदमहरूको पनि चर्को विरोध भएको छ। कश्मीर टुक्य्राइएको चार महिनापछि पनि त्यहाँ अवस्था सामान्य बन्न सकेको छैन। हालै पारित भएको नागरिकता संशोधन कानुनपछि त देशैभर प्रदर्शन सुरु भएको छ। सरकारको विभेदकारी कदमविरुद्ध मुस्लिम मात्र होइन, धर्मनिरपेक्ष, लोकतन्त्र पक्षधर सबै सडकमा उत्रिएका छन् र भारतको आत्मा बचाउने संघर्षमा होमिएका छन्। ल्याटिन अमेरिकी जनता एकपछि अर्को मुलुकमा शासकको जवाफदेहिता माग गर्दै सडकमा ओर्लिए। बोलिभियामा उनीहरू राष्ट्रपति एभो मोरालेसलाई हटाउन सफल भए। केहीले यसलाई कूको संज्ञा दिएका छन् भने केहीले लोकतन्त्रको विजय भनेका छन्। मोरालेस चौथो पटकका लागि राष्ट्रपतिमा उठेका थिए। उनले निर्धारण गरिएभन्दा बढी समय सत्तामा बिताएका थिए। जनमतसंग्रहमा जनताले उनको चौथो कार्यकाल अस्वीकार्य हुने फैसला दिएका थिए। तर, उनी कायम रहे र चुनाव जिते। पर्यवेक्षकहरू उनले चुनावमा धाँधली गरेको आरोप लगाउँछन्। सेना र प्रदर्शनले उनलाई विस्थापित गर्यो। यो लोकतन्त्र थियो कि कू, त्यो चाहिँ अन्तरिम सरकारले स्वतन्त्र निर्वाचन गराउँछ कि गराउँदैन, त्यसपछि मात्रै स्पष्ट हुनेछ। तानाशाही राष्ट्रवादीहरूको विजयको लहरलाई २०१९ मै जनताले उल्ट्याए कि उल्ट्याएनन्, त्यो इतिहासले निर्धारण गर्नेछ र त्यो लामो समय बितेपछि पछाडि फर्केर हेर्दा मात्रै थाहा हुनेछ। यद्यपि, लोकतन्त्रका शक्तिहरू एकजुट भएर लडाइँमा उत्रेका छन्। त्यसको नतिजा सन् २०२० मा देखिनेछ। (द वासिङ्टन पोस्टबाट। अनुवादः कवि आचार्य) अन्नपूर्ण सम्पूर्णबाट (:)"
न्यायपरिषद् सदस्य कसरी न्यायाधीश ?,"परिषद्को सदस्यलाई न्यायाधीश पदमा नियुक्ति गर्दा प्राकृतिक न्यायको सिद्धान्तविपरीत र कन्फ्लिक्ट अफ इन्ट्रस्ट पनि हुन्छ छयालीसको जनआन्दोलनको महत्वपूर्ण उपलब्धि प्रजातन्त्र पुनस्र्थापना हो। त्यसको निरन्तरतामा पनि नेपालले स्वतन्त्र न्यायपालिका, न्यायपरिषद् र मानवअधिकार आयोगजस्ता प्रजातान्त्रिक संस्था पायो। मानव अधिकार आयोगबाहेक यी विषय अमेरिकी संविधानजस्तै छोटो तर आवश्यक सबै व्यवस्था भएको नेपालको संविधान २०४७ ले दियो। अन्तरिम संविधान हुँदै आजको नेपालको संविधान २०७२ ले पनि ती प्रजातान्त्रिक संस्थाहरूलाई निरन्तरता दिएकाले खारेज भएको २०४७ सालको संविधान उल्लेख गरिएको हो। २०४७ सालको संविधान सुधार सुझाव आयोगको मस्यौदाकार अधिकांश जुरिस्टहरू थिए। नेपालमा न्यायपालिका स्वतन्त्र रहन नसकेको उनीहरूलाई थाहा थियो। देशलाई एउटा राम्रो प्रजातान्त्रिक संविधान दिनु त उनीहरूको मुख्य कर्तव्य नै थियो। साथै स्वतन्त्र न्यायपालिका मात्र होइन, न्यायपालिकीय स्वतन्त्रतालाई कसरी बलियो र दिगो बनाउने भन्ने पनि उनीहरूको चिन्ता थियो। त्यसैले उनीहरूले न्यायाधीश नियुक्ति गर्न स्वतन्त्र न्यायपरिषद््को व्यवस्था पनि गरे। सायद विश्वमै पहिलो होला ? २०४६ सालको जनआन्दोलनभन्दा केही वर्ष मात्र अगाडि भारतको सर्वोच्च अदालतले केशवानन्द भारतीको मुद्दामा १३ सदस्यीय इजलासले भारतका लागि मात्र होइन, विश्वकै लागि ल्यान्डमार्क हुने जजमेन्ट दिए, जसले संविधानमा आधारभूत संरचना भन्ने पहिचान गरी स्वतन्त्र न्यायपालिका पनि आधारभूत संरचना हो भन्ने व्याख्या गरे। उक्त फैसलाले संसद्ले विद्यायिकी अधिकारअन्तर्गत संविधान संशोधन गर्न सक्छ तर आधारभूत संरचनाहरू संशोधन गर्न सक्दैन। आधारभूत संरचना संशोधन गर्ने हो भने संविधान दिने संविधानसभा नै चाहिन्छ भन्ने खालको सिद्धान्त स्थापित गरे। केशवानन्द भारतीको ल्यान्डमार्क फैसला एउटा, सन् १९८२ को एसपी गुप्ताको भारतको सर्वोच्च अदालतको पाँच सदस्यीय इजलासको पीआईएल विकास गर्ने फैसला र सन् १९८४ को प्रदिप जेनविरुद्ध युनियन अफ इन्डियाको मुद्दामा तीन सदस्यीय इजलासले संविधानको प्रस्तावनामा कुनै कुरा समावेश गरिन्छ भने बितेको घटना नदोहोरिन बढी जोड दिन प्रस्तावनामा त्यस्ता विषय समावेश गरिन्छ भन्ने प्रस्तावनाको व्याख्या गरे। संविधान सुझाव आयोगले प्रजातान्त्रिक संविधान लेख्नु नै थियो तर भारतका उल्लिखित तीन ल्यान्डमार्क फैसलाबाट पनि प्रभावित भएर नेपालको संविधान २०४७ को धारा ८८(२) मा पीआईएलको व्यवस्था र धारा ११६ मा आधारभूत संरचना उल्लेख गरी आधारभूत संरचना संशोधन हुन नसक्ने व्यवस्था गर्यो। पहिलो कार्यान्वयन नियुक्ति पारदर्शी ढंगले गरी समाजले विशिष्ट कानुनविद् मान्ने व्यक्तिहरूलाई नियुक्ति गरे पनि अहिलेको विवादित र जनआस्था कम भएको न्यायपालिकालाई ठूलो योगदान हुन्छ। वर्तमान संविधानले संविधानमा आधारभूत संरचना हुन्छ भन्ने सिद्धान्तलाई मानेन। सार्वजनिक सरोकारको विवादमा जोसुकैले सर्वोच्च अदालतमा निवेदन दिन सक्ने तत्कालीन धारा ८८(२) वर्तमान धारा १३३(२) १९८२ को भारतको एपपी गुप्ताको फैसलाबाट प्रभावित भए पनि न्यायाधीश नियुक्तिसम्बन्धी भारतको सर्वोच्च अदालतले विकास गरेको कलेजियम प्रणाली जजेज केसेस २ चाहिँ हाम्रो न्यायपरिषद््बाट प्रभावित भएको देखिन आउँछ। राम्रो उद्देश्यले बनेको न्यायपरिषद्् आज व्यवहारमा प्रत्येक नियुक्तिमा विवादित बन्दै गएको छ। वाधाअड्काउ फुकाएर संविधान संशोधन गरेपछि त विकृतिले उग्र रूप नै लियो। पछिल्लो विवाद न्यायपरिषद््का सदस्य प्रधानमन्त्रीको प्रतिनिधि आफैं सर्वोच्च अदालतको न्यायाधीशमा उम्मेदवार बन्ने भन्ने कारण भयो। यो विवाद उठ्नै नपर्ने विवाद हो। बहालवाला सदस्य आफैं उम्मेदवार हुनै सक्दैन। परिषद्् आफैं समस्या होइन, परिषद््का सदस्यहरूको आआफ्नो स्वार्थ र कमजोरी समस्या हो। यहाँनेर भारतको संविधानको मस्यौदा समितिको अध्यक्ष बीआर अम्बेडकरको एउटा महावाणी उल्लेख गर्न आवश्यक छ। अम्बेडकर भारतको मात्र होइन, विश्वकै एक महान् संविधानविद् थिए। त्यसैले उनको भनाइलाई महावाणी भन्दा फरक नपर्ला। भारतको संविधानबारे उनले भने, जतिसुकै राम्रो र असल भए पनि संविधानमा काम गर्ने मानिसहरू खराब निस्के भने राम्रो संविधान पनि खराबमा परिणत हुन्छ। त्यसैगरी जतिसुकै खराब भए पनि संविधानमा काम गर्ने मान्छेहरू राम्रा र असल निस्के भने जतिसुकै खराब संविधान पनि राम्रो र असल हुन्छ। संविधानको कामयावी संविधानमा मात्र भर पर्दैन। संविधानले त केवल राज्यका अंग र निकायहरूको मात्र व्यवस्था गर्छ। राज्यका ती अंग र निकाय परिचालन जनता र राजनीतिक दल कस्ता हुन्छन्, त्यसमा भर पर्छ। अम्बेडकरका ती भनाइ नेपालका लागि शतप्रतिशत सही छन्। न्यायपरिषद््मा पाँच सदस्य हुन्छन्। धारा १५३(१) को खण्ड (घ) र (ङ) चारबर्से स्थायी सदस्य हुन्। अन्य तीन पदेन हुन्। परिषद््को मुख्य काम न्यायाधीश नियुक्ति गर्ने हो। योग्यता पुगेको सम्भावित उम्मेदवारहरूको फिल्टर गरी सर्व श्रेष्ठ देखिएका विशिष्ट कानुनविद्लाई नियुक्ति गर्ने हो, परिषद्् सदस्यलाई नियुक्ति गर्ने होइन। परिषद् सदस्य त उम्मेदवार नै बन्न सक्दैन। सदस्य आफैं नियुक्ति हुने हो भने भोलि कानुनमन्त्रीले छमहिने मन्त्री पद के खाने ? मलाई पनि न्यायाधीश बनाइयोस् भनेर प्रस्ताव गरे भने के गर्ने ? आज मन्त्रीबाट राजीनामा गर भोलि नियुक्ति गर्छु भन्ने ? नेपाल बारको प्रतिनिधि पनि वकिल पेसा चल्न गाह्रो छ मलाई पनि न्यायाधीश बनाइयोस्, आजै राजीनामा गर्छु भन्ने आयो भने उनलाई पनि न्यायाधीश बनाउने ? अध्यक्षता गर्ने प्रधानन्यायाधीश र वरिष्ठतम् न्यायाधीशको काम प्रधानमन्त्री र नेपाल बार आफ्नो प्रतिनिधि पठाउँदै जाने अध्यक्ष र वरिष्ठतम् न्यायाधीश तिनीहरूलाई न्यायाधीश पदमा नियुक्ति गर्दै जाने ? सदस्यलाई न्यायाधीश नियुक्ति गर्ने हो भने यस्तो अवस्था नआउला भन्ने के ग्यारेन्टी ? परिषद््मा प्रधानमन्त्री वा नेपाल बार जसको सिफारिसमा नियुक्ति भए पनि संविधानको धारा १२९(५) अनुसार सर्वोच्च अदालतको न्यायाधीश पदका लागि कागजी योग्यता पुगेको हुन सक्ला, तर न्यूनतम कागजी योग्यता पुगे पनि अनुभव शून्य होला। धारा १२९(५) को कागजी योग्यता पुगे पनि परिषद्् सदस्य न्यायाधीश पदमा नियुक्ति हुन अयोग्य हुन्छ। धारा १५३(१) को खण्ड (घ) र (ङ) को सदस्यले प्रधानमन्त्री र नेपाल बारको प्रतिनिधित्व गरेका हुन्छन्। न्यायपरिषद््ले न्यायाधीश नियुक्तिको सिफारिसको कामका लागि परिषद् गठन हुन प्रतिनिधि मागेको हुन्छ। तीन पदेनबाहेक अन्य दुई सदस्य पूर्ति नभई परिषद्् गठन हुँदैन। प्रतिनिधि पठाउनेले पनि संविधानअनुसार न्यायाधीश नियुक्ति गर्ने कामका लागि नै पठाएको हुन्छ। एउटा कामका लागि भनी पठाएको अर्काका प्रतिनिधिलाई न्यायपरिषद््ले अर्को पदमा नियुक्ति गर्न कसरी सक्छ ? यसरी नियुक्ति गर्ने हो भने सदस्य पठाउने निकायले भोलि मैले तपाईंंको मागअनुसार न्यायपरिषद््को कामका लागि फलानो  सिफारिस गरेका थिए, तपाईंंले पद रिक्त हुने गरी मेरा प्रतिनिधिलाई कुन कानुनका आधारमा न्यायाधीश बनाइदिनुभयो ? कानुनी आधार खोज्यो भने परिषद््ले आधार के देखाउने ? न्यायपरिषद््लाई असीमित अवशिष्ट अधिकार संविधानले दिएको छैन। त्यसैले न्यायपरिषद््को सदस्यलाई न्यायाधीश बनाउनु गैरकानुनी हुन्छ। त्यति मात्र होइन, कुनै पनि व्यक्ति परिषद्् सदस्यमा नियुक्ति हुनासाथ धारा १२९(५) अनुसार ४ वर्षका लागि स्वतः निलम्बित हुन्छ। व्यक्तिले पदको आशा गर्न सक्छ, चाहना राख्न सक्छ तर नियुक्तिकर्ताले बहालवाला सदस्यलाई तपाईंं बहालवाला सदस्य भएकाले नियुक्ति गर्न मिलेन, आज सदस्यबाट राजीनामा गर्नुस्, भोलिको बैठकमा नियुक्ति गर्छु भनेर आश्वासन दिने र चम्काउने काम गर्न हुँदैन। त्यस्तो काम असंवैधानिक हुन्छ। अध्यक्ष र वरिष्ठतम् सदस्यले भन्न सक्नुपर्छ तपाईं आफैं सर्वोच्च अदालतको न्यायाधीश नियुक्ति हुन आउनुभएको हो कि अरूलाई न्यायाधीश बनाउन आउनुभएको हो के हो ? भनेर प्रश्न गर्न सक्नुपर्छ। संवैधानिक पदाधिकारीले जुन काम प्रत्यक्ष रूपले गर्नु हँुदैन, त्यस्तो काम परोक्ष रूपले पनि गर्नु हुँदैन भन्ने मान्य सिद्धान्तविपरीतको काम हुन्छ। सर्वोच्च अदालतको न्यायाधीश पदका लागि धारा १२९(५) मा लेखिएको योग्यता न्यूनतम योग्यता हो। धारा १२९(५) मा  विशिष्ट कानुनविद्का रूपमा ख्याति प्राप्त गरेको भन्ने शब्द पनि छ। सर्वोच्च अदालतको न्यायाधीश पद कुनै पूर्वप्रधानमन्त्री (मिडियामा आएअनुसार) को सिफारिसमा जापगर पाऊँ भनी माग्ने पद होइन। न्यायपरिषद्ले न्यूनतम योग्यता पुगेका मध्ये विशिष्ट कानुनविद्का रूपमा ख्याति प्राप्त गरेका व्यक्तिहरू खोज्ने र छान्ने अनि विशिष्ट कानुनविद्का रूपमा ख्यातिप्राप्त गरेकाहरूमध्ये सर्व श्रेष्ठ ठहर्याएको व्यक्तिलाई तपाईं कृपया सर्वोच्च अदालतमा आइदिनुहा्स्। तपाईंले फलानोफलानो जटिल र गम्भीर मुद्दामा समेत यस अदालतलाई धेरैपटक धेरै सघाउनुभएको छ, न्याय सम्पादनमा तपाईंको ठूलो भूमिका छ, तपाईंबाट हामी ज्यादै प्रभावित छौं, तपाईं समाजमा ख्यातिप्राप्त व्यक्ति हो, अब निजी पेसा छाड्नोस् अब सार्वजानिक पदमा आएर देशलाई योगदान दिनुहोस् भनेर आमन्त्रण गर्ने पद हो। परिषद्को सदस्यको पदावधि चार वर्षको छ। अवधि सकिन लाग्यो। पुनः नियुक्ति हुन गाह्रो छ, त्यसैले पुकार गर्दै नियुक्ति पाऊँ भनी आफैं उम्मेदवारी दिने पद होइन। न्यायपरिषद्ले सर्वोच्च अदालतमा न्यायाधीश नियुक्ति गर्ने प्रयोजनका लागि जटिल संवैधानिक र अन्य विभिन्न मुद्दाहरूमा दिनहुँ विभिन्न पक्षहरूको प्रतिनिधित्व गर्ने कानुनव्यवसायीलाई अन्य कुरा ठीक छ भने त्यस्तो कानुनव्यवसायीलाई सर्वोच्च अदालतको न्यायाधीश पदमा नियुक्ति गर्ने प्रयोजनका लागि परिषद्ले ख्याति कमाएको विशिष्ट कानुनविद् मानिने भन्ने आन्तरिक व्याख्या गर्न सक्छ। विशिष्ट कानुनविद्का लागि मापदण्ड बनाउने हो भने सम्बन्धित कानुनव्यवसायीका लागि ऊ आफू संलग्न मुद्दाका फैसलाहरू नेपाल कानुन पत्रिकामा प्रकाशित नाम आधार बन्न सक्छ। कानुन पत्रिकाबाट वस्तुगत आधारमा कानुनव्यवसायीका नाम देखिने आधारहरू हुन्। न्यायपरिषद्को सदस्य बहालमा रहुञ्जेल धारा १२९(५) दाबी गर्न सक्दैन। धारा १२९(५) को मनसाय बेग्लै छ। धारा १२९(५) अनुसार विशिष्ट कानुनविद् भनी पहिचान भएकाहरूमध्येबाट मात्र न्यायपरिषद्ले आधार र कारण खुलाई पिक एन्ड चुज गर्ने व्यवस्था हो। न्यायपरिषद्का सदस्यलाई नियुक्ति गर्ने हो भने पिक एन्ड चुज नै हुन सक्दैन। एक व्यक्ति भनेको एक्लो दौडमा आफैं पहिला भएको विजेता हो। परिषद्ले कोसँग तुलना गरेर विशिष्ट कानुनविद् भन्ने ? र पिक एन्ड चुज गर्ने ? न्याय परिषद्को सदस्य सदाका लागि न्यायाधीश पदमा अयोग्य हुँदैन। पदमा रहुञ्जेल मात्र अयोग्य हुन्छ, अवधि पूरा भएपछि उमेरले भ्याउँछ भने पदमुक्त भएपछि धारा १२९(५) अनुसार विशिष्ट कानुनविद्का रूपमा आफूलाई स्थापित गरेपछि स्वतः योग्य हुन्छ। मिडियाबाट सार्वजनिक भएअनुसार बहालवाला सदस्यलाई नै नियुक्ति गर्न छलफल भएको, वरिष्ठतम् सदस्यले विरोध गरेकाले मात्र नियुक्ति हुन नसकेको, राजीनामा गर्ने अनि भोलिपल्ट नियुक्ति गर्ने आश्वासन दिएको, कतिसम्म भने वरिष्ठतम् सदस्यको अडानले मात्र नियुक्ति नभएकाले वरिष्ठतम् न्यायाधीशले अवरोध नगरी सहयोग गरेमा वरिष्ठतम् न्यायाधीशलाई केही महिना भए पनि प्रधानन्यायाधीश बनाउने भन्ने पनि मिडियामा पढियो। यसको खण्डन छैन। अझ वारको प्रतिनिधि रामप्रसाद सिटौलाले त प्रधानन्यायाधीश राणा कुनै पनि हालतमा वैधिकलाई नियुक्ति गर्ने पक्षमा उभिएकाले प्रधानन्यायाधीशसँग आफू सिँगौरी खेल्न नचाहेको भन्ने पनि सार्वजनिक भयो। कानुनमन्त्रीको पनि यस्तै भनाइ सार्वजनिक भयो। सार्वजनिक भएका ती कुरा हेर्दा सरकारको प्रतिनिधि कानुनमन्त्री र नेपाल बारको प्रतिनिधि दुवैले सदस्यको हैसियतले आफ्नो संवैधानिक कर्तव्य र जिम्मेवारी पूरा नगरेको भन्नुपर्छ। त्यसो हो भने उहाँहरूले त पदको मर्यादा र सम्मान नै राख्न सक्नुभएन। उहाँहरू निजामती कर्मचारी होइन। प्रधानन्यायाधीश उहाँहरूका हाकिम वा इम्प्ल्वायर होइनन्। परिषद्मा हुने जुनसुकै छलफलमा अध्यक्षलगायत चारैजनालाई आफ्नो मत राख्ने, असहमति जनाउने, बेग्लै राय लेख्ने बराबर अधिकार छ। अध्यक्ष अन्य सदस्यका लागि फस्ट एमोङ द इक्वेल्स मात्र हो। पदअनुसार अनुशासित भएर अध्यक्षलाई सामान्य सद्भाव देखाउनेबाहेक परिषद् बैठकको छलफलमा खुलेर तार्किक छलफल गर्न संकोच मान्न नहुने हो। राम्रो र उचित लागेमा सहयोग गर्ने विचार नमिलेमा असहमति जनाउने नै उहाँहरूको अधिकार हो। एकभन्दा बढी व्यक्ति सदस्य भएको समिति वा आयोग वा परिषद्को विशेषता नै यही हो। अध्यक्षको विचारअनुकूल नै चित्त नबुझे पनि असहमति नजनाउने गरी उग्र बफादार बन्ने हो भने पाँच सदस्यको आवश्यकता नै किन पर्यो र ? सबै अधिकार एउटैलाई दिए भयो। उग्र बफादारी कानुन शासनको शत्रु हो। उग्र बफादारीले भ्रष्टाचार भित्रिन्छ। उग्र बफादारीले संस्थाहरूमा हिटलर जन्माउँछ। सार्वजनिक भएअनुसार त हाकिम र सामान्य कर्मचारीजस्तो वातावरण देखियो। हाकिमले भनेको नमान्दा हाकिम रिसाउने हो कि जागिर खाइदिने हो कि जस्तो विचार कसैमा पनि हुनु हुन्न। संस्थाको विकासमा वाधक बन्छ। सर्वोच्च अदालतको न्यायाधीशसमेत नियुक्ति गर्ने देशको माथिल्लो र उच्च संवैधानिक निकाय न्यायपरिषद्को सदस्यजस्तो मर्यादित पदमा यस्तो मानसिकता र विचार भएपछि न्यायपरिषद् र न्यायपालिकामाथि नै जनताको आस्था हराउँछ। छापा मिडियामा सार्वजनिक भएको अर्को कुरा वरिष्ठतम् न्यायाधीश सदस्यलाई अवरोध गर्नुभएन भने छोटो अवधिका लागि भए पनि प्रधानन्यायाधीश बनाउने भन्ने पढियो। यो गम्भीर कुरा हो। साँचो हो भने सर्वोच्च अदालतको फुल कोर्ट र नेपाल बार एसोसिएसनले केही बोल्नुपर्ने हो। परिषद् सदस्य कानुनः स्वतन्त्र हुन्छ। उसको पद दुईतिहाइ बहुमतले बाहेक जाँदैन। पदावधि चार वर्षको सुरक्षित छ। आफ्नो काममा पूर्ण स्वतन्त्रता प्रत्याभूत हुन्छ। परिषद् पाँच सदस्यीय कलेजियम नै हो। कुनै विषयमा अध्यक्ष र वरिष्ठतम् सदस्यको एक मत र कानुनमन्त्री र प्रधानमन्त्रीको प्रतिनिधिको अर्को मत भयो। टाइ भएको अवस्थामा नेपाल बारको प्रतिनिधिले कास्टिङ भोट हाल्नुपर्यो र उसको मत अध्यक्ष र वरिष्ठतम् न्यायाधीशको मतविपरीत कानुनमन्त्री र प्रधानमन्त्रीको प्रतिनिधिका पक्षमा गयो भने पनि त्यो बहुमतको निर्णायक मत मानिन्छ। नेपालको कानुनले भारतको कलेजियममा जस्तो प्रधानन्यायाधीशको रायलाई बढी वेटेज अर्थात् प्राइमेसी दिएको छैन। यस्तो हुँदा पनि आफूलाई चित्त नबुझेका कुरामा भिन्न विचार वा मत नराखी अध्यक्षका कुरामा सही थाप्ने हो भने न्यायपरिषद् अहिले बिरामी छ, अब आईसीयूमा जान बेर छैन। न्यायपरिषद्को सदस्यलाई सर्वोच्चको न्यायाधीश बन्ने खुट्किलो बनाउने काम नगरौं। परिषद्को सदस्यलाई न्यायाधीश पदमा नियुक्ति गर्दा प्राकृतिक न्यायको सिद्धान्तविपरीत र कन्फ्लिक्ट अफ इन्ट्रस्ट पनि हुन्छ। किनभने सम्बन्धित सदस्यसहित निर्णय गर्दा आफ्नो मुद्दा आफैं हेरेजस्तो हुन्छ र तपाईं आज राजीनामा गर्नुहोस् भोलि तपाईंलाई नियुक्ति गरौंला भन्ने हो भने राजीनामा गर्नासाथ परिषद् गठन हुँदैन। अपूरो परिषद् परिषद् नै होइन। त्यसैले नियुक्ति गर्न सक्दैन। साथै संवैधानिक कानुनको जुन काम प्रत्यक्ष रूपले गर्नु हुँदैन, परोक्षरूपले पनि गर्नु हुँदैन भन्ने सिद्धान्तसँग बाझिन्छ। प्रधानन्यायाधीशको अवधि लामो छ। सुधारेर अर्को प्रधानन्यायाधीशलाई सुधारिएको न्यायपालिका हस्तान्तरण गर्ने राम्रो अवसर प्राप्त छ। गत असोजसम्म त उहाँको अवधि बोनस अवधि थियो। अब असोजबाट आफ्नो अवधि सुरु भयो। बोनस अवधिमा उहाँले सुधारका धेरै कार्ययोजना बनाउनुभयो होला। आफ्नो अवधि सुरु भएपछि धमाधम लागू गरेर देखाउने उहाँका विचार होलान्। त्यसैले पहिलो कार्यान्वयन नियुक्ति पारदर्शी ढंगले गरी समाजले विशिष्ट कानुनविद् मान्ने व्यक्तिहरूलाई नियुक्ति गरे पनि अहिलेको विवादित र जनआस्था कम भएको न्यायपालिकालाई ठूलो योगदान हुन्छ। तसर्थ २०६८ सालपछि आएका नेतृत्वले बिगारेको जस्तो बिगार्ने काममा प्रतिस्पर्धा नहोस्। त्यही नै ठूलो योगदान हुनेछ।"
बीपीको मेलामिलाप र कांग्रेस एकता,"बीपी कोइरालाले २०३३ साल पुस १६ गते राष्ट्रिय मेलमिलापको नीति लिएर नेपाल फर्किका थिए। त्यतिबेला राष्ट्रियतामाथि खतरा परेको परिस्थिति थियो। देशभित्र र बाहिर निरंकुशता र प्रजातन्त्रविरोधी एवं साम्राज्यवादी शक्तिहरू सल्बलाइरहेका थिए भने दक्षिण एसियाको तत्कालीन परिवेश पनि नेपालका लागि अनुकूल थिएन। त्यसैले राष्ट्र रह्यो भने मात्र नेपाल रहन्छ भन्ने पवित्र उद्देश्य बोकेर बीपी स्वदेश फर्किएका हुन्। बीपीको बुझाइमा राष्ट्रियता माटो र भूगोल मात्र होइन, यो जनताको सामूहिक भावना हो भन्ने थियो। त्यसैले राष्ट्रियता देशको पहिचान हो। देश रह्यो भने राष्ट्रियता रहन्छ। त्यसैले राष्ट्रियता र लोकतन्त्र अभिभाज्य छन्। राष्ट्रियता लोकतन्त्रको जगमा मात्र उभिन सक्छ, त्यसको लागि एकता र मेलमिलाप अपरिहार्य छ। बीपीको आदर्श राष्ट्रियता, लोकतन्त्र, समाजवाद एवं प्रजातन्त्रप्रेमीलाई सधैं माया गर्ने सम्पूर्ण लोकतन्त्रप्रेमीको सहयोग, सद्भाव र समन्वयले मात्र आज कांग्रेस जीवन्त बन्दै संघीय लोकतान्त्रिक गणतन्त्रको जगमा उभिन पुगेको छ। हुन त यसको लामो इतिहासमा पार्टी सञ्चालनका क्रममा संस्थापक नेता बीपीदेखि सुवर्णशमशेर, गणेशमानसिंह, कृष्णप्रसाद भट्टराई हुँदै सभापति शेरबहादुर देउवासम्म आइपुग्दा केही असन्तुष्टि र असमझदारीमा पोखिने तर त्यसलाई सामूहिक रूपमा समाधान गर्दै एक ढिक्का भएर मुलुकमा देखा परेका चुनौतीलाई समाधान गरेको ताजा इतिहास छ। यी सबै कुरालाई ध्यानमा राख्दै फेरि पार्टी सभापतिले बीपीको राष्ट्रिय एकता र मेलमिलापको नीतिअनुरूप सर्वप्रथम पार्टीभित्र बृहत् एकता र समन्वयको खोजी गरी मेलमिलापको मियो बन्नुपर्छ। कांग्रेसका अगाडि थुप्रै चुनौती र अवसर छन्। चुनौतीको समाधान बृहत् एकताले मात्र गर्न सकिन्छ। आज नेकपाको बलियो सरकार छ भने नेपाल जनताले कांग्रेसलाई प्रतिपक्षको भूमिका दिएका छन्। त्यसैले सशक्त प्रतिपक्षको भूमिका निर्वाह गर्दै कांग्रेसलाई पुरानै अवस्थामा पुर्याउने अवसर पनि हाम्रो अगाडि छ, यसका लागि कांग्रेसले धेरै गृहकार्य र राम्रा कामका थालनी अविलम्ब सरु गर्नुपर्छ। मुलुक संघीय संरचनामा प्रवेश गरिसकेपछि नेपाली कांग्रेसको सांगठनिक संरचनालाई संघीय ढाचाअनुरूप लैजान केही चुनौती र कठिनाइ देखा पर्नु स्वाभाविकै हो। यसलाई पूर्णता दिनु पहिलो दायित्वभित्र पर्छ। संगठनलाई नयाँ जीवन दिन संगठनमा काम गर्ने साथीहरूको मनोबल उच्च राख्दै सही मूल्याकंनका आधारमा जिम्मेवारी र दायित्वबोध गराउन जरुरी छ। यसका लागि विधि र पद्धति र नीतिअनुरूप पार्टी सञ्चालन हुन आवश्यक छ। जनताको जनसवाल जनजीविका र जनसरोकारलाई पनि केन्द्रविन्दु बनाएर अगाडि बढेमा मात्रै जनताका आशा र भरोशाको केन्द्र बन्न सक्छ। यी सबै कुरा पूरा गर्न पार्टीभित्रका शीर्षस्थ नेतृत्वबीच बलियो एवं भावनात्मक एकता तत्काल गरिनुपर्छ। जीवन्त पार्टी सधैं आन्तरिक झगडा र भागबन्डाका बीच अल्झिरहनु राम्रो होइन। इतिहासले दिएको जिम्मेवारी कांग्रेसले हरेक कालखण्डमा पूर्ण ढंगले पूरा गर्दै आएको छ। वर्तमान कठिन परिस्थितिमा पनि सशक्त प्रतिपक्षको भूमिका पनि निर्वाह गर्न र कम्युनिस्ट सरकारको अधिनायकवादी क्रियाकलापविरुद्ध लड्न आपैंभित्र एकता गर्नु सक्नुपर्छ। बीपीको राष्ट्रिय एकता र मेलमिलापको नीति कांग्रेसले आन्तरिक जीवनमा लागु गर्नुपर्ने आजको आवश्यकता हो। कांग्रेसको एजेन्डा भनेको आर्थिक र सामाजिक क्रान्ति नै हो। त्यसबाट मात्र बीपीको प्रजातान्त्रिक समाजवादको नीतिअनुरूप नयाँ नेपालको निर्माण गर्न सकिन्छ। स्थापनाकालदेखि नै कांग्रेसको नेतृत्व सामूहिक नै देखिन्छ। त्यसैले आजको आवश्यकता पनि पार्टीभित्र सबैलाई मिलाएर समान भूमिका र अवसर दिएर सामूहिक नेतृत्व प्रणालीका आधारमा पार्टीलाई अगाडि लैजानुपर्छ। आजको अवस्थामा कांग्रेसले बीपीको राष्ट्रिय एकता र मेलमिलापको नीतिलाई व्यवहारमा चरितार्थ गर्दै सर्वप्रथम पार्टीभित्र एकता दर्शन र विचार नमिल्नेलाई पनि लोकतान्त्रिक संस्कार र आचारणभित्र ल्याउने नेतृत्वदायी भूमिका र अन्य लोकतान्त्रिक पार्टीलाई पनि लोकतान्त्रिक छाताभित्र आबद्ध गर्दै संगठित रूपमा मुलुकमा देखा परेका राष्ट्रियअन्तर्राष्टिय समस्या र चुनौतीलाई समाधान गर्न नेतृत्वदायी भूमिका निर्वाह गर्नुपर्छ। तब मात्र बीपीको राष्ट्रिय मेलामिलाप नीति सार्थक हुन्छ। संग्रौला नेपाली कांग्रेस केन्द्रीय सदस्य हुन्।"
"सन्दीप घाइते, कम्तिमा एक खेल गुमाउने",काठमाडौं : जारी अस्ट्रेलियन टी२० क्रिकेट बिग बास लिग (बीबीएल) मा खेलिरहेका नेपाली लेग स्पीनर सन्दीप लामिछाने घाइते भएका छन्। आराम गर्नुपर्ने भएपछि उनले सिड्नी थन्डरसँगको खेल गुमाउने भएका छन्। सन्दीप आवद्ध टोली मेल्बर्न स्टार्सले ट्वीटरमा थन्डरविरुद्ध खेल्ने खेलाडीको नाम सार्वजनिक गर्दै आराम गरिरहेका सन्दीप अर्को खेलमा फर्किने अपेक्षा गरेको छ। उनको स्थानमा पाकिस्तानी खेलाडी हरिष रौफलाई ल्याइएको छ। स्टार्स र थन्डरबीचको खेल बिहीबार हुँदैछ। स्टार्सले अहिलेसम्म चार खेल खेलिसकेको छ। लगातार टोलीमा परेका सन्दीपलाई सामान्य चोट लागेको हो। उनले चार खेलमा ३ विकेट लिएका छन्। अघिल्ला हरेक खेलमा विकेट हात पारेका उनी चौँथो खेलमा भने विकेट विहीन भएका थिए। स्टार्सले चार खेलबाट तिन खेलमा जित र एक खेलमा हार व्यहोर्दै ६ अंक जोडेको छ।
दशकभरि मेसी र रोनाल्डोको दबदबा,"काठमाडौं : मंगलबार राति १२ बजेपछि सन् २०१९ मात्र हैन सन् २०१० को दशकलाई नै बिदाई गर्दै २०२० लाई स्वागत गरिएको छ। विश्व फुटबलमा यस दशकमा अर्जेन्टेनी खेलाडी लियोनल मेसी र पोर्चुगलका खेलाडी क्रिस्टियानो रोनाल्डोको दबदबा रह्यो। लिग खेलदेखि महत्वूर्ण प्रतियोगिताहरुमा यिनै दुई खेलाडीले सर्वाधिक चर्चा पाइरहे। हाल मेसी स्पेनिस क्लब बार्सिलोना र रोनाल्डो इटालियन क्लब युभेन्टसबाट व्यवसायिक फुटबल खेलिरहेका छन्। रोनाल्डो इङिलस क्लब म्यान्चेस्टर युनाइटेड, स्पेनिस क्लब रियल मड्रिड हुँदै युभेन्टस पुगेका हुन्। मेसी भने बार्सिलाना मै जमिरहेका छन्। व्यवसायिक फुटबल खेलमा मेसी र रोनाल्डोले सन् २०१० को दशकमा कूल १,१३३ गोल गरे। जसमध्ये ५७९ गोल मेसी र ५५४ गोल रोनाल्डोको रह्यो। त्यस्तै मेसीले १६४ गोलका लागि पास मिलाएका थिए भने रोनाल्डोले ११७ गोलका लागि पास मिलाएका थिए। स्पेनिस लिग ला लिगामा मेसीले कूल ३६९ गोल गर्दै सर्वाधिक गोलकर्ता बने। उनले सबै गोल बार्सिलोनाका लागि गरेका थिए। त्यस्तै रोनाल्डोले भने दुई क्लबबाट ३३५ गोल गरे। उनले रियल मड्रिडका लागि ३०४ र बाँकी ३१ गोल युभेन्टसका लागि गरेका थिए। उनलाई सन् २००९ मा रियल मड्रिडले क्लबमा अनुबन्ध गरेको थियो। उनले रियल सन् २०१८ मा छाडेका थिए। उनलाई गत सिजन इटालियन क्लब युभेन्टसले १०५ मिलियन पाउन्डमा भित्र्याएको हो। यस दशकमा मेसीले ला लिगामा सर्वाधिक गोलकर्ताको अवार्ड छैठौँ पटक सन् २०१९ मा जितेर रेकर्ड कायम गरे। उनले सन् २०१०, २०१२, २०१३, २०१७, २०१८ र २०१९ मा अवार्ड जितेका हुन्। त्यस्तै रोनाल्डोले तीन पटक उक्त अवार्ड जिते। उनले रियल मड्रिडमा हुँदा सन् २०११, २०१४ र २०१५ मा सर्वाधिक गोलकर्ताको उपाधि जितेका थिए। यसैगरी दस मध्ये मेसीले बार्सिलोनालाई ७ पटक ला लिगाको च्याम्पियन बनाए। रोनाल्डोले रियल मड्रिडलाई दुई पटक ला लिगाको उपाधि दिलाए भने गत सिजन युभेन्टसलाई इटालियन लिग सिरी ए जिताए। त्यस्तै च्याम्पियन्स लिगको सर्वाधिक गोलकर्तामा यस दशक मेसी र रोनाल्डोले अरुलाई उछिन्न दिएनन्। २०१०, २०११, २०१२, २०१९ मा गरी ४ पटक मेसी सर्वाधिक गोलकर्ता बन्दा , बाँकी ६ सिजन रोनाल्डो सर्वाधिक गोलकर्ता बने। रोनाल्डोले च्यान्पियन्स लिगमा जम्मा १०८ गोल गरे भने मेसीले ९५ गोल गरे। समग्रमा यस दशकमा रोनाल्डोभन्दा मेसी अघि देखिए। उनले क्लबलाई २३ वटा क्लब उपाधि जिताउँदा रोनाल्डोले २० वटा उपाधि क्लबलाई दिलाएका थिए। त्यस्तै मेसीले २६ वटा व्यक्तिगत अवार्ड पाउँदा रोनाल्डोले २४ वटा हात पारे। युरोपियन च्याम्यियन्स लिगतर्फ बने रोनाल्डो निकै सफल भए र उनी रियल मड्रिडमा १ दशक रहँदा मात्रै रियलले ४ पटक उपाधि जित्यो। टोलीलाई २०१६, २०१७, २०१८ मा लगातार तीन पटक उपाधि जिताउँदा रियल मड्रिडमा रोनाल्डोको योगदान उच्च थियो। यस दकशमा मेसी आवद्ध बार्सिलोनाले २ पटक मात्रै च्याम्पियन्स लिगको उपाधि जित्यो। गत सिजन युभेन्टसमा गएका रोनाल्डोले घरेलु सिरी ए मा १७ गोल गरी उच्च गोलकर्ताको सूचीमा चौथो नम्बरमा रहे। च्याम्पियन्स लिगमा गत सिजन १२ गोल गरी मेसी सर्वाधिक गोलकर्ता बन्दा ८ गोल गरेका रोनाल्डो तेस्रो नम्बरमा रहे। मेसी गत सिजन ला लिगामा पनि सर्वाधिक गोलकर्ता हुन्। यस सिजनमा पनि २०१९ सकिँदासम्म मेसीले ला लिगामा १३ गोल गरी सर्वाधिक गोलकर्ताको सूचीमा पहिलो नम्बरमा छन्। रोनाल्डोले सिरी एमा १० गोल गरी चौथो नम्बरमा छन्। यस सिजन च्याम्पियन्स लिगका समूह चरणका खेल सकिँदा मेसी रोनाल्डोले समान २२ गोल गरेका छन्। मेसी र रोनाल्डोले दशकभरि गरेका गोल मेसी सन् २०१०  ६० गोल सन् २०११  ५९ गोल सन् २०१२  ९१ गोल सन् २०१३  ४५ गोल सन् २०१४  ५८ गोल सन् २०१५  ५२ गोल सन् २०१६  ५९ गोल सन् २०१७  ५४ गोल सन् २०१८  ५१ गोल सन् २०१९  ५० गोल रोनाल्डो सन् २०१०  ४८ गोल सन् २०११  ६० गोल सन् २०१२  ६३ गोल सन् २०१३  ६९ गोल सन् २०१४  ६१ गोल सन् २०१५  ५७ गोल सन् २०१६  ५५ गोल सन् २०१७  ५३ गोल सन् २०१८  ४९ गोल सन् २०१९  ३९ गोल"
किन हुँदैन खेलाडीको विषयमा अनुसन्धान ?,"हामीकहाँ खेल र खेलाडीको विषयमा अध्ययन र अनुसन्धान भएका छैनन्। कुन खेलमा कुन खेलाडीको प्रदर्शन कस्तो थियो ? कमजोरी कहाँ भयो ? खेलाडी कुन पृष्ठभूमिबाट आएको हो ? उसको आर्थिक अवस्था कस्तो छ ? जस्ता विषयमा कुनै अध्ययन भएको छैन। नेपाली खेलाडीको शैक्षिक अवस्था कस्तो छ ? अधिकांश खेलाडी कुन आर्थिक अवस्थाबाट आएका छन् ? उनीहरू कस्तो भौगोलिक अवस्था वा हावापानीमा हुर्किएका हुन् र कस्तो मौसममा खेल्न अभ्यस्त छन् ? खेलाडीको खानपिन कस्तो छ ? नियमित प्रशिक्षणका लागि खेलाडीले दैनिक, साप्ताहिक र मासिक रूपमा कति खर्च गर्छन् ? खेलाडीको आम्दानीको स्रोत के हो ? खेलाडीको पारिवारिक पृष्ठभूमि कस्तो छ ? देशको कुन क्षेत्रबाट कुन खेलका बढी खेलाडी उत्पादन भइरहेका छन् ? जातीय आधारमा कुन खेलमा खेलाडीको प्रदर्शन कस्तो छ ? यी केही यस्ता प्रश्न हुन्, जसको सही उत्तरले नेपाली खेलकुदको भविष्य निर्धारण गर्छ। युरोप र अमेरिका टाढाको कुरा हो। एसियाकै जापान, अस्ट्रेलिया, दक्षिण कोरिया, चीनलगायत राष्ट्रले आफ्ना खेलाडीसँग सम्बन्धित यस्ता प्रश्नको जवाफ सहजै दिन सक्छन्। अझ दक्षिण एसियामै पनि भारत, पाकिस्तान, बंगलादेशजस्ता राष्ट्रले समेत आफ्ना खेलाडीसँग सम्बन्धित यस्ता प्रश्नको जवाफ खोज्न थालेको लामै समय बितिसकेको छ। विज्ञान र प्रविधिको द्रुततर विकासले विश्वलाई निकै साँघुरो र जटिल बनाउँदै लगेको छ। विश्व खेलकुद पनि प्रविधिको प्रयोगबाट अलग रहने कुरै भएन। विश्व खेलकुद अब मैदानमा दुई खेलाडी वा दुई टोलीबीच हुने स्वच्छ प्रतिस्पर्धामा मात्र सीमित छैन। खेलाडी वा प्रशिक्षकले नतिजालाई प्रभावित पार्न विज्ञान र प्रविधिको सहारा लिएर गर्ने ठगी पनि यसैको उदाहरण हो। यो छुट्टै चर्चाको विषय बन्न सक्छ। यहाँ चर्चा गर्न खोजिएको विषय भने पृथक् हो। अन्य राष्ट्रमा कुनै पनि ठूला प्रतियोगिता आयोजना गरिँदा आफ्ना हरेक खेलाडीको विस्तृत तथ्यांक संकलन गर्ने प्रचलन हुन्छ। प्रतियोगिताअघि कुन खेलमा कुन खेलाडीको प्रदर्शन कस्तो थियो र सम्बन्धित प्रतियोगितामा त्यो खेलाडीले गरेको प्रदर्शन कस्तो रह्यो भनेर गम्भीर अध्ययनअनुसन्धान गरिन्छ। खेलाडीको प्रदर्शनमा आएको सुधार वा नतिजामा देखिएको कमजोरीको लेखाजोखा गरिन्छ, अभिलेख राखिन्छ। प्रत्येक खेलाडीको कमजोरी वा सकारात्मक पक्षको विश्लेषण हुन्छ। यस्तो अध्ययनले भविष्यमा सम्बन्धित खेलाडीको प्रदर्शनमा सुधार ल्याउन चाल्नुपर्ने कदमबारे जानकारी दिन्छ। खेल मैदानमा खेलाडीले गर्ने प्रदर्शनमा उनीहरूको खानपिनदेखि आर्थिक अवस्थासम्मले महत्त्वपूर्ण भूमिका निर्वाह गरिरहेको हुन्छ। कुनै खेलाडी प्रतियोगिताअघि पारिवारिक कारणले तनाव लिई मैदानमा ओर्लिएको छ भने त्यसको प्रत्यक्ष असर उसको नतिजामा झल्कन्छ। त्यसैले हरेक खेलाडीको पारिवारिक र आर्थिक अवस्थालाई गहन रूपमा अध्ययन गरी आवश्कताअनुसार त्यस्ता खेलाडीलाई मनोवैज्ञानिक परामर्श दिएर सबल बनाउने प्रयास गरिन्छ। यसै गरी, खेलाडीको खानपिनले पनि उनीहरूको प्रदर्शनमा दीर्घकालीन असर पारिरहेको हुन्छ। अझ खेलाडीको खानपिनले त नतिजामा मात्र होइन, उनीहरूको शारीरिक र मानसिक स्वास्थ्यमा समेत दीर्घकालीन प्रभाव पारिरहेको हुन्छ। खेलाडीको खानपिनको दैनिकी, खेलअघि वा खेलपछि खेलाडीले लिने भोजनले उनीहरूको प्रदर्शनमा प्रत्यक्ष असर पार्ने भएकाले नै अन्य मुलुकमा यसलाई निकै गम्भीरतापूर्वक लिइन्छ। कुनै खेलाडीले आज बढी क्यालोरी खर्च हुने खेलमा निरन्तर अभ्यास गर्छ तर खानपिन त्यस अनुरूप छैन भने १० वर्षपछि पनि त्यसको नकारात्मक प्रभाव उसको स्वास्थ्यमा देखापर्छ। हाम्रो देशका थुप्रै पूर्वखेलाडी अहिले त्यो समस्या भोगिरहेका पनि छन्। हाम्रो देशमा भने खेलाडीले आवश्यक पोषणसम्म पाउन नसक्ने अवस्था छ। सामान्य अण्डा र चनाको भरमा प्रशिक्षणलाई निरन्तरता दिनुपर्ने बाध्यता बोकेका खेलाडी हजारौँ भेटिन्छन्। खानपिनकै कुरा गर्दा खेलअनुसार फरक खेलका खेलाडीलाई फरक खानपिन आवश्यक पर्छ। भारोत्तोलन, शारीरिक सुगठन, बक्सिङजस्ता बढी शारीरिक बल प्रयोग गर्नुपर्ने खेलका खेलाडी र कुर्सीमा बसेर बुद्धिचाल खेल्ने खेलाडीका लागि आवश्यक पर्ने खानपिन पक्कै पनि एकै प्रकारको हुन सक्दैन। तर, हाम्रो देशमा हालसम्म यो विषयमा खासै अनुसन्धान भएको पाइँदैन। राज्यले पनि हरेक खेलका खेलाडीलाई एउटै आँखाले हेर्ने गरेको पाइन्छ। ठूला प्रतियोगिताको लागि बन्द प्रशिक्षणमा राखिएका सबै खेलका खेलाडीलाई भोजनका लागि एउटै मापदण्ड निर्धारण गरिएको छ। खेलाडीको खानपिनका लागि रकम विनियोजन गर्दासमेत सबै खेलका खेलाडीलाई समान रकम दिइन्छ। खेलाडी आफैँले पनि बेलाबखत यस विषयमा गुनासो नगरेका होइनन्। बन्द प्रशिक्षणमा रहेका भारोत्तोलन, बक्सिङलगायत बढी क्यालोरी आवश्यक पर्ने खेलका खेलाडीले राष्ट्रिय खेलकुद परिषद् (राखेप) ले आफूहरूलाई उपलब्ध गराएको डाइट अपर्याप्त रहेको भनी निकै पटक गुनासो गरिसकेका छन्। तर, सम्बन्धित निकायबाट हालसम्म कुनै सुनुवाइ भएको पाइँदैन। त्यस्तै, खेलाडी बसोबास गर्ने भौगोलिक अवस्था र हावापानी तथा प्रतियोगिता खेल्नुपर्ने स्थानको मौसमले पनि उनीहरूको प्रदर्शनमा प्रत्यक्ष रूपमा असर पारिरहेको हुन्छ। केही समयअघि विश्वकप फुटबलको छनोट खेल आयोजना गर्ने स्थानको विषयलाई लिएर नेपाल र कुवेतबीच भएको विवादको मुख्य कारण पनि त्यही थियो। रंगशालाका कारण उक्त खेल नेपालमा आयोजना हुन नसक्ने भएपछि नेपालले आफ्नो हावापानीसँग मिल्दो भुटानमा खेल खेलाउने प्रस्ताव राख्यो। कुवेत भने चिसो हावापानीमा भन्दा पनि आफ्नै देशमा प्रतियोगिता खेल्न चाहन्थ्यो। यसका लागि कुवेतले प्रतियोगिताका क्रममा लाग्ने नेपाली टोलीको सम्पूर्ण खर्च पनि आफूले बेहोर्ने भन्दै अखिल नेपाल फुटबल संघ (एन्फा) सँग प्रस्तावसमेत राखेको थियो। यसका अतिरिक्त खेलाडी उत्पादनको दृष्टिकोणले समेत भौगोलिक अवस्थाको महत्त्वपूर्ण भूमिका रहेको हुन्छ। देशको कुन क्षेत्रबाट बढी भलिबल खेलाडी उत्पादन भइरहेका छन् ? एथ्लेटिक्सका क्षमतावान् खेलाडी कुन प्रदेशबाट आएका छन् ? कुन क्षेत्र वा प्रदेशले बढी क्रिकेट वा फुटबल खेलाडी तयार पारिरहेको छ ? भन्ने विषयमा हालसम्म कुनै अध्ययनअनुसन्धान भएका पाइँदैन। यस्ता विषयमा हुने अध्ययनले भविष्यमा सरकारलाई खेलकुदमा लगानी गर्दा मागनिर्देश गर्न सक्छ। भौगोलिक अवस्था मात्र होइन, खेलाडीको जातीय अवस्थाले पनि खेलकुदमा गहिरो प्रभाव पारिरहेको हुन्छ। हाम्रै देशमा पनि कुनै खेलमा कुनै अमुक जातिका खेलाडीको बलियो पकड रहेको प्रशस्त उदाहरण छन्। हाम्रो देशमा मात्र होइन, अन्य राष्ट्रमा समेत यस्तो प्रचलन पाइन्छ। त्यसैले आफ्ना खेलाडीको हरेक गतिविधिलाई सूक्ष्म रूपले अध्ययन गर्नु आवश्यक हुन्छ। खेलाडीले आफ्नो प्रशिक्षणमा दैनिक, साप्ताहिक, मासिक वा वार्षिक रूपमा कति रकम खर्च गरिरहेका छन् भन्ने विषयमा समेत अध्ययन भएको पाइँदैन। कुराकानीका क्रममा पौडीकी चर्चित खेलाडी गौरिका सिंहले परिवारले आफ्नो प्रशिक्षणमा मासिक दुई हजार अमेरिकी डलर खर्च गरिरहेको बताएकी थिइन्। त्यसैले विभिन्न राष्ट्रिय तथा अन्तर्राष्ट्रिय प्रतियोगितामा उनले दिने नतिजा पनि सोही अनुरूपको छ। तर, अधिकांश नेपाली खेलाडीका लागि त्यो आकाशको फल हो। हाम्रा धेरैजसो खेलाडीलाई दुई छाक मीठोमसिनो खान नै धौधौ पर्ने अवस्था छ। यस्तोमा खेलाडीले आफ्नो प्रशिक्षणमा गर्ने खर्च ज्यादै न्यून हुनु स्वाभाविक हो। त्यो खर्चले उनीहरूले नियमित तयारी गर्न सक्छन् कि सक्दैनन् ? आफ्ना खेलाडीका लागि अझ राम्रो प्रशिक्षणमा सहयोग पुर्याउन के गर्नुपर्छ ? भन्नेजस्ता विषयमा पनि राज्यले गम्भीर अनुसन्धान गर्नु आवश्यक छ। ठूला प्रतियोगिताकै कुरा गर्ने हो भने पनि हामीले पहिलो, आठौँ र तेह्रौँ गरी तीन वटा दक्षिण एसियाली खेलकुद (साग) को सफल आयोजना गरिसकेका छौँ। यसबाहेक आठ वटा बृहत् राष्ट्रिय खेलकुद पनि सम्पन्न गरिसकेका छौँ। सागदेखि लिएर एसियाली खेलकुद हुँदै ओलम्पिकसम्म थुप्रै अन्तर्राष्ट्रिय प्रतियोगितामा आफ्ना खेलाडीलाई सहभागी पनि गराइसकेका छौँ। तर, हालसम्म आफ्ना खेलाडीसँग सम्बन्धित संवेदनशील विषयमा भने कहिल्यै कुनै अध्ययनअनुसन्धान गरेका छैनौँ। पक्कै पनि यो नेपाली खेलकुदप्रति अन्याय हो। सन् २०१६ मा भारतको गुवाहाटी र सिलोङमा बाह्रौँ साग आयोजना हुँदा खेलकुदविज्ञ दिवाकरलाल अमात्यले व्यक्तिगत पहलमा नेपाली खेलाडीको विषयमा यस्तो अनुसन्धान गरेका थिए। त्यसको प्रतिवेदन उनले राखेपका सदस्यसचिवलाई समेत बुझाएका थिए। तर, त्यसलाई कार्यान्वयनमा ल्याउने विषयमा भने हालसम्म कुनै पहल भएको पाइँदैन। मैले बाह्रौँ सागमा सहभागी नेपाली खेलाडीको विषयमा आफ्नो व्यक्तिगत पहलमा अनुसन्धान गरेर त्यसको प्रतिवेदन सदस्यसचिवज्यूलाई बुझाएको थिएँ, अमात्यले भने, उहाँले कार्यान्वयनको आश्वासन दिनुभएको छ। हेरौँ, के हुन्छ ! तेह्रौँ सागमा पनि नेपाली खेलाडीको हरेक पक्षलाई समेट्ने गरी अध्ययन विश्लेषण गर्ने प्रस्ताव राखेपसँग राखेको जानकारी उनले दिए। तेह्रौँ सागमा पनि मैले राखेपसँग प्रस्ताव राखेको थिएँ, उनले भने, तर, अहिलेसम्म कुनै जानकारी आएको छैन। हामी केही साथी मिलेर व्यक्तिगत पहलमै भए पनि यसपालि सागमा सहभागी नेपाली खेलाडीको हरेक पक्षलाई केलाएर अध्ययन अनुसन्धान गरेका छौँ। राखेपले भने अहिलेसम्म हामीलाई कुनै जवाफ दिएको छैन।"
एपीएफलाई हराउँदै भलिबलको उपाधि सुर्खेतको पोल्टामा,"जाजरकोट : रमाइलो मेला तथा जाजरकोट सांस्कृतिक महोत्सवको अवसरमा आयोजना गरिएको खुल्ला भलिबल खेलको उपाधि सुर्खेतको चुली युवा क्लबले हात पारेको छ। जाजरकोटस्थित सशस्त्र प्रहरी बल एपीएफलाई पराजित गर्दै चुली युवा क्लब विजयी भएको हो। खलंगाको थाप्लेचौर खेल मैदानमा वेस्ट अफ फाईभमा खेलाइएको फाइनल खेलमा ३१ ले सुर्खेतले जित निकालेको हो। २५१७, २५१७, १९२५ र २५१८ को सेटमा एपीएफ पराजित भएको आयोजकले जनाएको छ। जितसँगै सुर्खेतले एक लाख पचास हजार रुपैयाँ, द्धितिय भएको एपीएफले नगद एक लाख हात पारेको छ। भलिबल प्रतियोगितामा तृतिय भएको नेपाली सेनाको ज्वालादल गणले ५० हजार रुपैयाँ पाएको छ। सात टिमको सहभागीता रहेको भलिबल प्रतियोगिता लिक कम नकआउटको नियम अनुसार खेलाइएको रेफ्री मनोज शाहले बताए। भलिबल प्रतियोगितामा स्थानीय क्लब, विभिन्न पालिका, नेपाल आर्मी, एपीएफ र छिमेकी जिल्लाका टिमहरु सहभागी रहेका थिए। गत १२ पुस गते देखी भएको खेलको फाइनल खेल बुधवार भएकोे हो। जाजरकोटमा अहिलेसम्म आयोजना गरिएका खेल मध्य प्रतियोगिता सर्वाधिक राशीको पुरस्कार हो। रमाइलो मेला तथा जाजरकोट सांस्कृतिक महोत्सवको मुख्य आकर्षण भलिबल खेल पनि रहेको छ।"
