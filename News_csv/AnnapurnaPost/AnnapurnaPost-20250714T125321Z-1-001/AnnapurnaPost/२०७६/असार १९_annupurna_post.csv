शीर्षक,विवरण
वर्षाका देवता रिसाएकै हुन् त ?,"जल र वर्षाका देवता इन्द्र हामीसँग साँच्चिकै रिसाएकै हुन त ? नत्र असारमा पनि किन पानी परेन ? यो सालको वर्षाले हामीलाई किन माया मार्यो। अब सुक्खामा हामीले कसरी रोपाइँ गर्ने ? रोपाइँ गर्न सकिएन भने भोलि के उम्रिन्छ र खाने ? आफ्ना लालाबाला, परिवार र सन्तानलाई के खुवाउने ? के जलदेवता हामीसँग साँच्चै रिसाएका हुन् त ? किम्वदन्तीअनुसार झन्डै चार सय वर्षअघि उपत्यकामा भयंकर खडेरी परेको थियो रे ! त्यसबेला अनिकालका कारण हाहाकार नै मच्चियो। हजारौं जनता खान नपाएर मरे। खोलानाला सुके। राजालाई पिर पर्यो। भारदार, सेना र जनतालाई पनि पिर पर्यो। त्यसबेलाका उपत्यकाका राजा र जनता धर्ममा विश्वास गर्थे, त्यो चाहे हिन्दु देवता होस् वा बुद्ध भगवान्। सबैको मनमा प्रश्न उठ्न थाल्यो। के पानीका देवता इन्द्र हामीसँग रिसाएका त होइनन् ? के हामीले केही त्यस्तो अनिष्ट र अनैतिक काम त गरेनौं ? किन यस्तो स्वर्गजस्तो हरियालीले भरिएको उर्वर भूमिमा यस्तो अनिष्ट आइलाग्यो ? कसले के गल्ती ? गर्यो आदिइत्यादि प्रश्न उब्जिन थाले। शका जान्नेसुन्ने घोत्लिन थाले। उपाय सुझ्यो आजका वैज्ञानिकजस्ता त्यसबेलाका नाम कहलिएका तान्त्रिक गुभाजुहरूले पत्ता लगाए कि गुरु गोरखनाथले आफ्ना गुरु मच्छिन्द्रनाथको आशीर्वाद लिन वर्षा पार्ने शक्तिशाली नागलाई आसन बनाएर तपस्यामा बसेकाले नागले वर्षा दिन सकिरहेका छैनन्। अब यसको उपाय निकालेर जनतालाई त्राण दिनुपर्यो। राजा र जनता सबैलाई थाहा थियो गोरखनाथ दयावान् र कमलो हृदयका छन्। उनी जनताका दुःख र पीडा हेर्न सक्दैनन्। उनले जानीजानी गरेका होइनन्। प्रार्थना गरेमा उनले यो सुक्खा, अनिकाल र संकटबाट अवश्यै मोचन गराउनेछन्। त्यसबेलाका धर्म र आस्थामा विश्वास राख्ने ज्योतिषी, राजा, तान्त्रिक र जनताले यो कुरो थाहा पाए पानीका देवता मच्छिन्द्रनाथ त्यसबेला यक्षदेश आसाममा जन्म लिएका रहेछन्। यो कुरा थाहा पाएर भक्तपुरका राजा नरेन्द्र देवले बन्धु दत्त नाम गरेका एकजना गुभाजु र एकजना किसानलाई साथमा लिएर उनको आराधना गर्न आसामतर्फ प्रस्थान गरेछन्। यसरी लामो यात्रामा जाँदा उनको रक्षार्थ उपत्यकाका शक्तिशाली नागराज कर्कोटक नाग पनि उनीहरूसँगै लागेछन्। जनतालाई रोपाइँ गर्नेगराउने वर्षाका सेता र राता मच्छिन्द्रनाथ देवता पनि नेपालबाट पलायन हुन खोजेका त होइनन् ? आसाम पुगेपछि तान्त्रिक बन्धु दत्तले पूजाआजा गरे, शक्तिशाली मन्त्रोच्चारण गरे जसको प्रभावले मच्छिन्द्रनाथ ध्यानबाट जागा भए। उनकी आमा मच्छिन्द्रनाथ आसाम छोडेर बाहिर नजाओस् भन्ने चाहन्थिन्। तर आमाले रोक्दा रोक्दै पनि आराधना र मन्त्रले प्रभावित भई खुसी भएका मच्छिन्द्रनाथ आफूलाई कालो माहुरीका रूपमा परिवर्तन गरेछन् र बन्धु दत्तले ल्याएको सुनको घडामा प्रवेश गरेछन्। अनि चार भैरव र अन्य यक्षका साथ मिलेर उनीहरूले ती मच्छिन्द्रनाथलाई उपत्यकामा वर्षा गराउने हेतु काठमाडौं उपत्यकाभित्र प्रवेश गराएछन्। जब माहुरीको रूपमा रहेका मच्छिन्द्रनाथ ललितपुरको नख्खु आइपुगे, उपत्यकाका सारा जनता उनको स्वागतका लागि त्यहाँ पुगेछन्। जब गोरखनाथले उनका गुरु मच्छिन्द्रनाथ उपत्यकामा आएको थाहा पाएर उनको दर्शन गर्न त्यहाँ गए। जब उनी गुरुको दर्शन गर्न उठेर गए, उनले आसन बनाएर बसेका शक्तिशाली नागले पनि उन्मुक्ति पाए र उपत्यकामा मुसलधारे वर्षा हुन थालेछ। नेपालमा फेरि सहकालले वास गर्न थालेछ। त्यसबेलादेखि बुङमतीमा एउटा सानो बस्ती नै बसालेर रातो मच्छिन्द्रनाथको मन्दिर स्थापित गरियो। हरेक वर्ष रातो मच्छिन्द्रनाथको रथ बनाएर ललितपुर सहर परिक्रमा गराउने परम्परा बसालियो भन्ने किम्वदन्ती छ। आज राजा राजगद्दीमा छैनन्, तान्त्रिकको पनि स्थान अस्थिर हुने अवस्थामा छ। हिजोका तान्त्रिक र धर्मगुरुलाई विशप र पास्टरले विस्थापित गर्ने अवस्था आइसक्दा पनि आजको लोकतान्त्रिक नेपालका लोकतान्त्रिक राष्ट्रपति, प्रधानमन्त्री र मन्त्री र जनता अझै पनि मच्छिन्नाथको रथयात्रा र भोटो हेर्ने समारोह हर्षोल्लासका साथ मान्दैमनाउँदै आइरहेका छन्। यो जल र वर्षाका देवता मच्छिन्द्रनाथ हिन्दु वा बौद्धमार्गी र सबैका देवता हुन्। बौद्धमार्गीले यिनलाई करुणामय अर्थात् करुणाका खानी अवलोकितेश्वरका रूपमा मान्ने गर्छन् भने यिनलाई वर्षाका देवता, किसान र खेती गर्नेहरूको देवताका रूपमा लिने गर्छन्। अब यहाँ देश र जनताको कुरा आएको छ। आज किसान चिन्तित छन् देशमा पर्याप्त वर्षा हुन नसकेकोमा ? तर यसमा सरकार कति गम्भीर छ, सरकारले यस्तो जनताको सरोकार र पिरमर्का न्यून गर्न केकति चासो गरिरहेको छ ? गम्भीर विषय बनेको छ। किसानका लागि आवश्यक मलखाद र सिँचाइ सम्बन्धमा देशका प्रधानमन्त्री र अर्थमन्त्री कति गम्भीरताका साथ लागिपरेका छन् ? नेपालजस्तो एउटा कृषिप्रधान देशमा रोपाइँ र वर्षा सुरु हुनुअघि किसानका लागि सिँचाइ र विदेशी मलको पर्याप्त आपूर्तिका लागि जगेर्ना र व्यवस्था हुन सकेको छ वा छैन भन्ने कुरा असार १५ को टेलिभिजनको जनसरोकारको समाचार र अन्तर्वार्ताले जनतासमक्ष स्पष्ट बोलेको छ। किसान रोपाइँको चटारोमा पानी नपरेर पिल्सिरहेका हुन्छन्। एक वर्षमा २४ अर्बको चामल किनेर खानुपर्ने नेपाल र नेपालीको भान्सामा अबको ६ महिना पछि भात पकाउन चामल कहाँबाट ल्याउने हो भन्नेमा सरकारलाई कुनै चिन्ता छैन। जनतालाई रोपाइँ गर्नेगराउने वर्षाका सेता र राता मच्छिन्द्रनाथ देवता पनि नेपालबाट पलायन हुन खोजेका त होइनन् ? होली वाइनको कल्चर आएपछि नेपालमा गुठीको महŒव नरहन सक्छ। जब गुठी नै रहँदैन गुठियार पनि रहने छैनन्। जब गुठियार नै रहँदैनन् भने गुठी संस्कृति टिके र मनोनीतले बुझ्न र धान्न सक्छन् ? गुठी नै रहेन भने गुठीका संरक्षक र पुजारीले के खान्छन्, कहाँबाट ल्याउँछन् ? परम्परादेखि मान्दै आएका देवीदेवतालाई के ख्वाउँछन् के चढाउँछन् ? जब कुनै देशमा जनता भोका हुन्छन्, पुजारी भोका हुन्छन्, देवीदेवता अपहेलित र उनलाई हेर्ने गुठी लोप हुन्छ, तब त्यहाँ देवता बस्नुको के नै अर्थ रहन्छ र ? जब वर्षाका देवताले देशलाई करुणाको दृष्टिले हेर्दैनन्, धरती चिराचिरा पर्छ, केही उब्जिँदैन, केही उम्रिँदैन भने हाम्रो हालत के होला ?"
लिच्छविकालीन गुठीले सिकाएको पाठ,"संसारका विभिन्न मुलुकमा कतिपय प्रणाली त्यहाँको इतिहासका निरन्तरता हुन्छन्। तिनमा त्यहाँको समाजको प्रभाव हुन्छ। कति पश्चिमा सामाजिक सम्झौतामा विश्वास गर्छन् र जनताले सबथोक राज्यलाई सुम्पेर सरकारलाई आफूमाथि शासन गर्ने अधिकार दिएको मान्छन्। उनीहरूमध्ये कति क्रिस्चियन डिस्कभरीमा विश्वास गर्छन् र जग्गाजमिन र सिंगो महाद्वीपसम्म आफूले पत्ता लगाएको र आफ्नो भएको भ्रम फैलाउँथे। सायद मनमा त्यो धङधङी पाल्ने अझै हुन सक्छन्। युरोपमा बसी पादरीले जारी कागज देखाएर दक्षिण अमेरिकामा जमिन हडपेका उदाहरण पनि सार्वजनिक छन्। जमिनमाथि आँखा लगाउने चलन नौलो र हाम्रो मात्र होइन। नेपालमा केही वर्षयता यहाँ कार्यरत विदेशी संस्था नेपालका धर्म, पद्धति, सभ्यता, संस्कृति र आफ्नो साथ नदिनेको व्यक्तित्व समाप्त गर्न निरन्तर लागेका छन्। यसका लागि क्षेत्रीय, जातीय र पारिवारिक स्तरसम्म फुट पैदा गराइँदै छ। नेपालका कानुन नीति, पाठ्यक्रम र पाठ्यपुस्तकमाथि प्रभाव पार्ने क्रम जारी छ। उनीहरू वाद, सिद्धान्त, परिवर्तन, रूपान्तरण र दयाको आड लिएर वादमाथि विश्वास हावी गराउँदै छन्। यस्तो पृष्ठभूमिमा कानुन, नीति र पाठ्यक्रम मसौदा गर्ने, स्वीकृत वा पारित गर्नेमध्ये दाताजीवीहरू तोकिएको परिणाम प्राप्तिको दबाबमा रहने र राष्ट्रसापेक्ष काम गर्न खोज्नेहरू दबाब रोक्ने तनावमा रहनुपर्ने अवस्था छ। गुठी नेपालको आध्यात्मिक, सांस्कृतिक, संस्कारजन्य र लौकिक उन्नयन तथा विकासमा जनसहभागिता र स्थानीय स्वायत्तताको निम्ति अगाडि आएको हो। नेपालमा बाटोमा पानी राख्ने, वास बस्न पाटीपौवा बनाउने, वन जोगाउने, स्वास्थ्य, शिक्षा, संगीत, वातावरण रक्षा, सरसफाइ, चाडपर्व मनाउनेदेखि जात्रा चलाउनेसम्मका काममा गुठी संलग्न भएको पाइन्छ। व्यक्ति एक्लैले गर्न सम्भव वा पर्याप्त नहुने काम गुठीमार्फत सामूहिकतामा वा संगठित भई गर्न गुठीले सिकाएको देखिन्छ। गुठी उदात्त मन र दान तथा अर्पणजस्तो पवित्र भावको उपज थियो। यो अधिकार खोज्न, नाफा कमाउन आर्थिक लाभ लिनदिन भनेर सुरु गरिएको देखिँदैन। सम्पत्ति आर्जन नभई सम्पदा विकास र संरक्षण तथा अधिकार खोज्नेभन्दा कर्तव्य निर्वहन यसको निहितार्थ रहेको पाइन्छ। यो आलेखमा लिच्छविकालीन गुठी व्यवस्था सम्बन्धमा सीमित रही चर्चा गरिनेछ। अभिलेख व्यवस्था लिच्छविकालमा श्रद्धालु राजा र प्रजाले धार्मिक कुरा चलाउन र लोकको हित हुने कामको लागि अर्पण गरेको चलअचल सम्पत्तिलाई नियत रूपमा उपयोग गरी निश्चित उद्देश्य प्राप्त गर्न गोष्ठी (गुठी शब्दको पूर्वरूप) खडा गरिएका हुन्थे। लिच्छविकालको जनजीवनमा गोष्ठी प्रथा अभिन्न अंग बनेको थियो। त्यसबेला गोष्ठी परिवारको अधीन रहेको र नियत गुठियारलाई सुम्पेको गरी दुई किसिमका थिए। पारिवारिक गुठी परिवारका सन्तान दरसन्तानको विवेकबाट चल्थे। गुठियारलाई सुम्पेका गुठी दाताका सन्तानको अधीन नरही नियत व्यक्ति र निश्चित व्यवस्थाका आधारमा चल्थे। (धनवज्र वज्राचार्य, लिच्छवि कालका अभिलेख, २०३० पृष्ठ १५७) लिच्छवि कालमा धार्मिक र शिक्षा, स्वास्थ्य आदि लौकिक काम कुरा चलाउन गोष्ठीहरू खडा गरिएका थिए। आवश्यक कुरा मिलेर गर्ने नै गोष्ठी प्रथाको आधार हो। गोष्ठी शब्दबाट गुठी बनेको हो। त्यसबेला धार्मिक र लौकिक काम चलाउन राजा प्रजाले चलअचल सम्पत्ति दान गर्थे। आर्थिक सहायताबाट गोष्ठी चल्थे। गोष्ठीका सदस्यलाई गौष्ठिक भनिन्थ्यो। लिच्छवि कालका शासकले यस्ता संघटनलाई सुविधा दिई प्रोत्साहन गर्थे। (वज्राचार्य २८६) लिच्छवि कालमा लौकिक गोष्ठीको रूपमा पानीय गोष्ठीले खाने पानीको व्यवस्था मिलाउने काम गथ्र्यो। जात्रा, मेला आदिमा पानीको व्यवस्था गर्न गोष्ठी सक्रिय हुन्थे। मछिन्द्रनाथको जात्रामा पानीको व्यवस्था मिलाउने काम आजसम्म पनि गुठीको तर्फबाट हुन्छ। (ऐजन) स्थायी रूपमा पानीको बन्दोबस्त गर्न धारा बनाउने, तिनको रेखदेख र मर्मत गर्ने काम प्रणाली गोष्ठीले गर्थ्यो। (ऐजन) बग्गी, गाडा र यातायातसम्बन्धी सुविधा मिलाउन प्रवहण गोष्ठी, कुस्ती वा मल्लयुद्धसम्बन्धी व्यवस्थाको लागि मल्लयुद्ध गोष्ठी, मूर्ति बनाउन अर्चागोष्ठी, बाजाको बन्दोबस्त गर्न वादित्र गोष्ठी, ध्वजको बन्दोबस्त गर्न ध्वजागोष्ठी, बत्ती व्यवस्थाका लागि प्रदीप गोष्ठी, धूपका लागि धूप गोष्ठी थिए। वेद अध्ययनका लागि तैत्तिरिय शाखा गोष्ठी थिए भने ब्राह्मण गोष्ठीजस्ता वर्गविशेषसम्बन्धी गोष्ठी पनि थिए। (ऐजन २८६, २८७) गुठीका विषयमा नीति वा कानुन बनाउँदा गुठीको प्रकृति, प्रकार र मर्मलाई नजरअन्दाज गर्न खोजे समस्या आउन सक्छ। मिलेर काम गर्ने भावनाले नै गोष्ठी प्रथाको जन्म दिएको हो। मिलेर गर्नुपर्ने धेरैजसो कुरा (काम) गोष्ठीद्वारा गरिएको देखिन्छ। (ऐजन २८७) बाजा बजाउने काम एक दिनमा सिक्न सकिँदैन। त्यसका लागि तालिम व्यवस्था गर्न बाजा गुठी खडा गरी बाजा बजाउन सिकाउने व्यवस्था गरिएको हो। ध्वजा घुमाउने तरिका सिकाउन, धूप बनाउने कला सिकाउन, मूर्ति बनाउन सिकाउन केही वर्ष समय लाग्ने हुनाले त्यो सिकाउन भिन्नाभिन्नै गोष्ठीको व्यवस्था भएको हो। (ऐजन २८७) आरोग्यशाला गोष्ठी सार्वजनिक प्रकृतिको औषधालय हो र त्यसमा सबभन्दा धेरै रकम छुट्ट्याएको देखिन्छ। राजा नरेन्द्रदेवको पालामा पनि बिरामीहरूको उपचारका लागि गुठीहरू रहेको पाइन्छ। चिनियाँ राजदूत वाङयुनचेको वर्णनमा पनि नेपालीहरू औषधिको काममा सिपालु रहेको भन्ने कुरा परेको छ। (ऐजन २८८) त्यसबेला नवग्रहभित्रका गोष्ठीका खेतहरूमा मालपोत मिनाहा गरिएको छ। त्यसबेला सरकारले गोष्ठीहरूलाई प्रोत्साहन गथ्र्यो। अंशुवर्माले गोष्ठीका सदस्यहरूको सम्मानका लागि केही रकम नियत गरिदिएका थिए। (ऐजन २८८) धर्म, स्वास्थ्य शिक्षा आदि जनजीवनमा आवश्यक कैयन् कुरा त्यसबेला गोष्ठीद्वारा गरिन्थ्यो। जनताको सुविधा होस् र व्यवस्थापूर्वक काम सम्पन्न होऊन् भनी अंशुवर्माले गोष्ठीहरूको व्यवस्था मिलाइदिएका हुन्। (ऐजन २८८ थप पूर्णिमा अंक १३) लिच्छविकालमा गोष्ठी आदि संघसंगठनमार्फत जनता निकै संगठित थिए। जनता यसरी संगठित भएकाले शासकले जनतालाई हात लिन आवश्यक ठानी जनतालाई स्वायत शासनसम्बन्धी अधिकार सुम्पिँदै जाने नीति लिए। यसले तत्कालीन प्रशासनमा नयाँ मोड नै ल्यायो। (पाञ्चाली शासन पद्धतिको ऐतिहासिक विवेचना धनवज्र बज्राचार्य, टेकबहादुर श्रेष्ठ, २०३५, पृ १०) त्यसबेला गोष्ठीहरूको सुव्यवस्था गरी समाजलाई संगठित गरियो। (वज्राचार्य र श्रेष्ठ पृ १४) लिच्छविकालमा गोष्ठी आदि स्थानीय संगठनमार्फत जनता संगठित भएकाले शासकले जनताको मुख हेर्नुपथ्र्यो र जनता नभड्कियून् भनी शासकले दृष्टि दिइरहनुपथ्र्यो। (ऐजन पृ २३) गोष्ठीजस्ता जनताका संगठनहरूलाई हर किसिमले प्रोत्साहित गर्ने नीति अंशुवर्माको थियो। (ऐजन ८८) लिच्छविकालीन समाजमा धार्मिक र सामाजिक खालका विभिन्न काम गर्न गोष्ठी संस्था खडा गर्ने र चलाउने विशेषता थियो। लिच्छविकालीन लेलेस्थित शिलालेख हेर्दा त्यसबेलाको समाज कति व्यवस्थित थियो भन्ने कुरा अन्दाज गर्न सकिन्छ। अंशुवर्माको पालामा गुठियारले मुद्रा (रकम) पाउने व्यवस्था थियो। नरेन्द्र देवको पालाको देवपाटन नवगृह बस्तीमा रहेका गोष्ठीहरूमा चाट र भट (सरकारी कर्मचारीका पदनाम) हस्तक्षेप गर्न नपाउने बन्देज पनि बाँधिएको देखिन्छ। गोष्ठी लिच्छविकालीन महत्वपूर्ण गैरसरकारी संस्थाका रूपमा रहेका देखिन्छन् र यिनको वास्तविक र विश्लेषणात्मक इतिहास तयार पार्ने काम बाँकी छ। (नेपालको वैधानिक परम्परा, डा जगदीशचन्द्र रेग्मी २०३६ पृष्ठ ५८(६०) सिक्न सकिने पाठ १ गुठी पवित्र दान र कल्याणको भावनाबाट स्वेच्छाले अर्पण गरिएको चलअचल सम्पत्ति हो। यो कसैको सम्पत्ति खोसेर र राजाज्ञाद्वारा जबर्जस्ती राख्न लगाएको भन्ने पाइँदैन। स्वेच्छिक दान र अर्पण हुँदा यो शोषण, अन्याय र अत्याचारको माध्यम थिएन। २ गुठी जनताको स्वतस्फुर्त भावनाको परिणाम हो। खासगरी व्यक्तिले एक्लै गर्न नसक्ने वा पर्याप्त नहुने काम गर्न सामूहिकता र संगठनात्मक रूपमा गर्न गुठी संस्था खडा गरिएका हुन्। ३ गुठी जनताले आफ्नै विवेकमा सुरु गरेको जनसहभागितामा विकास गर्ने संगठित उपाय हो। यो स्थानीय स्तरमा काम गर्न सरकारको मुख मात्र नताक्ने नागरिक मनोविज्ञानको उपज र विकासको सामाजिक चेत हो। ४ गुठी कसैलाई अधिकार दिन र कसैको अधिकार खोस्न सुरु गरिएको होइन। यो कर्तव्य अभिमुखी अवधारणा हो। ५ गुठी सरकारी संयन्त्रको बुद्धि र विवेकको उपज नभई जनताले जनस्तरमा सामाजिक र आध्यात्मिक प्रयोजनका लागि खडा गरेका हुन्। ६ सरकारले गुठीजस्ता संस्थालाई आफ्नो राजस्व बढाउने वा त्यसबाट नाफा कमाउन दिने गरेको देखिँदैन। गुठी सरकारले आफैं वा कर्मचारीबाट चलाउने संस्था होइन। ७ गुठीमा सरकारले हस्तक्षेप नगर्ने नीतिअन्तर्गत गुठीका विषयमा सरकारी कर्मचारीलाई (चाट भट) प्रवेश निषेध नै थियो। पारिवारिक गुठी परिवार र नियत गुठी गुठियारले चलाउँथे। दुवै गुठीको सम्पत्तिमा सरकारले आँखा लगाउनुको सट्टा सहयोग गरेको देखिन्छ। ८ गुठियारलाई सरकारले मर्यादा मात्र होइन, आर्थिक सहायता पनि दिने गथ्र्यो। ९ गुठीको रूपमा स्थानीय नागरिक संस्थाले लोककल्याणकारी काम गरेकाले राज्यले तिनलाई सहयोग समर्थन र प्रोत्साहन गरेको हो। १०गुठी कामको प्रकृतिअनुसार धार्मिक र लौकिक दुई प्रकारको हुन्छ। धार्मिक गुठी भनेका मठमन्दिर र पूजा, जात्रा, पर्व, ध्वजा आदि सम्बद्ध हुन् भने शिक्षा, स्वास्थ्य, यातायात, वन, वातावरण, पानी आदि सम्बद्ध गुठी लौकिक गुठी हुन्। यस्तै गुठी सञ्चालनको हिसाबले परिवारले चलाउने निजी र नियत गुठियारले पूर्वनिर्धारित व्यवस्थाबमोजिम चलाउने गरी दुई किसिमका थिए। ११ गुठीमा राजा र शासकले पनि सम्पत्ति दान गर्थे। तर गुठीको सम्पत्तिमा आँखा लगाउँदैनथे। १२ गुठीको आम्दानीबाट राज्य कोष बढाउने वा राजनीतिक लाभ लिने आशय रहेको देखिँदैन। १३ गुठीको प्रोत्साहनका लागि मालपोत मिनाहा गरेको देखिन्छ। १४ गुठीका कारण समाज व्यवस्था सुचारु र व्यवस्थित थियो। १५ गुठीले मानिसमा परोपकार, सेवाभाव र दानशीलता अभिवृद्धि गर्न मद्दत गरेको थियो। १६ स्वास्थ्य संस्था खडा गरी स्वास्थ्य सेवालाई प्राथमिकतामा राखिएको थियो, जसको प्रशंसा चिनियाँ राजदूतले पनि गरेका थिए। गुठीमा हाम्रो आफ्नै मौलिकता छ। किनकि यसको लामो जरो यहीं छ। गुठीको आत्माअध्यात्म, अर्पण, संस्कृति, संस्कार, स्थानीय स्वायत्तता र विकास हो। यो सरकारले लादेको र राजस्वका लागिसम्म आँखा लगाएको क्षेत्र होइन। त्यसैले अहिले पनि संविधानले सञ्चित कोषबाट बोलीचालीमा देवस्व भनिने गुठी रकम अलग गरेको छ। गुठी जनताले स्वेच्छाले सामाजिक कल्याणका लागि मिलेर काम गर्ने संस्थागत प्रबन्ध हो, जसलाई सरकारले सहयोग, सम्मान र प्रोत्साहन गरेको भने हो। यो शोषणको पर्याय होइन। यो सम्पत्ति अर्पण गरेर सुरु भएको हो खोसेर होइन। गुठीका विषयमा नीति वा कानुन बनाउँदा गुठीको प्रकृति, प्रकार र मर्मलाई नजरअन्दाज गर्न खोजे समस्या आउन सक्छ। गुठीको जरामा मोहियानीको अवधारणा थिएन। यो पछि गुठी राख्न छोड्दै गएपछिको र सम्पदालाई सम्पत्ति मान्न थालेपछिको समस्या हुन सक्छ। गुठी जग्गा कमाउनेहरूका समस्या समाधान हुनु मानवीय पक्ष अवश्य हो। खासखास अन्तरालमा गुठीको जग्गामा स्वामित्व दिँदै गए एक दिन गुठी लोप हुने सम्भावना हुन्छ। गुठीको जरो मासेर अधिकार स्थापना गर्न खोज्दा त्यसले पक्कै तरंग पैदा गर्छ। गुठी महन्त र गुठियारले दुरुपयोग गर्न पाउनु हुँदैन। गुठी परिवार र समाज कल्याणका निम्ति राख्ने परम्परा रहेकाले यसको प्रयोग कल्याणसापेक्ष रहन दिनु कल्याणकारी नै हुन सक्छ। लिच्छविकालीन व्यवस्थाले यतै संकेत गरेको देखिन्छ।"
नियुक्तिमा इमानदारीको कदर,"सत्ताधारी दल र यसका नेताहरूले न्यायाधीश नियुक्ति गर्नु भनेको दलीय क्रियाकलापलाई सघाउनु हो भन्ने अवधारणा राखेमा न्यायालय कहिल्यै पनि स्वतन्त्र र निष्पक्ष हुन सक्दैन आजभन्दा ७० वर्षअघि राणाशासन कालमा राज्यको परिचालन राणा प्राइमिनिस्टरद्वारा हुने गरेको थियो। कार्यपालिका, विधायिका र न्यायपालिकाका सबै अधिकार श्री ३ सरकारमा केन्द्रित थियो। २००७ सालको क्रान्तिपछि बनेका संविधानहरूले प्रजातन्त्र स्थापनासँगै शक्ति पृथकीकरण र शक्ति सन्तुलनको सिद्धान्तलाई स्थापित गर्ने कार्य गरेका हुन्। २००८ सालमा प्रधान न्यायालय गठन भयो। दार्जिलिङनिवासी प्रखर कानुनवेत्ता हरिप्रसाद प्रधानले पहिलोपटक नेपालको न्यायपालिकामा प्रधानन्यायाधीश भई काम गर्ने अवसर पाउनुभयो। भनिन्छ उहाँलाई नेता बीपी कोइरालाले पहिचान गर्नुभएको थियो। किनकि बीपीले स्वयं केही समय दार्जिलिङमा बसी वकालत गर्नुभएको थियो भन्ने जानकारीमा आउँछ। २००७ सालपछि नेपालमा श्री ३ राणा सरकार र प्रजातन्त्रवादीहरूको मिलिजुली सरकार गठन भएको थियो। सुरुवाती दिनहरूमा न्यायाधीश नियुक्ति कसले गर्ने, कस्ताकस्ता मुद्दा अदालतको क्षेत्राधिकारभित्र पर्ने र पुराना राणाशासकले मुद्दा फैसला गर्न पाउने कि नपाउने ? पाएमा कुनकुन मुद्दा पाउने यस्ता विषय केही समय अन्योलमै रह्यो। यति मात्र होइन, हरिप्रसाद प्रधानले न्यायालय सञ्चालन गर्ने क्रममा आफूले प्राप्त गरेको ज्ञान र तालिमकै प्रयोग शक्ति सन्तुलनको सिद्धान्त, शक्ति पृथकीकरणको सिद्धान्त र कानुनी शासनको उपयोग गर्न थालेपछि यी विषयमा अल्पज्ञान भएको तत्कालीन मन्त्रिमण्डल र न्यायपालिकाबीचको द्वन्द्वबाट पुष्टि हुन्छ। न्यायालयलाई तह लगाउने हेतुबाट न्यायालयको असाधारण अधिकार रिटको प्रयोग गरी आम सर्वसाधारणको मौलिक हक स्थापना गर्ने अधिकार जुन प्रधान न्यायालय ऐन २००८ को दफा ३० ले प्रदान गरेको थियो, त्यसलाई तत्कालीन सरकारले खारेज गर्यो। तथापि उक्त प्रहारबाट पूर्व प्रधानन्यायाधीश प्रधान विचलित हुनु भएन। उहाँ धैर्यधारण गरेर बस्नुभयो। प्रधान प्रखर कानुनवेत्ता हुन् र ब्रिटिस भारत सरकारको समयमा पश्चिम बंगाल राज्यमा वकालत गरी बसेका पूर्व प्रधानन्यायाधीश नैनबहादुर खत्रीको स्मरणपत्रमा उल्लेख गरिएको पाइन्छ। आधुनिक न्यायिक इतिहासमा नेपालको न्यायापालिका स्थापना गर्नुमा उहाँको ठूलो योगदान रहेको पाइन्छ। न्याय होस् त हरिप्रसाद प्रधानको जस्तो भन्ने जनमानसमा भनाइ नै छ। उहाँको न्याय सम्पादनमा अडान रहेका कारण २०१३ सालमा सर्वोच्च अदालत गठन हुँदासम्म काम गर्न उमेर हुँदाहुँदै पनि ल्याइएन। उहाँलाई प्रधानन्यायालय खारेज भएसँगै हटाई सट्टामा अनिरुद्रप्रसाद सिंहलाई नियुक्त गरिएको थियो। पछि पुनः २०१८ सालको मंसिर २९ गते उहाँलाई प्रधानन्यायाधीशको रूपमा नियुक्ति गरी २०२० मंसिर २९ सम्म सेवामा रहनुभयो। उमेर हद समाप्त हुन लाग्दा स्वतः राजीनामा दिनुभएको देखिन्छ। यद्यपि हाम्रो न्यायपालिकाको इतिहास अध्ययन गर्ने हो भने २०१३ सालको विघटित प्रधानन्यायालयसँगै प्रधानन्यायाधीश हरिप्रसादको पद पनि समाप्त भएको थियो। साथै सर्वोच्च अदालत गठन हुँदा अनिरुद्रप्रसाद सिंहलाई नियुक्त गरिएको हो। तर पछि २०१६ सालमा अनिरुद्रप्रसादलाई हटाई पुनः भगवतीप्रसाद सिंहलाई न्यायाधीशमा नियुक्ति दिलाई कामु प्रधानन्यायाधीश नियुक्त गरिएको थियो। प्रजातन्त्र स्थापना भएपछि आएको खुला व्यवस्थामा एकजना न्यायाधीशलाई पदबाट किन हटाई अर्को न्यायाधीश नियुक्त गरिएको हो, सोको जानकारी निज प्रधानन्यायाधीशलाई प्राकृतिक न्यायको सिद्धान्तअनुसार दिएको देखिँदैन। दबाब र प्रभावका आधारमा न्यायालयजस्ता संस्था र संवैधानिक निकायहरू सञ्चालन गर्ने प्रक्रिया जारी रहे ती संस्थामा इमानदार र निष्ठा भएका व्यक्तिहरू प्रवेश गर्न चाहँदैनन्। एक प्रसंगमा पूर्वप्रधानन्यायाधीश नयनबहादुर खत्रीले आफ्नो स्मरणमा त्यस घटनाबारेमा उल्लेख नगर्दा अनिरुद्रप्रसाद सिंह स्वयं सिंहदरबार पुगेर मलाई कति कारण निष्कासन गरियो भनी सबै नेता र सरकारी उच्च पदाधिकारीसँग गुनासो गरेको र प्रधानन्यायाधीश भएको व्यक्तिलाई यसरी निष्कासन गर्ने (? ) भनी सोध्नुभएको प्रसंगबारेमा उल्लेख गरेको पाइन्छ। प्रजातन्त्र प्राप्तिपछि पनि प्रजातान्त्रिक संस्कार र अभ्यास बसाल्न नसकी पुरानै शैलीको तानाशाही प्रवृत्ति कायम रहनु आश्चर्यको विषय हो। संविधान, ऐन, नियमअनुसार नियुक्त हुने पदहरूमा व्यक्तिको योग्यताबारेमा सोही कानुनमा निर्धारण गरिएको हुन्छ। जुनै पनि पदमा नियुक्ति हुनुपर्दा पहिलो सर्त नै इमानदार र कर्तव्यनिष्ठ हुनुपर्ने अनिवार्य उल्लेख हुन्छ। झन् न्यायपालिकाको न्यायाधीश नियुक्ति सन्दर्भमा निष्ठावान् छवि भएर मात्र हुन्न, न्यायिक मनको प्रयोग गर्न सक्ने क्षमता भएको हुनुपर्छ भनिन्छ। नेपालमा २००७ सालदेखि ०१७ सालसम्म न्यायाधीशहरूको नियुक्ति मन्त्रिमण्डलबाट भएको देखिएको छ। २०१९ सालमा पञ्चायती संविधान आएपछि दरबारले नियुक्ति र पजनी दुवै गर्न थालेको हो। पञ्चायती व्यवस्थामा व्यवस्थाविरोधीलाई नियुक्ति नदिए पनि नियुक्तिहरूमा भ्रष्टाचारीहरूलाई भने प्र श्रय दिएको भने देखिन्न। हुन त पञ्चायती व्यवस्था भ्रष्टाचारबारेमा शून्य सहनशीलता कायम थियो भनी भन्न र मान्न सकिन्न। तर दरबारले चलाउने पनजीको पद्धतिले गर्दा राष्ट्रसेवकहरू पदबाट निष्कासित हुनुपर्दा त्रसित हुने गर्दथे। पञ्चायतकालमा चाटुकारहरूले दरबार घेरेका थिए। त्यसको मारमा विश्वनाथप्रसाद उपाध्याय पर्नुभएकै हो। उहाँ न्यायवेत्ता मात्र होइन, कानुनका प्रखर वेत्ता पनि हो। २०४७ सालको संविधानको भाषा र त्यहाँ भएको शब्द चयनले पुष्टि गरेको छ। तथापि पञ्चायतकालमा उहाँ सदैव जाँचबुझ आदिबाट पाखा लाग्नुभएको थियो। २०४६ सालको आन्दोलन भयो र प्रधानमन्त्री पदमा कृष्णप्रसाद भट्टराईजस्तो सन्त व्यक्ति आसीन हुँदा विश्वनाथप्रसाद उपाध्यायको विद्वताको कदर गर्दै प्रधानन्यायाधीश पदमा नियुक्ति गरिएको थियो। नेपालको न्यायपालिकाभित्र क्षमता र योग्यता भएका न्यायाधीशहरूले पदोन्नति हुन संघर्ष गर्नुपरेको छ। एकातिर कामको चटारो हुन्छ भने अर्कोतर्फ गरेको कामबाट मिल्ने जसअपजसबाट बच्न वा आन्तरिक र बाहिरी दुष्प्रचार र दुष्प्रभावबाट जोगिन रक्षा कबचको जोगाड पनि कहिलेकाहीं गर्नुपर्ने अवस्था पर्न आउँछ। ६९ वर्षको न्यायपालिकाको ऐतिहासिक कालखण्डमा बारम्बार यस्ता हस्तक्षेप दोहोरिएको अनुभव भएकै छन्। त्यसमाथि राजनीतिक हस्तक्षेप दिनानुदिन बढ्दै गएको छ। दुःखको कुरा न्यायाधीशले आम जनसाधारणको मुद्दाको छिनोफानो गर्नु कि कामै गरेका आधारमा द्वन्द्वात्मक मानसिकता बोकेर हिँड्नु ? नेपालमा इमानदारीको कदर कुनै पनि कालखण्डमा भएको पाइँदैन। निष्ठावान् न्यायाधीशको नियमबमोजिम पदोन्नति हुँदैन भने नियुक्ति हुँदा प्राथमिकता दिइँदैन भने अनुपातिक रूपमा भ्रष्टहरूले प्र श्रय पाउँछन् भने त्यस्तो वातावरणमा काम कसरी गर्ने ? यस्तो वातावरणलाई उत्साहजनक मानिँदैन। नातावाद, कृपावाद र भागबन्डाका आधारमा नियुक्ति हुँदा स्वतः न्यायाधीशहरूमाझ निराशा छाउनु स्वाभाविक हो। नेपालको न्याय प्रणालीमा अहिलेसम्म कैयन् योग्य र क्षमतावान् निष्ठा भएका न्यायाधीशहरूले कानुनबमोजिम पदोन्नति पाउनुपर्नेमा नपाई पाखा लागेको उदाहरण प्रशस्त छन्। त्यस्तै नेतृत्व पक्षको कमजोरीका कारण र सत्ताधारी दलका दलीय नेताकार्यकर्ताको दबाब र प्रभावका कारण प्राप्त हुने पदोन्नति नियुक्तिबाट विमुख हुन पुगेको देखिएकै छ। बहुदलीय व्यवस्था स्थापनापछि जनताले कानुनी राज्यको स्थापना हुने सपना बोकेका थिए। तर आज यत्रतत्र दलीय भागबन्डाका नाममा क्षमतावान् न्यायाधीश मात्र होइन, सरकारका प्रत्येक अंगका राष्ट्रसेवकहरू किनारा लागेका छन्। तथापि स्वतन्त्र न्यायपालिकाको स्थापनानिम्ति न्यायालयभित्र निष्ठावान्, क्षमतावान् र निर्भीक न्यायाधीशहरूको ठूलो जमात कायम गर्न आवश्यक छ। सत्ताधारी दल र यसका नेताहरूले न्यायाधीश नियुक्ति गर्नु भनेको दलीय क्रियाकलापलाई सघाउनु हो भन्ने अवधारणा राखेमा न्यायालय स्वतन्त्र र निष्पक्ष कहिल्यै पनि कायम हुन सक्दैन। तसर्थ भोलिका दिनमा हुने न्यायालयको कुनै पनि तहको नियुक्ति दलीय भागबन्डाका आधारमा गर्ने संस्कार त्याग गर्न जरुरी छ। समष्टिगत रूपमा भन्ने हो भने न्यायपालिकामा मात्र होइन, हाम्रा संवैधानिक निकायहरू र यसका मातहतका सबै सरकारी अंगहरूलाई बहुदल प्राप्तिपछि लोकतान्त्रिक पद्धतिबाट सञ्चालन हुन दिएको देखिँदैन। त्यसैले गर्दा नेपालमा प्रजातन्त्रको स्थायित्व, स्थिरतामाथि जहिले प्रश्न उठिरहेको छ। उपरोक्त उल्लिखित संस्थाहरू जुनसुकै सरकारमा आउने सत्ताधारी दल र यसका भ्रातृ संगठनहरूबाट दबाब र प्रभावका आधारमा सञ्चालन भएको पाइएको छ। यसरी संस्था र निकायहरू सञ्चालन गर्ने प्रक्रियामा स्वतन्त्रता र स्वाधीनता नभएपछि तह संस्थाका प्रमुखहरूमा इमानदार र निष्ठा भएका व्यक्तिहरू प्रवेश गर्न चाहँदैनन्। किनकि, इमानदार र प्रतिष्ठा भएका व्यक्तिले तन, मन, धनका साथ राजनीतिक दल र तिनका संगठनहरूलाई सघाउन कुनै हालतमा पनि सक्दैन। यिनै कारण हुन इमानका अभाव भएका व्यक्तिको उपस्थितिका कारण लोककल्याणकारी संस्था र निकायहरू जनमुखीभन्दा नेता र सरकारमुखी बन्न पुग्छन् परिणामतः मुलुकको विकास हुन नसकेको प्रस्ट छ। यसरी मुलुकमा इमान र जमानको कदरको अभावमा दिनदिनै युवा शक्ति पलायन भएका छन्। अहिलेका युवा जो पढेलेखेका छन्। तिनका गैरकानुनी कार्य, असमानता पक्षपात र पंक्ति विभेदलाई रुचाउँदैनन्। तिनका रुचि व्यापक रूपमा विधि शासनको स्थापना हो। तिनको एउटै भाषा बोली छ नेपालमा योग्यताको कदर हुँदैन र योग्य व्यक्तिको सम्मान पनि छैन। प्रत्येक होनाहार युवाको मुखबाट एउटै कुरा सुनिन्छ शैक्षिक अध्यापन समाप्तिपछि अब यो मुलुकमा मेरो मूल्य नै के छ र ? तसर्थ मेरो काम नै यहाँ छैन। यसै भावनाबाट प्रेरित भई मुलुकमा जन्मी, हुर्की पढेर योग्यता हासिल गरेका युवा पलायन दिनप्रतिदिन बढ्दो छ। जो विदेशमा नाम दाम कमाई मुलुक फर्केर सेवा गर्न चाहन्छन् वा फर्केका छन्, तिनको न यहाँ सुरक्षा छ न त हौसला र उत्साह नै छ। नेपालमा अब एउटा वर्ग छ, चाहे जुनै जतिको होस् वा जुन धर्मको हो्स वा कुनै पनि दलको होस् उसको मूल मन्त्र हो सत्ता कब्जा। साम, दाम दण्ड भेद नीतिको प्रयोगबाट सत्ता कब्जा गरी जन्मजन्म त्यसैमा बहाल हुने। तिनलाई न जनताको भोग, शोक र रोगसँग सरोकार छ न त मुलुकको विकाससँग सरोकार छ, सरोकार छ त एउटै कुरासँग। त्यो हो सत्ताको सुखको भोग र आनन्द।"
मेलम्चीमा ब्रह्मलुट,"मेलम्चीको आवश्यकता कतिसम्म परेको छ भने अब रित्ता गाग्राको प्रदर्शन प्रधानमन्त्री र मन्त्री निवासमा हुन मात्र बाँकी छ देशमा युद्ध छैन। बाह्य आक्रमण छैन। महामारी पनि छैन। मनसुन लोसे भएर बाढीपहिरो पनि आएको छैन। पानी नै नपरेर किसानले धान रोप्न पाएका छैनन्। कुनै संकटकाल लागू भएको पनि छैन। तर मेलम्ची खानेपानी आयोजनाको हकमा यी सब लागू भए। अर्थात्, यी सब नभए पनि मेलम्चीलाई यस्तै विशेष परिस्थिति लागू भयो। यी अवस्था उत्पन्न नभएको र कसैले केही गर्न वाधाअवरोध नभएको परिस्थिति लगाएर मेलम्चीले ऐनकानुनको ठाडै उल्लंघन गर्यो विनाप्रतिस्पर्धा अर्बौँ रुपैयाँको ठेक्का। ठेक्का गर्ने अख्तियारी दिलाइयो मन्त्रिपरिषद्मार्फत। यो अख्तियारी लिए मेलम्ची आयोजना प्रमुखले। यसमा सामेल भए खानेपानीमन्त्री, सचिव, आयोजना प्रमुख र प्रधानमन्त्रीका कथित पूर्वाधार विज्ञ। यी सबैजनाको मिलेमतोमा मेलम्चीको तीन प्रतिशत कामका लागि ठेक्का बन्दोबस्त गरियो ऐनकानुनविपरीत, मेलम्चीको पानी छिटो ल्याउने नाममा। आइसकेको मेलम्चीलाई नियतवश पछाडि धकेलेर नयाँ ठेक्का गरियो। मन्त्रिपरिषद्बाट निर्णय गराएपछि जति भ्रष्टाचार गरे पनि भयो। जसलाई ठेक्का दिए पनि भयो। ठेक्कामा खुलमखुला जति कमिसन मागे पनि भयो। अख्तियार दुरुपयोग अनुसन्धान आयोगले दागा धर्ला भनेर मन्त्रिपरिषद्बाटै गराइयो। मन्त्रिपरिषद्ले निर्णय गर्यो गत जेठ ६ गते। असार तेस्रो साता लागिसक्दा पनि काम सुरु भएको छैन। यो अवधिमा ३५ दिने सूचना निकालेर प्रतिस्पर्धै गर्ने समय व्यतीत भयो। अर्थात् विशेष परिस्थिति देखाएर गरिएको ठेक्कासम्बन्धी निर्णयको औचित्य स्थापित हुन सकेन। पहिल्यै सेटिङ भएका ठेकेदारलाई बोलाईबोलाई यो ठेक्का तँ यतिमा लैजा भन्दै श्री ३ को शैलीमा दिने काम सुरु भएको छ। कुनै पनि ठेक्कामा यस्तो ब्रह्मलुट भएको थिएन। जनताले पानी नपाउने, ऐनकानुनको पनि धज्जी उडाउने, इतिहासमा विरलै हुने घटना हुन् यी। हिजो यिनै माओवादीको जनयुद्ध का बेलामा भएका ठेक्कापट्टामा समेत विशेष परिस्थिति को दफा लागू भएका थिएनन्। तर आज जनयुद्ध सञ्चालन गरेर आएकाहरू नै सत्तामा छन्, देश शान्त छ। तर देखाइन्छ विशेष परिस्थिति। यो सरकारले जनताका अगाडि देखाउनलायक एउटै काम थियो मेलम्ची। यसबाहेक सरकारले प्रवाह (डेलिभर) गरेको देखाउनलायक कुनै कामै थिएन। सुरुमा खानेपानीमन्त्री बिना मगरले पनि कमिसनको लालच नराखेकी होइनन्। तत्कालीन सचिव गजेन्द्र ठाकुरले यिनलाई पनि ललीपप देखाएका थिए र नै लहैलहैमा लागिन्। सचिव ठाकुरले मन्त्री मगरलाई मात्र होइन, प्रधानमन्त्रीलाई समेत भ्रममा राख्न सफल भए। सचिवले आफूलाई भ्रममा राखेको प्रधानमन्त्रीले योजना आयोगको बैठकमा स्वीकार गरेबाट पुष्टि हुन्छ। त्यसबाहेक प्रधानमन्त्रीका पूर्वाधारविज्ञ घनश्याम भट्टराई, आयोजना प्रमुख सूर्यराज कँडेलसित सचिव ठाकुरको कुरो मिल्यो। त्यसमाथि प्रधानमन्त्रीको आश्वासन छँदै थियो। परिआए काँध थापिदिने खानेपानीमन्त्री मगरको साथ थियो। जसरी चाबहिलबौद्धजोरपाटीका जनता सडकमा उत्रेर यातायात नै ठप्प पार्नुपर्ने अवस्था आएको थियो, अब काठमाडौंका काकाकूल जनता सडकमा उत्रन मात्र बाँकी छ। भट्टराईले जारी गरेका फरमान प्रधानमन्त्रीले दिने निर्देशन वा सोसरह थिए, अद्यापि छ। यी कारणले सचिव मदमत्त भए। उनलाई पनि अहिलेका मन्त्रीको जस्तै सत्ताको उन्माद चढ्न थाल्यो। ठेकेदार सीएमसीले कमिसन नदिएको झोक त छँदै थियो। त्यसमाथि सत्ताको माद। यस्तो मनस्थिति भएका व्यक्तिले गर्ने निर्णय उचित हुने कुरै थिएन। अनाहकमा ठेकेदारलाई भुक्तानी रोकिदिए। अन्ततः ठेकेदार काम छाडी हिँड्यो। ठेकेदारले काम छाडेको ६ महिना बितिसकेको छ। तर, मेलम्चीको बाँकी काम जस्ताको त्यस्तै छ। यी सबै उल्लिखित पात्रहरूको पूर्व डिजाइन थियो नयाँ ठेक्का। पहिलेको ठेकेदारबाट कमिसन नआउने भएपछि यत्रो राष्ट्रिय गौरवको आयोजनामा त्यसै छाड्ने कुरो भएन भन्ने बुद्धत्व यी पात्रहरूले प्राप्त गरे र अन्ततः नयाँ ठेक्का गराउन सफल भए। नयाँ ठेक्कामा कम्तीमा एक अर्ब रुपैयाँ गोलमाल भएको छ। तर अख्तियारले हेर्न पाउँदैन। किनभने, निर्णय गराइएको छ मन्त्रिपरिषद्बाट। अन्योलग्रस्त मेलम्ची मेलम्चीमा अर्को ठेक्का मेलम्ची खानेपानी आयोजनालाई ७ अर्ब ३९ करोड मेलम्ची अझै अनिश्चित प्रधानमन्त्रीको मेलम्ची चासो मेलम्चीमा एक अर्ब घोटाला मन्त्री मगर र सचिव ठाकुरको कुरो मिलेन। ठाकुरलाई सरुवा गरियो। नयाँ सचिवले पुरानै ठेकेदार ल्याउने सबैको अपेक्षा थियो। मन्त्रीले पनि पुरानै ठेकेदारबाट बाँकी काम सम्पन्न गराउनुपर्छ भन्ने बुद्धत्व प्राप्त गरेकी थिइन्। तर सचिव दीपेन्द्रनाथ शर्मा पनि खानेपानीमा आइसकेपछि बहकिए। शर्मालाई पूर्वाधार विज्ञ भट्टराई र कँडेलहरूले बहकाए। इन्जिनियरिङमा अब्बल मानिएका शर्मा विगतमा विद्युत् प्राधिकरणमा आफ्नो इमानदारीको परीक्षामा उत्तीर्ण भइसकेका व्यक्ति थिए। नयाँ ठेक्का लगाउँदा देशलाई घाटा लाग्ने र मेलम्ची आउन ढिलो हुनेमा शर्मा अनभिज्ञ थिएनन्। तर उनले देशको हितमा काम गर्न चाहेनन्। मेलम्ची बोर्डका अध्यक्ष उनी आफैं हुन्। बोर्डले जस्तोसुकै निर्णय पनि गर्न सक्छ, मन्त्रिपरिषद्सम्म पुगिरहनु नै पर्दैन। तर कँडेल र भट्टराईहरूले गरेको गोलमालको छड्के किनारा साक्षीका रूपमा उनले मन्त्रिपरिषद्मा प्रस्ताव लैजान मन्त्रीसमक्ष पेस गरे। शर्माले काम गर्न नसक्ने, जनतालाई पानी दिलाउन नचाहने र आफ्नै पानी उद्योग चलाइरहेका कँडेललाई हटाउन चाहेनन्। कँडेल रहेसम्म मेलम्ची अघि बढ्न नसक्ने घामजत्तिकै छर्लंग हुँदाहुँदै मन्त्री, सचिवले च्यापिरहेका छन्। यिनीहरूबीच साँठगाँठ नभएको भए मेलम्ची आयोजना प्रमुखमा सक्षम र योग्य व्यक्ति आइसकेको हुने थियो। हिजो पो प्रधानमन्त्री एउटा पार्टीको हुन्थ्यो, मन्त्री अर्कोको। कुनै आयोजना प्रमुखलाई हटाउँदा दल वा त्यसको अध्यक्ष रिसाउला र सरकार गिराउला भन्ने भयका कारण पनि यस्ता नालायकहरूले राज गर्न पाउँथे। तर आज परिस्थिति अर्कै छ। जनतालाई छिटोभन्दा छिटो सेवा प्रवाह गर्नु छ भने मार्गमा ठाडा परेका काँडा हटाउनु नै उचित हुन्थ्यो। मन्त्रीले पनि अडान छाडिन्। यसरी भ्रमित प्रधानमन्त्रदेखि अक्षम आयोजना प्रमुखसम्मले मेलम्चीलाई जानाजान पर धकेले। किनभने, ठेकेदारले झन्डै सात अर्ब रुपैयाँको दाबीसहित आर्बिट्रेसन (मध्यस्थता) मा जाने तयारी गर्दै थियो। ऊ अहिले पनि ढुक्क छ। फिडिक ठेक्का प्रणालीमा सामान्यतया ठेक्का लगाउने (सरकार) ले जितेको इतिहास छैन। चाहे त्यो मध्यमर्स्याङ्दी होस् वा कालीगण्डकी नै। ठेकेदारले भोलि अन्तर्राष्ट्रिय अदालतबाट मुद्दा जित्छ भन्ने सबैलाई थाहा छ। स्वयं कँडेलहरूलाई पनि। तर राज्यको स्रोतसाधनको जतिसुकै दुरुपयोग होस्, के मतलब। हिजो मध्यमर्स्याङ्दीको ठेकेदारले यसैगरी एकतर्फी ठेक्का रद्द गरेको थियो। जर्मनीको फ्रयांकफर्टमा पुगेर सहमति गर्नुपर्यो। कुलेखानी तेस्रोको सिभिल ठेकेदारले पनि ठेक्का रद्द गरेको थियो। उसलाई पनि पुनः वार्तामा बोलाएर काम लगाइयो। यसो गर्दा पनि आयोजनाको लागत बढ्यो। अझ नयाँ ठेक्का गरेको भए त्योभन्दा पनि बढी लागत पर्ने थियो। यसो उसो र अनेक गर्दै आयोजनाको लागत बढाउनेबाहेक अरू केही पनि मेलम्चीमा पाकिरहेको छैन। तर मेलम्चीको आवश्यकता कतिसम्म परिसकेको छ उपत्यकामा भने कुनै दल रित्ता गाग्राका प्रधानमन्त्री, मन्त्री निवासहरूमा प्रदर्शन हुन मात्र बाँकी छ। जसरी चाबहिलबौद्धजोरपाटीका जनता सडकमा उत्रेर यातायात नै ठप्प पार्नुपर्ने अवस्था आएको थियो, अब काठमाडौंका काकाकूल जनता सडकमा उत्रन मात्र बाँकी छ। सरकारको रबैया हेर्दा सुतिरहेका काठमाडौंका जनतालाई चुनौती दिइरहेको छ। हिजो पनि ४६ करोडको ठेक्का (मेलम्ची प्रवेश मार्ग) रद्द गरी नयाँ ठेक्का (९६ करोड रुपैयाँ) दिँदा कतिपय नेता जेल गएको इतिहास छ। अहिले जे गरे पनि छुट छ भन्दै गरिएका कृत्यप्रति जवाफदेही बन्नुपर्ने र जनतासमक्ष हिसाब बुझाउनुपर्ने अवस्था पनि आउन सक्छ। यो कुरा मेलम्चीवालाहरूले भुलेका छन्।"
प्रतिष्ठाको भिडन्त,"लिड्स : विश्वकप क्रिकेटको बिहीबार हुने खेलमा वेस्ट इन्डिजले अफगानिस्तानको सामना गर्दैछ। उक्त खेल लिड्सस्थित हेडिङ्लीमा नेपाली समयअनुसार दिउँसो ३:१५ बजे सुरु हुनेछ। यी दुवै टोलीले लिग चरणमा आफ्नो अन्तिम खेल खेल्न लागेका हुन्। तर, यी दुवै टोलीलाई उक्त खेलको नतिजाले भने कुनै असर पार्ने छैन। वेस्ट इन्डिज र अफगानिस्तान दुवै जारी विश्वकपको उपाधि होडबाट बाहिरिइसकेका छन्। अफगानिस्तान हालसम्म आफूले खेलेका आठवटै खेलमा पराजित भएको छ। क्यारेबियन टोलीले भने आठमध्ये एक खेलमा जित हात पारेको छ। ६ खेलमा पराजित भएको वेस्ट इन्डिजको एक खेल भने वर्षाका कारण रद्द भएको थियो। वेस्ट इन्डिजले आफ्नो पहिलो खेलमा पाकिस्तानलाई सात विकेटले पराजित गरेको थियो। अन्तर्राष्ट्रिय प्रतियोगिताको अनुभव र विश्वकप सहभागिताका आधारमा अफगानिस्तानभन्दा वेस्ट इन्डिज निकै पाको टोली हो। वेस्ट इन्डिजले पहिलो संस्करणदेखि नै विश्वकपमा सहभागिता जनाउँदै आएको छ। वेस्ट इन्डिज पहिलो र दोस्रो विश्वकपको उपाधि विजेता टोली पनि हो। वेस्ट इन्डिज तेस्रो संस्करणमा पनि फाइनलसम्म पुगेको थियो। तर, वेस्ट इन्डिजको इतिहास जति गौरवशाली थियो, वर्तमान त्यति नै कमजोर देखिन्छ। सन् १९८३ पछि वेस्ट इन्डिज विश्वकपको फाइनलमा पनि पुग्न सकेको छैन। अर्कोतिर, अफगानिस्तानको यो केवल दोस्रो विश्वकप सहभागिता हो। अफगानिस्तानले पहिलो पटक सन् २०१५ को विश्वकपमा सहभागिता जनाएको थियो। पहिलो सहभागितामा अफगानिस्तान लिग चरणबाटै घर फर्किएको थियो। सन् २०१५ को विश्वकपमा अफगानिस्तानले स्कटल्यान्डलाई मात्र हराउन सकेको थियो। त्यसयता अफगानिस्तानले विश्वकपमा एउटा पनि खेल जित्न सकेको छैन। तर, अन्तर्राष्ट्रिय अनुभव र विश्वकप सहभागितामा नयाँ टोली भए पनि अफगानिस्तानको वर्तमान र भविष्य भने आशालाग्दो देखिन्छ। वेस्ट इन्डिज र अफगानिस्तानबीच हालसम्म एकदिवसीय अन्तर्राष्ट्रिय प्रतियोगितामा कुल पाँच खेलमात्र भएको छ। एकदिवसीय खेलको नतिजाले भने वेस्ट इन्डिजभन्दा अफगानिस्तानलाई बलियो देखाउँछ। पाँचमध्ये तीन खेलमा अफगानिस्तान विजयी भएको छ। वेस्ट इन्डिजले भने केवल एक खेलको नतिजालाई आफ्नो पक्षमा पारेको छ। यी दुई टोलीबीचको एक खेल अनिर्णित रूपमा सकिएको छ। विश्वकपमा भने यी दुई टोली पहिलो पटक आपसमा भिडन्त गर्न लागेका हुन्। जारी विश्वकपमा अफगानिस्तानले अस्ट्रेलिया, आयोजक इङ्ल्यान्ड, भारत र पाकिस्तानविरुद्घ मात्र दुई सयभन्दा केही बढी रन बनाउन सकेको छ। दक्षिण अफ्रिकाविरुद्घको खेलमा त अफगानिस्तान एक सय २५ रनमै अलआउट भएको थियो। तुलनात्मक रूपमा अफगानिस्तानको ब्याटिङभन्दा बलिङ गतिलो छ। क्यारेबियन टोलीले भने अधिकांश खेलमा दुई सय ५० भन्दा बढी रन बनाएको छ। यद्यपि, भारतविरुद्घको खेलमा भने वेस्ट इन्डिज एक सय ४३ रनमै अलआउट भएको थियो। वेस्ट इन्डिजको बलिङ पनि स्तरीय छ। जारी विश्वकपमा वेस्ट इन्डिजका अनुभवी र आक्रामक ब्याट्सम्यान क्रिस गेल पनि चल्न सकेका छैनन्। उपाधि होडबाट बाहिरिइसकेकाले बिहीबार हुने वेस्ट इन्डिज र अफगानिस्तानबीचको खेललाई केवल प्रतिष्ठाको लडाइँका रूपमा हेरिएको छ। आजको खेल अफगानिस्तानविरुद्ध वेस्ट इन्डिज हेडिङ्ली (दिउँसो ३ः१५ बजे) एकदिवसीयमा दुई टोली कुल : ५ खेल अफगानिस्तान विजयी : ३ खेल वेस्ट इन्डिज विजयी : १ खेल अनिर्णित : १ खेल"
चीनमाथि नेपालको सानदार जीत,"काठमाडौं : मलेसियामा जारी एसीसी यू१९ इस्टर्न रिजन क्रिकेट प्रतियोगितामा नेपालले चीनमाथि सानदार जित हात पारेको छ। क्वालालम्पुरस्थित किनरा ओभल मैदानमा बुधबार भएको समूह चरणको आफ्नो पहिलो खेलमा नेपालले चीनलाई १० विकेटले हरायो। जितसँगै नेपाल सेमिफाइनलमा पुगेको छ। चीनले दिएको ५४ रनको सामान्य लक्ष्य नेपालले पाँच ओभरमै पूरा गरेको थियो। नेपालका लागि पवन सर्राफले सर्वाधिक ४६ रन बनाए। विस्फोटक ब्याटिङ गरेका पवनले २१ बलमा तीन छक्का र ६ चौकाको सहयोगमा उक्त रन बनाएका थिए। रीत गौतम १० रनमा अविजित रहे। टस जितेर पहिले फिल्डिङ रोजेको नेपाल सामु चीनले २३१ ओभरमा सबै विकेट गुमाएर ५३ रन बनाएको थियो। चीनका कुनै पनि ब्याट्सम्यानले सन्तोषजनक प्रदर्शन गर्न सकेनन्। चीनलाई सस्तोमा समेट्न नेपालका सागर ढकालले ६ विकेट लिए। यस्तै तिलक भण्डारीले पनि तीन विकेट हात पारेका थिए। कमलसिंह ऐरीले एक विकेट लिए। समूह ए मा रहेको नेपालले दोस्रो खेल शुक्रबार सिंगापुरसँग खेल्ने छ। यस समूहमा नेपाल, सिंगापुर र चीन छन्। समूह बी मा हङकङ, थाईल्यान्ड, भुटान र आयोजक मलेसिया छन्। दुबै समूहका शीर्ष दुई टोली सेमिफाइनलमा प्रवेश गर्नेछन्। फाइनलले जुलाई ९ तारिखमा हुनेछ। प्रतियोगिताको विजेताले श्रीलंकामा हुने यू१९ एसिया कप खेल्ने मौका पाउनेछ।"
इङ्ल्यान्ड अन्तिम चारमा,"लन्डन : आयोजक इङ्ल्यान्ड आईसीसी एकदिवसीय विश्वकप क्रिकेटको सेमिफाइनलमा प्रवेश गरेको छ। बुधबार भएको खेलमा न्युजिल्यान्डलाई एक सय १९ रनले पराजित गर्दै इङ्ल्यान्डले सेमिफाइनलमा स्थान बनाएको हो। विश्वकपमा सेमिफाइनल पुग्ने एक टोलीको टुंगो भने लाग्न बाँकी छ। शुक्रबार हुने पाकिस्तान र बंगलादेशबीचको खेलले मात्रै अन्तिम टोलीको टुंगो लाग्नेछ। यसअघि अस्ट्रेलिया र भारतले समूह चरणको अन्तिम खेलअघि नै सेमिफाइनलमा स्थान बनाइसकेका छन्। इङ्ल्यान्डले दिएको तीन सय ६ रनको लक्ष्य पछ्याएको न्युजिल्यान्डले ४५ ओभरमा अलआउट हुँदै एक सय ८६ रन मात्र बनाउन सक्यो। न्युजिल्यान्डका विकेटकिपर ब्याट्सम्यान टम लाथमले अर्धशतक बनाए। उनले ६५ बलमा पाँच चौकाको मद्दतमा ५७ रन बनाए। यसैगरी रस टेलरले २८, कप्तान केन विलियम्सनले २७, जेम्स निसामले १९ र मिचेल स्यान्टनरले १२ रन बनाए। इङ्ल्यान्डका मार्क उडले तीन विकेट लिए। यसैगरी क्रिस वाक्स, जोफरा आर्चर, लियाम प्लुनकेट, अदिल रसिद र बेन स्टोक्सले एकएक विकेट हात पारे। यसअघि टस जितेर पहिले ब्याटिङ गरेको घरेलु टोली इङ्ल्यान्डले निर्धारित ५० ओभरमा आठ विकेट गुमाएर तीन सय पाँच रनको योगफल खडा गरेको थियो। इङ्ल्यान्डका लागि प्रारम्भिक ब्याट्सम्यान जोनी बेयरस्टले शतक र जासन रोयले अर्धशतकीय पाली खेले। यी दुई ब्याट्सम्यानले पहिलो विकेटका लागि एक सय २३ रनको साझेदारी गरेका थिए। बेयरस्टले ९९ बलमा एक छक्का र १५ चौकाको मद्दतमा एक सय ६ रन बनाए। विश्वकपमा बेयरस्टको यो दोस्रो शतक हो। यसअघि उनले भारतविरुद्ध एक सय ११ रन बनाएका थिए। यसैगरी रोयले ६१ बलमा आठ चौकाको मद्दतमा ६० रन जोडे। इङ्ल्यान्डका कप्तान इयोन मोर्गनले ४२, जोए रुटले २४, अदिल रसिदले १६, लियाम प्लुनकेटले १५ तथा जस बटलर र बेन स्टोक्सले समान ११ रन बनाए। न्युजिल्यान्डका ट्रेन्ट बोल्ट, म्याट हेनरी र जेम्स निसामले दुईदुई विकेट लिए। यसैगरी मिचेल स्यान्टनर र टिम साउथीले एकएक विकेट हात पारे।"
विश्वकपका कीर्तिमानी अम्पायर,"विश्वकप क्रिकेटमा सबैभन्दा बढी खेल खेलाउने अम्पायरको कीर्तिमान डेभिड सेफर्डको नाममा दर्ता छ। इङ्ल्यान्डका नागरिक सेफर्डले विश्वकपमा ४६ खेल खेलाएका छन्। सन् १९९६, सन् १९९९ र सन् २००३ को विश्वकपको फाइनल पनि सेफर्डले नै खेलाएका थिए। सन् २००९ को अक्टोबर २७ मा ६८ वर्षको उमेरमा उनको निधन भएको थियो। उनी आफ्नो समयमा प्रभावशाली खेलाडी पनि थिए। तर, खेलाडीभन्दा पनि उनले कुशल अम्पायरका रूपमा आफ्नो छुट्टै परिचय बनाएका थिए। अम्पायरका रूपमा उनले ९२ टेस्ट र एक सय ७२ वटा एकदिवसीय अन्तर्राष्ट्रिय प्रतियोगिता खेलाएका थिए। सन् १९७९ मा खेल जीवनबाट सन्न्यास लिएपछि उनी अम्पायरको भूमिकामा सक्रिय भएका थिए। यसैगरी विश्वकपमा सबैभन्दा धेरै खेल खेलाउने अम्पायरको सूचीमा स्टिभ बकनर दोस्रो स्थानमा छन्। ७३ वर्षीय जमैकन नागरिक बकनरले विश्वकपमा ४५ खेल खेलाएका थिए। उनले सन् १९९२ देखि सन् २००७ सम्म पाँचवटा विश्वकप खेलाएका थिए। बकनरले एक सय २८ टेस्ट र एक सय ८१ एकदिवसीय खेल खेलाएका थिए।"
