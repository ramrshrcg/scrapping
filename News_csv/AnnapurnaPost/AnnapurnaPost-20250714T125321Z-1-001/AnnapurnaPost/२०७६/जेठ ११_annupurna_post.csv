शीर्षक,विवरण
मुगुका किशोरी आमाहरू भेट्दा,"नेपालको मानव विकास सूचकांकमा न्यून अंक भएको जिल्ला हो मुगु। शिक्षा, स्वास्थ्य, विकास र आयस्रोतका हिसाबले पछाडि परेको जिल्ला हो यो। महिला स्वास्थ्य पनि दयनीय देखिन्छ। गमगढी बजारले सदरमुकामको इज्जत मुस्किलले धानेको थियो। ताल्चा विमानस्थलबाट सीधै ओरालो, गड्याङगुडुङ बाटोमा गाडी गुड्दा पहिलोपटक हिँड्ने जोकोहीको हंसले ठाउँ छोड्छ। ढुंगा गाह्रोका घर, साँघुरा झ्यालबाट निस्किएका धुवाँका मुस्लोले त्यहाँका जीवनशैली झल्काउँछ। गाउँबाट नुन, चामल लिन बजार आउने महिला हुन् कि भारी बोकेर हिँडिरहेका मानिस हुन्, औसत उमेरभन्दा बढी लाग्थ्यो। केही घर ढुंगाकै गाह्रो भए पनि अग्लाअग्ला बनाइएका थिए। हामी बसेको होटलअघिल्तिर ट्रकबाट सिमेन्ट अनलोड गर्दै गरेका भेटिए केही महिला। गम्था गाउँकी वसन्ती नेपाली (२७ वर्ष) गमगढीमा ज्याला मजदुरी गर्छिन्। सिमेन्टले हातखुट्टा फुटेर चरचरी भएको थियो। गाउँमा उत्पादन हुँदैन। पेट पाल्न उनी छोराछोरी च्यापेर बजार हान्निएकी हुन्। पैसा कमाउन कालापहाड गएका उनका पति पाँच वर्षदेखि सम्पर्कमा छैनन्। उनले काम पाएका बेला भारी बोक्ने र गाडीमा सामान लोडअनलोड गर्नमै आफूलाई अभ्यस्त बनाउँदै आएकी छन्। उपतुममा भेट भएकी मनमती रोकायका ६ छोराछोरी छन्। दुब्ली र ख्याउटे शरीरकी रोकायका तीन छोराछोरी सानैमा बिते। दुई छोरी जन्मिएको केही समयमै मरे। एक छोरा भने दुई महिनाको भएपछि निमोनिया भएर बचाउन नसकेको उनले सुनाइन्। जन्मिँदै बच्चा किन मर्छन् नि आमा ? भन्दै प्रश्न तेर्साएँ। मैले आमा भनेको सुन्नासाथ अँगेनाछेउमा सुल्कपा तान्दै गरेकी उनले मेरो उमेर सोधिन्। आफू बल्ल पैंतीस वर्ष मात्रै भएको बताइन्। हामी तमहरूजस्तो मीठो खान पाउँदैनौं। राम्रो लगाउन पैसा छैन। बारीमा कोदो र सिमी मात्रै हुन्छ। कोदोलाई पाँचपटकसम्म गोड्नुपर्छ। कोदो गोड्दै जीउ सकिन्छ हाम्रो। कोदो खाए पनि ग्यास्ट्रिक हुन्छ, सिमीले पेट पोल्छ। ग्यास्टिकले नै हामीलाई नराम्रो बनाउँछ। मनमतीजस्तै अन्य महिला पनि सुत्केरी अवस्थामा बालबालिका गुमाउन बाध्य छन्। मुगुको रोवा, ढुम, सिप, जिमाजस्ता अधिकांश गाउँमा सन्तान नगुमाएका महिला प्रायः भेटिँदैनन्। कर्णालीमा स्कुल पढ्दापढ्दै भागेर बिहे गर्ने र सुत्केरी हुने किशोरीहरूको संख्या उच्च छ। एक सरकारी तथ्यांकअनुसार कर्णालीमा मातृशिशु मृत्यदर अन्य प्रदेशको तुलनामा बढी छ। पछिल्लो पाँच वर्षमा भने मातृशिशु मृत्युदरमा केही कमी भएको छ। ढुम प्रसूति गृहकी अनमी तिला मल्ल भन्छिन्, कामको अत्यधिक चाप, पौष्टिक खानाको अभाव र उचित स्वास्थ्य सेवाको अभावमा प्रायः बच्चा जन्मिदै कुपोषणको सिकार भएका हुन्छन्। ग्रामीण महिलामा परिवार नियोजन र स्वास्थ्य जाँचबारे जानकारी छैन। गर्भावस्थामा आमाको हेरचाह गर्न परिवारका सदस्यले पनि कुरै बुझेका हुन्नन्। ब्याक टु लाइफ संस्थाले ढुम, सेरी, रारा, कच्या, कालाई, ह्याङलु गम्था रोवा, जिमा, झाकोट, सिप, जिमासहित आठवटा गाउँमा आधुनिक प्रसूति गृह निर्माण गरेको छ। केही ठाउँमा सञ्चालन हुने क्रममा छन्। प्रसूति गृहमा आवश्यक स्वास्थ्यकर्मीको समेत व्यवस्था गरिएको छ। यी प्रसूति गृहबाट अहिलेसम्म करिब हजारभन्दा बढी सुरक्षित सुत्केरी भइसकेका छन्। मातृशिशु मृत्युदर उच्च भएको मुगुमा भएको जिल्ला सरकारी अस्पतालमा आवश्यक सेवा सुविधा प्राप्त छैन। अलि ठूलो रोग लाग्यो भने सुर्खेत, नेपालगन्ज तथा काठमाडौंतिरै जानैपर्छ। जग्गा बेचेरै उपचार गर्न बाध्य छन् मुगाली जनता। उपतुमकै वसन्ती रोकायको बिहे गरेको १५ वर्षसम्म सन्तान भएनन्। सन्तान जन्माउन रोकाय दम्पतीले १८ लाख बढी खर्च गरे तर सन्तान भएनन्। उनका पति कान्छी पत्नी लिएर नेपालगन्जमा बस्छन्। उपतुममै सामान्य खाजा पसल थापेर जीवन चलाएकी छन् वसन्तीले। उनी भन्छिन्, माया गर्ने पति कान्छी बिहे गरेपछि पराइ बन्ने रैछन्। स्वास्थ्यजस्तै शिक्षा क्षेत्रमा पनि धेरै पछि छ, मुगु। बीचमै पढाइ छाड्नेको संख्या बढी छ। युवायुवती किशोरावस्थामै बिहे गर्छन्। रोजगारका गतिलो अवसर छैन। युवा सिजनमा यार्सागुम्बा टिप्न जाने, कालापहाड गएर दुईचार रुपैयाँ कमाएर फर्कने, जडिबुटी बेच्नका लागि मधेस झर्ने, खच्चर पालेर भारी बोक्नेलगायतका काम गर्ने गर्छन्। गमगढीदेखि करिब तीन घन्टा कच्ची बाटोको यात्रापछि पुगिन्छ छायानाथ गाविसको झाकोट गाउँमा। झाकोटमा जिमा आधुनिक सुविधासहितको प्रसूति गृह सञ्चालन हुँदै छ। यही भवनको ग्राउन्डमा भेटिएका हुन् अनुपमा बुढा, नानी बुढा र जयलक्ष्मी बुढाहरू। त्यहाँ धेरै महिला भेला भएका थिए। गाउँमै सुत्केरी हुन पाउने भएपछि उनीहरू खुसी देखिन्थे। यसअघि पञ्चमती बुढा सुत्केरी हुन नसकेर ज्यान गुमाउन बाध्य भएकी थिइन्। उनका पति बुद्धि बुढाले दिवंगत भएकी पत्नी सम्झँदै आँसु झारे। गाउँमा उचित स्वास्थ्य सेवा भइदिएको भए मेरो परिवार उजाडिने थिएन। तालिम प्राप्त सुढेनीहरू पनि यो गाउँमा छैनन्, उनले सुक्सुकाउँदै भने। यस्तै रूपाहारा बुढाले दुई सन्तान गुमाउनुपर्यो। यस्तै सोरु गाविस सिपकी ५५ वर्षीया धौली कामीले ११ सन्तान जन्माइन्। नौजना अकालमै मरे दुईजना छोरा मात्र जीवित छन् अहिले। केही समयअघि सीप गाउँमा सुत्केरी हँुदा गोठमै बस्नुपर्ने बाध्यता थियो। धौली पनि महिनावारी हुँदा सात दिन र सुत्केरी हुँदा ३० दिन गोठमै बस्ने गर्थिन्। सीप गाउँकै धनसरा विष्टका पनि १० सन्तानमध्ये ६ सन्तान अकालमै मरे। केही महिलाले आफ्नै सीमित ज्ञानमा सुत्केरी हुन लागेको महिलाको सहयोग गर्दै आएका छन्। गाउँका मान्छेलाई कुरा बुझाउन नै निकै गाह्रो पर्छ। स्थानीय स्वयंसेवीका नानीमाया बुढाले जानकारी दिइन्। उनका अनुसार, झाकोटमा केही महिलामा आङ खस्ने समस्या पनि छ। कोही पनि उपचार गराउन जान चाहँदैनन्। खेतबारीको काममा महिला अत्यधिक खटिनुपर्ने। सुत्केरी अवस्थामा स्याहारसँगै पौष्टिक आहार नपाउनुले पनि महिलामा अनेक समस्या देखिने गर्छ। ग्रामीण महिला प्रायः चुरोट, बिँडी र सुल्पा सेवन गर्ने गर्छन्। यसले उनीहरूको स्वास्थ्यमा गम्भीर असर पार्ने बताउँछिन् अनमी तिला मल्ल। पहिलेपहिले धेरै बच्चा दादुरा र निमोनिया रोग लागेर मर्ने गर्थे। दादुराको खोप सर्वसुलभ थिएन। पछिल्लो समय भने केही गाउँमा खोपको सुविधा पुगेको छ। जयलक्ष्मी बुढा २५ वर्षकी भइन्। स्कुलमा पढ्दापढ्दैका साथीहरू बिहे गरेर गए। त्यसपछि उनलाई स्कुल जान लाज लाग्यो। उनले पनि आफैं बिहे गरिन्। छोरा चाहिन्छ भन्दै घरकाले कर गरे। उनले तेस्रो सन्तान छोरा जन्माइन्। जयलक्ष्मी समग्र मुगाली युवतीको प्रतिनिधित्व गर्छिन्। जो केही न केही बहानामा चाँडै बिहे गर्छन् र सानो उमेरमै गर्भवती भई बच्चा र आमाको स्वास्थ्य असुरक्षित बनाउँछन्। उनलाई बच्चा जन्माउन मन छैन। तर पति स्थायी परिवार नियोजन गर्न मान्दैनन्। प्रशस्त काममा खटिनुपर्नाले पनि उनलाई स्थायी बन्ध्याकरण गर्ने हिम्मत छैन। उनी भन्छिन्, पति बन्ध्याकरण गर्न मान्दैनन्। सधैं सुई लगाउँदा पनि कमजोर भइन्छ। स्वयंसेवीका नानीमैयाका अनुसार, यहाँ स्कुल पढ्दापढ्दै भागेर बिहे गर्ने र सुत्केरी हुने किशोरीहरूको संख्या उच्च छ। जयलक्ष्मीका पतिजस्तै अधिकांश पुरुष परिवार नियोजनका साधन प्रयोग गर्न चाहँदैनन्। किनकि स्थायी नियोजन गरेपछि कमजोर भइन्छ र यौनशक्ति घट्छ भन्ने गलत विश्वास छ।"
सुस्ताए अर्थतन्त्रका एक्टर,"सरकारले अनुदार चरित्र प्रदर्शन नगरी सहजकर्ता बनेर अर्थतन्त्रका एक्टर हरूमा उत्साह जगाए मात्र अर्थतन्त्र चलायमान र गतिशील हुन्छ आगामी चार वर्षभित्र दोहोरो अंकको आर्थिक वृद्धिदर हासिल गर्ने सरकारको घोषणा छ। यो तहको आर्थिक विस्तारको लक्ष्य प्राप्त गर्न अर्थतन्त्रका कर्ता (एक्टर) हरू उत्साही हुनुपर्नेमा उल्टै शिथिल देखिएका छन्। भूमि, पुँजी र श्रमजस्ता स्रोत प्रयोग गरेर अर्थतन्त्रलाई गति प्रदान गर्ने व्यक्ति, एकाइ र कम्पनी सबै अर्थतन्त्रका कर्ता हुन्। संविधानले अर्थतन्त्रका मुख्य कर्ताहरूलाई सरकार, निजी क्षेत्र र सहकारी तीन वर्गमा वर्गीकरण गरेको छ। तीव्र आर्थिक विस्तारतर्फ अघि बढेको बताइरहेको अर्थतन्त्रको मुख्य कर्ता सरकार आफैंले बजेट कार्यान्वयन (खासगरी विकास बजेट खर्च) गर्न सकिरहेको छैन। आर्थिक वर्षको झन्डै साढे १० महिना बित्न लागिसक्दा पनि १३ खर्ब १५ अर्बको बजेटमध्ये ५६ प्रतिशत खर्च गरेको छ। विकास बजेट खर्च कूल विनियोजनको झन्डै ४३ प्रतिशत अर्थात् एक खर्ब ३५ अर्ब रुपैयाँ खर्च भएको छ। चालु आर्थिक वर्षमा अर्थतन्त्र ६८१ प्रतिशतले विस्तार हुने अनुमान गरिएको छ। यसमा सबैभन्दा ठूलो योगदान कृषि उत्पादन र आयातको छ। उद्योग, निर्माण तथा व्यापारव्यवसायमा संलग्नहरूका अनुसार, व्यवसायमा नगद प्रवाह (क्यास फ्लो) उल्लेख्य घटेको छ। कार्यशील पुँजी अभावले व्यावसायिक गतिविधि विस्तार हुन सकेको छैन, नेपाल उद्योग वाणिज्य महासंघका पूर्वअध्यक्ष पशुपति मुरारका भन्छन्। विगतका वर्षमा वैशाखपछि सरकारको खर्च विस्तारै बढ्ने र अर्थतन्त्रमा नगद प्रवाह (क्यास फ्लो) विस्तार हुने गथ्र्यो। सरकारले खर्च गर्ने समयको हिसाबले पिक सिजन मानिने वैशाखजेठ महिनामा पनि नगद प्रवाहको चर्को समस्या छ। विकास निर्माणका काम गरेर सरकारले ठेकेदारलाई भुक्तानी दिन्थ्यो। ठेकेदारले निर्माण सामग्री आपूर्तिकर्ता व्यापारीलाई र व्यापारीले बैंकलाई साँवा ब्याज भुक्तानी गर्थे र बैंकहरूले ऋण लगानी विस्तार गर्थे। तर सरकारको खर्च सुस्त हुँदा यो चक्र बिग्रिएको छ। निर्माण व्यवसायी पुस महिनादेखि भुक्तानीका लागि धाउँदा अझै नपाएको गुनासो गर्छन्। सरकारको यो शैलीको कामगराइले आर्थिक विस्तार होइन, अर्थतन्त्र संकुचनतर्फ जाने व्यवसायी बताउँछन्। नियन्त्रणको त्रास दुईतिहाइ जनमतसहित गठन भएको वर्तमान सरकारले अर्थतन्त्रका संरचनात्मक समस्याहरूको सम्बोधन गरेर आर्थिक विस्तारलाई तीव्रता दिने अपेक्षा गरिएको थियो। तर, सुरुमै सरकार व्यवसायीहरूप्रति कठोर देखियो। निर्माण व्यवसायीलाई कारबाही गर्ने गृहमन्त्री रामबहादुर थापाको घोषणाले उनीहरूमाझ त्रासद सिर्जना गरेकै थियो। यसैबीच यातायात क्षेत्रको सिन्डिकेट तोड्न असहयोग गरेको भन्दै यातायात व्यवसायी महासंघका पदाधिकारीहरूलाई नियन्त्रणमा लिएर सरकारले जेलमा थुन्यो। बजार अनुगमनका नाममा व्यवसायीलाई आतंकित बनाउने काम पनि सुरु भयो भनेर जसले सबै क्षेत्रमा व्यवसायीको मनोबल खस्कियो। औपचारिक रूपमा इजाजत लिएर व्यवसाय गरिरहेका मदिरा व्यवसायीलाई पनि मदिरा प्रतिबन्धको नाममा प्रहार गरियो, एक व्यवसायीले भने। सरकार अनुदार, नियन्त्रणमुखी, अन्तरमुखी र एकलकाँटे शैलीमा प्रस्तुत भएकाले निजी क्षेत्रले विश्वास गर्ने वातावरण नरहेको विश्लेषकहरू बताउँछन्। सरकारसहित अर्थतन्त्रका सबै एक्टर शिथिल हुनु हाम्रो अर्थतन्त्रका लागि शुभसंकेत पक्कै होइन। भन्सारमा कडीकडाउ, बैंकमा शोधपुछ, समात्ने, थुन्ने भन्ने अभिव्यक्ति सरकारका जिम्मेवार मन्त्रीबाट आउन थालेपछि व्यवसायीहरू त्रसित हुनु स्वाभाविक हो, राष्ट्रिय योजना आयोगका पूर्वउपाध्यक्ष डा स्वर्णिम वाग्ले भन्छन्, सरकारले सरोकारवालालाई विश्वासमा लिएर सुधार गर्ने र लगानीकर्तामाझ सहजकर्ताको भूमिका निर्वाह गर्नुपर्छ। सरकारकै अनुमानअनुसार पनि आर्थिक गतिविधि विस्तार हुन नसकेर अहिले राजस्वको लक्ष्य नै संशोधन गरिएको छ। नौ खर्ब ४५ अर्ब रुपैयाँ राजस्व संकलन गर्ने भनिए पनि बजेटको अर्धवार्षिक समीक्षामार्फत लक्ष्य संशोधन गरेर नौ खर्ब १७ अर्ब रुपैयाँमा राजस्व संकलन गर्ने भनिएको छ। संघीय सरकारकै राजस्व पनि ८३१ अर्ब रुपैयाँबाट घटाएर संशोधित लक्ष्य ८०६ अर्ब रुपैयाँ राखिएको छ। कार्यान्वयनको दृष्टिले उपयुक्त भनिएको बजेटकै आकार घटाउनु, राजस्वको आकार घटाउनु भनेको सरकार आफैं कार्यसम्पादनको हिसाबले शिथिल देखिएको वाग्लेको भनाइ छ। सरकारले कार्यसम्पादन गर्न नसक्नु विपक्षी दलका लागि खुसीको कुरा होला। तर, देशका लागि राम्रो भएन र देशले हानि व्यहोर्नुपर्यो। अर्थमन्त्री डा युवराज खतिवडाले विगतको विरोध गर्दै जारी गरेको श्वेतपत्र मा ढुकुटी लगभग रित्तो छ भनेर मुलुकको आर्थिक अवस्था जर्जर रहेको भनेर टिप्पणी गर्दा यसले विदेशी लगानीकर्तामाझ समेत नकारात्मक सन्देश प्रवाह भएको वाग्ले विश्लेषण गर्छन्। अर्कोतर्फ, लगानीसम्बन्धी कानुन ल्याउँदा पनि निजी क्षेत्रसँग छलफलै नगरी एकपक्षीय हिसाबले जारी गरिँदा कानुन निर्माणमा सरोकारवालाको सहभागिताको अभावले पनि अझै लगानीकर्ताले लगानीको संरक्षण र प्रतिफल सुनिश्चिततामा सरकारबाट सहयोग पाउने आशा हराएको हो। धेरै नियामक संघ, प्रदेश र स्थानीय सरकार गरी तीन तहका सरकार गठन भएपछि व्यवसाय गर्नेहरूका लागि सहजकर्ताभन्दा नियामक र कतिपय अवस्थामा अवरोधक धेरै भए। जलविद्युत् व्यवसायीहरूको संस्था स्वतन्त्र ऊर्जा उत्पादकहरूको संस्था, नेपाल (इप्पान) का अध्यक्ष शैलेन्द्र गुरागाईं जलविद्युत् आयोजना विकासकर्ताले स्थानीय तहबाट धेरै समस्या व्यहोर्नुपरेको बताउँछन्। वातावरणीय प्रभाव मूल्यांकन गर्दादेखि सार्वजनिक सनुवाइ गर्न, निर्माण सामग्री आपूर्तिमा समेत स्थानीय तहबाट अवरोध हुने, संविधानको प्रावधानबाहिर गएर कर तथा अतिरिक्त शुल्क माग गर्ने गरेको बताउँछन्। हाम्रोमा नियामक धेरै भए, सहजीकरण गर्नेतर्फ कसैले ध्यान दिँदैन, उनले भने, काम गर्नेहरूलाई निरुत्साहित गर्ने, घेराबन्दीमा पार्ने कारणले लगानीकर्ता हच्केका छन्। जल, जमिन, खनिज, जंगलजस्ता प्राकृतिक स्रोतमा आधारित उद्योगव्यवसायलाई धेरै तहका सरकार, धेरै नियामकले सिर्जना गर्ने अवरोध अझै बढी हुने उनको भनाइ छ। सरकारले एकतिहाइ खर्च गरे निजी क्षेत्रले अर्को दुईतिहाइ स्रोत परिचालन गर्ने हो। तर, सबै तहका सरकारमा निजी क्षेत्रलाई नाफाखोरको दृष्टिले हेर्ने र उनीहरूलाई झन्झट दिएर अप्ठेरो बनाएर असुल्ने प्रवृत्तिले निजी क्षेत्रलाई लगानी विस्तार र रोजगार सिर्जनामा अवरोध खडा गरेको छ। उच्च व्यावसायिक लागत व्यावसायिक लागतअनुसारको प्रतिफल नहुनुले अर्थतन्त्रमा लगानी बढ्न सकेको छैन। अर्थतन्त्रका हरेक क्षेत्रमा नयाँ लगानी आवश्यक छ। बैंक तथा वित्तीय संस्थाको कर्जाको दर उच्च रहेको मात्र होइन, मागअनुसार कर्जा नै नपाइने अवस्था छ। स्वदेशी लगानीले अपुग भएर सरकारले विदेशी लगानी मन्त्रणाका लागि लगानी सम्मेलन आयोजना गरेको छ। तर, बाह्य लगानीकर्ता लगानीका लागि विश्वस्त छैनन्। चालु वर्षको पहिलो नौ महिनामा गत वर्षको सोही अवधिको तुलनामा वैदेशिक लगानी ५१ प्रतिशतले घटेर ७ अर्ब १० करोड रुपैयाँले कमी आएको छ। उच्च व्यावसायिक लागत र भ्रष्टाचारका कारण पनि नेपाल लगानीकर्ताको रोजाइमा पर्न सकेको छैन। १९० मुलुकमध्ये भ्रष्टाचार नियन्त्रणको हिसाबले नेपाल १२४औं स्थानमा र व्यवसाय गर्न सहजताका हिसाबले ११०औं स्थानमा छ। जबकि छिमेकी भारतमा भ्रष्टाचार नियन्त्रणसम्बन्धी सूचकांकमा ७८औं र व्यावसायिक सहजताका हिसाबले ७७औं स्थानमा छ। भ्रष्टाचारजन्य गतिविधि बढी हुने र व्यावसायिक सहजताका हिसाबले पनि कमजोर नेपालप्रति बाह्य लगानीकर्ताको चासो कम देखिएको छ। अर्कोतर्फ, सरकारले लोकतान्त्रिक मूल्यमान्यता कमजोर पार्ने, कार्यपालिका, व्यवस्थापिका र न्यायालयको शक्ति सन्तुलन भत्काउने काम गरिरहेकाले पनि यसले बाह्य लगानीकर्तामा नकारात्मक सन्देश प्रवाह गर्ने पूर्वअर्थमन्त्री डा रामशरण महत बताउँछन्। शक्ति सन्तुलनका संरचनामाथि सरकारको वर्चस्व बढ्नुले वैदेशिक लगानीकर्तालाई नेपालमा लगानी गर्न निरुत्साहित गर्ने उनको भनाइ छ। उत्पादनभन्दा राजस्व उठाउनै जोड सरकारले मुलुकभित्र उत्पादनको वातावरण सिर्जना गर्नेभन्दा राजस्व प्राप्तिलाई प्राथमिकता दिँदा लगानी संकुचन भएको छ। सरकारले गत वर्षको तुलनामा चालु वर्षमा राजस्व लक्ष्य झन्डै ३० प्रतिशतले वृद्धि गरेको छ। उत्पादनमूलक उद्योगलाई प्रवद्र्धन गर्नेभन्दा पनि आयात बढाएर राजस्व लक्ष्य प्राप्तिमा सरकार अग्रसर छ। बैंक तथा वित्तीय संस्थाको ठूलो हिस्सा कर्जा आयातमा गएको छ। उत्पादनमूलक क्षेत्रमा भन्दा कर्जा असुली छिटो हुने हुनाले बैंक तथा वित्तीय संस्थाको कर्जा लगानीको प्राथमिकता पनि आयात र थोक तथा खुद्रा व्यापारमै देखिन्छ। राजस्वको लक्ष्य एकाएक ३० प्रतिशतले वृद्धि गरेपछि त्यसले पनि उद्यमी व्यवसायीमा मनोवैज्ञानिक त्रास पैदा गरेको छ। करमा कस्ने सरकारको नीतिले पुँजीगत लाभकर गणना विधिमा विवाद हुँदा गत वर्ष जेठ २२ मा सेयर लगानीकर्ताले नेपाल स्टक एक्सचेन्जमा कारोबार ठप्प पारेका थिए। सरकारले राजस्वको लक्ष्य महत्वाकांक्षी ढंगले वृद्धि गर्ने, राजस्व उठाएर ढुकुटीमा राख्ने खर्च नगर्ने समस्या छ। अर्कोतर्फ सरकारले आर्थिक वर्षको अन्त्यमा ८६ अर्ब आन्तरिक ऋण उठाउन लागेको छ। सरकारको विकास खर्च नबढ्ने, राजस्व र आन्तरिक ऋणबाट बजारबाट भएको पैसा पनि सोस्दा यसले निजी क्षेत्रमा क्राउडिङ आउट असर हुने र लगानी गर्ने क्षमतामा ह्रास आउने नेपाल राष्ट्र बैंकका पूर्वगभर्नर दीपेन्द्रबहादुर क्षेत्री बताउँछन्। अघिल्ला वर्षहरूमा सरकारले क्यालेन्डर बनाएर बजारलाई पूर्वसूचना दिएर अर्थात् बजारलाई तयार हुन दिएर आन्तरिक ऋण उठाउने गथ्र्यो भने अहिले हठात् आर्थिक वर्षको अन्त्यमा आएर एकैपटक ठूलो परिमाणमा आन्तरिक ऋण उठाउने काम भइरहेको छ। यसअघिदेखि नै लगानीयोग्य पुँजी (तरलता) अभावको समस्या व्यहोरिरहेका बैंक तथा वित्तीय संस्थाले थप समस्या व्यहोर्नुपर्ने क्षेत्रीको विश्लेषण छ। बैंकले निक्षेप भित्याउन ब्याजदर बढाउनुपर्छ। त्यो कर्जामा प्रतिविम्बित हुनेबित्तिकै फेरि पनि व्यवसाय गर्नेका लागि कर्जाको ब्याजदर महँगो हुन जान्छ, उनले भने। सरकारले आगामी आर्थिक वर्षका लागि बजेटबाट आफूबाहेक अर्थतन्त्रका अन्य एक्टर हरूलाई विश्वासमा लिने वातावरण सिर्जना गर्नुपर्ने क्षेत्री बताउँछन्। कानुन कार्यान्वयन र नियमन गर्ने तथा सार्वजनिक वस्तु र सेवाको आपूर्तिसँग जिम्मेवार भएकाले सरकारले नै वातावरण निर्माण गर्नुपर्छ, उनले भने। पूर्वाधार निर्माण तथा सार्वजनिक वस्तु तथा सेवा आपूर्तिमा समेत निजी क्षेत्रसँग सहकार्य गर्ने, प्रविधिको उच्चतम प्रयोगमा जोड दिन जरुरी छ। अनुदार चरित्र प्रदर्शन गर्नेभन्दा पनि सरकार सहजकर्ता बनेर अर्थतन्त्रका अन्य एक्टर मा उत्साह जगाए मात्र अर्थतन्त्र चलायमान र गतिशील हुन्छ। प्रख्यात सेयर लगानीकर्ता वारेन बफेटले पैसालाई सुत्न दिनु हुँदैन भनेजस्तै अर्थतन्त्रमा कारोबारको ठूलो महत्व हुन्छ। सम्पत्ति र मूल्य हुने तर कारोबार नहुने अवस्थामा कतिपय क्षेत्र छन्। यथोचित रूपमा बजारमा नगद प्रवाह नहुने हो भने यसले अर्थतन्त्रमा गतिहीनता पैदा हुन्छ। सरकारसहित अर्थतन्त्रका सबै एक्टर शिथिल हुनु हाम्रो अर्थतन्त्रका लागि शुभसंकेत पक्कै होइन। आगामी बजेटमार्फत अहिलेको शिथिलता अन्त्य गर्ने चौतर्फी अपेक्षाबीच सरकारले दीर्घकालीन लक्ष्य प्राप्तिमा केही नीतिगत डिपार्चर तय गर्नुपर्नेछ।"
फेरिन नसकेको कर्णाली,"भौगोलिक विकटताका कारणले कर्णाली जनता अनेक समस्याले ग्रसित छन्। विशेषगरी महिला तथा बालबालिका कुपोषणका सिकार छन्। महिला साक्षरता न्यून छ। उनीहरू दैनिक १६ घन्टासम्म मल, घाँस, दाउराको भारी आदि घरायसी काममा व्यस्त छन्। छाउपडी प्रथा, बालविवाह, बहुविवाह र अज्ञानताको सिकार भएका छन्। समग्रमा हेर्दा कर्णालीवासी बाटोघाटो, स्वस्थ खानेपानी, शिक्षा, स्वस्थ्य, रोजगार एवं खाद्य सुरक्षाजस्ता आधारभूत आवश्यकताबाट वञ्चित छन्। त्यहाँको प्राकृतिक, सांस्कृतिक र धार्मिक सम्पदाहरूलाई राष्ट्रको पहिचानसँग जोड्न सकेमा मात्र कर्णाली समृद्ध बन्न सक्छ। कर्णालीको अवस्था प्राचीन जुम्ला राज्य र त्यसवरिपरिका जिल्ला समेटेर बनेको ६ नम्बरको कर्णाली प्रदेश पिछडिएको क्षेत्रमा पर्दछ। यो एक सम्भावना बोकेको प्रदेश पनि हो। मानव विकासको सूचकांकमा ०४१ प्रतिशत, प्रतिव्यक्ति औसत वार्षिक आय ८०८५६ अमेरिकी डलर रहेको यस प्रदेशमा ४२८४ प्रतिशत जनसंख्या गरिबीको रेखामुनि रहेका छन्। वयष्क साक्षरता दर ४८०२ प्रतिशत छ भने रणनीतिक सडक सञ्जाल ११५२०३ किमि छ। चुनौती लगभग सबैजसो विकासका सूचांकहरूमा पछाडि परेको प्रदेश नं ६ को कर्णालीका अगाडि चुनौतीका चाङ छन्। मुलुकमै सबैभन्दा धेरै अर्थात् ३५९ घरधुरीलाई पानीको अभाव छ भने ४७९ प्रतिशत घरमा चर्पी छैनन्। यसैकारणले यस प्रदेशको बाल मृत्युदर धेरै अर्थात् ५५९ प्रतिशत छ भने पोषण तत्वको अभावमा यहाँ ३८५१ प्रतिशत जनसंख्यामा पुड्कोपन देखिन्छ। ५१९३ प्रतिशत जनसंख्यामा कम तौलको समस्या छ। मुलुकमा सात प्रदेशमध्ये सबैभन्दा कम रणनीतिक सडक सञ्जाल पनि यही प्रदेशमा छ। सधैं देशको शासन फेरियो, शासन गर्ने व्यक्ति फेरिए तर कर्णालीलाई हेर्ने पद्धति र प्रविधि नफेरिँदा कर्णालीका जनताको अनुहार पनि अहिलेसम्म फेरिन सकेन। यस प्रदेशको भन्डै ३९ प्रतिशत क्षेत्रफल जंगलले ढाकेकोमा मुलुकमै सबैभन्दा बढी ९५ प्रतिशत जनता खाना पकाउन दाउराको प्रयोग गर्ने अहिलेको परिस्थितिले पर्यवरणीय दुर्घटना निम्त्याउने सक्ने पनि देखिन्छ। आजै पनि सडक नपुगेका जिल्ला (डोल्पा, हुम्ला यसै प्रदेशमा छन्। विकासको अभावमा रोजगारका अवसरहरू यस प्रदेशमा निकै कम छन्। यस प्रदेशका निम्न साक्षरता दर र विकट भौगोलिक अवस्था विकासको गति प्राप्त गर्नेतर्फ मुख्य चुनौती हुन्। अथाह सम्भावना तर संवर्धनको कमी यस प्रदेशमा अथाह सम्भावना छन्। कर्णाली भन्नेबित्तिकै अहिले पनि धेरै अभाव र समस्याले ग्रस्त रहेको पिछडिएको क्षेत्रको रूपमा मात्र परिकल्पना गरिन्छ। तर यस प्रदेशभित्र रहेका विविधता र सुन्दरता पहिचान गरेर संवर्धन गर्न सक्यौं भने यसलाई स्वर्गको भूमि वा सुन्दरताको मनोरम स्थल बनाउन सकिन्छ। बाहिरबाट हेर्दा कर्णाली जति गरिब छ त्यत्तिकै धनी पनि छ। किनभने नेपालमा कतै पनि उत्पादन नहुने बालीनाली, पर्यटक स्थल, खानी, बहुमूल्य जडिबुटीदेखि दुर्लभ रैथाने बालीनाली पनि पाइन्छन्। संसारकै अग्लो ठाउँमा पाइने कालीमार्सी धानदेखि नेपालमा स्पेनबाट आयात गरिने चिनो धान पनि कर्णाली क्षेत्रमै फल्छ। कागुनो धान, सेतो उवा, गहत, जिम्बु, रातो चामल, रातो सिमी, कालो सिमी, फापर, जहु, गहुँ, आरूलगायतका बालीनाली कर्णालीमै फल्छन्। यो बालीलाई परम्परागत रूपमा भन्दा पनि आधुनिक रूपमा खेती गर्न सकेमा खाद्यान्नमा कर्णाली आत्मनिर्भर मात्र नभई मनग्य निर्यातको पनि सम्भावना रहन्छ। त्यसैले कर्णालीलाई खाद्यान्न बालीका रूपमा पनि विकास गर्न सकिन्छ। अर्को कर्णालीलाई पर्यटकीय हबका रूपमा पनि विकास गर्न सकिन्छ। कर्णाली प्रदेशका दैलेख, डोल्पा, हुम्ला, जाजरकोट, जुम्ला, कालीकोट, मुगु, सल्यान, सुर्खेत र पश्चिमी रुकुम सबै ठाउँमा सुन्दर पर्यटकीय स्थल रहेका छन् भने दैलेखमा ऐतिहासिक, पौराणिक र संस्कृतिको उद्गमस्थल धुलेश्वर, श्रीस्थान, पञ्चकोशी, नाभिस्थान, पादुका, तल्लो ढुंगेश्वरलगायतका पर्यटकीय स्थल छन्। डोल्पामा सेफोक्सुन्डो ताल र तालैसँग जोडिएको सेफोक्सुन्डो राष्ट्रिय निकुञ्ज मुख्य पर्यटकीय स्थल हो। यस्तै विश्वको पुरानो मानिने सेगुम्बालगायत अनेक हिमशृंखला पनि हेर्न पाइन्छ। कालिकोटको पञ्चाल झरना मुख्य पर्यटकीय स्थल हो भने मुगुको राराताल पर्यटकको परिचय दिन काफी छ। सल्यानको कपुरकोट, खौला, सल्लीबजार, कुपिन्डे दहलगायतका ठाउँ पनि उत्तिकै मनोरम छन्। यस्तै हुम्लाको मानसरोबार, सुर्खेतको देउती बजै, काँक्रे विहार, बुलबुले ताल, खस भाषाको उत्पत्ति भएको जुम्लाको सिञ्जा, तातोपानी, चन्दनाथ मन्दिरलगायतका ठाउँ पनि कर्णालीका मुख्य पर्यटकीय स्थल हुन्। यस्तै कर्णालीको पहिचानका रूपमा रहेका हुड्के नाच, कालिकोटको दमाहा नाच, मुगुको देउडा र कोइकी नाच, सल्यानको सांरगे नाच, डोल्पाको पैसारु नाच, दैलेखको मरुनी नाचलगायत सांस्कृतिक विविधतामा कर्णाली धनि छ। जलविद्युत् क्षेत्रमा नलसिङगाड जलविद्युत् आयोजना भएको जाजरकोटको निकै सम्भावना छ। यसरी अथाह सम्भावना बोकेको कर्णालीलाई एउटा धार्मिक, सांस्कृतिक, पर्यटकीय हबका रूपमा विकास गर्न जरुरी छ। सरकारको कहिल्यै पनि प्राथमिकतामा परेन नेपालमा प्रजातन्त्रको पुनर्बहालीपछि बनेका लोकतान्त्रिक सरकारका प्रधानमन्त्रीहरूले थुप्रै आयोजना अघि सारे तर कर्णालीको अनुहार फेरिने गरी प्राथमिकतामा परेको देखिएन। यहाँका जनताको दुःख, पीडा, आवाजलाई सरकारले सम्बोधन गर्न सकेन। आज तीनै तहको सरकार छ। स्थानीय, प्रदेश र संघ यी सबैले प्राथमिकताका साथ कर्णालीका जनताको अनुहार फेरिने गरी, उनीहरूको विकासमा पहुँच हुने गरी विकासका योजना अघि सारेर समृद्ध कर्णाली, समृद्ध जनता बनाउनै पर्छ। यसो गर्न सकेमा मात्र जनताले यो युगलाई विकासको एवं पुनर्जागरणको युगका साथै सिंहदरबारको अधिकार घरघरमा पुगेको अनुभूति गर्न सक्छन्। त्यसैले अन्य प्रदेशभन्दा पनि यो प्रदेशलाई विशेष प्राथमिकताका साथ बजेट छुट्ट्याएर विकासको मूल फुटाउनै पर्छ। विशेष परस्थितिमा विशेष योजना अन्य प्रदेशको तुलनामा कर्णालीको परिवेश, भौगोलिक विकटता, अशिक्षा, अज्ञानता, गरिबी, भोकमरीजस्ता समस्याले कर्णालीका जनता अहिले पनि ग्रसित छन्। त्यसैले कर्णालीका जनतालाई राष्ट्रको मूल प्रवाहमा र पिछडिएको क्षेत्रबाट माथि उठाउने हो भने विशेष परिस्थितिमा विशेष कार्ययोजना तयार गरी कर्णाली जागरण एवं समृद्धि र विकासको अभियानका साथ राज्यको ध्यान जान जरुरी छ। तर सधैं देशको शासन फेरिँदा पनि कर्णालीका जनताको अनुहार नफेरिनु र शासन गर्ने व्यक्तिले जहिले पनि बेग्लै चस्मा लगाएर कर्णालीका जनतालाई हेर्ने पद्धति र प्रविधिको अन्त्य नगरेसम्म कर्णालीका जनताले लोकतन्त्र र विकासको अनुभूति गर्न सक्दैनन्। दुईतिहाइको कम्युनिस्टको सरकार छ। यो सरकारले अघिल्लो सरकारहरूले सुरु गरेको माथिल्लो कर्णाली जलविद्युत् परियोजना सुर्खेत, दैलेख, मुगु हुँदै जोड्ने पहाडी लोकमार्गजस्ता आयोजनालाई निरन्तरता दिँदै अब आउने बजेटमा कर्णालीलाई विशेष प्राथमिकताका साथ बजेट छुुट्ट्याउनु पर्छ। सांसद संग्रौला नेपाली कांग्रेसकी केन्द्रीय सदस्य पनि हुन्।"
मेसीले जिते छैटौं गोल्डेन बुट,"बार्सिलोना : युरोपेली गोल्डेन बुट अवार्ड स्पेनिस महारथी बार्सिलोनाका कप्तान लियोनल मेसीले जितेका छन्। मेसीले छैटौं पटक युरोपेली गोल्डेन बुट जितेका हुन्। युरोपमा सञ्चालित शीर्ष लिगमध्ये सर्वाधिक गोल गर्ने खेलाडीलाई यो अवार्ड प्रदान गरिँदै आएको छ। मेसीले लगातार तेस्रो सिजन यो अवार्ड जितेका हुन्। मेसीले यस सिजन स्पेनिस ला लिगामा ३४ खेल खेल्दै ३६ गोल गरेका थिए। मेसीले दोस्रो स्थानमा रहेका पेरिस सेन्ट जर्मन (पीएसजी)का युवा स्ट्राइकर केलियन एमबाप्पेलाई पछि पार्दै अवार्ड जितेका हुन्। एमबाप्पे मेसीसँग तीन गोलले पछि परेका थिए। शुक्रबार राति भएको फ्रेन्च लिगको अन्तिम खेलमा लिग च्याम्पियन पीएसजी रेम्ससँग ३१ गोलले पराजित भयो। यस खेलमा एमबाप्पेले एक गोल मात्र गरेका थिए। एमबाप्पेको एक गोल गोल्डेन बुटका लागि पर्याप्त भएन। यद्यपि एमबाप्पेलाई अन्तिम खेलमा मेसीलाई पछि पार्ने ठूलो अवसर थियो। स्पेनिस ला लिगाबाट मेसीले लगातार तेस्रो र समग्रमा छैटौं पटक गोल्डेन बुट हात पारेसँगै ला लिगाका खेलाडीले गोल्डेन बुट जितेको यो ११औं पटक हो। गोल्डेन बुट जितेका मेसीले आपूलाई च्याम्पियन्स लिगमा लिभरपुलविरुद्धको हारले सताइरहेको बताएका छन्। मैले गोल्डेन बुटबारे त्यति सोचेको थिइनँ। मेरो दिमागमा अहिले लिभरपुलसँगको खेलबाहेक केही छैन। म अझै पनि लिभरपुलसँगको हारबारे सोचिरहेको छु, मेसीले भनेका छन्। बार्सिलोना च्याम्पियन्स लिगको सेमिफाइनलअन्तर्गत दोस्रो लेगमा लिभरपुलसँग नमीठो हार खेप्दै बाहिरिएको थियो।"
गल्फमा शुक्रको उदय,"काठमाडौं : सामान्यतः धनाढ्य वर्गको खेल हो, गल्फ। आर्थिक हिसाबले महँगो यो खेलमा विस्तारै निम्न आय भएका नेपाली खेलाडीको पनि आकर्षण बढ्न थालेको छ। नेपालका चर्चित एमेच्योर गल्फर शुक्रबहादुर राईको अवस्था पनि आर्थिक दृष्टिले त्यति सबल छैन। तर, गल्फ उनको प्रिय र जीवनको अभिन्न खेल बनिसकेको छ। २१ वर्षीय शुक्र धरान१९, जिमीमार्गका स्थायी बासिन्दा हुन्। गरिबीकै कारण उनी धनीहरूको खेल गल्फसँग साइनो गाँस्न पुगे। शुक्रका बुवा लक्ष्मण राई घर बनाउने हेल्परको काम गर्छन्। उनका एकजना दाजु छन्। दिदीको विवाह भइसकेको छ। शुक्र सानो छँदै उनकी आमाले अर्कैसँग घरजम गरिन्। त्यसले शुक्रको परिवारमा झनै तनाव निम्त्यायो। हामीले सानैदेखि आमाको अभाव खेप्यौं। परिवारको लालनपालनमा बुवाले धेरै मेहनत गर्नुभएको छ। मेरो स्कुलको पढाइ पनि चलिरहेको थियो। आमाले छाडेर गएपछि झनै दुःख भयो, शुक्रले तीतो विगत सम्झिए। शुक्र १३ वर्षका थिए। धरानको घोपा क्याम्पस्थित निवार्णा कन्ट्री गल्फ क्लबमा त्यति बेला सूर्य नेपाल इस्टर्न ओपन गल्फ प्रतियोगिता चलेको थियो। उनका साथी तेजकुमार राई त्यहाँ क्याडीका रूपमा काम गर्थे। ठूलो प्रतियोगितामा तेजकुमारले क्याडी काम गर्नका लागि शुक्रलाई पनि लगे। शुक्रले पहिलो पटक गल्फको अनुभव त्यहीँ बटुलेका थिए। शुक्र सानोमा साथीहरूसँग फुटबल खेल्थे। फुटबल खेलमा रम्दै आएका शुक्र त्यसपछि साथीकै संगतले गल्फमा रमाउनमा पुगे। पढाइ र गल्फलाई सँगै अगाडि बढाएका शुक्रले कक्षा ९ सम्म पढे। त्योभन्दा माथि उक्लन नसकेका शुक्रको गल्फको स्विङ भने राम्रैसँग चल्यो। शुक्रलाई गल्फमा लाग्न नेपाल गल्फ संघले सन् २०१२ मा सञ्चालन गरेको युथ गल्फ विकास परियोजनाले थप सहयोग पुर्यायो। जुनियर खेलाडीलाई लक्षित गरी सुरु गरिएको प्रशिक्षण क्याम्पमा उत्कृष्ट खेल देखाएपछि शुक्र युवा गल्फरका रूपमा उदाए। विस्तारै उनले राष्ट्रिय र अन्तर्राष्ट्रिय स्तरका प्रतियोगितामा पनि राम्रो प्रदर्शन गर्दै गए। शुक्रले अन्तर्राष्ट्रिय प्रतियोगिताहरूमा पनि उत्कृष्ट प्रदर्शन गरिरहेका छन्। यस वर्ष उनी फाल्डो सिरिज गल्फअन्तर्गत यू२१ समूहमा च्याम्पियन बन्दै अन्तर्राष्ट्रिय स्पर्धामा सहभागी भए। उनले बंगलादेशमा भएको अन्तर्राष्ट्रिय एमेच्योर ओपन गल्फ च्याम्पियनसिप पनि जिते। शुक्र अहिले नेपालमा नम्बर एक एमेच्योर खेलाडीको सूचीमा छन्। उनको घरैभरि मेडल र ट्रफीको चाङ लागेको छ। सामान्य टहरोमा बस्दै आएका शुक्रको परिवारलाई नेपाल गल्फ संघले ६ महिनाअघि च्यारिटी गल्फ प्रतियोगिता आयोजना गरेर पक्की घरसमेत बनाइदिएको छ। शुक्रले हालै गोकर्ण फरेस्ट गल्फ रिसोर्टमा सम्पन्न सूर्य नेपाल प्रिमियर गल्फ च्याम्पियनसिपमा व्यावसायिक गल्फरलाई पछि पार्दै उपाधि जिते। शुक्रले फाइनलमा व्यावसायिक गल्फर भुवन नगरकोटीलाई एक स्ट्रोकले पछि पारेका थिए। चार दिनको ७२ होलमा शुक्रले ११ अन्डर दुई सय ७७ खेलेका थिए। अन्तिम राउन्डमा उनले पाँच अन्डर ६७ को उत्कृष्ट प्रदर्शन गरेका थिए। सूर्य नेपाल गल्फ टुर नेपाली व्यावसायिक गल्फर र शीर्ष एमेच्योर खेलाडीका लागि प्रतिस्पर्धा गर्ने उत्कृष्ट थलो हो। सन् २००८ देखि सुरु भएको घरेलु टुरमा बर्सेनि नौदेखि ११ वटा प्रतियोगिता सञ्चालन हुँदै आएका छन्। व्यावसायिक गल्फरले आकर्षक धनराशि हात पार्ने टुरमा एमेच्योर गल्फरले तिनै व्यावसायिक गल्फरलाई पछि पार्दै दुर्लभ नतिजा निकालिरहेका छन्। शुक्रले यो सिजन दोस्रो पटक व्यावसायिक गल्फरलाई हराएर मुख्य उपाधि जितेका हुन्। यसअघि शुक्रले इस्टर्न ओपन गल्फको उपाधि पनि हात पारेका थिए। यो वर्ष व्यावसायिक गल्फरलाई हराएर मुख्य उपाधि जित्ने शुक्र तेस्रो एमेच्योर खेलाडी हुन्। यसै सिजन टंकबहादुर कार्कीले टुर च्याम्पियनसिप र सुवास घिसिङले सूर्य नेपाल च्यालेन्जको मुख्य उपाधि जितेका थिए। यी तीनैजना खेलाडीलाई गल्फ संघले डिसेम्बर १ देखि १० सम्म नेपालमा आयोजना हुने १३औं दक्षिण एसियाली खेलकुद (साग)मा स्वर्ण जित्ने लक्ष्यका साथ प्रशिक्षण क्याम्पमा राखेको छ। औसत चारदेखि पाँच अन्डर खेलिरहेका शुक्रको योजनाले गल्फमा नेपाललाई अन्तर्राष्ट्रिय पदक दिलाउने छ। यसका लागि उनी संघको सहयोगमा धरानमै बसेर तयारी गरिरहेका छन्। खेल्नका लागि धरान गल्फ क्लबले कोर्स र अन्य खर्चका लागि नेपाल गल्फ संघले मासिक आठ हजार रुपैयाँ सहयोग गरेको शुक्रले बताए। आठौं राष्ट्रिय खेलकुदको टिम स्पर्धामा स्वर्ण र व्यक्तिगत स्पर्धामा रजत पदक जितेका शुक्रले गल्फमै आफ्नो भविष्य देखेका छन्। तयारी र मेहनत धेरै गरेको छु। सागमा नेपाललाई स्वर्ण दिलाउने मेरो अबको लक्ष्य हो। त्यसपछि व्यावसायिक गल्फर बन्ने सोच छ। भारतसम्म गएर राम्रो खेल्न सके आर्थिक हिसाबले राम्रो होला भन्ने ठानेको छु। गल्फमा यो स्थानसम्म आउन मलाई संघ र विशेषगरी अध्यक्ष तासी घलेले ठूलो सहयोग गर्नुभएको छ, शुक्र भन्छन्, उहाँहरूको लगानीलाई म खेर जान दिन्नँ।"
प्रथम उपत्यकाश्री शारीरिक सुगठन प्रतियोगिता हुने,"भक्तपुर : भक्तपुरमा अहिलेसम्मकै सर्वाधिक धनराशी पुरस्कार भएको पुरुषहरूको शारीरिक सुगठन प्रतियोगिता हुने भएको छ। ख्वप शारीरिक सुगठन तथा फिटनेस एसोसियसनले यही जेठ १८ गते उपत्यकाश्री उपाधिको नाउँमा उक्त प्रतियोगिता गर्ने भएको हो। प्रतियोगिताका विजेताले उपाधिसँगै एकलाख रुपैयाँ नगद पुरस्कार पाउनेछन्। प्रतियोगिताअन्तर्गत ५५ केजी, ६० केजी, ६५ केजी, ७० केजी, ७५ केजी र ७५ केजीभन्दा माथिको तौल समूहका छुट्टाछुट्टै स्पर्धा हुने एसोसियसनले शनिबार पत्रकार सम्मेलन गरी जानकारी दिएको हो। एसोसियसनका अध्यक्ष पदमलाल शिलाकारले ६ वटा तौल समूहका विजेताहरुबीच हुने ग्राण्ड फिनालेका विजेताले उपाधिसँगै नगद एक लाख रुपैयाँ पुरस्कार पाउने बताए। प्रतियोगिताको तौल समूहगत प्रथम भई ग्राण्ड फिनाले पुगेका सबैलाई नगद पुरस्कारको व्यवस्था गरिएको उनले जानकारी दिए। विजेताले उपाधिसँगै एक लाख रुपैयाँ पाउनेछन्, अध्यक्ष शिलाकारले भने, त्यस्तै दोस्रोदेखि छैटौंसम्म हुनेले क्रमशः नगद ३० हजार, २० हजार, १५ हजार, १० हजार र पाँच हजार रुपैयाँ पुरस्कार पाउनेछन्। एसोसियसनका सचिव श्याम लाखाले प्रतियोगिताअन्तर्गत नै भक्तपुरमा पहिलो पटक पुरुषहरुको फिजिक्स प्रतियोगितासमेत हुने जानकारी दिए। उक्त स्पर्धाका विजेताले उपाधिसँगै २५ हजार रुपैयाँ नगद पुरस्कार पाउने उनले बताए। त्यस्तै दोस्रो हुनेलाई १५ हजार र तेस्रो हुनेलाई ५ हजार रुपैयाँ नगद पुरस्कार व्यवस्था गरिएको उनले जानकारी दिए। प्रतियोगितामा दुई लाख २५ हजार रुपैयाँको नगद पुरस्कारको व्यवस्था गरिएको छ। प्रतियोगिता सम्पन्न गर्न करिब १५ लाख रुपैयाँ खर्च हुने अनुमान गरिएको अध्यक्ष शिलाकारले जानकारी दिए। उनका अनुसार प्रतियोगितामा काठमाडौं उपत्यकाका एकसय पचासभन्दा बढी खेलाडीहरुको सहभागिता हुने अनुमान गरिएको छ। जेठ १७ गते प्रिजजिङ हुने प्रतियोगिताको शारीरिक सुगठन तीन चरणमा सम्पन्न गरिने शारीरिक जज काउन्सिलका अध्यक्ष एवं प्रथम मिस्टर नेपाल बन्न सफल शिवलाल श्रेष्ठले जानकारी दिए। पहिलो चरणमा खेलाडीलाई आफ्नो शारीरिक बनोट देखाउन एक मिनेटको समय दिइनेछ, उनले भने, दोस्रो चरणमा शारीरिक सुगठनका अन्तर्राष्ट्रिय सातवटा पोज र अन्तिम चरणमा निर्णायकहरुबाट तुलनात्मक जाँच हुनेछन्। फिजिक्स प्रतियोगिता भने खुला तौल समूहमा हुने एसोसियसनले जनाएको छ। कार्यक्रममा शारीरिक सुगठनको रेफ्री कोर्स पूरा गरेका श्याम लाखा र विष्णुबहादुर मानन्धरलाई प्रमाणपत्र र रेफ्रीको टाई प्रदान गरिएको थियो।"
