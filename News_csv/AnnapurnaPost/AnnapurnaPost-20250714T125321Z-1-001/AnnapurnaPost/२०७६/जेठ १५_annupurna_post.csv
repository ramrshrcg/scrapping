शीर्षक,विवरण
खुसी नै नचिनी खुसी देखिने समाज,"संवृद्धियुक्त खुसी को फराकिलो सपना नदेख्ने र भाग्यवादी खुसी को आम नेपाली मनोविज्ञानमा रमाउने हो भने यथास्थितिको घेरा तोड्न कठिन हुनेछ। टेलिभिजन आउँछ ? आउँदैन। थ्रिजी चल्छ ? चल्दैन। पत्रपत्रिका हेर्न पाउनु हुन्छ ? पाउन्न। एफएम रेडियो आउँछ ? दुइटा आउँछ। नजिकै स्वास्थ्य चौकी छ ? छैन। बिरामी भए या सिटामोल चाहिए कहाँ जानुहुन्छ ? तीन घन्टा पर बजारमा। ठूलो रोग लागे ? त्यो त हजुर पैसा भए सदरमुकाम जाने हो, नभए मर्ने हो। त्यति भनेर उनी धक फुकाएर हाँसे। मचाहिँ सीतांग भएँ। बझाङका ती नागरिकसँग संवाद गरेकै साँझ सदरमुकाम चैनपुरस्थित होटेलमा पुगेपछि समाचार पढ्दै गर्दा देखें, सुदूर पश्चिमले बारम्बार चुनेर पठाएका नेता, नेपाली कांग्रेसका सभापति तथा चारपटक प्रधानमन्त्री भइसकेका शेरबहादुर देउवा पेटमा समस्या देखिएपछि उपचारका लागि पत्नी र छोरासहित सिंगापुर प्रस्थान गरेका रहेछन्। सूत्रहरूलाई उल्लेख गर्दै लेखिएको उक्त समाचारमा भनिएको थियो, केही वर्षयता देउवाले सिंगापुरको माउन्ट एलिजावेथ हस्पिटलमा उपचार गराउँदै आएका छन्। दिउँसो भएको संवाद र साँझ पढेको समाचारले नेपाली समाज र राजनीतिको तीतो र विडम्बनापूर्ण यथार्थ चित्रण गर्छ। यात्रा गर्ने क्रममा बाटोमा पाँचछ वर्षदेखि दशएघार वर्षसम्मका ससाना नानीहरू स्कुल गइरहेको भेटिए। मैले तीमध्ये एकजनासँग छोटो संवाद गरें : स्कुल कति पर छ ? एक घण्टा लाग्छ। स्कुलमा खाजा दिन्छ ? दिँदैन, घर आएर खाने। त्यति भनेर ती नानीहरू हाँसखेल गर्दै अगाडि बढे। वास्तविकता के हो भने नेपालमा कयौं ठाउँ यस्ता छन् जहाँ स्कुल जान ३ घण्टा र फर्किन ३ घण्टा लाग्छ र यात्रा तथा स्कुल अवधिभर ती सबै नानी भोकै रहन्छन्। यस्तो लाग्छ, यो देश पैसा हुने र सहर र बजारमा जन्मनेहरूका लागि मात्रै हो। अर्काे ठाउँमा एक युवाले भने, सशस्त्र द्वन्द्वकालमा मेरै घरमा हामीले कति नेतालाई सेल्टर दियौं, भइनभई खाना खुवायौं। आज मेरा बुवाआमालाई पेट पाल्न धौधौ छ, तर मेरा बुवाआमाले छहारी दिएका नेताहरू सबै सुखी जीवन बिताउँछन्। काठमाडौंमा आज प्रस्तुत हुने वार्षिक बजेट र त्यसले बाँड्ने सपनाबारे घनिभूत गृहकार्य र बहस हुँदै गर्दा गत दुई साता म र मेरा कयौं सहकर्मीहरू सुदूर पश्चिमका नौवटै जिल्लाका दर्जनौं गाउँ, बजारमा भ्रष्टाचारविरोधी जनचेतना यात्रामा थियौं। पहिले पनि धेरै गाउँबजारको यात्रा गरेको थिएँ। अझ बाल्यकालका पाँच वर्ष त सुदूर पश्चिमकै डोटी र दार्चुलामा बिताएको थिएँ। तर यसपटकको यात्राले मेरो मानसपटलमा दुइटा गहिरो छाप छाडेको छ। पहिलो भ्रष्टाचारले मानिसहरू कति आक्रान्त छन् र परिणामस्वरूप कसरी सर्वत्र विकास होइन, विनाश भइरहेको छ। दोस्रो, अधिकांश मानिस कसरी संवृद्धियुक्त खुसी के हो चिन्दै नचिनी भाग्यवादी खुसी लिएर बाँचिरहेका छन्। यस्तो प्रतीत हुन्छ, मानौं नेपाल खुसी के हो चिन्दै नचिनी खुसी देखिने समाज हो।हरेक ठाउँमा स्थानीयसँग संवाद गर्दा अचम्मैलाग्दो एउटा समानता देखियो। उनीहरू सबै आआफ्नो वडा, गाउँ या नगर नेपालकै सबैभन्दा भ्रष्ट ठाउँ भएको महसुस गर्दथे। एक ठाउँमा पीपलको बोटमुनि चौतारीमा सबैको भावना समेट्ने गरी एक वृद्धले भने, के कुरा गर्नु, हजुर, बजेटको आधाको आधा पनि काम हुँदैन। सबै मिलेर खान्या हुन्। हामी केही गर्न सक्दैनौं। हुन पनि स्थिति भयावहपूर्ण छ। सुदूर पश्चिम प्रदेशको झण्डै आधा जनसंख्या गरिबीको रेखामुनि छ। कति ठाउँमा नदीछेउ मलिला फाँटहरू छन् तर तरकारी अन्य जिल्ला र अझ सीमापारिबाट आएका छन्। जताततै कञ्चन पानीका मूल छन् तर प्रदेशका लगभग आधा जनसंख्या स्वच्छ पिउने पानीबाट वञ्चित छन्। स्वास्थ्य सेवाको हाल बेहाल छ। प्रदेशका अधिकांश जिल्लाहरुको मानव विकास स्थिति उत्साहजनक छैन। बजारहरू कुनै व्यवस्थित छैनन्। अधिकांश बजार गल्ली हुन्, बजार होइनन्। या त मनपरी बनेका घरहरू छन् या मनपरी बनेका टहरा। ती घर, टहराका बीचबाट नाली बहेका छन्। नाली सबै खोलामा मिसाइएका छन्। कतै फुटपाथ छैन। कतै रूख छैन। कतै तार व्यवस्थित छैन। कतै पार्क छैन। कतै राम्रो खेल्ने ठाउँ छैन। कतै स्तरीय स्कुल, कलेज छैन। कतै राम्रो अस्पताल छैन। अधिकांश मन्दिर कंक्रिटमा रूपान्तरण भएका छन्। कुनै बाटो स्तरीय र सद्दे छैन। बाटो छेउछाउमा देखिने पहाडी घरहरू अधिकांश घर होइनन्, झुपडी झैं प्रतीत हुन्छन्। पहाडहरू डोजरले छियाछिया पारिएका छन्। यति हुँदाहुँदै पनि अनौठो कुरा के भने, धेरै पर त छोडिदिऊँ, आजभन्दा २०२५ वर्षपछि पनि आफ्नो जीवन, आफ्नो परिवार, आफू बसेको ठाउँ र देशको स्थिति के होला भन्ने सम्बन्धमा अपवादबाहेक अधिकांश मानिस निश्चिन्त देखिन्छन्। मैले यो स्तम्भको पहिलो अनुच्छेदमा उल्लेख गरेका व्यक्तिजस्तै। उनीसँग खास केही छैन। उनको गाउँमा कुनै सेवा, सुविधा छैन। तर उनी ठूलो रोग लागेको खण्डमा पैसा भए सदरमुकाम जाने हो, नभए मर्ने हो भनेर धक फुकाएर हाँस्छन्। उनको हाँसोले ३० वर्षदेखि समाजवादको चर्को वकालत गर्दै देशको नेतृत्व गरिरहेका र पछिल्लोपटक समाजवादप्रति प्रतिबद्ध संविधान लेखेका कम्युनिस्ट र कांग्रेसहरूलाई गिज्याइरहेको थियो। मचाहिँ बदलिन्न, अरू बदलिऊन् र देश बनाऊन् भन्ने कामना मात्र गर्ने हो भने स्पष्ट छ हाम्रो पुस्ता मात्र होइन, भावी पुस्ताले पनि संवृद्धियुक्त खुसीको अनुभूति गर्न पाउने सम्भावना न्यून छ। नेतृत्वकर्ताको आडम्बर आफ्नो ठाउँमा छँदै छ तर आमरूपमा नेपालीको भाग्यवादी खुसी को मनोविज्ञान पनि नेपालको अविकासको एउटा प्रमुख कारण हो भन्नु गलत हुँदैन। नेपालीहरूको त्यो आम प्रवृत्तिले हामी धेरैमा एउटा घातक दुर्गुण विकास गरिदिएको छ, जुन सुदूर पश्चिम यात्राका क्रममा राम्रैसँग महसुस भयो। भाग्यवादी सन्तुष्टि र निश्चिन्तताका कारण अधिकांश मानिस यथास्थितिको घेराबाट बाहिर निस्कनै चाहँदैनन्। सो घेराभित्र उनीहरू दशकौंदेखि यसरी जकडिएका छन् कि उनीहरूको परिवर्तनको परिकल्पना नै त्यही घेराले बाँधिदिएको छ। यात्राका क्रममा एकजना शिक्षित, सचेत र राजनीतिक रूपमा सक्रिय महिलासँग भेट भयो। उनलाई मैैले भनें, हेर्नोस्, तपाईंका पार्टीहरूले देश ध्वस्त पारिसके। सदरमुकाम र तपाईं बस्ने ठाउँको हाल हेर्नोस्। तपाईंका छोराछोरी तपाईंले चाहे पनि यो देश फर्किंदैनन्। तपाईंको बुढेसकाल यो ठाउँमा कति कष्टप्रद होला ? उनले हत्तपत्त जवाफ दिइन्, होइन, विकास भएको छ नि। हेर्नोस् त, ऊ त्यहाँ बाटो आइसक्यो। सदरमुकामको त्यो बाटोमा पुग्न अरूका घरआँगन र बारीका कान्ला हुँदै १० मिनेटजति हिँड्नु पथ्र्यो। कुनै घरले आफ्नो परिसरमा पर्खाल लगायो भने त्यही कान्ला भएर हिँड्ने बाटो पनि अवरुद्ध हुने स्थिति थियो। तर ती महिलाका पति भन्दै थिए, पर्खाल लगाए भने तीनचार ठाउँमा मात्र समस्या पर्छ। सबै ठाउँमा पर्दैन। सदरमुकाममा एउटा धुलाम्य साँगुरो ट्र्याक खोलिएकोमा पत्नी दंग थिइन्। पति त्यही ट्र्याकमा पुग्नका लागि कुनै पनि बेला अवरुद्ध हुन सक्ने कान्ला र आँगन हुँदै हिँड्नुपर्ने बाटोबारेमा निश्चिन्त थिए। एक ठाउँमा अवरुद्ध हुँदा त बाटो रोकिन्थ्यो, उनी तीनचार ठाउँमा अवरुद्ध हुने स्थिति हुँदा पनि खुसी थिए। साँझपख जम्मा भएका कयौं युवा, आम सर्वसाधारण र नागरिक अगुवासँग विभिन्न ठाउँमा अन्तरक्रिया गरें। कहीं उनीहरू जस्ताले बारेको सानो चियापसलमा जम्मा भएका थिए। कहीं पीपल हुनाले बचेको रूखमुनि बसेर भलाकुसारी गरिरहेका थिए। विभिन्न कोणबाट कुराकानी भए तर केहीमा बाहेक अधिकांशमा अनौठो निश्चिन्तता थियो। यो देशको सरकार अलि इमानदार र सक्षम भएको भए उनीहरूजस्ताले बारेको सानो चियापसलमा होइन, सफा बजार र फराकिलो चोकको एउटा सुन्दर पसलमा बसेर चिया पिइरहेका हुन्थे भन्ने उनीहरूमा अनुभूति नै थिएन। वरिपरि घरले घेरेर साँघुरिएको पीपल रूखको चौतारीमा बसेका ज्येष्ठ नागरिकमा भ्रष्टाचाररहित र सुशासनयुक्त सरकार भएको भए उनीहरू सुन्दर पार्कका बेन्चमा बसेर हरियो चौरमा उफ्रिरहेका नातिनातिना हेरेर रमाइरहेका हुन्थे भन्ने भावना नै थिएन। युवाहरूमा केही वर्षमा स्नातक या स्नातकोत्तरको पढाइ पूरा भएपछि के गर्ने भन्नेबारे कुनै स्पष्टता थिएन। अलिकति मात्र विकसित देश भइदिएको भए उनीहरूले लगाउने लुगा, जुत्ता, बोक्ने मोबाइल फोन सबैको गुणस्तर उच्च हुन्थ्यो र पढाइ पूरा भएपछि सामान्यभन्दा सामान्य रोजगारबाट पनि उनीहरूको जीवन राम्रोसँग व्यतीत हुन सक्थ्यो भन्ने उनीहरूको मनमै थिएन। तर दोष उनीहरूको हुँदै होइन। भविष्यको खुसीको दायरा विगत र वर्तमानमा देखेको, भोगेको खुसीले निर्धारण गर्छ। जब जन्मिएदेखि हामीले देखेको, भोगेको खुसीको दायरा नै साँघुरो छ भने हाम्रो संवृद्धियुक्त खुसी का परिकल्पना साँघुरो हुने नै भए। जे देखेकै छैन त्यो मान्छेलाई परिकल्पना गर्न गाह्रो हुन्छ। २०७२ सालको भूकम्पपछिको एउटा सानो अनुभव उल्लेख गरौं, जतिबेला म बीबीसीमै कार्यरत थिएँ। भूकम्पपछि जताततै अस्थायी शिविरहरू बनेका थिए। त्यसमध्येको एउटामा एक दिन अन्तर्वार्ताका लागि गएको थिएँ। एउटा साँघुरो कटेरो यस्तो थियो, जहाँ मान्छे ठाडो उभिन सक्दैनथ्यो। बत्ती थिएन, दिउँसै भित्र अँध्यारो देखिन्थ्यो। त्यहाँ करिब एक महिनाअघि सुत्केरी भएकी लगभग २५ वर्षकी महिला थिइन्। त्यो साँगुरो, अँध्यारो कटेरोमा उनी, उनका नवजात शिशु र उनका पति मात्र होइन, उनका देवर, जेठान, उनीहरूका पत्नी, पतिका बुवाआमा सबै लहरै सुत्दा रहेछन्। त्यहाँ कति कठिनाइ होला भन्ने सहजै अनुमान गर्न सकिन्छ। तर ती महिला भन्दै थिइन्, खासै दुख छैन। सहयोगीहरूले खानेकुरा, पानी, आवश्यक परे औषधि सबै ल्याइदिन्छन्। उनका लागि नियमित रूपमा खानेकुरा, पानी र आवश्यक पर्दा औषधि पाउनु नै ठूलो खुसी थियो। कुरा गर्दै जाँदा प्रस्ट भयो उनले विगतमा ती तीनै कुरा पाउनका लागि सधैं कष्ट बेहोरेकी रहिछन्। नेपालमा कयौं बस्तीहरू यस्ता छन्, जहाँ भात खान पाउनु दसैं आएसरहको खुसी हो। कयौं नागरिक यस्ता छन्, जसका लागि पाँच वर्षमा एउटा नयाँ लुगा किन्न पाउनु अपार हर्षको विषय हो। लाखौं युवा यस्ता छन्, जसका लागि मलेसिया, कतार या कोरिया जान पाउनु मुक्तिको अनुभूति हो। कयौं परिवार यस्ता छन्, जसका लागि तीन कोठाको घर बनाउन सक्नु जीवनकै सबैभन्दा ठूलो उपलब्धि हो। सोही प्रवृत्ति समाजको हकमा पनि लागू हुन्छ। सुदूर पश्चिममा मात्र होइन, ठूलो संख्यामा नेपाली जनता कालो पोलिथिन पाइपमा आएको पानीमा दुःख पखाल्छन्। मिरमिर बलेको बत्तीमा उज्यालो देख्छन्। भविष्यको कुनै सोच र योजना नराखी डोजरले खोलिदिएको बाटोमा विकासको सपना बुन्छन्। मेरा बुवाआमा पुस्ताका अधिकांशले त्यति पनि गर्न पाएनन्। उनीहरूको खुसी त्यतिबेला जे देखे त्यसैमा सीमित थियो। अहिलेको पुस्ताले कालो पोलिथिनको पाइप, मिरमिरे बत्ती र डोजरे विकास देख्यो र आमरूपमा हाम्रो सपना त्यसैभित्र रुमलिइरहेको छ। हामीलाई वरिपरिका बेथितिले हतपत छुँदै छुँदैन। किनभने जन्मेदेखि नै हामीले त्यही देखेका छौं। रूपान्तरणको वाधक भाग्यवादी खुसी लाई रूपान्तरणमुखी संवृद्धियुक्त खुसी मा बदल्ने प्रमुख जिम्मा नेतृत्वको हो। तर हामी एउटा यस्तो घातक चक्रमा फसेका छौं, जहाँ भाग्यवादी खुसी मा बाँचेका नागरिक यथास्थितिको घेराबाट बाहिर निस्कन अनिच्छुक छन् र संवृद्धियुक्त खुसी तर्फ देशलाई डोर्याउने अभिभारा बोकेका नेतृत्वकर्ता महाभ्रष्ट र अक्षम छन्। तर लोकतन्त्र यस्तो व्यवस्था हो, जसले त्यो घातक चक्र तोड्न सक्छ। त्यसका लागि पहिलो पाइला गाउँका असहाय जनताले होइन, हरेक टोल र बस्तीका सचेत नागरिक र नागरिक अगुवाहरूले चाल्नुपर्छ, जसको असर स्वाभाविक रूपमा सबैतिर फैलिन्छ। अब उनीहरूको सपनाको दायरा फराकिलो हुनुपर्यो। उनीहरूको सोच बदलिन पर्यो। मचाहिँ बदलिन्न, अरू बदलिऊन् र देश बनाऊन् भन्ने कामना मात्र गर्ने हो भने स्पष्ट छ हाम्रो पुस्ता मात्र होइन, भावी पुस्ताले पनि संवृद्धियुक्त खुसीको अनुभूति गर्न पाउने सम्भावना न्यून छ। सुदूर पश्चिमको पीडा सिंगो देशको पीडा हो। त्यसलाई बदल्ने कि नबदल्ने हाम्रै हातमा छ। मिश्र साझा पार्टीका संयोजक हुन्।"
गणतन्त्र कार्यान्वयनका रोचक घटना,"नेपालको गणतन्त्रको वयले एक युग नाप्दै छ। त्यसो त राज्य र राजनीतिक व्यवस्थाका लागि एक युग अत्यन्त अल्प अवधि मानिन्छ। तैपनि यस अवधिभित्र नेपाली नागरिकका नाममा उनीहरूकै प्रतिनिधिले संविधान जारी गर्नुबाहेक इतिहासमा अंकित हुने र भविष्यका पुस्ताले सम्झिनलायकका खास उपलब्धि हासिल भएका छैनन्। राजनीतिज्ञहरूले आफ्ना जिम्मेवारी निर्वाह गर्दा इतिहास बनाउन सक्नुपर्छ। संयुक्त राज्य अमेरिकाका पूर्वराष्ट्रपति अब्राहम लिंकनले युवाहरूको भेलामा बोलेका थिए, हाम्रा कामले हाम्रा पूर्वजहरूप्रति कृतज्ञता, हाम्रै पुस्ताका लागि न्याय, भावी पुस्ताका लागि कर्तव्य र समस्त प्राणीप्रति प्रेम प्रदर्शन गर्न सक्नुपर्छ। गोपालप्रसाद रिमालका क्रान्तिकारी कवितामा एक जुगमा एक दिन एकपटक आउँछ, उलटपुलट, उथलपुथल, हेरफेर ल्याउँछ भनेजस्तै अढाई स य वर्षको नेपाल राज्यको इतिहासमा वंशाणुगत राजतन्त्रको अन्त्य र गणतन्त्रको स्थापना यस्तै उथलपुथलपूर्ण युगीन परिवर्तन थियो। यसैमा गर्व गर्नुबाहेक वर्तमान पुस्ताका हाम्रा लागि छाती फुलाउने अन्य विषय छैनन्। अढाई सय वर्षको राजतन्त्र ढालेर गणतन्त्रको घोषणा हुनु नेपालको इतिहासमै अभूतपूर्व घटना थियो। यसबाट नागरिक कति शक्तिशाली हुन्छ र के गर्न सक्छ ? देखाइदिएको छ। नेपाली जनताले वास्तविक रूपमा आफू अपराजेय रहेको र वास्तविक शक्तिको स्रोत भएको उदाहरण विश्वलाई देखाइदिए। अधिकार, प्रतिष्ठा र विवेकको दृष्टिले हामी नेपाली नागरिक कोहीभन्दा निकृष्ट छैनौं भन्ने गौरवबोध यस घोषणाले गरिदिएको छ। अब वंश, कूल र परिवारका नाममा अरूभन्दा उच्च सोच्ने परम्परा ढलेको छ र गणतन्त्रमा मात्रै सबै समान हुन्छन् त्यहाँ न कसैको विशेषाधिकार हुन्छ न वंशानुगत पद। नेपालको गणतन्त्रको नयाँ इतिहासको पन्ना खोल्ने यस घोषणा त्यत्तिकै सहजरूपमा भएका भने होइन। दोस्रो जनआन्दोलनको सफलतापश्चात् संसद्को पुनः स्थापना भएपछि भने गणतन्त्र स्थापना गर्ने क्रममा विविध रोचक घटना भएका थिए। ती घटनाको फ्ल्यासब्याक हुँदा रोमाञ्चक लाग्छ। राजाका अधिकार निलम्बन दोस्रो जनआन्दोलनपश्चात् पुनः स्थापना भएको व्यवस्थापिकासंसद्ले नेपालको म्याग्नाकार्टा भनिने संसद्को घोषणा २०६३ जेठ ४ गते जारी गरेको थियो। जसले निरंकुश राजतन्त्रका सबै प्रचलन र परम्परा हटाउँदै राजाका विशेषाधिकारसमेत निलम्बन गरेको थियो। श्री ५ को सरकारको सट्टा नेपाल सरकार लेख्ने, शाही नेपाली सेनालाई नेपाली सेना बनाउने, राष्ट्रिय गान फेर्ने, राज्यप्रमुखको जिम्मेवारी तत्कालका लागि प्रधानमन्त्रीले बहन गर्ने, राजतन्त्रको भविष्यबारे संविधानसभाको निर्वाचनपश्चात् बस्ने पहिलो बैठकले निर्णय गर्नेलगायतका थिए। संसद् घोषणाका दिन काठमाडौंमा एउटा हल्लाले निकै तताएको थियो कि घोषणा हुनु पहिल्यै संसद्लाई सेनाले घेर्नेछ र सबैलाई गिरप्तार गर्नेछ। यसबाट सिर्जना हुनसक्ने सम्भावित खतराबाट त्यहाँ उपस्थित सबै आतंकितजस्तै देखिन्थे। त्यतिबेला प्रधानसेनापति प्याराजंग थापा र बलाधिकृत रथीमा रुक्मांगत कटवाल थिए। पूर्ण सन्नाटाबीच तत्कालीन प्रधानमन्त्री गिरिजाप्रसाद कोइरालाले उक्त घोषणा वाचन गर्नुभयो। हल्लाविपरीत त्यहाँ कुनै घटना भएन। विभिन्न स्रोतबाट चुहिएको समाचारअनुसार सैनिक नेतृत्वले जनमतविपरीत जान नमानेपछि यो दुर्घटना रोकिएको थियो। उक्त घोषणाका केही बुँदामा भने विविध कोणबाट पछिसम्म प्रतिक्रिया आए। विशेषगरी धर्म निरपेक्षता सम्बन्धमा प्रधानमन्त्रीलाई थाहा नदिई कहींबाट थपिएको भनेर आलोचनात्मक टिप्पणी हुन थाले। अन्तरिम संविधानप्रति श्रद्धा देखाउन प्रधानसेनापतिदेखि सबै राष्ट्रसेवक कर्मचारीलाई शपथ खुवाइएको थियो। विशिष्ट श्रेणीसम्मका पदाधिकारीलाई व्यवस्थापिकासंसद्मा र अन्य कर्मचारीलाई सचिव र विभागीय प्रमुखहरूले शपथ खुवाउनुपर्ने निर्देशन गरियो। त्यो सम्झदा संसद्को सक्रियता अलि बढी भएजस्तो लाग्छ। कार्यकारी मातहतका कर्मचारीलाई विधायिका संसद्ले शपथ गराउनु कर्मचारीतन्त्रको आदेशको एकतालगायतका सैद्धान्तिक पक्षहरूको कति मेल खान्छ बहसको विषय हुन सक्छ। पंक्तिकार गृह मन्त्रालयको सचिव रहेकाले श्री ५ को सरकार लाई नेपाल सरकार ले विस्थापित गर्दै सरकारी छाप र लेटर प्याड भोलिपल्टै लागू गर्ने दायित्व आइपरेको थियो। रातरात यसलाई नेपालभरका कार्यालयमा कार्यान्वयनमा ल्याइयो। विदेशस्थित नेपाली कूटनीतिक नियोगहरूमा भने एकदुई दिन केही समस्या देखिए पनि अन्य सरकारी कार्यालयमा भोलिपल्टदेखि नै यो लागू गर्न सकियो। सरकारी निशाना छाप फेर्न त्यसपछिको मन्त्रिपरिषद्को बैठकले त्यसमा प्रतिबिम्बित हुनुपर्ने भौगोलिक विविधता, समावेशिता, राष्ट्रिय अखण्डताजस्ता विषय समेटी त्यसको डिजाइन स्वीकृतिका लागि पेस गर्न निर्देशन दियो। यसका लागि तत्काल कलाकारबाट प्रस्ताव माग गरियो र कलाकार किरण मानन्धरको संयोजकत्वमा सबै प्रस्ताव मिलाई नयाँ निशाना छाप तयार गर्न लगाइएको थियो। हाल प्रचलनमा रहेको निशाना छाप यिनै कलाकारहरूको समूहले तयार पारेको हो। यो ऐतिहासिक जिम्मेवारी निर्वाह गर्न सकेकोमा अहिले पनि गौरवबोध हुन्छ। गणतन्त्र घोषणाको ऐतिहासिक क्षण पहिलोे संविधानसभाको निर्वाचन सम्पन्न भई समावेशिताका आधारमा ६ सय एक सदस्यहरू मि िश्रत निर्वाचन प्रणालीबाट निर्वाचित भएको घोषणा निर्वाचन आयोगले गर्यो। सिंहदरबारभित्रको संसद् भवनको क्षमता कम भएकाले बानेश्वरको अन्तर्राष्ट्रिय सम्मेलन केन्द्र तयार पार्ने निर्णय भयो। सुरक्षाको दृष्टिकोणले सुरक्षा पोस्ट्हरू तयार पार्ने र वरिपरि कन्सोर्टिना तार राख्ने काम नेपाल प्रहरीबाट रातारात तयार पार्न लगाइयो। २०६३ सालको जेठ १५ गते संविधानसभाको पहिलो बैठक आह्वान गरियो। यो ऐतिहासिक क्षणलाई अविस्मरणीय बनाउन सभाहल बेहुली झैं सिँगार्ने र कूटनीतिक नियोगका प्रतिनिधिहरूसहित नेपाली समाजका विविध क्षेत्रका विशिष्ट व्यक्तित्वहरूलाई आमन्त्रित गरिएको थियो। नेपालीहरूको आफ्नै जनप्रतिनिधिमार्फत संविधान लेख्ने ६ दशकदेखिको आकांक्षाले पनि यो दिन विशेष उत्सवजस्तै मनाउन लागिएको थियो। संविधानसभाका निर्वाचित सदस्यहरू सभा हलमा आआफ्ना परम्परागत जातीय र क्षेत्रीय भेषभूषामा उपस्थित भएका थिए। यो देख्दा लाग्थ्यो, पूरै नेपालको तस्बिर त्यहाँ थियो। ज्येष्ठ सदस्यको नाताले नेपाली कांग्रेसका कुलबहादुर गुरुङले पहिलो सभाको अध्यक्षता गरेका थिए। सभाहलको ग्यालरी खचाखच आमन्त्रितले भरिएको थियो। सबैमा पहिलो बैठकको पहिलो निर्णयप्रति कूतुहलता देखिन्थ्यो। यसैबीच गणतन्त्र घोषणा गर्ने प्रस्ताव राखियो र उक्त प्रस्तावको पक्षमा चार मतबाहेक सम्पूर्ण सदस्यहरूले समर्थन गरेका थिए। राष्ट्रिय प्रजातन्त्र पार्टीका चारजना सदस्यहरूले भने विपक्षमा मतदान गरेका थिए। घोषणापश्चात् हलमा हर्षोल्लासपूर्ण वातावरण बनेको थियो। उक्त मतदानमा केही आश्चर्यलाग्दो दृश्य पनि देख्न पाइयो। राजाको कृपामा पञ्चायती राजमा बारम्बार सत्तामा पुग्ने सूर्यबहादुर थापाजस्ता पुराना महापञ्चहरूले गणतन्त्रका पक्षमा मतदान गर्नुले राजनीतिमा जे पनि जायज छ भन्ने उक्ति चरितार्थ भएजस्तो लाग्थ्यो। त्यस्तै अर्को विडम्बना, जस्तोसुकै दुःख हुँदा पनि जिन्दगीभर संवैधानिक राजतन्त्रको वकालत गर्ने कुलबहादुर गुरुङले आफैंले गणतन्त्रको घोषणा गर्नुपरेको थियो। संविधानसभाका सदस्यहरूमा नयाँ संविधान निर्माण समयमै गरिछाड्ने विश्वास र प्रतिबद्धता प्रदर्शित भइरहेको थियो। फ्रान्समा फ्रेन्च क्रान्तिअघि त्यहाँको नेसनल एसेम्बलीका सदस्यहरूले संविधान नदिई कोही पनि नछुट्टिने शपथ खाएका थिए, जसलाई टेनिस कोर्टको शपथ भनिन्छ। त्यो घटना र नेपालका संसद्हरूमा एउटै फरक थियो फ्रान्समा राजाले संसद् भवनमा ताला लगाएपछि नजिकैको टेनिस कोर्टमा सांसद्हरूले बैठक सञ्चालन गरेका थिए भने नेपालमा राजा शक्तिहीन र निलम्बित हैसियतमा थिए। राजाको दरबार बहिर्गमन संविधानसभाले गणतन्त्र घोषणा गर्दा १५ दिनभित्र नारायणहिटी दरबार छाड्न निर्देशन दिएको थियो। यसअनुरूप मन्त्रिपरिषद्ले जेठ १७ गते दरबार खाली गर्न राजालाई पत्राचार गर्ने निर्णय गर्यो। तदनुरूप पत्राचार भएपछि दरबारको समग्र वस्तुस्थिति बुझ्न र त्यहाँ सरकारको उपस्थिति देखाउन गृहसचिवलाई खटाइयो भने त्यहाँको सम्पत्तिको अभिलेख तयार पारी बरबुझारथ गर्न सामान्य प्रशासन सचिवको नेतृत्वमा अर्को टोली खटाउने निर्णयसमेत मन्त्रिपरिषद्ले गरेको थियो। सरकारको निर्देशन पालना गर्नु एक कर्मचारीको कर्तव्य नै थियो, त्यसैले जेठ १९ गतेदेखि नै म र रक्षासचिव वामनप्रसाद न्यौपानेसहितको टोली दरबार पुग्यौं। त्यहाँका सुरक्षामा खटिएका सैनिक अधिकारीहरूले राम्रै सहयोग पनि गरे। हाम्रा लागि दरबार चोटाकोठासम्मको निरीक्षण गर्नु नौलो अनुभूति थियो। सर्वसाधारणको पहुँँचबाहिर रहेको दरबारका रहस्यमय मानिएका स्थानहरूको निरीक्षण गर्दा मन खिन्न भयो। सामान्यतया राजाहरूको दरबार भन्नासाथ राजाहरूको वैभवशाली जीवन दर्शाउने भव्यताको कल्पना हुने गर्छ। तर, त्यहाँ त्यस्तो केही देखिएन। साना कोठा, अँध्यारो प्यासेज, अव्यवस्थित पुस्तकालय, स्याहार नगरिएको बगैंचा, दरबार हत्यापछि खण्डहर बनाइएको त्रिभुवन सदन, रङरोगन नभएर फुङ्ङ उडेको राजा वीरेन्द्र हुर्किएको श्री सदन मेरो कल्पनाभन्दा बाहिरको दृश्य थियो। महेन्द्र मञ्जिल (जहाँ रत्न राज्यलक्ष्मीको निवास छ) मात्र केही हेर्नलायक देखियो। बेलुका दरबारबाट फर्किंदा पत्रकारहरू दरबार कस्तो रहेछ ? भन्ने जिज्ञासा राख्ने गर्थे र सोचेजस्तो नभएको जवाफ दिइन्थ्यो। एक हप्तासम्म दरबारका पूर्वतर्फका कोठाहरू निरीक्षण गर्न नपाएपछि मैले तत्कालीन प्रधानमन्त्री गिरिजाप्रसाद कोइरालालाई टेलिफोनमा यो कुराको जानकारी गराएँ। गिरिजाबाबुले आफूले बरु १०१५ करोड मन्त्रिपरिषद्को निर्णयले राजालाई दिन सक्ने तर शान्तिसुरक्षालाई ख्याल राखेर राजाले दरबार कहिले छाड्ने हो ? राजालाई सोध्न निर्देशन दिनुभयो। नेपाली हल्लाको संस्कृतिअनुरूप राजाले सबै सम्पत्ति लगिसकेको, सक्कली श्रीपेच लगी नक्कली राखेको जस्ता चर्चापरिचर्चाले सहर तातेको जानकारीसमेत गराएँ। गिरिजाबाबुले आफूले बरु १०१५ करोड मन्त्रिपरिषद्को निर्णयले राजालाई दिन सक्ने तर शान्तिसुरक्षालाई ख्याल राखेर राजाले दरबार कहिले छाड्ने हो ? राजालाई सोध्न निर्देशन दिनुभयो। एउटा निजामती कर्मचारीका लागि यो काम कठिन थियो तैपनि मैले राजाको सुरक्षा हेर्ने जर्नेलमार्फत राजालाई सन्देश पठाएँ। उनीमार्फत भोलि २६ गते मंगल सदनमा भेट्ने खबर प्राप्त भयो। साँझ म गृह मन्त्रालय फर्किएपछि मैले गृहमन्त्री कृष्णप्रसाद सिटौलालाई समेत जान अनुरोध गरें। प्रधानमन्त्रीको निर्देशनपछि उहाँ जान तयार हुनुभयो। मैले मुख्य सचिव भोजराज घिमिरेलाई समेत जान अनुरोध गरें। दरबारका तत्कालीन प्रमुख सचिव पशुपतिभक्त महर्जनसँग कुरा भएपछि जेठ २६ गते बिहान ११ बजे गृहमन्त्री, मुख्य सचिव भोजराज घिमिरे, रक्षा सचिव वामन न्यौपानेसहितको टोली दरबार पुग्यौं। हामी पुग्दा मंगल सदनमा पूर्वराजाको पहिल्यै उपस्थिति भइसकेको रहेछ। कुराकानी सुरु हुनासाथ पूर्वराजा ज्ञानेन्द्रले सबै कुरा सहज रूपमा जाओस् भन्ने हाम्रो पनि इच्छा छ भन्दा अनुहारमा कुनै आक्रोश थिएन। कुराकै क्रममा मेरो मन्त्रीज्यूसँग केही राजनीतिक कुरा छ भनेपछि हामी बाहिरियौं। पछि बोलाइएपछि थाहा भयो आमा रत्नलगायतको निवासको चिन्ता व्यक्त भएको रहेछ। आफूले तीन महिनाभित्र दरबार खाली गरिदिने आश्वासन प्राप्त भयो। त्यसको भोलिपल्टै मन्त्रिपरिषद्ले पूर्वराजाका लागि नागार्जुन दरबार र बयोवृद्ध सरला महारानी र मुमा बडामहारानी रत्नका लागि बाँचुञ्जेल नारायणहिटीमै बस्न दिने निर्णय गर्यो। जेठ २९ गते हाम्रो टोली सबेरै दरबार पुगेको थियो। त्यस दिन श्रीपेचलगायत बहुमूल्य सामानको बरबुझारथ गर्नु थियो। तीन बजेतिर अचानक राजप्रसाद सेवाका राजकीय सम्पत्ति कोषका एक कर्मचारी श्रीपेचसहितका सामान बुझाउन आइपुगे। हामीले फायरप्रुफ सेफ लगिसकेका थियौं। यी बहुमूल्य सामान सक्कली हुन् कि नक्कली यकिन गर्न सुनचाँदी व्यवसायी संघका अध्यक्ष तेजरत्न शाक्यसहितको टोलीले श्रीपेच, टायरालगायतका सामानमा जडित हिरा, मोती, माणिक्य परीक्षण गरी मुचुल्का गरिदिएपछि नेपाली सेनाको मागअनुरूप शाही अतिथिका लागि नयाँ बनाइएको सैलुन कोठामा श्रीपेच, टायरा, राजदण्ड, श्रीपेचको रेल्पिका सेफमा म, रक्षा सचिव, सामान्य प्रशासन सचिवसहितले लाहछाप लगाई सिल्ड गर्यौं। त्यति नै बेला पूर्वराजा ज्ञानेन्द्रको पत्रकार सम्मेलन हुँदै थियो। त्यहाँ राजाबाट जनताको नासो श्रीपेच जिम्मा लगाएर आफू दरबार छाड्न लागेको भनी बोलेको जानकारी हुन आयो। पत्रकार सम्मेलनपश्चात् राजा ज्ञानेन्द्र आफ्नी रानीका साथ दरबारबाट निस्किएको दृश्य मार्मिक लाग्थ्यो। इतिहास निर्मम हुने गर्छ र जनता जागेको बेला अति निर्दयी पनि हुने गर्छ। नेपाल एकीकरण गर्ने वंशको दुई सय ५० वर्षको वंशाणुगत शासन हुन पुग्यो। तर, यो बहिर्गमन शान्तिपूर्ण हुनुमा राजाको पनि योगदान छ। बेलायतको गौरवपूर्ण क्रान्तिजस्तै विनारक्तपात ठूलो परिवर्तन सम्भव भयो। जर्मनी एकीकरण गर्ने बिस्मार्कले भनेका थिए, जनमत अन्धो बलवान् दानवजस्तै हो। यसलाई सजिलैसँग काममा लगाउन सकिन्छ, तर रिसाएमा भयानक हुन सक्छ। यही नबुझ्दा नेपालको राजतन्त्रको अन्त्य हुन गयो। नारायणहिटीमा झण्डोत्तोलन जेठ २९ गते राजाले नारायणहिटी छाडेपछि तत्कालीन प्रधानमन्त्री र गृहमन्त्रीले दरबारमा सर्वसाधारणका लागि खुला भएको घोषणा गर्न असार १ गते नारायणहिटीमा बृहत् सभासहित झण्डोत्तलन गर्ने कार्यक्रम राख्न मलाई निर्देशन भयो। समय तीन दिनको मात्र थियो, तैपनि रातारात गृह प्रशासनलाई परिचालन गरेर यसको तयारीमा लागियो। राजनीतिक दलका नेताहरूलगायत कूटनीतिक निकायका प्रतिनिधि, समाजका विशिष्ट व्यक्तित्वहरू, गणतन्त्रको संघर्षमा लागेका कलाकार, नागरिक समाज र यसका लागि लामो संघर्ष गरेका विशिष्ट पत्रकारहरूलाई निमन्त्रणा पठाइयो। यसैबीच रामराजाप्रसाद सिंहले मेरा मित्र प्राध्यापक विन्देश्वर गोइतमार्फत एउटा सन्देश पठाउनुभयो कि गणतन्त्रको लागि लडेको मैले त्यस समारोहमा आउन विशेष सहुलियत पाउनुपर्छ। मैले उहाँलाई गृह मन्त्रालयको गाडी पठाएर नारायणहिटी ल्याउने प्रबन्ध मिलाएँ। बाबुराम भट्टराईले आफूलाई थप निमन्त्रणा कार्ड आवश्यक भएको जानकारी दिएपछि तत्काल मागबमोजिमको निमन्त्रणा कार्ड पठाइयो। उहाँहरू दुईजनाको गणतन्त्रप्रतिको अडानले पनि यो सही माग लाग्यो। कार्यक्रमका लागि मञ्चलगायत सम्पूर्ण व्यवस्थापनको जिम्मा त्यहाँको नेपाली सेनालाई दिइएको थियो। कार्यक्रम सञ्चालनका लागि नेपाल टेलिभिजनका ख्यातिप्राप्त कार्यक्रम सञ्चालकलाई जिम्मा दिने निर्णय गरियो। कार्यक्रमको अघिल्लो दिन गिरिजाबाबुसँग कार्यक्रमको जानकारी गराउने क्रममा उहाँले यो ऐतिहासिक कार्यक्रमको मास्टर अफ सेरमोनी स्वयं गृहमन्त्री वा गृह सचिव हुनुपर्छ भन्ने निर्देशन दिनुभयो। यो निर्देशनपछि कार्यक्रम सञ्चालन स्वयं मैले गरें। कार्यक्रम भव्य थियो, दरबारमा पहिलोपटक ठूलो संख्यामा सर्वसाधारणको उपस्थिति थियो। सबैमा राजदरबारको रहस्य जान्ने कूतुहलता देखिन्थ्यो। कार्यक्रम सञ्चालनको अनुभव नभएको पंक्तिकारले आफ्नो क्षमताले भ्याएसम्म राम्रो प्रस्तुति गर्न प्रयास गरेको थियो। दुःखको कुरा, माइकसहित मञ्च व्यवस्थापन राम्रो थिएन। यस्तो किन भयो अहिलेसम्म पनि मलाई यसको रहस्य बुझ्न कठिन भइरहेको छ। यसैबीच कलाकार नन्दकृष्ण जोशीले ठूलै जुलुससहित नारायणहिटीको दक्षिणी गेटमा जुलुसलाई रोकी गृहमन्त्रीसँग सबैलाई आज राजदरबार खुला गर्नुपर्छ भन्ने माग राख्नुभयो। गणतन्त्रका लागि कलाकारिताको क्षेत्रबाट अतुलनीय योगदान पुर्याएका जोशीलाई विशेष निमन्त्रणा दिइएको थियो। तर, त्यो समारोहमा उपस्थित विशिष्ट अतिथिहरूको सुरक्षालाई मध्यनजर राखेर यो माग पूरा गर्न नसकिने जानकारी मैले गराएको थिएँ। प्रधानमन्त्री गिरिजाप्रसाद कोइरालाले तालीका गडगडाहटबीच राष्ट्रिय झण्डाको झण्डोत्तलन गर्नुभयो र नारायणहिटी दरबार संग्राहलयको समेत उद्घाटन गर्नुभएको थियो। त्यो समारोह हेर्दा लाग्थ्यो, जनता वास्तविक रूपमै सार्वभौमसत्तासम्पन्न भएका छन्। सर्वसाधारणका लागि रहस्यमय रहेको दरबारमा प्रवेश पाउँदा सबैमा अनौठो भावोक्ति देखिन्थ्यो। कार्यक्रम सम्पन्न भएपछि दरबारपरिसरमा फोटो लिनेहरूको होडबाजी नै चलेको थियो। समग्रमा उक्त्त समारोह एउटा महोत्सव थियो, जहाँ राजतन्त्र र राजदरबारका रहस्य जनताले जान्न पाएका थिए। यस्तो ऐतिहासिक कार्यक्रम सञ्चालन गर्ने अवसर पाउनु पंक्तिकारका लागि जीवनकै ठूलो उपलब्धि थियो। गणतन्त्र गाथा नबिर्सियोस गणतन्त्र राजनीतिक दर्शनमा उत्कृष्ट राजनीतिक प्रणाली मानिन्छ। यो यस्तो प्रणाली हो, जहाँ ईश्वरका सृष्टिका कोही पनि अरूभन्दा निकृष्ट हुँदैनन्। सत्तामा रहनेहरूले जनताको बृहत् समाजबाट शति प्राप्त गर्छन् न कि सीमित कुलिन वा सीमित समूहको मतबाटअमेरिकी राष्ट्रपति अब्राहम लिंकनले भनेका थिए, राष्ट्रपतिको कुर्ची सिंहको परिवार वा चिलको वंशलाई होइन। यही एउटा नागरिकको हैसियतले गर्व गर्ने विषय हो। तर, राजतन्त्रमा जति समानताका कुरा गरे पनि राजसंस्था कानुनभन्दा माथि हुन्छ। गणतन्त्र मात्रै यस्तो व्यवस्था हो, जुन प्राकृतिक अधिकारसम्मत छ। अमेरिकी स्वतन्त्रताको घोषणाले मानिसको समानता तथा केही अविच्छिन्न अधिकारको वकालत गरेको छ, जुन पूर्णरूपमा गणतन्त्रमा मात्र प्राप्त हुन्छ। तर, यसले दिनुपर्ने लाभ दिन सकेन भने बनना रिपब्लिक मा रूपान्तरण हुन सक्छ। प्रसिद्ध अमेरिकी लेखक ओ हेनरीले एउटा काल्पनिक राज्य अन्चुरिया को वर्णन गर्दै उक्त राज्यमा अस्थिरता, ल्युटोक्रेसी अत्यन्त सीमित स्रोतसाधन भएको र केराको निर्यातमा निर्भर अर्थतन्त्र भनेर बनना रिपब्लिक को व्याख्या गरेका छन्। आशा गरौं हाम्रो गणतन्त्र यस्तो नहोस्। जनता सचेत भएपछि यसको प्रतिरक्षा आफैं गर्छन्। नेपालमा गणतन्त्र डरपोकहरूले ल्याएका होइनन् र डरपोकहरूले रक्षा गर्न पनि सक्दैनन्। यसको रक्षा जनता स्वयंले गर्नेछन्। एउटा नपच्ने कुरा यसपटक गणतन्त्र दिवसमा सार्वजनिक बिदा दिइएको छैन। नेपालीको यत्रो ठूलो र इतिहासको भाग नै बदल्ने पर्वमा बिदा नगरिनुले गणतन्त्रप्रति श्रद्धा गरेको देखिँदैन। दार्शनिक लाओत्सेले भनेका थिए, श्रद्धाविनाको उत्सव, हैसियतविनाको पदवी र दुःखविनाको शोकको के अर्थ ? । दोस्रो जनआन्दोलनमा जसरी जनताले नेताहरूको नेतृत्व गरे त्यसरी नै गणतन्त्रको रक्षा गर्ने नेतृत्व स्वयं जनताले गर्नेछन्।"
गणतन्त्रको पक्षमा उठेका हात,"हाम्रा नेताहरूका चरित्र र व्यवहार नै गणतन्त्रका लागि मुख्य चुनौती बनेको छ। राजामहाराजाहरू ठूला जमिनदार र शोषकसामन्त त हुन् नि। जमिनदारी प्रथा अन्त्य हुने हो भने यिनको शासन पनि समाप्त हुनुपर्ने होइन र ? कुन कारणले नेपाली जनता आफ्नो देशको सर्वोच्च पदमा कहिल्यै पुग्न नपाउने व्यवस्था बनाइएको हो ? बाल्य र विद्यार्थीकालमा धेरै मानिसको मस्तिष्कमा उम्रिने यस्तो स्वाभाविक जिज्ञासाले धेरै पछि जवाफ पायो। समयको भेलले एउटा जोडको धक्का दिनासाथ जरो कुहिएको विषवृक्षको रूपमा रहेको राजतन्त्र हामीले देख्दादेख्दै ढल्यो। जनताले गणतन्त्र ल्याएर नागरिकका मौलिक अधिकार स्थापित गर्दै राष्ट्रको सर्वोच्च पदमा आसीन गराएरै छाडे। एक समय हरेक देश कुनै न कुनै रूपका राजतन्त्रको अधीनमा थियो। आफूलाई भगवान्ले इच्छानुसार शासन गर्न पठाएका हुन् र जनताको काम राजआज्ञा पालन गर्नु मात्र हो भनिठान्ने राजाहरूको अत्याचार, दुष्चरित्र तथा नागरिक चेतनाको अभिवृद्धिसँगै प्रारम्भ भएको विद्रोह र आन्दोलनले राजतन्त्रहरू विस्थापित गर्दै गणतान्त्रिक प्रणाली स्थापना गरिआएका हुन्। यद्यपि कतिपय देशमा राजतन्त्रको अन्त्यपछि परिवर्तनका अगुवाहरूले अर्को प्रकारको, झन् कठोर तानाशाही चलाउन खोजेको कटु यथार्थ पनि हाम्रासामु छन्। तर लोकतन्त्रको लोकप्रियताले कठोर अधिनायकवादीसमेत आफ्नो शासनलाई अरूभन्दा उत्कृष्ट लोकतन्त्र र जनवाद भन्ने दाबी गरिरहे। कहाँसम्म भने लोकतन्त्रको अनिवार्य सर्त बहुदलीय प्रणाली, अभिव्यक्ति स्वतन्त्रता, दलीय आधारमा आवधिक निर्वाचन, स्वतन्त्र न्यायपालिका, जनउत्तरदायी सरकार आदि नभएको अवस्थालाई पनि लोकतन्त्र र जनवाद भन्दै सेनाको बलले शासन चलाउनेहरूमध्ये धेरैको पतन भए पनि केही अझै अस्तित्वमा छन्। यस्ता देशका जनताले राजतन्त्रभन्दा निरंकुश शासन र अमानुसिक यातना भोग्नु परिरहेको छ। नेपाली जनताले लामो समयसम्म कष्टपूर्ण संघर्ष गरेर अधिनायकवादको प्रतीक राजतन्त्रलाई समाप्त मात्र गरेनन्, आन्दोलनका उपलब्धिहरू विगतमा झैं भविष्यमा कसैले खोस्न नसकून् भनेर जनता आफैंले संविधान जारी गर्दै गणतन्त्रलाई लोकतान्त्रिक मूल्यमान्यताको अभेद्य रक्षा कबच पहिर्याइदिएका छन्। जननिर्वाचित संविधानसभाले लोकतान्त्रिक गणतन्त्र कायम गरेपश्चात् नेपाल राजनीतिक दृष्टिले सभ्य र समुन्नत युगमा प्रवेश गरेको छ। लोकतान्त्रिक गणतन्त्र यस्तो प्रणाली हो, जसले जनतालाई सर्वाधिकारसम्पन्न र राजनीतिको केन्द्र विन्दु बनाउँछ। यसमा राज्यको सम्पूर्ण शक्तिको स्रोत जनता हुन्छन् तर राजतन्त्रले यो स्विकार्दैन। संकट परेको बेला जे पनि सहमति गर्न तर परिस्थिति फेरिनासाथ लोकतन्त्रको घाँटी निमोट्ने राजतन्त्रको स्वभाव नै हो। त्यसैले यस्तो अविश्वसनीय र औचित्यहीन राजतन्त्र बोकिराख्नु अझै मूर्खता हुन्थ्यो। जनताका हरेक आज्ञा र भावना शिरोपर गर्दै आफ्नो अस्तित्व जोगाउँदै आएका, समाजसेवीको छवि बनाएका तथा जनभावनाविपरीत जाँदा र तोकिएको सीमा नाघ्दा भोग्नुपर्ने परिणामको ख्याल भएका नाम मात्रका केही राजा राजमुकुट लगाएको गणतन्त्र को रूपमा केही समय अझ कायम रहलान्, तर सत्ता र दरबारबाट निकालिएका राजा पुनः राजाकै रूपमा फर्किन जनताले कदापि दिने छैनन्। अन्यत्र पनि र हामीकहाँ पनि। राजा नभए देश चल्दैन भन्ने युगबाट हामी धेरै अगाडि बढिसकेका छौं। दलहरूले पनि जन्मकालदेखि नै जनतालाई नै सर्वोपरि मानिआएका हुन्। हरेक परिवर्तनको नेतृत्व गरिआएको नेपाली कांग्रेसले प्रारम्भदेखि नै क्रान्तिपछि संविधानसभाको निर्वाचन गरेर उक्त सभालाई जनराज्यको संविधान वा शासन सञ्चालनसम्बन्धी कानुन बनाउने सम्पूर्ण अधिकार दिनुपर्ने नीति अपनाएको थियो। कांग्रेसको नेतृत्वमा सात सालमा भएको क्रान्तिको सहमति सार्वजनिक गर्दै राजा त्रिभुवनले अब संविधानसभाले बनाएको गणतन्त्रात्मक विधानअनुसार शासन सञ्चालन हुने प्रत्याभूति दिए पनि। तर, क्रान्तिकारीको सहयोगले निर्वासनबाट अधिकारसहित स्वदेश फर्केर राजगद्दी प्राप्त हुनासाथ राजाको तेब्बर बदलियो। दरबार छिट्टै संविधानसभाको चुनाव गराउने सट्टा दलहरूबीच झगडा र द्वन्द्व बढाउने तथा अस्थिरता ल्याएर आफू नै शक्तिको केन्द्र बन्ने कुटिल खेलमा लाग्यो। सर्वशक्तिसम्पन्न संविधानसभाले गणतान्त्रिक संविधान बनायो भने आफूहरू शरणार्थी बन्ने डरले त्रिभुवनले बाँचुञ्जेल चुनावप्रति चासो नै लिएनन् भने महेन्द्र संविधानसभाविरोधी वातावरण बनाउन केन्द्रित भए। अन्ततः कांग्रेसको देशव्यापी सत्याग्रहलगायत विभिन्न आन्दोलन एवं अन्य दलहरूको दबाब थाम्न नसकी संविधान राजाले नै जारी गर्ने सर्तमा संसद्को चुनाव गराउन तयार भए। तत्काल यो प्रस्ताव स्वीकार नगरे क्रान्तिका सबै उपलब्धि हरण हुने आशंकाले सबै दल ०१५ सालको आमचुनावमा सहभागी भए। चुनाव परिणाम राजाको आकलन र इच्छाविपरीत आयो। दुईतिहाइ स्थान जित्ने नेपाली कांग्रेसले लोकतन्त्र र समाजवादका कट्टर पक्षधर बीपी कोइरालालाई प्रधानमन्त्री चयन गर्यो, जो राजा महेन्द्र चाहँदैनथे। बीपीको नेतृत्वमा सरकार बन्न नदिन उनले बुनेको तानाबाना पनि विफल भयो। कोइराला सत्तामा पुगेलगत्तै राष्ट्रियताको सुदृढीकरण, लोकतन्त्रको संस्थागत विकास, आर्थिक प्रगति, सामाजिक न्याय र समतामूलक समाज निर्माणको लक्ष्य हासिल गर्न अग्रगामी कार्यक्रम लागू गर्न थाल्नासाथ उनको धैर्यको बाँध टुट्यो। अनि आफू र केही सीमित सामन्तहरूको स्वार्थका लागि संविधानले समेत नदिएको अधिकार प्रयोग गरी सेना परिचालन गरेर लोकतन्त्रको बत्ती झ्याप्प निभाइदिए। त्यसपछि हाम्रा राजा लोकतन्त्र र जनताका अधिकारविरोधी रहेको औपचारिक रूपमै प्रमाणित भयो। आमनागरिकमा राजाप्रति आक्रोश र अविश्वास उत्पन्न भयो। २०१७ साल पुस १ गतेभन्दा केही दिन अघि मात्र बीपीले राजा महेन्द्रसँगको अन्तरंग वार्तामा राजतन्त्र राख्ने र नराख्ने भनी अन्तिम निर्णय गर्ने अधिकार जनताको हो र जनताले राख्न नचाहेमा सरकारले सरक्क राजगद्दी छाडिदिनुपर्छ भनेको कुरा प्रकाशमा आइसकेको छ। बीपीले कालान्तरमा राष्ट्रमाथि आइपरेको संकट हटाउन ज्यानको बाजी लगाएर राष्ट्रिय मेलमिलापको आह्वान गर्दै स्वदेश फर्केर राजासँग सहकार्य गर्न चाहे पनि उहाँ सिद्धान्ततः गणतन्त्रवादी हुनुहुन्थ्यो भन्ने स्पष्ट छ। उहाँले वंश परम्परामा आधारित नेतृत्वले आधुनिक राष्ट्रका चुनौतीको सामना गर्न सक्दैन र राजतन्त्र डेट एक्सपायर भएको औषधि हो भन्ने सन्देश धेरै अघि नै आफ्नै लेखनद्वारा प्रवाहित गरिसक्नुभएको थियो। उहाँ राजतन्त्र जनताद्वारा स्वीकृत हुनुपर्छ, संवैधानिक राजतन्त्रको अर्थ नै यही हो भन्नुहुन्थ्यो, नेपाल पुकार २०१४०६१४। युवाकालमा उहाँ कार्ल माक्र्सबाट प्रभावित रहेको तथ्य लुकेको छैन। यद्यपि माक्र्सले राजनीतिक स्वतन्त्रताको पक्षतर्फ उचित ध्यान नदिएको तथा माक्र्सवाद अपूर्ण रहेको तर्क गर्न भने उहाँले कहिल्यै छोड्नुभएन। जे होस्, जनताले निरन्तर संघर्ष गरेर आखिर संविधानसभा ल्याइछाडे। राजतन्त्र र गणतन्त्रबारे अन्तिम निर्णय गर्ने अधिकार पाउनासाथ जनप्रतिनिधिले राजतन्त्रलाई सदाका लागि बिदा दिए। तर दुर्भाग्य, व्यवस्था परिवर्तन भए पनि राजनीतिक दल र नेताहरूको मानसिकतामा आवश्यक परिवर्तन नआएकाले विभिन्न गुनासा उत्पन्न भएका छन्। कहाँसम्म भने परिवर्तनकारी नेताहरूकै कारणले गणतन्त्र नै समाप्त हुने हो कि भन्ने चिन्ता प्रकट हुन थालेको छ। गणतान्त्रिक व्यवस्थामा पनि नेताहरू राजतन्त्रीय मानसिकताबाट सञ्चालित छन्। लोकतान्त्रिक गणतन्त्र भनेको वंशपरम्पराका आधारमा राष्ट्राध्यक्ष बन्नुको सट्टा सर्वसाधारण नागरिक पनि राष्ट्रपति बन्न पाउने व्यवस्था मात्र होइन। यो पद्धति विभिन्न मूल्य मान्यताको जगमा उभिएको हुन्छ। समय, परिवेश र जनभावनाअनुसार यसको स्वरूप, संरचना र चरित्र फेरिन्छ। त्यसैले यसलाई विश्वमा हाल प्रचलित शासन व्यवस्थामध्ये सर्व श्रेष्ठ प्रणाली मानिएको हो। लोकतन्त्रको सारांशमा अब्राहम लिंकनले भने झैं जनताका लागि जनताद्वारा गरिने जनताको शासन भन्ने गरिए पनि एउटा निश्चित संरचना, शैली र संस्कृति तथा आचरण र व्यवहारविना यसले मूर्तरूप लिन सक्दैन। कुनै समय दल खोल्न, चुनाव लड्न र सरकारको विरोध गर्न पाउनु नै पर्याप्त हुन्थ्यो। तर आजका जनता त्यतिले सन्तुष्ट हुँदैनन्। त्यसकारण लोकतन्त्रलाई परिणामुखी एवं राष्ट्रको आवश्यकताअनुरूप बनाउन संविधानले अनेकौं प्रबन्ध गरेको छ। सरकारले बाटो नबिराओस् र सही दिशामा तीव्र वेगमा अघि बढोस् भनेर प्रस्तावनादेखि अन्त्यसम्म पथप्रदर्शन गरिएको छ, सबैका जिम्मेदारी, कर्तव्य र सीमा किटिएको छ। तर राजनीतिक दल र शासकप्रशासकहरू आफ्नो दायित्व, कर्तव्य एवं लोकतन्त्रले अपेक्षा गरेका भूमिकाप्रति सचेत नहुँदा र आफ्नो स्वार्थ र महत्त्वाकांक्षा पूर्तिका लागि सत्ता, शक्ति र अवसर दुरुपयोग गर्दा सुन्दर प्रणालीले पनि स्वभावतः अपेक्षित परिणाम दिन सकिरहेको छैन। दल र सरकारका कमजोरी, अक्षमता र बदनियतको दोष सिंगो लोकतन्त्र र गणतन्त्रले बोक्नु परिरहेको छ। त्यसैले हामी व्यवस्था र सरकारलाई, दुवैका विशेषता र कमजोरी छुट्टाछुट्टै केलाएर मात्रै निष्कर्षमा पुग्नु उचित हुनेछ। लोकतन्त्र जीवित र गतिशील रह्यो भने विकृति हट्न, संविधानमा छुटेका कुरा थपिन र अनावश्यक पक्ष मेट्न असम्भव हुने छैन। लोकतन्त्रको स्वस्थ अभ्यासले मात्र गणतन्त्रलाई सार्थकता प्रदान गर्न सक्छ। राजाले नेताहरूलाई तिमी भनेको तथा रानीले प्रचलनभन्दा भिन्न ढंगले साडी लगाएको समेत नपचाउने जनता यहाँ छन् भन्ने हेक्का नेताहरूले राख्नु जरुरी छ। नेता, जनप्रतिनिधि र कर्मचारीहरूले लोकतान्त्रिक मान्यता र नागरिकको अपेक्षाअनुरूप व्यवहार नगर्नाले जनताले परिवर्तनको अनुभूति गर्न सकेका छैनन्। सत्तामा पुग्नासाथ आफ्नो अतीत, कबुल र प्रतिबद्धता बिर्सेर निरंकुश ढंगले शासन चलाउने रहर नेताहरूमा कायमै छ। नेताहरूको चरित्र र व्यवहारमा न लोकतन्त्रको प्रतिविम्ब देखिन्छ, न गणतन्त्रको। उनीहरूले प्राप्त अधिकार र अवसर राष्ट्र र जनताका हकहितमा प्रयोग गर्नेभन्दा आफ्नो क्षणिक स्वार्थका लागि उपयोग गर्ने गरेको देखिन्छ। विलासिता, लालच, भ्रष्टाचार, संकीर्णता र असहिष्णुता उनीहरूका विशेषता बनेका छन्। लोकतन्त्रका आधारहरू बलियो पार्नुको सट्टा अधिनायकवादी दिशामा अघि बढ्ने र समाजवादप्रति प्रतिबद्धता जनाएर विलासितामा पौडी खेल्ने काम ठूलासाना प्रायः सबै नेताहरू कुनै संकोचविना खुलेआम गरिरहेका छन्। जनताका पीडा र प्राथमिकता एउटा छ, सरकारको रुचि अर्कै कुरामा हुन्छ। नागरिकका समस्या र आवश्यकतातर्फ ध्यान दिनेभन्दा आफूलाई व्यक्तिगत र दलगतरूपमा लाभ हुने काममा सरकार केन्द्रित हुने गरेको छ। जनताप्रति उत्तरदायित्व, नैतिकता र पारदर्शिता शब्दकोशमा मात्र सीमित र गणतन्त्रका लागि मुख्य खतरा बनेको छ। सरकारमा बस्नेहरू आफ्नै पार्टीको नीति, कार्यक्रम र प्रतिबद्धताको पनि वास्ता गर्दैनन्। सत्तारुढ दल सरकारका अवाञ्छित एवं अलोकप्रिय कामको ढाकछोप, बचाउ र कीर्ति गायनमा सीमित छ। यो क्रम निरन्तर चलिरहेको छ। त्यसैले हाम्रा नेताहरूको चरित्र र व्यवहार नै आज गणतन्त्रका लागि मुख्य चुनौती बनेको छ। लोकतान्त्रिक गणतन्त्र विश्वको उदारतम प्रणाली हो। यसमा नेताभन्दा जनता शक्तिशाली हुनुपर्छ भन्ने मान्यता राखिन्छ। तर आज उल्टो भइरहेको छ। सबैभन्दा उदार र सहिष्णु हुनुपर्ने नेता निरंकुशतन्त्रकालका शासकभन्दा कठोर र असहिष्णु भएका छन्। यस्ता शासकहरूलाई जनताले मौका पाउनासाथ कठोर दण्ड दिने गरेको इतिहास सर्वविदित छ। आफूलाई स्वेच्छापूर्वक शासन गर्न भगवान्ले नै पठाएको दाबी गर्दै जनताको काम सरकारको आदेश शिरोपर गर्नु मात्र हो भनी ठान्ने सर्वशक्तिसम्पन्न राजालाई जनताले संसद्मै घेराबन्दी गरेर तथा दरबारबाट निकालेर मृत्युदण्ड नै दिएको वा देश छोडेर भाग्न बाध्य पारेका (लुई, चाल्र्स, जेम्स, जारलगायत) घटना हाम्रा नेताहरूलाई थाहा नभएको पक्कै होइन। त्यस्तै, जनवाद र साम्यवादका नाममा जनतामाथि अत्याचार गर्ने चाउसेस्कु, पोलपोट, खेउसम्फान आदिको पतन अस्ति मात्रै त भएको हो। नेपाली जनता अन्यत्रका भन्दा उदार र सहिष्णु छन्, तर अति भएपछि आफ्नो शक्ति प्रदर्शन गर्न चुकेका छैनन्। राजाले नेताहरूलाई तिमी भनेको तथा रानीले प्रचलनभन्दा भिन्न ढंगले साडी लगाएको समेत नपचाउने जनता यहाँ छन् भन्ने हेक्का नेताहरूले राख्न जरुरी छ। नयाँ संविधानप्रति प्रारम्भमा विभिन्न आशंका गरिए पनि एकदशकको अभ्यासले कतिपय सकारात्मक सन्देश र संकेत दिएको छ। लोकतन्त्र अनुभव र अभ्यासबाट क्रमशः बलियो हुँदै जाने प्रणाली हो। गणतन्त्रको यो एक दशकमा नागरिकका अपेक्षाअनुरूप नतिजा नआए पनि केही सकारात्मक उपलब्धि भएका छन्। गणतन्त्रले गृहयुद्ध ल्याउँछ र देश टुक्र्याउँछ भन्ने हाउगुजी समाप्त भएको छ। सम्पूर्ण मधेसलाई एउटै प्रदेश बनाउने, जातिगत आधारमा प्रदेश निर्माण गर्ने, संघीयता र लोकतन्त्रको आड लिएर राष्ट्रियता र राष्ट्रिय एकता कमजोर पार्न खोज्नेहरू किनारा लागेका छन्। गणतन्त्रमाथि लागेको बादल पातलिँदै गएको छ। अहिले सबैलाई बिझिरहेका बेथिति पनि धेरै दिन अवश्य चल्ने छैनन्। लोकतन्त्रमा अलोकतान्त्रिक र अनुत्तरदायी आचरण र व्यवहार गर्ने नेता र दलहरूलाई उनीहरूको जिम्मेवारी र दायित्वबोध गराउँदै ठीक ठाउँमा ल्याउने शक्ति र सामथ्र्य लोकतान्त्रिक गणतन्त्रमा भएकाले सुधारको सम्भावना जीवित छ। लोकतन्त्रमा आफूभित्रको समस्याको निदान लोकतान्त्रिक विधिबाटै गर्न सक्ने सामथ्र्य हुन्छ। सत्ता सञ्चालकहरूले लोकतन्त्रको बाटो छाडेर अर्को दिशा अपनाएमा मात्र समस्या हुने हो। नागरिकहरूको सतत सजगता र सक्रिय सहभागितामा नै लोकतान्त्रिक गणतन्त्रको सफलता र सार्थकता निहित छ।"
विश्वकपअघि वेस्ट इन्डिजको शक्ति प्रदर्शन,"इङ्ल्याण्ड : क्याराबिन राष्ट्रहरुको क्रिकेट टोली वेस्ट इन्डिज ठूला सट खेल्न माहिर खेलाडीले भरिभराउ मानिन्छ । विषेशगरी टीट्वीन्टी फम्र्याटको खेलमा वेस्ट इन्डिजका ब्याट्सम्यानहरु निकै चम्किने गर्छन्। उनीहरुका ब्याटबाट एक दुई रनभन्दा पनि चौका, छक्का धेरै देख्न पाइन्छ । विश्वभरि हुने टीट्वीन्टी फ्रेन्चाइज लिगहरुमा वेस्ट इन्डिजका खेलाडीको बाक्लो उपस्थिति देखिन्छ । ११ औं नम्बरमा क्रिजमा आउने ब्याट्सम्यानहरु पनि उत्तिकै दामदार ब्याटिङ गर्ने क्षमता राख्छन् । एक दिवसीय क्रिकेटको विश्वकप यही बिहीबारदेखि इङ्ल्याण्ड र वेल्समा सुरु हुँदैछ । विश्वकपअघि मंगलबार न्यूजिल्याण्डविरुद्ध खेलेको अभ्यास खेलमा वेस्ट इन्डिजका ब्याट्सम्यानले आफ्नो आक्रमक ब्याटिङको शक्ति प्रदर्शन गरेका छन् । इङ्ल्याण्डको ब्रिस्टोलस्थित कोन्टी ग्राउन्डमा भएको खेलमा वेस्ट इन्डिजले न्यूजिल्याण्डलाई ९५ रनले पराजित गर्यो । न्यूजिल्याण्डले टस जितेर बलिङ रोजेपछि पहिले ब्याटिङमा उत्रिएको वेस्ट इन्डिजले ४९२ ओभरमा अलआउट हुँदै ४२१ रन बनायो । न्यूजिल्याण्डले ४७२ ओभरमा ३३० रन बनाउँदा सबै विकेट गुमायो । पाका खेलाडी क्रिस गेलदेखि युवा खेलाडी सबैले राम्रो स्कोर बनाए । ११ खेलाडीमध्ये ९ जनाले २० भन्दामाथिको स्कोर बनाए । एकले शतक र दुईजनाले अर्धशतक बनाए । यस सिजनको आईपीएलमा चम्किएका अलराउन्डर आन्द्रे रसेल यस खेलमा पनि चम्किए । उनले २५ बलमा ५४ रन बनाए । विश्वकपमा पनि आफ्नो ब्याटिङ पावर देखाउने संकेत दिएका छन् । विकेटकिपर शाइ होपले ८६ बलमा १०१ रन बनाए । युवा खेलाडी इभिन लेविजले पनि ५० रन बनाए । गेलले भने २२ बलमा ३६ रन बनाए । उनले यसै विश्वकपपछि अन्तराष्ट्रिय क्रिकेटबाट सन्यास घोषणा गरिसकेका छन् । वेस्ट इन्डिजका खेलाडीको ब्याटिङ कार्ड विशाल लक्ष्य पछ्याएको न्युजिल्याण्डले पनि आक्रामक सुरुवात गर्यो । विकेटकिपर टम ब्लन्डेल ८९ बलमा १०६ रन बनाए । कप्तान केन विलियमसनले ६४ बलमा ८५ रन र बलर इश सोधीले १६ बलमा ३९ रन जोड भने अन्यले सामान्य प्रदर्शन गरे । राम्रो ब्याटिङ गरे पनि विशाल लक्ष्य भेट्उन सकेनन् । शनिबार भारतसँगको अभ्यास खेलमा भारतलाई जम्मा १७९ रनमा रोकेका न्युजिल्याण्डका बलर वेस्ट इन्डिजका ब्याट्सम्यानसामु निरीह सावित भए । भारतविरुद्ध ४ विकेट लिएका ट्रेन्ट बोल्ट यस खेलमा पनि ४ विकेट लिन सफल भए । एकदिवसीय विश्वकपको सुरुवातका दुई संस्करणको उपाधि जितेको वेस्ट इन्डिज यस पटक पनि आफूलाई विश्वकपको प्रबल दावेदारको रुपमा उभ्याएको छ । टीट्वीन्टी विश्लकपका ६ संस्करण मध्ये वेस्ट इन्डिजले मात्रै दुई संस्करणको उपाधि जितेको छ । बिहीबार विश्पकपको पहिलो खेलमा आयोजक इङ्ल्याण्ड र दक्षिण अफ्रिका भिड्दैछन् ।"
प्रदेश स्तरीय खेलकुद आजदेखि,"विराटनगर : प्रदेश नम्बर १ का विभिन्न जिल्लामा जेठ १५ गतेदेखि सुरु हुने प्रदेश स्तरीय खेलकुद प्रतियोगिताको तयारी पूरा भएको छ। प्रदेशको सामाजिक विकास मन्त्रालयले वार्षिक कार्यक्रमअन्तर्गत क्षेत्रीय खेलकुद विकास समितिसँग समन्वय गरेर आयोजना गर्न लागेको प्रतियोगिता जेठ २९ गतेसम्म चल्नेछ। मन्त्रालय मातहतको युवा तथा खेलकुद महाशाखाले प्रतियोगितामा समावेश गरिएका ११ वटै खेलको तयारी पूरा भएको जनाएको छ। महाशाखा प्रमुख राजेन्द्र बुढाथोकीले प्रदेशका विभिन्न जिल्लामा जेठ १५ गतेदेखि कबड्डी, क्रिकेट, ब्याडमिन्टन, टेबुलटेनिस, तेक्वान्दो, एथलेटिक्स, कुस्ती, उसु, कराँते, डोरीतानलगायतका प्रतियोगिता आयोजना गरिने जानकारी दिए। उनले प्रतियोगिताका लागि दुई करोड ७४ हजार रुपैयाँ विनियोजन भएको जानकारी पनि दिए। क्षेत्रीय खेलकुद विकास समितिको समन्वयमा संखुवासभा, झापा, सुनसरी, उदयपुर, मोरङ र इलामलगायतका जिल्लामा प्रतियोगिता सञ्चालन हुने उनले बताए। महिला कबड्डी प्रतियोगिता संखुवासभाको खाँदवारीमा र पुरुष कबड्डी झापाको काँकडभिट्टामा हुनेछ। क्रिकेट सुनसरीको इनरुवामा, ब्याडमिटन सोलुखुम्बुको सल्लेरीमा, टेबलटेनिस उदयपुरको गाईघाटमा, तेक्वान्दो काँकडभिट्टामा, एथलेटिक्स इटहरीमा, कुस्ती विराटनगरको जतुवामा, उसु इलाममा, कराँते विराटनगरमा र डोरीतान मोरङको बूढीगंगामा आयोजना हुनेछ। यसैगरी राष्ट्रियस्तरको बहिरा क्रिकेट प्रतियोगिता जेठ १५ देखि १९ गतेसम्म विराटनगरमा आयोजना हुने बताइएको छ। उक्त प्रतियोगितामा देशभरिका आठवटा सुस्त श्रवण टोलीको सहभागिता रहने जनाइएको छ। क्षेत्रीय खेलकुद विकास समितिका अध्यक्ष रविन नगरकोटीले प्रतियोगितामा दुई हजार तीन सय ८८ जना खेलाडीले सहभागिता जनाउने बताए। उनका अनुसार गाउँपालिका, जिल्लास्तरीयमा छनोट हुँदै आएका खेलाडीहरूले प्रदेशस्तरीय प्रतियोगितामा भाग लिनेछन्। प्रदेश नम्बर १ का सामाजिक विकासमन्त्री जीवन घिमिरेले खेलकुद क्षेत्रको विकासका लागि प्रदेश सरकार प्रतिबद्ध रहेको बताए। उनले मन्त्रालयको अग्रसरतामा प्रदेश खेलकुद ऐन २०७५ प्रदेश सभाबाट स्वीकृत भई प्रमाणीकरणको अन्तिम चरणमा पुगेको जानकारी पनि दिए।"
कप्तानबाट हटाइए नेमार,"रियो दी जेनेरियो : आगामी महिना सुरु हुने कोपा अमेरिका फुटबल प्रतियोगितामा नेमार ब्राजिलियन राष्ट्रिय टोलीको कप्तानको भूमिकामा देखिने छैनन् । उनलाई मंगलबार ब्राजिलियन टोलीको कप्तानबाट हटाइएको छ । उनको स्थानमा डानी आल्भेसलाई कप्तानको जिम्मेवारी दिइएको ब्राजिल फुटबल संघले जनाएको छ । नयाँ कप्तान आल्भेस पनि २७ वर्षीय नेमारसँगै फ्रान्सेली क्लब पेरिस सेन्ट जर्मन (पीएसजी) बाटै व्यावसायिक फुटबल खेल्छन् । चर्चित स्ट्राइकर नेमारले करिब आठ महिनाअघि राष्ट्रिय टोलीको कप्तानको जिम्मेवारी पाएका थिए । पछिल्लो समय नेमार अनुशासनसम्बन्धी विवादमा पर्दै आएका छन् । कोपा अमेरिका प्रतियोगिताअघि ब्राजिलले कतार र होन्डुरससँग मैत्रीपूर्ण खेल खेल्ने कार्यक्रम छ । ती दुवै मैत्रीपूर्ण खेलमा पनि ३६ वर्षीय आल्भेसले नै कप्तानको भूमिका निर्वाह गर्नेछन् । नेमारले ब्राजिलका लागि चार खेलमा कप्तानको भूमिका निर्वाह गरे । केही समयअघि समर्थकलाई ठटाएर पनि नेमार चर्चामा आएका थिए । समर्थकलाई कुटेपछि उनको निकै आलोचना भएको थियो । यसै महिना भएको एक खेलका क्रममा रेन्सले पीएसजीलाई हराएपछि आक्रोशित बनेका नेमारले समर्थकलाई हिर्काएका थिए । सोही विषयलाई लिएर फ्रान्सेली फुटबलले नेमारमाथि तीन खेलको प्रतिबन्ध पनि लगाएको थियो । कापा अमेरिकी फुटबल आगामी जुन १४ देखि जुलाई ७ तारिखसम्म ब्राजिलमै आयोजना हुँदैछ । उक्त प्रतियोगिताको समूह ए मा रहेको ब्राजिलले बोलिभिया, भेनेजुएला र पेरूसँग प्रतिस्पर्धा गर्नेछ । प्रतियोगितामा १२ वटा टोलीको सहभागिता रहनेछ ।"
