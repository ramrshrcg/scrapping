शीर्षक,विवरण
कूटनीतिक एकरूपता,"पछिल्लो समय नेपालमा मिलेनियम च्यालेन्ज कर्पोरेसन (एमसीसी) सम्बन्धमा धेरै बहस भइरहेका छन्। विशेषतः नेपाल कम्युनिस्ट पार्टी (नेकपा) भित्र यसको चर्को बहस भइरहेको देखिन्छ। कतिपय नेपाली नेताहरूले एमसीसी इन्डोप्यासिफिक रणनीति (आईपीएस) अन्तर्गत चीनलाई घेर्ने सैनिक योजना भएको बताइरहेका छन्। त्यसैगरी कतिपय नेता र विज्ञ यसको प्रावधान असंगत रहेको र सच्याएर मात्र स्वीकृत गर्नुपर्ने मान्यता राख्छन्। यी बहस कुनै पनि स्वतन्त्र राष्ट्रको सार्वभौमिकता र स्वाधीनताका आधारमा जायज छ र हो पनि। यसै सन्दर्भमा चिनियाँ राजदूतले चीनले मात्र सहयोग गरेर नेपाललाई नपुग्ने र आफ्नो हितमा हेरेर निर्णय गर्न बताएकी थिइन्। उता अमेरिकी राजदूतले नेपाललाई एमसीसी आवश्यक नभए नलिनू भनेर कडा शब्दमा नै भने पनि। नेपालले यसै एमसीसीमा सहभागी हुन सन् २००८ बाट प्रयास गरेको थियो। एमसीसी विश्वव्यापी गरिबी न्यूनीकरण गर्न अल्पविकसित तथा विकासोन्मुख देशलाई दिने सहायताका लागि संयुक्त राज्य अमेरिकाले सन् २००४ मा स्थापना गरेको थियो। हाल एमसीसीअन्तर्गत एसियाली मुलुकहरूसँगै अफ्रिकाली मुलुकहरू, पूर्वीयुरोपेली मुलुकहरू र दक्षिण अमेरिकी मुलुकहरूमा यसका कार्यक्रम सञ्चालित छन्। सन् २०११ मा एमसीसीमा नेपाल छनोट भएको थियो र सन् २०१४ मा सम्झौताको कार्यविधि तयार गरिएको थियो। दाता राष्ट्रलगायत छिमेकीलाई चिढ्याउने होइन, समग्र देशकै एउटै आवाज बन्ने गरी उपयुक्त र उचित कूटनीतिको प्रतिपादन गरिनुपर्छ। यो एमसीसीअन्तर्गत नेपालले ५० मिलियन डलरबराबरको अनुदान सहयोग रकम पाउनेछ। सन् २०१७ मा तत्कालीन अर्थमन्त्री ज्ञानेन्द्रबहादुर कार्कीले उक्त सम्झौतामा हस्ताक्षर गरेका थिए। साथै कार्यक्रम कार्यान्वयन सम्झौता वर्तमान अर्थमन्त्री युवराज खतिवडाले २०१९ सेप्टेम्बरमा गरेका थिए। त्यसैगरी २०७५ वैशाख ५ गतेको नेपाल राजपत्रमा मिलेनियम च्यालेन्ज एकाउन्ट नेपाल विकास समिति गठनको आदेश जारीसमेत गरिएको छ। यसर्थ नेपाल सरकारले औपचारिक रूपमा स्वीकार गरिसकेको छ। यसबाहेक काठमाडौंमा सम्बन्धित कार्यालयसमेत खोलिएको छ। हाल नेकपाभित्र एमसीसीअन्तर्गत सहयोग लिने वा नलिनेभन्दा पनि यो सैन्य स्वार्थसहित नेपाल भित्रिन खोजेको उनीहरूको बुझाइ छ। एमसीसी अमेरिकाको सैन्य रणनीति आईपीएसकै अंग भएको बताइरहेका छन्। तर अमेरिकाले आईपीएस एमसीसी स्थापनाको धेरै पछि भर्खरै ल्याएको नीति हो। हुन त अमेरिकी कूटनीतिज्ञहरूले समयसमयमा एमसीसी आईपीएसकै अंग भएको भन्दै नहिँडेका पनि होइनन्। साथै यी दुवै अमेरिकी कार्यक्रम भएकाले अन्तर्निहित छैन भनेर भन्न पनि सकिन्न। तर नेपाल एमसीसीको स्टेटमेन्टअनुसार अघि बढ्ने हो। नेपाल असंलग्न परराष्ट्र नीति अपनाएको एउटा स्वतन्त्र राष्ट्र हो। नेपालको हितअनुकूल अगाडि बढ्ने वातावरण नेपालले बनाउने हो। हाल नेपालमा चीनको नवीन रेशममार्गमा आबद्ध भई यसै बेल्ट एन्ड रोडमार्फत अनुदान सहयोग र लगानी भित्रिरहेको छ। भरपर्दो र नजिकको छिमेकी चीनको यो महत्वाकांक्षी परियोजनामा नेपाल संलग्न हुन पनि धेरै आनाकानी गरेको थियो। यसलाई पनि भारत घेर्ने योजनाका रूपमा या चिनियाँ सैन्यशक्ति विस्तारको रूपमा हेरिएको थियो। नवीन रेशममार्गलाई पश्चिमाहरूले डेब्ट ट्रयापका रूपमा धेरै हल्लीखल्ली पनि गरे। तर यो निराधार हल्ला सेलाइसकेको छ। यसर्थ नेपालले आफ्नो वाञ्छनीय फाइदा हेर्नुपर्छ। अरूको हस्तक्षेपलाई स्वीकार्नु सरासर गलत हो। यसले सार्वभौम मुलुकमाथि नराम्रो धक्का मात्रै पुर्याउँदैन, हेप्न दिने अवस्थाहरूको सिर्जनालाई ठाउँ उपलब्ध गराउँछ। यसप्रति नेपाल सजग र सचेत रहने मात्रै होइन, राष्ट्र हितअनुसार कूटनीतिक उपाय अवलम्बन गर्नुपर्छ। अब नेपालले राजनीतिक उथलपुथल र संविधानको स्थापनापछि समग्र देश विकासमा ध्यानकेन्द्रित गर्नुपर्छ। यसका लागि पहिलो आवश्यकता भनेको वैदेशिक लगानी, अनुदान र सहयोग नै हुन्। पछिल्लो समयमा विश्वमा आर्थिक उत्थान गरेका देशहरू सबैले वैदेशिक सहयोग नै भित्याएर आफ्नो लक्ष्य प्राप्तितर्फ अग्रसर छन्। त्यसभित्र नेपालको दुवै छिमेकी मुलुक पनि पर्छन्। एमसीसी या नवीन रेशममार्ग या अरू कुनै त्यसबाट सर्वप्रथम देशको सर्वोपरि हितलाई फाइदा पुग्छ भने आनाकानी किन गर्ने? तर यो पनि धु्रवसत्य हो कि कसैले सहयोग गरेबापत कुनै बेला फाइदा लिन पनि सक्छन् या अन्तर्निहित स्वार्थ लुकेको पनि हुन्छ। साथै सहयोगसँगै सर्त पनि हुन्छन्, त्यसमा फाइदा केकति हेर्ने हो र त्यहीअनुरूप बढ्ने हो। तर आजको नेपाललाई वैदेशिक लगानी, सहयोग, अनुदान तथा सहुलियतपूर्ण ऋण अहं आवश्यकता बनेको छ। देशको समग्र विकासका लागि अत्यावश्यक छ। विकास दुर्गम गाउँसम्म सहज बाटो पुग्नु हो। पूर्वाधारको निर्माण हुनु हो। आम्दानी बढ्नु हो। रोजगारका अवसर सिर्जना हुनु हो। उज्ज्यालो भविष्य प्राप्त गर्नु हो। यसरी हरेक नेपाली समृद्ध र खुसी बन्न चाहिने प्रमुख तत्व वर्तमान अवस्थामा यसै वैदेशिक अनुदान, सहयोग र लगानीमा निहित छ। साथै यी लगानीकर्ता, दातृ संस्था या दाता मुलुक पनि आफ्नो लगानी र अनुदान उचित रूपमा प्रयोग होस् र यसबाट लाभ मिलोस् भन्ने चाहना राख्छन् नै। यसैबीच अमेरिकी सरकार पनि एमसीसीलाई संसद्बाट पारित गराउन चाहन्छ। या भनौं एमसीसीको प्रावधानमा नै यो उल्लेख छ। हाल सत्तापक्षका केही नेता यसैकारण पनि विरुद्धमा उभिएको बुझिन्छ। हो, नेपालले सर्वप्रथम आफ्नो राष्ट्रिय हित र स्वार्थ हेर्नुपर्छ र आपत्तिलाग्दा प्रावधान हटाउन सक्नुपर्छ। यसैबीच आजको अर्को आवश्यकता बनेको छ, नेपाल राष्ट्रले हेर्ने एकरूपताको नियम। परराष्ट्र नीति, कूटनीति, अनुदान, ऋण तथा लगानी सम्बन्धमा सत्ता र विपक्ष या पार्टीबीच र पार्टीका शीर्षस्थ नेताका मात्रै होइन, नेपाल राष्ट्रको एउटै मत बनाउने प्रयास अर्को टड्कारो आवश्यकता हो। त्यसैगरी दुई छिमेकीसहित अमेरिकालगायतका अरू विश्व परिप्रेक्ष्यमा शक्तिशाली ठहरेका राष्ट्रहरूलाई नचिढ्याउने र सही कूटनीतिक पहल चाल्नेतर्फ लाग्नुपर्छ। एमसीसी नेपालका लागि लाभदायक नै हुनेछ, त्यसमाथि नेपाल र अमेरिकाबीच सन् १९४८ मा दौत्य सम्बन्ध स्थापना भएदेखि नै अमेरिकाले नेपालको सार्वभौमसत्ता, स्वतन्त्रता र भौगोलिक अखण्डताको रक्षा, लोकतन्त्रको संवद्र्धन र समृद्धि हासिल गर्न सहयोग गर्दै आएको छ। त्यसैगरी सदाबहार सहयोगी उत्तरी छिमेकी र दोस्रो आर्थिक शक्तिराष्ट्र चीनको सहयोग अझै विस्तार हुँदै गएको छ। चिनियाँ राष्ट्राध्यक्ष सी चिनफिङको नेपालको राजकीय भ्रमण क्रममा यसै एमसीसीले पाँच वर्षलाई दिएबराबरको सहयोग रकम चीनले तीन वर्षका लागि दिने घोषणा गरेको थियो। नेपाल दुई ढुंगाबीच मात्रै होइन, परस्परको ढुंगासमेत खस्ने ठाउँमा रहेको जोखिम क्षेत्रमा छ भन्न सकिन्छ। सीको भ्रमण क्रममा नेपाल र चीनबीच सम्झौता हुने भनिएको सुपुर्दगी सन्धि हुन सकेन। उता अर्को छिमेकी भारतको हस्तक्षेपकारी नीति, सीमा अतिक्रमण र भूपरिवेष्ठित राष्ट्रको अधिकार हनन गर्दै बारम्बार नाकाबन्दी लगाउनेजस्ता कामलाई चेक ब्यालेन्स गर्न पनि नेपालले कुटिल नीति चाल्न आवश्यक छ। यस मानेमा फेरिन नसक्ने छिमेकीबाहेक नेपाललाई अरू शक्तिराष्ट्रको खाँचो अवश्य रहनेछ। कमजोर नेपालका लागि सबै आवश्यक छ। सर्वप्रथम दुई छिमेकीसँग सुमधुर सम्बन्धको निरन्तरता आवश्यक छ र अथ्र्याउन आवश्यक छ। के नेपालले नवीन रेशममार्गमा आबद्ध भएर भारतलाई हानि गर्छ? के एमसीसीमा सहभागी भएर चीनको हितविपरीत कार्य गर्छ र? चीनका लागि पनि नेपाल भरपर्दो छिमेकी मित्रराष्ट्र हो। नेपाल र सारा नेपालीले एक चीन नीति अर्थात् एक देश दुई व्यवस्थाको समर्थन गर्दै आएको छ। साथै नेपाली भूमि चीनविरुद्ध प्रयोग हुन नदिने पक्षमा नेपाल प्रतिबद्ध छ। हरेकपटक दुई देशका नेताबीचको भेटमा यो प्रतिबद्धता दोहोर्याउँदै आएका पनि छन्। नेपाल र चीनबीच सन् १९५५ मा दौत्य सम्बन्ध स्थापना भएको थियो। यस वर्ष ६५औं वर्ष लागेको छ। यसै अवसरमा यो समर्थन र प्रतिबद्धतालाई नेपालकै संसद्बाट पारित गराउन सके भरपर्दो छिमेकीबीचको सम्बन्ध अझै बलियो हुनेछ। अन्त्यमा, दाता राष्ट्रलगायत छिमेकीलाई चिढ्याउने होइन, समग्र देशकै एउटै आवाज बन्ने गरी उपयुक्त र उचित कूटनीतिको प्रतिपादन गरिनुपर्छ। साथै नेपालको पूर्वाधार, आर्थिक र समग्र विकासमा देशहित अनुकूल, राष्ट्रियता र जनताका पक्षमा रहेर थप विदेशी लगानी भित्याउने वातावरण बनाउनुपर्छ।"
नेकपा अब कता ?,"सरकार पुँजीपति, शोषक सामन्तको कि कम्युनिस्टहरूले बेलाबेलामा भन्ने गरेको गरिब किसान मजदुरको? संसदमा झन्डै दुईतिहाइ बहुमतमा रहेको नेपाल कम्युनिस्ट पार्टी (नेकपा) को सरकारको दुई वर्षको कामकारबाही हेर्दा हरेक सचेत नागरिकको मनमा प्रश्न उठेको छ अब नेकपा कता? नेकपाले एउटा बाटो अँगालेको छ मुलुकको ऐन, कानुन, मर्यादा र प्रचलित परम्परालाई तिलाञ्जली दिएर राष्ट्रको सम्पत्ति दोहन गरेर भ्रष्टाचार गर्ने, सायद राज्यको यस्तै व्यवहार देखेका हाम्रा पुर्खाले भनेको हुन सक्छ, उल्काको धन फुपूको श्राद्ध कामरेडहरूको यस्तो व्यवहार हेरेर बस्न बाध्य छन् सर्वसाधारण। केन्द्रीय संसद्देखि तल्लो तहसम्म उनीहरूको बहुमत छ अझ कतिपय प्रदेश र स्थानीय तहमा दुईतिहाइ बहुमत छ। संसदमा प्रतिपक्ष कमजोर छ र आफैंभित्र झगडा गरेर बसेको छ। यसले सत्ताधारी दललाई मनपरी गर्न प्रोत्साहन मिलेको छ। राणाशासन परिवारको भरणपोषण गर्न स्थापना भएको शासन थियो। आधुनिक शासन व्यवस्थामा गणना गर्न त्यसलाई मिल्दैन ०७ सालपछि नेपालमा जेजस्ता शासन व्यवस्था चले ती सबै व्यवस्थाले गर्न नसकेको वा नचाहेको भ्रष्टाचार आफूलाई जनपक्षीय दाबी गर्ने वर्तमान नेकपाको सरकारले दुई वर्षमा गरेको छ। यस्तो भनाइ कतिपयलाई अतिरञ्जित र पूर्वाग्रही लाग्न सक्छ तर घटित तथ्यगत काण्डहरू हर्ने हो भने कुनै पूर्वाग्रहले लगाएको आरोप भन्न मिल्दैन। राजा वीरेन्द्रको हत्यापछि उनी र उनको परिवारका नाममा रहेको सम्पत्ति रेखदेख गर्न र त्यसलाई सार्वजनिक हितमा प्रयोग गर्न सरकारले नेपाल ट्रस्ट बनायो। नेपाल ट्रस्टअन्तर्गतको सम्पत्ति गोकर्ण रिसोर्ट हो त्यो ट्रस्टअन्तर्गतको जमिन सत्ताधारी दलसँग नजिक रहेको परिवारका नाममा जसरी दिइयो, मन्त्रिपरिषद्को त्यो निर्णय कुनै राजामहाराजाले गर्ने हुकुमी निर्णयलाई समेत माथ गर्छ। गोकर्ण रिसोर्ट जसले चलाएको छ, उससँगको सम्झौताको अवधि ६ वर्ष बाँकी छँदै उसको म्याद थपियो, म्याद थप गर्न ऐन संशोधन गर्नुका साथै ट्रस्ट सञ्चालक समिति पुनर्गठन गरियो। ट्रस्टको अध्यक्षमा रहेका आफ्नै दलका गृहमन्त्री हटाएर रक्षामन्त्री अध्यक्ष भए। ट्रस्टका सञ्चालकहरू सरकारभन्दा बाहिरका व्यक्ति थिएनन्। ती थिए नेपाल सरकारका सचिव तिनलाई हटाएर आफ्ना आज्ञापालकलाई ट्रस्टको सञ्चालक समितिमा राखियो। यस्तो निर्णय निरंकुश भनिएको पञ्चायत व्यवस्थाको ३० बर्से कार्यकालमा पनि गरिएको थिएन। गोकर्ण रिसोर्टसँग सम्बन्धित व्यक्तिहरूलाई नै नारायणहिटी दरबारको दक्षिण ढोकाअगाडिको जग्गा दिइएको छ त्यहाँ विशाल भवन बन्दै छ, खबर त यहाँसम्म आएको छ कि त्यसलाई अहिलेसम्म खण्डन नगरिएको हुँदा सत्य नै मानिनुपर्छ गोकर्ण रिसोर्ट सञ्चालकहरूले नारायणहिटी दरबारभित्रको लमजुङ बैठकमा रेस्टुराँ सञ्चालन गरेर बाह्य पर्यटकलाई आकर्षण गर्ने। यो खबर पत्रपत्रिकामा धेरै आएको हुँदा अहिले निर्णय नै भइनसके पनि राजपरिवारका नाममा रहेको पोखराको रत्न मन्दिर, नारायणगढको दियालो बंगला राजा र उनको परिवारका नाममा रहेका अन्य चलअचल सम्पत्ति कौडीको भाउमा आफ्ना आसेपासेलाई दिने निर्णय सरकारबाट भइसकेको छ। चिनी मिलहरूले लिएको उखुको मूल्य किसानले नपाएपछि विरोध गर्दै तराईका किसान पुसको ठण्डीमा काठमाडौं आएर धर्ना दिएको कैयन् दिनपछि सरकार र चिनी मिल मालिकले पैसा दिने भने तर अहिलेसम्म किसानले पूर्ण मूल्य पाएका छैनन्। ती किसानको प्रश्न छ यो सरकार कसको? पुँजीपति, शोषक सामन्तको कि कम्युनिस्टहरूले बेलाबेलामा भन्ने गरेको गरिब किसान मजदुरको? गोकर्ण रिसोर्ट त ठूला घरानाका व्यापारीको स्वार्थका कुरा भयो त्यतिले नपुगेर कार्यकर्ता पोषण, जिल्ला र स्थानीय तहमा व्यापक आर्थिक सहायताको दुरुपयोग भएको छ। प्रधानमन्त्री कृषि कार्यक्रम र प्रधानमन्त्री स्वरोजगार कार्यक्रममा जुन भ्रष्टाचार र अनियमितता भएको छ, यो ब्रह्मलुट हेर्दा नेकपा अर्को चुनावको तयारीमा लागेको देखिन्छ। गाउँस्तरका कार्यकर्ता यसरी पोसेपछि प्रतिपक्षप्रति आक्रामक हुन्छन् र चुनाव जित्न सजिलो हुन्छ। यसै पनि गाउँ, जिल्लामा विकृति मौलाउनमा संसद् विकास कोष नै पर्याप्त थियो अहिले त प्रदेश प्रतिनिधि पनि थपिएका छन् आफ्ना कार्यकर्तालाई पैसा बाँड्न, केन्द्रीय र प्रदेशसभाका प्रतिनिधिले विकासको नाममा कार्यकर्तालाई पैसा बाँड्छन् भने तिनै जनताले चुनेका स्थानीय तहका प्रतिनिधि पनि के कम उनीहरू पनि राष्ट्रिय सम्पत्ति दुरुपयोग गर्नमा लागेका छन्। महालेखा परीक्षक कार्यालय भन्छ कतिपय स्थानीय तहले बजेट नै पारित नगरी खर्च गर्ने गरेका छन्। अख्तियार दुरुपयोग अनुसन्धान आयोगको गुनासो छ। पहिले मालपोत कार्यालय र यातायात कार्यालयका अनियमितताको उजुरी बढी पथ्र्यो, अहिले तिनलाई स्थानीय तहले जितेको छ। अख्तियार दुरुपयोग अनुसन्धान आयोगले राष्ट्रपतिसमक्ष प्रस्तुत गरेको २०७५०७६ को प्रतिवेदनमा भनिएको छ, स्थानीय तहको भ्रष्टाचार अराजक ढंगले वृद्धि हुँदै गएको छ। अख्तियारमा स्थानीय तहमा भएका भ्रष्टाचारका उजुरी बढी छन्। राष्ट्रिय गौरवका आयोजनाको ६ महिनाको खर्च पाँच प्रतिशतभन्दा माथि देखिएको छैन, योजना आयोगको मूल्यांकन छ। बाँकी रकम आर्थिक वर्षको अन्तिममा बजेट सक्ने उद्देश्यले खर्च हुने गरेको छ। विगत केही वर्षदेखि आयोजना निर्माणमा बहुवर्षीय ठेक्का लगाउने गरिएको छ। त्यस्ता बहुवर्षीय योजना तोकिएको समयमा पूरा गर्ने अपवादमा एकाध मात्र छन् नत्र तिनले ठेक्का अवधिमा आयोजना पूरा गरेका हुँदैनन्। अधिकांशका ठूला आयोजनाको म्याद एकपटक दुईपटक मात्र होइन, पटकपटक थपिने गरेको छ यसमा ठेकेदार, राजनीतिक तह, प्राविधिक र प्रशासनको स्वार्थ मिल्ने गर्छ र यस्ता अनियमितताका अर्बौं अर्बका आयोजनाको छानबिन गर्ने काम अख्तियारबाट हुँदैन तै चुप मै चुप भाग शान्तिमा जय नेपाल मा कुरा टुंगिन्छ। वर्तमान सरकार गठन भएपछि भएका अनियमितता र भ्रष्टाचारका काण्डलाई माथ गर्ने गरी एउटा भ्रष्टाचारको आरोप सार्वजनिक भएपछि प्रत्येक विवेकशील मानिस तरंगित भएका छन्। बी एन्ड सी मेडिकल कलेज विस्तार गर्न अनुमतिका निम्ति मेडिकल काउन्सिलका उपाध्यक्षसँग अनुरोध गर्दा २० करोड मागेको र यो रकम नेकपाका प्रवक्ता नारायणकाजी श्रेष्ठ र शिक्षामन्त्री गिरिराजमणि पोखरेललाई दिन, २० करोड दिन तत्काल नसक्ने भए सो रकमबराबरको सेयर आफ्नो नातेदारका नाममा पास गर्न मागेको सनसनीपूर्ण खबर सार्वजनिक भयो। यो आरोप कुनै ऐरे, गैरे, नथु खैरे ले लगाएको होइन, दुईवटा कम्युनिस्ट पार्टी नेकपा एमाले र नेकपा माओवादीलाई एक गर्ने रसायनयुक्त मार्सी चामलको भात खुवाउने शुभचिन्तकले लगाएको आरोप हो। यो आरोपको प्रतिवाद न नेकपा प्रवक्ताले, न त मन्त्रीले नै गरेका छन्। उहाँहरूको मौनतामा मौनम संमति लक्षणम् देखिएको छ। गरिब निमुखा जनताका हितमा काम गर्ने कम्युनिस्ट पार्टीले चुनावमा जनतासमक्ष गरेको प्रतिबद्धता सिरानमा राखेर सुत्न कम्युनिस्टलाई मत दिने मतदाता यतिबेला बाध्य छन्। यो सरकार गठन भएको दुई वर्षभित्रमा भ्रष्टाचार र अनियमितता नियन्त्रण गर्ने यावत् मानक अतिक्रमित भएका छन्। ठूला आयोजना समयमा पूरा नगर्ने ठेकेदारलाई कारबाही गर्न सार्वजनिक खरिद नियमावलीमा सरकारले संशोधन गर्यो, संशोधनको मसी सुक्न नपाउँदै ठेकेदारहरूले विरोध गरे। सरकारले त्यसलाई फिर्ता लियो। यो क्रम तीनचारपटक चल्यो। अन्तिममा ठेकेदारहरूलाई कानुनी सल्लाह दिने व्यक्तिलाई प्रधानमन्त्रीको सल्लाहकार समूहमा राखेर निजले तयार गरेको नियमावली मन्त्रिपरिषद्ले पारित गर्यो र त्यसैअनुसार ठेकेदारले काम गर्न थालेका छन्। भ्रष्टाचार र अव्यवस्थाका रोमहर्ष घटना आर्थिक क्षेत्रसँग मात्र छैन, यो दुई वर्षमा राज्यका सबै अंगप्रत्यंग क्षतविक्षत् भएका छन्। त्यस्तो क्षतविक्षत् भएको एउटा अंग हो मुलुकमा उच्च शिक्षा प्रदान गर्ने र विविध विषयका वैज्ञानिक उत्पादन गर्ने विश्व विद्यालयहरूको दुर्दशा। नेतृत्व नै नभएपछि क्याम्पसहरूमा पठनपाठन ठप्प छ। त्यसको पछिल्लो उदाहरण हो नेपाल ल क्याम्पस। विद्यार्थी भर्नाका सम्बन्धमा क्याम्पस प्रशासन र विद्यार्थीहरू बीच कुरा नमिल्दा विद्यार्थीले क्याम्पसमा ताला लगाइदिएका छन्। क्याम्पस प्रशासनको भनाइ छ विद्यार्थीहरूले भनेजति भर्ना गर्दा क्याम्पसको भौतिक सुविधा र अध्यापन गराउने प्राध्यापकको कमीले गुणस्तरीय शिक्षा दिन सकिँदैन। विद्यार्थीहरूको आरोप छ क्याम्पसमा पढाउने प्राध्यापकहरूको लगानीको खुलेका निजी क्याम्पसहरूको स्वार्थपूर्ति गर्न क्षमता भएर पनि विद्यार्थी भर्ना नगरी निजी क्षेत्रमा जान बाध्य पार्ने रणनीतिअन्तर्गतको खेल हो नत्र भने गत वर्ष पनि विद्यार्थी भर्ना भएका थिए त्यही संख्यामा विद्यार्थी किन भर्ना नलिने? यो आरोप र प्रत्यारोपमा सत्य के हो? छानबिन गरेर निर्णय दिने तदारुकता वर्तमान सरकारले देखाएको नै छैन। यसैगरी वर्षौंदेखि चलेका अन्य विश्वविद्यालयमा उपकुलपति नभएको महिनौं भइसक्यो। विद्यार्थीहरूको पढाइ लथालिंग छ, समयमा परीक्षा हुन सकेको छैन। हजारौं विद्यार्थीको भविष्य नै अन्धकार हुन थालेको छ। समयमा पढाइ सिध्याएर विदेशमा गएर विशेषज्ञतासहितको उच्च शिक्षा हासिल गर्न चाहने विद्यार्थीको भविष्यप्रति नै प्रतिकूल असर पर्न थालेको छ। भइरहेका विश्वविद्यालयहरूको यो हालत छ भने मन्त्रीहरू आ आफ्नो मन्त्रालयमातहत नयाँ विश्वविद्यालय स्थापना गर्न लागेका समाचार आएको छ। पर्यटन नेपालका लागि महत्वपूर्ण क्षेत्र भएकाले पर्यटन मन्त्रालयअन्तर्गत नयाँ विश्वविद्यालय स्थापना गर्ने पर्यटनमन्त्रीको योजनामा प्रधानमन्त्री सहमत नदेखिएकाले त्यो अघि बढ्न नसकेको समाचार प्रसारण भएको छ र योसँगै द्वन्द्वग्रस्त विभिन्न मुलुकहरूमा शान्ति स्थापना गरेर नेपालको सम्मान बढाउन नेपाली सेनाले जुन विशिष्ट योगदान पुर्याएको छ, त्यसलाई मध्यनजर गरेर रक्षा मन्त्रालयअन्तर्गत शान्ति विश्वविद्यालय खोल्ने रक्षामन्त्रीले अग्रसरता देखाएका छन्। यो सब विसंगति हेर्दा त्यसै नेपाललाई काशी कश्मीर अजब नेपाल भनेको होइन रहेछ भन्ने लाग्छ। अनियमितताका पोकाहरू अरू पनि धेरै छन्। नेपाल मेडिकल काउन्सिलले तोकेभन्दा धेरै बढी शुल्क निजी क्षेत्रका मेडिकल कलेजले लिएको विषयलाई लिएर विद्यार्थी अभिभावकसमेतले महिनौं आन्दोलन गरे मंसिरपुसको जाडोमा काठमाडौं आएर विद्यार्थीले सडकमा धर्ना दिए महिनौं दिनको संघर्षपछि बढी लिएको शुल्क फिर्ता गर्न मेडिकल कलेज सञ्चालक र विद्यार्थीहरू सहमत भए। यसमा सरकार साक्षी बसेपछि विद्यार्थीले आन्दोलन फिर्ता लिए तर अहिलेसम्म सञ्चालकहरूले विद्यार्थीको पैसा फिर्ता गरेका छैनन्। आफू साक्षी बसेर गरेको सहमति कार्यान्वयन नगर्ने सञ्चालकलाई कारबाही गर्ने नैतिक साहस सरकारले गरेको छैन, मेडिकल माफियाहरूका अघि सरकार लाचार देखिएको छ। चिनी मिलहरूले लिएको उखुको मूल्य किसानले नपाएपछि विरोध गर्दै तराईका किसान पुसको ठण्डीमा काठमाडौं आएर धर्ना दिएको कैयन् दिनपछि सरकार र चिनी मिल मालिकले पैसा दिने भने तर अहिलेसम्म किसानले पूर्ण मूल्य पाएका छैनन्। ती किसानको प्रश्न छ यो सरकार कसको? पुँजीपति, शोषक सामन्तको कि कम्युनिस्टहरूले बेलाबेलामा भन्ने गरेको गरिब किसान मजदुरको? प्रश्न अनुत्तरित छ तर गम्भीर छ। नेकपाको सरकार हिँडेको एउटा यो बाटो हो भने उसले अहिले तय गरेको अर्कै। सरकारका आलोचक पत्रपत्रिका, देशका बुद्धिजीवी र सर्वसाधारण जनतालाई आतंकित पार्न सरकारले संसदमा विधेयकहरू दर्ता गरेको छ कतिपय प्रतिगामी विधेयक विषयगत समितिले पारित गरिसकेको छ। सरकारले पेस गरेका विधेयकहरूमध्ये सूचना प्रविधि विधेयकको सर्वत्र आलोचना भएको छ। पत्रपत्रिका तथा सामाजिक सञ्जालमा लेखेका भरमा १५ लाख जरिबाना र पाँच वर्ष कैद त्यो पनि सरकारले गठन गर्ने अर्धन्यायिक निकायले गर्ने, यो प्रावधान सीधै संविधानविपरीत छ। यसैगरी मिडिया काउन्सिल विधेयक र नेपाल विशेष सेवा ऐन सरकारले ल्याएको छ। संसदमा सरकारको बहुमत छ। यी विधेयक पारित भए भने नेपाली नागरिकको स्वतन्त्र अभिव्यक्ति कुण्ठित हुनेछ। कम्युनिस्टहरूसहित संलग्न भएर पञ्चायतकालदेखि प्रेस र अभिव्यक्ति स्वतन्त्रताका निम्ति गरेको जनताको आन्दोलनमा पूर्णविराम लाग्नेछ। विश्व कम्युनिस्ट इतिहास हेर्दा प्रेस र अभिव्यक्ति स्वतन्त्रता सबभन्दा ठूलो शत्रु हो कम्युनिस्ट शासनका लागि। लेनिनदेखि पोलपोटसम्मले स्वतन्त्र प्रेसलाई शत्रु देखे। यी त एक दलीय सर्वसत्तावादका शासक भए तर बहुदलीय प्रतिस्पर्धा गरेर ३४ वर्षसम्म शासन गर्ने छिमेकी देश भारतको बंगालमा किन यतिबेला कम्युनिस्टको पतन भयो? नेकपाले हेरेको देखिएन। अहिले भारतको केन्द्रीय संसददेखि प्रदेशहरूमा भइरहेको चुनावमा कहीँ पनि कम्युनिस्टले जितेका छैनन्। के नेकपा पनि त्यही बाटोमा हिँडेको हो? यसरी दुइवटा डुंगामा खुट्टा राखेर नेकपा हिँडेको छ दुर्घटना पक्का छ कहिले र कसरी दुर्घटना हुने हो त्यो भने हेर्न बाँकी छ। हाइलाइट भ्रष्टाचार र अव्यवस्थाका रोमहर्ष घटना आर्थिक क्षेत्रसँग मात्र छैन, यो दुई वर्षमा राज्यका सबै अंगप्रत्यंग क्षतविक्षत् भएका छन्। त्यस्तो क्षतविक्षत् भएको एउटा अंग हो मुलुकमा उच्च शिक्षा प्रदान गर्ने र विविध विषयका वैज्ञानिक उत्पादन गर्ने विश्व विद्यालयहरूको दुर्दशा।"
कांग्रेस नेतृत्व चुक्यो भने,"सार्वभौम संसद् सत्तारूढ दलका दुई अध्यक्षको स्वार्थका कारण लामो समय बन्धक बन्यो। सभामुख कसलाई बनाउने भन्ने विवादमा प्रधानमन्त्रीसमेत रहेका नेकपा अध्यक्ष केपी ओली र अर्का अध्यक्ष पुष्पकमल दाहाल प्रचण्डको आपसी स्वार्थका कारण जनप्रतिनिधिको वैधानिक एक मात्र थलो अनिर्णयको बन्दी बन्दै जानुले लोकतन्त्रको उपहास मात्रै भएको छैन, आम नागरिकको आवाजसमेत बन्द हुन पुग्यो। आफ्ना जननिर्वाचित सांसदहरूमार्फत देशका कुनकाप्चाका आवाज मुखरित हुने थलो लामो समयसम्म अनिर्णयको बन्दी भइराख्नु लोकतान्त्रिक शासन पद्धतिमाथि खतराको संकेत हो। आम नागरिकले कांग्रेससँग मात्रै भरोसा गरेका छन्। त्यस्तो भरोसालाई आत्मसात गर्न भने कांग्रेस नेतृत्व चुकेको छ। दुई अध्यक्षबीचको रस्साकस्सीमा द्वितीय अध्यक्ष दाहालले बाजी मारे सभामुखमा अग्निप्रसाद सापकोटालाई निर्विरोध बनाएर। अर्कोतर्फ सरकारले संविधानका मर्म र भावनाविपरीतका कानुन धमाधम ल्याउदै छ। प्रेस र आम नागरिकको मुख थुन्ने गरी ल्याइएका विधेयकमाथि संसद्मा छलफल हुन पाएको छैन। सडक र नागरिकको आवाज सरकारले सुन्दैन। संसदीय अभ्यास भएका मुलुकमा संसद् प्रतिपक्ष हो भन्ने विश्वव्यापी मान्यता छ। तर नेपालमा संसद् कार्यकारीको छायामा रहन पुगेको छ। लोकतन्त्रका अवयवहरू एकपछि अर्को हुँदै कम्युनिस्ट सरकारको कोपभाजनमा पर्दै गएका छन्। लोकतान्त्रिक संस्था कार्यकारीको भूमिकाले शिथिल र अतिक्रमणको चपेटमा परेका छन्। विडम्बना, संसदीय प्रणाली र लोकतन्त्रको पर्याय रहेको कांग्रेसकै भूमिका यतिबेला संविधान र लोकतान्त्रिक संस्थाको संरक्षण र संवर्द्धनतिर भन्दा आफ्नो घर झगडामा सीमित हुन थालेको छ। प्रमुख प्रतिपक्ष दलका नेतासमेत रहेका कांग्रेस सभापति शेरबहादुर देउवा शासन र शक्तिका अनुभवी नेता पनि हुन्। चारपटक प्रधानमन्त्री भएका देउवा दुईपटक त यस्तै निरंकुश शासकको कोपभाजनमा परेका थिए। निरंकुश शासकले कसरी लोकतान्त्रिक संस्थालाई कमजोर बनाउँदै आफ्नो आकांक्षा पूरा गर्छन् भन्ने कांग्रेस सभापति देउवाले नजिकबाट अनुभवसमेत गरेका छन्। राजा ज्ञानेन्द्रकै शैलीमा ओली शासनको बागडोर अघि बढ्दै गएको छ। राजा ज्ञानेन्द्रले मिडियालाई नियन्त्रण गर्न व्यवस्था गरेको दण्ड सजायकै प्रावधान ल्याइएको मिडिया काउन्सिल र सूचना प्रविधि विधेयकमा राखिएको विषय सार्वजनिक भइसकेको छ। संसद्, न्यायालय र संवैधानिक आयोग तथा निकाय कार्यकारीकै छायाँमा छन्। मुलुकको पूर्वाधार निर्माण गरी आर्थिक समृद्धि हासिल गर्नेतर्फभन्दा अधिनायकवादी शासन सत्ताकै पूर्वाधार निर्माण गर्नेमा ओली सरकार दत्तचित्त छ। त्यसका लागि पृष्ठभूमि बनाउन सरकार हरतरहको प्रयासमा छ। तर प्रमुख प्रतिपक्ष कांग्रेसका नेता देउवा संविधान र लोकतान्त्रिक संस्थाको संरक्षणका लागि बलियो खम्बा भनेर उभिनुपर्नेमा पार्टीभित्रैकै घर झगडामा रुमलिनु दुःखद् हो। आम नागरिकले कांग्रेससँग मात्रै भरोसा गरेका छन्। त्यस्तो भरोसालाई नेतृत्व गर्न भने कांग्रेस नेतृत्व चुकेको छ। राज्यनियन्त्रित शासन सत्ताको अभ्यास गर्ने ओली नेतृत्वको सरकार उद्यत् रहेका बेला पार्टीभित्र अलोकतान्त्रिक बाटो समातेर सभापति देउवाले पार्टी सञ्चालन गर्ने अभ्यास गर्न थालेपछि कांग्रेसजनका लागि मात्रै नभई देशविदेशमा बस्ने आम लोकतन्त्रवादीलाई निराश बनाएको छ। पार्टीमा बहुमत र अल्पमतको अभ्यास गरिनु दुःखद हो। अझ पार्टीको महाधिवेशनको कार्यतालिकाजस्तो राष्ट्रिय पर्वको तालिका ल्याउने र विधानको नियम निलम्बन गर्नेजस्तो विषय एकपक्षीय रूपमा गर्नुले सभापति देउवाको कद मात्रै घटाएको छैन, लोकतान्त्रिक पार्टीका लागि इतिहासमै नभएको घटना हुन पुगेको छ। यसले पार्टीभित्रै र बाहिरसमेत नेतृत्वप्रति प्रश्न खडा भएको छ। पार्टीभित्र सिंगो पार्टीको सभापति हुने या गुटको भन्ने प्रश्न छ भने बाहिर घर झगडासमेत मिलाउन नसकेको नेताले चुनौती सामना गर्नेगरी कसरी नेतृत्व लिन सक्ला भन्ने प्रश्न उब्जाएको छ। यी प्रश्नलाई बोलेर भन्दा व्यवहारबाटै जवाफ दिनुपर्ने दायित्व कांग्रेस सभापतिको काँधमा छ। सबैभन्दा पहिला नेतृत्वले उदार मनका साथ पार्टीका विवाद मिलाउनतर्फ जुट्नुपर्छ। पार्टीभित्रको अलोकतान्त्रिक संस्कार हटाउन सक्नुपर्छ। आन्तरिक लोकतन्त्र सबल बनाउनुपर्छ। अल्पमतको सम्मान गर्न सक्नुपर्छ। अनि मात्रै दुईतिहाइनिकट रहेको कम्युनिस्ट सरकारको अलोकतान्त्रिक कदमविरुद्ध लड्ने साहस र आँट कांग्रेसमा रहन्छ। अब कसैको उक्साहट र स्वार्थभन्दा माथि उठेर कांग्रेस नेतृत्वले सबैभन्दा पहिलो पार्टीभित्रको विवाद हल गर्नुपर्छ। चारपटक प्रधानमन्त्री र पार्टी सभापति भइसकेको नेतृत्वले यतिपटक प्रधानमन्त्री र पार्टी सभापति हुन्छ भनेर रेकर्ड राख्ने लालचा देखाउनेभन्दा राम्रो काम गर्नतिर लाग्नुपर्छ। कांग्रेस नेतृत्वका लागि कम्युनिस्ट शासनको अलोकतान्त्रिक कदमविरुद्ध लडेर लोकतान्त्रिक संस्था र संरचनाको जगेर्ना गर्ने अवसर छ। नेतृत्वले यो अवसरको सदुपयोग गर्नुपर्छ। पार्टी एक ढिक्का बनाउन सक्यो भने मुलुक र पार्टीको हित हुनेछ। कांग्रेसको हित हुँदा तमाम लोकतन्त्रवादीले समेत भरोसा गर्ने ठाउँ पाउने छन्। (महासमिति सदस्य सापकोटा नेपाली जनसम्पर्क समिति बेल्जियमकी अध्यक्षसमेत हुन्।)"
शिक्षाको विकासबाट मात्र समृद्धि,"शिक्षा जीवनको आधार हो। मानव भएर जन्मेका आधारमा प्राप्त जीवनलाई सफल, सार्थक र समृद्ध बनाउने सबल कडी प्रभावकारी शिक्षा हो। शिक्षा प्राप्ति र प्रत्याभूतिमा धेरै त्याग र लगानी हुँदै आएको पाइन्छ। मानव पुँजीको उपलब्धता र विस्तारको आधारभूमि मानिने शिक्षालाई समाजमा सकारात्मकता, सिर्जनात्मकता, सहिष्णुता र सदाचारिताको विस्तार र वितरण गर्ने माध्यम बनाइनु आवश्यक छ। कलिला मस्तिष्कका सुरुवाती दिनदेखि नै असल संस्कारयुक्त, बुझाइ र भोगाइको संयोजन हुन सक्ने हो भने विकसित मष्तिष्क उन्नत, ऊर्जाशील र उपलब्धिमूलक हुन सक्छ। शिक्षालाई सीपसँग र सीपलाई श्रमसँग जोड्नुपर्ने आवाज उठिरहेको सन्दर्भमा राष्ट्रिय विकास प्रयासमा महत्वपूर्ण भूमिका खेल्ने शिक्षा क्षेत्रमा राज्यका तर्फबाट भएको लगानीको नियमन र निजी क्षेत्रबाट भएको लगानीको व्यवस्थापन गर्नु जरुरी छ। शिक्षा क्षेत्रमा हुने निजी लगानीलाई व्यापारीकरणका रूपमा मात्र नहेरी समाज सेवाको एक अंगका रूपमा बुझ्नुपर्ने आवश्यकता छ। विद्यालयमा पढिने शिक्षा सीपयुक्त हुन आवश्यक छ। शैक्षिक उन्नयनबाटै मुलुकको समृद्धितर्फको यात्रामा सफलता प्राप्त गर्न सकिनेमा दुईमत छैन। सरकारी विद्यालयमा अपेक्षाकृत विद्यार्थी आकर्षित नहुने गरेका भन्ने समस्या समाधान गर्न हाम्रा विद्यालयहरूलाई थप सबलीकृत र स्तरीकरण गरिनु जरुरी छ। माथिल्लो तहमा छात्रवृत्ति प्राप्त गर्न तल्लो तह निजी विद्यालयमा अध्ययन गरी अन्तिम समयको परीक्षा सरकारी विद्यालयबाट दिने र छात्रवृत्ति प्राप्त गर्ने गलत अभ्यास हटाउन अबका दिनमा छात्रवृत्ति प्राप्त गर्न कम्तीमा ६ कक्षादेखि सरकारी विद्यालयमा अध्ययन गरेको हुनुपर्ने व्यवस्था गरिनु उचित हुन्छ। शिक्षा क्षेत्रलाई राजनीति गर्ने थलोका रूपमा विकसित गरिने, शिक्षकका सेवा, सुविधाका लागि तर्जुमा भएका ऐननियमको निश्चित स्वार्थ समूहका लागि बारम्बार परिवर्तन गर्ने गरिएको पाइन्छ। आधारभूत तहको शिक्षाको नीतिगत विषयमा दाताहरूको हस्तक्षेपमुखी प्रभाव पर्नु सुखद पक्ष होइन। दश जोड दुईको विषय होस् वा प्राथमिक, माध्यमिक तह निर्धारणमा होस्, नीतिगत निरन्तरताको जरुरी छ। पाठ्यक्रम, निर्धारण र परिमार्जनलाई नियमित कार्यक्रममा समावेश गर्ने र नयाँ पाठ्यक्रम तर्जुमा गर्दा विद्यार्थीका हिजोका पूर्वाधाररूपी शिक्षामा सिकेका सिकाइभन्दा धेरै फरकअसर नपर्ने गरी तर्जुमा हुन आवश्यक छ। २०७६ कात्तिक १८ मा मन्त्रिपरिषद्बाट पारित राष्ट्रिय शिक्षा नीति, २०७६ ले शिक्षित, सभ्य, स्वस्थ र सक्षम जनशक्ति सामाजिक, न्याय, रूपान्तरण र समृद्धिलाई दूरदृष्टिका रूपमा लिएको छ। उक्त शिक्षा नीतिले सबै तहको शिक्षालाई प्रतिस्पर्धी, प्रविधिमैत्री, रोजगारमूलक र उत्पादनमुखी बनाई देशको आवश्यकताअनुरूपको मानव संसाधन विकास गर्ने लक्ष्य लिएको छ। शैक्षिक सुधारका सवालमा नीतिले अवलम्बन गरेका सोच, दृष्टि, कार्यनीति बृहत् र दूरगामी देखिन्छ। शिक्षा नीति कस्मेटिक संग्रहयुक्त सामग्रीका रूपमा रहनु र देखिनु हुँदैन। उक्त नीतिले लिएका अपेक्षा प्राप्तिका लागि मार्गदर्शनको प्रभावकारी कार्यान्वयन जरुरी छ। आर्थिक सर्वेक्षण २०७५७६ मा शैक्षिक सत्र २०७५ मा प्राथमिक तहको खुद भर्ना दर ९६५ प्रतिशत र माध्यमिक तहको ४६४ प्रतिशत पुगेको र कक्षा १० को टिकाउ दर ५८५ प्रतिशत रहेको तथ्यांकबाट देखिन्छ। शिक्षा क्षेत्रमा देखिएका सकारात्मक नतिजाका पछाडि शिक्षाका क्षेत्रमा विगतमा सबैका लागि शिक्षा, आधारभूत तथा प्राथमिक शिक्षा कार्यक्रम सहस्राब्दी विकास लक्ष्य, विद्यालय क्षेत्र सुधार योजनासमेतका कार्यक्रम सञ्चालन भएको तथ्य भुल्नु हुँुदैन भने विगतका प्रयासबाट तयार भएको विद्यमान पृष्ठभूमिलाई उन्नत बनाउन सबै पक्षको साथ आवश्यक देखिएको छ। शिक्षासम्बन्धी मौलिक हकको कार्यान्वयनका लागि तर्जुमा भएको अनिवार्य तथा निःशुल्क शिक्षासम्बन्धी ऐन, २०७५ को प्रभावकारी कार्यान्वयन जरुरी छ। पठन संस्कृति विकासका सवालमा पुस्तकमा सीमित अध्ययन सामग्रीका स्थान डिजिटलाइज सामग्रीले समेत लिँदै गर्दा सबै वडामा स्याट्लाइट पुस्तकालय पुर्याउने नीति कार्यान्वयन हुन सके गुणस्तरीय शिक्षामा सबै वर्गको पहुँच सुनिश्चित गर्न सकिन्छ। दिगो विकास लक्ष्य २०३० को लक्ष्य ४ मा सबैका लागि समावेशी र गुणस्तरीय शिक्षाको प्रत्याभूति गर्दै सिकाइका लागि जीवनपर्यन्त अवसरहरूलाई प्रोत्साहनप्रवद्र्धन गर्ने उल्लेख गरिएको छ। गुणस्तरीय, प्राविधिक एवं व्यावसायिक शिक्षामा सबैको पहुँच र लैगिंक असमानता हटाउने विषय अगाडि सारिएको छ। वैज्ञानिक, प्राविधिक, व्यावसायिक, सीपमूलक र रोजगारमूलक शिक्षाको व्यवस्था एवं निजी क्षेत्रको लगानी नियमन र व्यवस्थापनको विषय सरकारीस्तरका दस्ताबेजमा उठ्ने गरेको छ। सामाजिक, आर्थिक रूपान्तरणका लागि मानव संसाधनको विकास गर्ने सोच एवं गुणस्तरीय शिक्षामार्फत सिर्जनशील, दक्ष, प्रतिस्पर्धी, उत्पादनशील र नवप्रवर्तनशील, मानव स्रोतको विकास गर्ने लक्ष्य लिएको पन्धौं योजनाले अन्य विषयका अतिरिक्त डिजिटल पाठ्य सामग्री विकास गर्ने, विश्वविद्यालयमा उत्कृष्ट अंक हासिल गर्नेलाई सोझै शिक्षण पेसामा प्रवेश गराउने, बहुआयामिक गरिबीको क्षेत्रभित्र परेका र बुहबञ्चितीकरणमा परेका समेतलाई विद्यार्थी वित्तीय सहायता प्रणाली लागू गरिने, घुम्ती सीप विकास तालिमको व्यवस्थापन गरिने, सीप राहदानीको व्यवस्था गर्ने जस्ता विषयलाई उठान गरेका सन्दर्भमा ती योजना लागू हुन सके शिक्षाको प्रभावकारिता अभिवृद्धि हुन सक्नेछ। शिक्षाको सम्बन्ध बहुविधासँग छ। उन्नत आधुनिक कृषिबाट उत्पादित उपजहरूको व्यावसायिक बजारीकरण, नवीनतम खोजको प्रयोगशालाको प्रबन्ध, ज्ञान हस्तान्तरणका लागि वातावरण निर्माण हुन सके शिक्षाको ज्योतिले मुलुकलाई उज्यालो मार्ग हुँदै समृद्धिको यात्रातर्फ डोर्याउने निश्चित छ। सामुदायिक विद्यालय गाभिने क्रम बढेको छ। विश्वविद्यालयहरूमा स्वर्ण पदक प्राप्त गर्ने सवालमा देखिएका गलत प्रवृत्ति निरुत्साहित गर्न नसक्ने हो भने शिक्षा पूर्णतः औपचारिकतामा सीमित हुन पुगी काम नलाग्नेको जमात खडा गर्ने माध्यम शिक्षा हुन पुग्ने खतरातर्फ सजग हुनुपर्छ। शिक्षालाई राजनीतिक दर्शनको वीजारोपण गर्ने माध्यम बनाइनु हुँदैन। ज्ञानका सवालमा सर्वपक्षीय विषय अगाडि सारी शिक्षा क्षेत्रमा भएको विकृति, देखिएका विंसगति र पहिचान भएका समस्याको सम्बोधन हुन सके शिक्षाको प्रभावकारिता प्रबल भई समृद्धिमा सफलता प्राप्त हुने देखिन्छ। शिक्षा क्षेत्रमा अपेक्षित उपलब्धि हासिल हुन नसक्नु, विद्यालय बीचमै छाडेर जाने समस्या नियन्त्रणमा कठिनाइ हुनु, जनसंख्या शिक्षामा कमीका कारण विद्यालय जाने उमेरका बालबालिका आफ्ना भाइबहिनीको हेरचाहका लागि घरमै बस्न बाध्य हुनु जस्ता समस्याका अलावा शैक्षिक सुशासन र व्यवस्थापन कमजोर हुनु, भएका प्रतिभावान् जनशक्ति पलायन हुनु, विद्यालय र घरबीचको दूरी टाढा हुनु, दक्ष शिक्षकको अभाव हुनु, पर्याप्त बजेटको अभाव हुनु, शिक्षण प्रणालीलाई समयानुकूल बनाउन नसकिनु, प्रत्येक विद्यार्थीको पहिलो पाठशाला परिवार भएकाले पारिवारिक वातावरण सुखद, सुसंस्कारयुक्त, सुन्दर बनाउन आर्थिक, सामाजिक कमजोरीको विद्यमानता रहनु, विद्यालयमा विद्यार्थी टिकाइराख्न समस्या रहनु जस्ता समस्याका कारण शिक्षा क्षेत्रले अपेक्षित गति लिन सकेको पाइँदैन। राष्ट्र प्रेमलाई केन्द्रमा राखेर शिक्षाको प्रबन्ध गरिनु जरुरी छ। विद्यालयका पूर्वाधार विकास, नवीन प्रविधिको प्रयोग र शैक्षिक मापदण्डमा सुधार हुन जरुरी छ। विद्यालयको सहज पहुँच, गुणस्तरीय पाठ्यक्रम र पाठ्यसामग्रीको उपलब्धता, दक्ष शिक्षकको प्रबन्ध, विद्यालयमा भर्नामा आकर्षण र टिकाइराख्न देखिएका समस्याको सम्बोधन, शैक्षिक सुशासनको प्रत्याभूति, विद्यालय व्यवस्थापनमा वैज्ञानिकताको अनुसरण, लैंगिक विभेदको अन्त्यलगायतका काम हुन सके शैक्षिक उन्नयनबाटै मुलुकको समृद्धितर्फको यात्रामा सफलता प्राप्त गर्न सकिनेमा दुईमत छैन।"
ओरालोतर्फ विश्व अर्थतन्त्र र नेपाल,"अमेरिकालगायतका विकसित देशहरूमा ब्याजदर यति तल झरिसकेको छ कि अब ब्याज दर घटाउने ठाउँ नै छैन विश्व अर्थतन्त्र यतिखेर मन्दीतर्फ उन्मुख रहेको दुनियाँका लब्धप्रतिष्ठित अर्थशास्त्री र अन्तर्राष्ट्रिय वित्तीय संस्थाहरूले औंल्याएका छन्। विश्व अर्थतन्त्रको निरन्तर र नियमित रूपमा निगरानी राख्ने अन्तर्राष्ट्रिय मुद्राकोष (आईएमएफ), विश्व बैंक आदि ग्लोबल वित्तीय संस्थाहरूले विगतमा गरेका विश्वको आर्थिक वृद्धि दरको प्रक्षेपण घटाएका छन्। आईएमएफको अप्रिल २०१९ को विश्व आर्थिक परिदृश्य प्रतिवेदनअनुसार सन् २०१८ को दोस्रो अर्धवार्षिकदेखि विश्व अर्थतन्त्रमा सुस्ती सुरु भयो। सन् २०१९ मा विश्व अर्थतन्त्र ३६ प्रतिशतले विस्तार हुने प्रक्षेपण गरिएकोमा ३२ प्रतिशतमा सीमित हुन पुग्यो। सन् २०२० मा ३५ प्रतिशतसम्म हुन सक्ने अनुमान गरिएको भए पनि यसमा ढुक्क हुन सकिने स्थिति छैन। सन् २०१९ मा विकसित देशहरू विशेषगरी अमेरिकाले बजेट घाटा बढाएर र ब्याजदर घटाएर अर्थतन्त्रलाई जुन गति दिएको थियो, त्यसको सम्भावना समाप्त भएपछि अमेरिकी अर्थतन्त्र ओरालो लाग्न सुरु गर्नेछ र त्यो कष्टप्रद हुनेछ भनिएको छ। यसको मुख्य कारणमा उनीहरूले विश्व अर्थतन्त्रमा देखा परेको लगानीको अनिश्चिततालाई मानेका छन्। यो अनिश्चितताको मूल कारक मार्च २०१८ देखि सुरु भएको विश्वका पहिलो र दोस्रो सबैभन्दा ठूला अर्थतन्त्र भएका अमेरिका र चीनबीचको व्यापार युद्धलाई मानेका छन्। ज्ञातव्य छ कि अमेरिका विश्वको सबैभन्दा ठूलो अर्थतन्त्र हो। विश्व बैंकका अनुसार सन् २०१८ मा अमेरिकाको कुल गार्हस्थ उत्पादन २०५४ ट्रिलियन अमेरिकी डलर थियो भने चीनको १३६१ ट्रिलियन अमेरिकी डलर थियो। तेस्रो ठूलो अर्थतन्त्र भएको मुलुक जापानको कुल गार्हस्थ उत्पादन ४९७ ट्रिलियन डलर थियो भने भारतको २७२ ट्रिलियन डलर थियो। सरकारी तथा निजी क्षेत्र दुवैको लगानी वाञ्छित मात्रामा हुन नसक्दा यो वर्ष आर्थिक वृद्धि दरले पुरानै परम्परा पछ्याएर पाँच प्रतिशतकै वरिपरि सीमित हुने सम्भावना देखिँदै छ। अमेरिकाले चीनबाट आफूकहाँ आयात हुने स्टिल र आल्मोनियममा एकतर्फी रूपमा ८ मार्च २०१८ मा भन्सार दर क्रमशः २५ र १० प्रतिशतले बढाएर व्यापार युद्ध सुरु गरेको थियो र अमेरिकाले त्यसो गरेपछि चीनले पनि अमेरिकाबाट आफूकहाँ आयात हुने वस्तुमध्ये केहीमा भन्सार दर बढाएर जवाफी कारबाही गरेको थियो। यो क्रम बढ्दै गयो। विगत डेढ वर्षदेखि चल्दै र बढ्दै गएको व्यापार युद्ध अहिले रोकिएको छ र २०२० जनवरी १५ (माघ १, २०७६) मा अमेरिकाको वासिङटनमा अमेरिका र चीनबीच प्रथम चरणको व्यापार सम्झौतामा हस्ताक्षर भयो। तर त्यसले यो युद्ध पूर्णरूपमा अन्त्य गरी पूर्ववत् अवस्थामा फर्काउने छैन। यो सम्झौता केवल सिजफायर मात्र हो। भन्सार दर बढाउने प्रतिस्पर्धा अहिलेलाई रोकिएको छ र यो सम्झौतापछि चिनियाँ केही वस्तुमा अमेरिकाले बढाएको भन्सार घट्ने छ भने चीनले पनि केही विशेषगरी अमेरिकी कृषि उत्पादन खरिद गर्ने छ। तर सम्झौतामा उल्लेख भएअनुसार कार्यान्वयन हुने कुरामा दुवै मुलुक र पर्यवेक्षकहरूले समेत सक्रिय अनुगमन हुनुपर्नेमा जोड दिएका छन्। यो व्यापार युद्धले चीनको अर्थतन्त्र सुस्ताउँदै गयो भने अमेरिकाका केही ठूला कम्पनी र कृषिलगायतका केही उत्पादनहरू गम्भीर समस्यामा परे, अमेरिकी उपभोक्ताहरू पनि मूल्यवृद्धिको मारमा पर्न गए। अमेरिकाले चीनका मात्र नभई क्यानडा, मेक्सिको र युरोपका कतिपय मुलुकका केही उत्पादनमा भन्सार बढाएको थियो। यसरी अमेरिकाले अन्तर्राष्ट्रिय व्यापारको सिद्धान्त, मान्यता र अभ्यासविपरीत एकतर्फी रूपमा आयातमा लाग्ने भन्सार बढाइदिएपछि त्यसले विश्वभर अनिश्चितता व्याप्त भयो र लगानीको वातावरण खल्बल्याइदियो। चीनले आफ्नो अर्थतन्त्र सञ्चालन र विकासका लागि विश्वका धेरै मुलुकबाट ठूलो परिमाणमा कच्चा पदार्थ तथा अर्धप्रशोधित वस्तु आयात गर्ने गथ्र्यो र त्यसबाट विश्व अर्थतन्त्र नै चलायमान भइरहेको थियो। तर पछिल्ला वर्षहरूमा चीनको आर्थिक वृद्धिदर क्रमिकरूपमा घट्दै आएर २०१९ मा ६० प्रतिशतमा कायम रहेको छ। २०२० मा ६ प्रतिशतबाट पनि तल झर्ने अनुमान गरिएको छ। एक अनुसन्धानले चीनको आर्थिक वृद्धि दर एक प्रतिशत विन्दुले घट्दा विश्व अर्थतन्त्रको वृद्धि दर ०२ प्रतिशत विन्दुले घट्छ भनेको छ। यो स्थितिमा चीनको अर्थतन्त्र सुस्ताउन थाले पछि चीनमा निर्यात गर्ने मुलुकहरूमा समेत अनिश्चितता पैदा भयो। अर्कोतर्फ अमेरिकालगायतका मुलुकहरूमा औद्योगिक उत्पादनमा ठूलो ह्रास आएको छ। अमेरिकाको अर्थतन्त्र सन् २०१९ मा २ प्रतिशतभन्दा केही मात्र बढीले बढेको थियो, जुन विगत तीन वर्षमा सबैभन्दा कम हो। विश्व बैंकका अनुसार अमेरिकाको अर्थतन्त्र २०२० मा १८ प्रतिशतले र २०२१ मा १७ प्रतिशतले मात्र बढ्न सक्ने प्रक्षेपण गरेको छ, जुन सन् २००९ पछिको सबैभन्दा कम वृद्धिदर हो। तर माघ १ (जनवरी १५) भएको सम्झौताले विश्व अर्थतन्त्रलाई अघि बढ्न अझै आश्वस्त पार्न सकेको देखिँदैन। किनभने प्रथमतः यो सम्झौतालाई पहिलो चरणको सम्झौता भनिएको छ र यो आंशिक छ भने दोस्रो र अन्तिम सम्झौता हुन सक्ने हो वा होइन, भए पनि कहिले हुने हो? अहिल्यै यकिनका साथ भन्न सकिँदैन। साथै यो युद्ध सुरु हुनुसँगसँगै अमेरिकाले विश्वमा विगत अढाई दशकदेखि अभ्यासमा रहेको विश्व व्यापारको सिद्धान्त र मान्यता लत्याउँदै एकतर्फी रूपमा भन्सार दर बढाएर संरक्षणवादको बाटोमा लाग्यो। त्यसले गर्दा एउटा निश्चितप्रायः सबैले स्वीकार गरेको अन्तर्राष्ट्रिय व्यापार प्रणाली खल्बलिन पुग्यो। अमेरिकाले विश्व व्यापार संगठन (डब्लूटीओ) को भूमिकामै प्रश्न उठायो र त्यसका नियमित कामकारबाहीमा समेत असहयोग गर्यो। त्यति मात्र होइन, विश्व व्यापार संगठनका कतिपय प्रावधान अमेरिकाको हितप्रतिकूल रहेको भन्न थाल्यो। डब्लूटीओले चीनलाई सदस्यता दिएर गल्ती गरेको समेत भन्यो। त्यसले गर्दा प्रचलनमा रहेको बहुराष्ट्रिय व्यापार प्रणाली नै धर्मराउन थाल्यो। साथै अमेरिकाले युरोपियन मुलुकका उत्पादनहरूमा पनि भन्सार लगाउनबढाउन सकिने भनी धम्की दिइरहेको छ। यी सबै कुराले विश्व अर्थतन्त्रमा व्यापक अनिश्चितता फैलाएको छ। त्यति मात्र होइन, अमेरिका जलवायु परिवर्तनको पेरिस सम्झौताबाट समेत अलग्गियो। त्यसैगरी न्युक्लियर सन्धिबाट अलग्गियो। त्यति मात्र होइन, उसले संयुक्त राष्ट्रसंघलाई बुझाउनुपर्ने वार्षिक शुल्क समेत नबुझाएकाले राष्ट्रसंघ गम्भीर आर्थिक संकटमा परेको छ भनिएको छ। अर्थात् अमेरिका पहिले उसले प्रकट गरेका वचनबद्धताबाट क्रमशः पछि हटी एक्लै अघि बढ्न थालेको देखिन्छ। यसबाट विश्वमा कायम रहेको व्यवस्था (वल्र्ड अर्डर) नै खल्बलियो र विश्वभरि चिन्ता र अनिश्चितता व्याप्त भएको छ। अर्थशास्त्रीहरू अर्थतन्त्र मन्दीतर्फ जान थालेकोमा भन्दा त्यसबाट अर्थतन्त्रलाई माथि उकास्न विकसित देशका सरकार र केन्द्रीय बैंकहरूसँग सन् २००८०९ को महामन्दीका समयमा जेजति क्षमता थियो, अहिले त्यो नभएको सम्बन्धमा बढी चिन्तित देखिन्छन्। त्यतिखेर सरकारहरूले अर्थतन्त्रमा ठूलो धनराशि खर्च गरी अर्थात् उत्प्रेरक कार्यक्रम (स्टिमुलस कार्यक्रम) ल्याए र केन्द्रीय बैंकहरूले पनि संकटग्रस्त बैंक तथा कम्पनीहरूमा थुप्रो पैसा खन्याएर अर्थतन्त्रलाई डुब्नबाट बचाएका थिए। अहिले पनि अमेरिकाले अधिक खर्च गरेर अर्थतन्त्रलाई तल झर्नबाट रोकिराखेको छ। उसले वर्षको एक ट्रिलियन डलरको बजेट घाटा व्यहोरिरहेको छ। त्यसैले अमेरिकालगायतका विकसित देशका सरकार र केन्द्रीय बैंकहरूसँग २००८०९ मा भएको जस्तो मन्दी रोक्ने क्षमता छैन। त्यहाँका सरकारहरूको ऋण दायित्व च्यापुसम्म पुगेको छ र त्यसमाथि थप ऋण लिने हो भने उनीहरूको रेटिङ बिग्रन्छ र उनीहरूले लिने ऋणको ब्याजदर माथि जान्छ। त्यसैगरी ती देशहरूमा ब्याजदर यति तल झरिसकेको छ कि अब ब्याज दर घटाउने ठाउँ नै छैन। अन्तर्राष्ट्रिय मुद्राकोषका अनुसार कूल गार्हस्थ उत्पादनमा सरकारी ऋणको अनुपात जापानको २३७६ प्रतिशत, इटालीको १३३७ प्रतिशत, अमेरिकाको १०८० प्रतिशत, फ्रान्सको ९९२ प्रतिशत, स्पेनको ९५२ प्रतिशत र बेलायतको ८४८ प्रतिशत छ। यो अवस्थामा ऋण थप्ने हो भने यी मुलुकहरू अर्को संकटमा फस्नेछन्। त्यसैगरी यी मुलुकमा ब्याजदर घटाएर लगानी प्रोत्साहित गर्न सकिने अवस्था पनि न्यून छ। त्यसैले अर्थशास्त्रीहरूको के मत छ भने सरकारहरूको अधिक खर्च र न्यून ब्याजदरबाट धानिएको अर्थतन्त्रमा व्यापार युद्धले लगानीको अनिश्चितता बढाएपछि जोखिम ह्वात्तै बढाएको छ। अमेरिका र चीनबीचको पहिलो चरणको व्यापार सम्झौताको फलस्वरूप सेयर बजारमा सुरुमा उछाल आए पनि यो टिकाउ हुनेमा शंका व्यक्त गरिएको छ। किनभने यसमा अमेरिकाले अपनाउन खोजेको संरक्षणवादी व्यापार नीति नै अनिश्चितताको मूल कारण मानिएको छ। नेपालको सन्दर्भ विश्व अर्थतन्त्रको अवस्थाले नेपाललाई कुनै न कुनै रूपमा असर त पार्ने छ नै, तर त्योभन्दा ठूलो नेपालको आफैंभित्रको कारणले नेपालको अर्थतन्त्र ओरालो लागेको अवस्थामा छ। त्यसमा बाह्य प्रभाव पनि थपिएपछि अर्थतन्त्र निकै तल पुग्ने देखिन्छ। विकास खर्च गत वर्षभन्दा कम भइरहेको छ। राजस्व पहिलो ६ महिनामै लक्ष्यभन्दा एक खर्ब चार अर्ब कम प्राप्त भएको छ। पाम आयलको कारोबार रोकिएपछि राजस्वमा थप चाप पर्नेछ। आयात घटेको छ। धान उत्पादन घटेको छ। निर्माण सामग्री उत्पादन गर्ने सिमेन्ट, फलामे छड आदि महत्वपूर्ण उद्योगहरू संकटमा परेका छन्। यसैगरी रेमिट्यान्स घटेको छ। बैंकरहरू बैंकमा कर्जाको माग छैन भनिरहेका छन्। पाम आयलको कच्चा पदार्थ आयात र प्रशोधित पाम आयल निर्यातबाट केही चल्मलाएको बाह्य क्षेत्र निर्यात रोकिँदा पुनः शिथिल हुनेछ। यसरी सरकारी तथा निजी क्षेत्र दुवैको लगानी वाञ्छित मात्रामा हुन नसक्दा यो वर्ष आर्थिक वृद्धि दरले पुरानै परम्परा पछ्याएर पाँच प्रतिशतकै वरिपरि सीमित हुने सम्भावना देखिँदै छ। त्यसमा विश्व अर्थतन्त्रको मन्दी र मध्यपूर्वको हलचलको कारणले वैदेशिक सहायता र वैदेशिक लगानी, पर्यटन, निर्यात, रेमिट्यान्स आप्रवाह आदि प्रभावित भई अर्थतन्त्रले थप प्रहार अनुभव गर्नुपर्दा अर्थतन्त्रको अवस्था निराशाजनक हुने देखिन्छ।"
धादिङमा क्रिकेटको क्रेज,"बेनीघाट (धादिङ) : धादिङ जिल्लामा पनि क्रिकेटको क्रेज बढ्दै गएको छ। चाडपर्वको समयमा विभिन्न क्लबहरूले स्थानीय स्तरमा फाट्टफुट्ट क्रिकेट प्रतियोगिता गर्दै आएकोमा पछिल्ला दिनहरूमा गाउँपालिका स्तरीय क्रिकेट प्रतियोगितासमेत हुन थालेको छ। विद्यालयमा हुने वार्षिक खेलकुदमा पनि क्रिकेट खेललाई समावेश गरिने थालिएको छ। गाउँपालिकाले पनि प्रतियोगिता नै आयोजना गर्न थालेका छन्। यसैक्रममा बेनीघाट रोराङ गाउँपालिकाले आफ्नो स्वर्गीय प्रशासकीय अधिकृत हर्षबहादुर थापाको स्मृतिमा गाउँपालिका स्तरीय अन्तरमावि क्रिकेट प्रतियोगिता आयोजना गरेको छ। पहिलो पटक आयोजना गरिएको हर्षबहादुर थापा स्मृति कप टीट्वेन्टी क्रिकेटको उपाधि मलेखुस्थित ब्राइट फ्युचर बोर्डिङले जितेको छ। विशालटारस्थित चन्द्रोदय माध्यमिक विद्यालयको खेलमैदानमा दुई दिनसम्म चलेको अन्तरमाध्यमिक विद्यालय टीट्वेन्टी क्रिकेट प्रतियोगितामा रिचोकटारको बागेश्वरी माध्यमिक विद्यालयलाई हराउँदै ब्राइट फ्युचरले उपाधि जितेको हो। बेनीघाट रोराङ गाउँपालिकाको युवा तथा खेलकुद समितिले आयोजना गरेको बृहत् खेलकुद महोत्सवअन्तर्गत पालिकामा कार्यरत रहेकै बेला हृदयाघात भएर मृत्यु भएका प्रशासकीय अधिकृत थापाको सम्झनामा टीट्वेन्टी क्रिकेट प्रतियोगिता आयोजना गरेको हो। प्रतियोगितामा बेनीघाट रोराङमा रहेका ६ वटा माध्यमिक विद्यालयले सहभागिता जनाएका थिए। जसमा मलेखुस्थित ब्राइट फ्युचर बोर्डिङ प्रथम, मलेखु रिचोकटारस्थित बागेश्वरी मावि द्वितीय र मझिमटारस्थित शंखादेवी मावि सान्त्वना भएका थिए। प्रतियोगितामा बलिङतर्फ ब्राईट फ्युचर मलेखुका सृजन पाण्डे, चन्द्रोदय मावि बेनीघाटका अभिषेक पाण्डे, आयुष गिरीको खेल उत्कृष्ट रहेको थियो। यस्तै ब्राइट फ्युचरका विलियम श्रेष्ठ, सोनु सिंह, बागेश्वरी मावि रिचोकटारमा दीपेश सेढाईं, गोकुल सुनार र शंखादेवी माविका सुरेश रायमाझी बलिङ, ब्याटिङ र फिल्डिङमा उत्कृष्ट प्रदर्शन गर्ने खेलाडीको रूपमा छनोट गरिएको खेल संयोजक दीपेश कँडेलले बताए। भौतिक पूर्वाधारबिना पनि विद्यालयस्तरीय क्रिकेटमा विद्यालयको र खेलाडीहरूको सहभागिता चाखलाग्दो रहेको गाउँपालिकाका युवा तथा खेलकुद विकास समितिका संयोजक एवं खेल व्यवस्थापक दीपेश कँडेलले बताए। स्थानीय तहबाटै खेलाडी उत्पादन हुने हो, खेल्ने र देखाउने अवसर नपाएर पनि कतिपय प्रतिभाहरू गाउँगाउँमै लुकेको अवस्थामा छन्, त्यसैलाई उजागर गर्न हामीले क्रिकेट प्रतियोगिता गरेका हौं, उनले भने, पहिलो वर्ष आयोजना गरिएको प्रतियोगितामा विद्यार्थी खेलाडीहरूको सहभागिताले हामीलाई धेरै हौसला थपिएको छ। धादिङ जिल्लामै पहिलो पटक गाउँपालिका स्तरीय अन्तरमाध्यमिक विद्यालय क्रिकेट आयोजना गरेको बेनीघाट रोराङ गाउँपालिकाले क्रिकेटको पूर्वाधार विकासमा पनि सघाउने प्रतिबद्धता जनाएको छ। क्रिकेटमा हाम्रो नेपालले ठूलो सफलता हासिल गर्दै छ, त्यसलाई निरन्तरता दिनका लागि पनि तल्लो तहमा खेलाडी उत्पादन हुनु जरुरी छ, गाउँपालिकाका अध्यक्ष हरि डल्लाकोटीले भने, यसैले खेलाडीको लागि खेल्ने ठाउँ बनाउन गाउँपालिका प्रतिबद्ध छ, हामी बेनीघाटमै एउटा उत्कृष्ट क्रिकेट रंगशाला बनाउने योजनामा छौं। यसअघि बेनीघाट रोराङ गाउँपालिकाकै बेनी शिक्षा सदनले विद्यालयको वार्षिक खेलकुद कार्यक्रममा विद्यालयमा अध्यययरत विद्यार्थीहरूबीच फ्रेन्चाइज शैलीमा क्रिकेट प्रतियोगिता आयोजना गरेको थियो। उक्त प्रतियोगितापश्चात् बालबालिकाहरूले देखाएको क्रिकेटप्रतिको सद्भाव र आकर्षणले क्रिकेटप्रेमीका ध्यान तानेको थियो।"
लयमा रियल म्याड्रिड,म्याड्रिड : बार्सिलोनालाई पछि पार्दै रियल म्याड्रिड स्पेनिस ला लिगा फुटबलको शीर्र्ष स्थानमा उक्लिएको छ। आइतबार राति भएको खेलमा रियल भालाडोलिडलाई उसैको मैदानमा १० गोलले हरायो। निकै प्रतिस्पर्धात्मक खेलमा रियलले दोस्रो हाफमा निर्णायक गोल गरेको थियो। रियलको जितमा नाचो फर्नान्डेज नायक बने। नाचोले ७८औं मिनेटमा टोनी क्रुसको कर्नर पासमा गरेको गोल रियलको जितमा पर्याप्त बन्यो। रियलले पहिलो हाफमा पनि उत्कृष्ट प्रदर्शन गरेको थियो। १२ औं मिनेटमा टोनी क्रुसको फ्रिकिक पासमा क्यासमिरोको हेड गोललाई भीएआरको सहायतामा अफ साइड दिइएको थियो। रियलको थप प्रहारमा पनि भलाडोलिडका गोलरक्षक बाधक बनेका थिए। जितसँगै रियलले बार्सिलोनालाई तीन अंकले पछि पारेको छ। रियलको २१ खेलबाट ४६ अंक पुगेको छ। समान खेलबाट बार्सिलोनाको ४३ अंक छ। बार्सिलोना एकदिनअघि भ्यालेन्सियासँग २० गोलले पराजित भएको थियो। २२ अंक बनाएको भालाडोलिड १६ औं स्थानमा छ। अर्को खेलमा रियल सोसिएडाडले मालोर्कालाई ३० गोलले हरायो। जितसँगै ३४ अंक बनाएको सोसिएडाड छैटौं स्थानमा उक्लिएको छ। मालोर्का १८ अंकसहित १७ औं स्थानमा छ। अर्को खेलमा गेटाफेले रियल बेटिसलाई १० गोलले हरायो। एथलेटिको म्याड्रिड र लेगानेस तथा इबर र सेल्टाभिगोले गोलरहित बराबरी खेल्दै अंक बाँडेका छन्।
थ्रीस्टारलाई हराउँदै मच्छिन्द्र शीर्ष स्थानमा,"काठमाडौं : मच्छिन्द्र फुटबल क्लब सहिद स्मारक ए डिभिजन लिग फुटबलको शीर्ष स्थानमा उक्लिएको छ। दशरथ रंगशालामा सोमबार भएको खेलमा लिगको उपाधि दाबेदार प्रतिद्वन्द्वी थ्रीस्टारलाई २० गोलले हराउँदै मच्छिन्द्रले शीर्ष स्थान कब्जा गरेको हो। मच्छिन्द्रको जितमा रेजिन सुब्बा र विशाल राईले गोल गरे। मच्छिन्द्रले पहिलो र दोस्रो हाफमा एक एक गोल गरेको थियो। ३८ औं मिनेटमा रेजिनले गोल गर्दै मच्छिन्द्रको उत्साह बढाए। उनी १० मिनेटअघि दीपक राईको स्थानमा मैदान छिरेका थिए। रोचक खेलमा मच्छिन्द्रले ९०औं मिनेटमा दोस्रो गोल गर्दै जित सुनिश्चित पारेको थियो। विशालले डीबक्स भित्रबाट आकर्षक गोल गरका थिए। राष्ट्रिय टोलीका स्टार खेलाडीको साथ पाएको मच्छिन्द्रले खेलभर उत्कृष्ट प्रदर्शन गरेको थियो। मध्यभागमा बल नियन्त्रणमा अब्बल देखिएको थ्रीस्टारको अग्रपंक्ति बिर्सनलायक बन्यो। मच्छिन्द्रका पिटर सेगुन म्यान अफ दी म्याच भए। जितसँगै मच्छिन्द्रले नौ खेलबाट १९ अंक बनाएको छ। समान खेलबाट १४ अंक बनाएको थ्रीस्टार क्लब चौथो स्थानमा छ। खेलपछि मच्छिन्द्रका प्रशिक्षक प्रवेश कटुवालले खेलाडीले सोचेजस्दै प्रदर्शन गर्दा जित सम्भव भएको बताए। स्पष्ट जित निकाल्ने लक्ष्यका साथ आएका थियौं। आज खेलाडीले अहिलेसम्मकै राम्रो खेले। जितको उपाधिको आशा जागेको छ, प्रवेशले भने। थ्रीस्टारका प्रशिक्षक मेघराज केसीले खेल राम्रो भए पनि गोल गर्न नसक्दा हार खाएको बताए। खेलाडीले राम्रो खेलेको हो। खेलअनुसार स्कोर नै भएन। आजको हारले थ्रीस्टारको उपाधि होड सकिएको छ। अबको लडाइँ शीर्ष ६ भित्र रहनु हो, मेघराजले भने। यसैगरी दुई पुलिसबीचको अर्को विभागीय डर्बीमा नेपाल पुलिस क्लब विजयी भएको छ। पुलिसले एपीएफ क्लबलाई १० गोलले हरायो। पुलिसको जितमा कप्तान भोला सिलवाल नायक बने। भोलाले १३औं मिनेटमा पेनाल्टीमा गरेको गोल निर्णाय बनेको थियो। डीबक्स भित्र पुलिसका भरत साहलाई एपीएफका रक्षकले फल हानेपछि पुलिसले पेनाल्टी पाएको थियो। खेलसकिए लगत्तै एपीएफका सुदीप शिख्राकारले रातो कार्ड पाएका थिए। रेफ्री माथि अभद्र व्यवहार गरेका कारण उनलाई रातो कार्ड देखाइएको थियो। एपीएफको खेलको अन्तिमसम्म गोल फर्काउने प्रयास सफल बन्न सकेन। पुलिसका सौजन राई म्यान अफ दी म्याच भए। जितसँगै नौ खेलबाट १४ अंक बनाएको पुलिस पाँचौं स्थानमा उक्लिएको छ। समान खेलबाट पाँच अंक बनाएको एपीएफ १३औं स्थानमा छ। यस हारले एपीएफमाथि रेलिगेसनको दबाब थपिएको छ।"
