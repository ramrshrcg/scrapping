शीर्षक,विवरण
स्थायी लेखा नम्बर कार्यान्वयन कि भारतीय नागरिकलाई सुविधा ?,"यस वर्षको आर्थिक ऐनले एक हजार रुपैयाँभन्दा बढी बिजकवापतको भुक्तानी दिँदा र कर्मचारी वा कामदारलाई भुक्तानी गरेको पारि श्रामिक वा ज्याला खर्च भुक्तानी गर्दा स्थायी लेखा नम्बर अनिवार्य (प्यान) हुनुपर्ने अनिवार्य व्यवस्था गरेको छ। यो कुनै नौलो व्यवस्था होइन। आयकर लागू भइसकेपछि व्यवसार्य, रोजगार, सेयरबजारमा कारोबार वा यस्तैपर्ने व्यवस्था थियो। तर, प्रभावकारी कार्यान्वयन भएको थिएन लिनुपर्ने करदाताले पनि लिएका थिएनन् र दिनुपर्ने जिम्मेवारी भएका कर प्रशासकबाट समेत कुनै सक्रिएता देखाउन आवश्यक ठानिएन। यसको कारण निकै न्यून व्यक्ति मात्र दर्ता भएका थिए। हाल बैंकमा दुई करोड व्यक्तिले खाता खोलेका छन्। यी सबैलाई स्थायी लेखा नम्बर दिनुपर्ने व्यवस्था भएको भए झण्डै सबै व्यक्तिसँग स्थायी लेखा नम्बर हुने थियो। सबै घर बनाउने व्यक्तिलाई स्थायी लेखा नदिएको भए त्यत्तिकै संख्यामा स्थायी लेखा नम्बर हुने थियो। तर यसतर्फ कुनै सक्रियता देखिएन। विगतमा अभियानका रूपमा रहेको रोजगार र व्यवसायीहरूलाई स्थायी लेखा नम्बर दिने अभियानसमेत प्रभावकारी भएको थिएन। केन्द्रीय तथ्यांक विभागको पछिल्लो प्रतिवेदनमा जम्मा ५० प्रतिशत मात्र व्यवसायी दर्ता भएको देखाएको छ। बाँकी ५० प्रतिशत व्यवसायी करदाता विद्यमान व्यवस्थाका कारण दर्ता हुने अपेक्षा गर्न सकिन्छ। यसले धेरै हदसम्म कार्यान्वयनमा प्रभावकारिता ल्याउने देखिन्छ। आन्तरिक राजस्व विभागको पहिल्लो तथ्यांकमा झण्डै ११ लाख करदाताले व्यवसायी स्थायी लेखा नम्बर लिएका छन् भने आठ लाख करदाताले पारि श्रामिक आयआर्जन गर्ने गरी दर्ता भएका छन्। आन्तरिक राजस्व विभागले ११ लाख व्यावसायिक व्यक्ति भएको देखाएको छ भने केन्द्रीय तथ्यांक विभागले नौ लाख ५० व्यवसाय भएकोमा ५० प्रतिशत दर्ता नै नभई कारोबार गरेको देखिन्छ। धितोपत्रको कारोबारमा संलग्न र घर बहाल कर आय गर्ने वा गैरनाफामूलक संस्थासमेत जोड्दा यो तथ्यांक अझ बढ्न जाला। व्यक्तिगत स्थायी लेखा नम्बरतर्फ व्यवसाय गर्ने, रोजगार गर्ने वा पुँजीगत आय गर्ने व्यक्तिको एउटै स्थायी लेखा नम्बरबाट सञ्चालन हुने भएकाले धेरै संख्या थप हुन सक्ने देखिँदैन। अन्तर्राष्ट्रिय श्रम संगठनले १७ प्रतिशत जनसंख्या रोजगारमा रहेको तथ्यांक देखाएको छ। यसले थप ४० लाख रोजगार गर्ने व्यक्तिले स्थायी लेखा नम्बर लिनुपर्ने देखिन्छ। न्यूनतम ५० लाख स्थायी लेखा नम्बर थप हुनेछन्। यो व्यवस्थाले सबैभन्दा बढी फाइदा कामदारलाई हुनेछ। सामाजिक सुरक्षा ऐनअनुसार झण्डै ४० लाख व्यक्ति सामाजिक सुरक्षा कोषका सदस्य हुनेछन्। ४० लाख व्यक्तिको न्यूनतम ज्यालाको हिसाब गर्दा पनि प्रत्येक महिना एक व्यक्तिको न्यूनतम तलब मासिक ८५०० का हिसाबको ३० प्रतिशत २५५० रुपैयाँ मात्र गणना गर्दा वार्षिक १ खर्ब २० अर्ब सामाजिक सुरक्षा कोषमा जानेछ। करिब १० लाख रहेको अनुमान गरिएको भारतीय कामदारको समावेश गरिएको छैन। यसले सामान्य व्यवसाय गर्ने, ज्यालादारीमा समेत काम गर्ने व्यक्तिलाई स्थायी लेखा लिन बाध्यात्मक भए पनि कामदार पनि नभएका तर बिल पनि जारी नगरी भुक्तानी लिने कम्पनीका सञ्चालक, साझेदार, सेयरहोल्डर, मन्त्री, सांसद, स्थानीय निकायका निर्वाचित प्रतिनिधि घरजग्गा, सेयर बिक्री गर्ने आम्दानी गर्ने व्यक्तिलाई अनिवार्य देखिँदैन। यसले वित्तीय संस्थाबाट ब्याज आर्जन गर्ने व्यक्ति, ऋण लिने व्यक्ति, लगानीकर्ता, ठूलो मात्रामा सुन खरिद गर्ने व्यक्ति, घरजग्गा बिक्री, खरिद गर्ने तथा भाडामा लगाउनेजस्ता व्यक्तिहरू अनिवार्य छैनन्। ज्यालादारीमा काम गर्ने व्यक्तिले प्यान नम्बर लिनुपर्ने बाध्यात्मक व्यवस्था गर्ने तर लाखौंकरोडौं आम्दानी गर्ने व्यक्तिलाई स्थायी लेखा नम्बर लिन बाध्यात्मक व्यवस्था नगर्नु नीतिनिर्माताको अन्यायपूर्ण व्यवस्था हुन जान्छ। यो व्यवस्थाले कुनै व्यक्तिले ५० करोडको घर बनाउँदा प्यान नम्बर लिन बाध्य छैन। तर ज्यालादारीमा एक हजार रुपैयाँ भुक्तानी लिने व्यक्तिले लिनुपर्ने आवश्यकता छ। सर्वसाधारणले विद्युतीय माध्यमबाट भुक्तानी गर्ने व्यवस्था भएमा न्यून बिजकीकरण र बिल जारी नै नगर्ने विद्यमान व्यवस्थाको नियन्त्रण हुनेछ। यसले अर्थतन्त्रको यथार्थ विवरण ल्याउने, कर संकलन बढी हुने अपेक्षा गर्न सकिन्छ। बिल जारी गर्ने व्यक्ति बिक्रेता हो। बिक्रेताका लागि भुक्तानी पाउन अनिवार्यजस्तै भए पनि खरिद गर्ने व्यवसायी अनिवार्य दर्ता हुनुपर्ने स्पष्ट छैन। कुनै व्यवसायीले मालवस्तु खरिद गरी सामान्य ग्राहकलाई बिक्री गर्दा दर्ता नभए पनि हुने अवस्था देखिन्छ। तर खुद्रा बिक्रेताले अन्य कार्यालय प्रयोजनका लागि मालवस्तु बिक्री गर्दा बिल दिनुपर्ने देखिए पनि अन्य उपभोक्तालाई बिल दिन प्रोत्साहन गरेको देखिँदैन। मानौं कुनै क भन्ने व्यक्तिले ख भन्ने व्यक्तिसँग ५० हजार रुपैयाँको सामान खरिद गर्यो भने खरिदकर्ताले बिक्रीकर्तालाई भुक्तानी गर्दा प्यान अनिवार्य छ। खरिदकर्ता अनिवार्य दर्ता हुनुपर्ने आवश्यकता देखिँदैन। कुनै बिक्रेताले सीधै ग्राहकलाई बिक्री गर्दासमेत यो दफा लागू नहुने देखिन्छ। साथै कुनै सामान विनाबिल भुक्तानी वा खरिद गर्न कुनै व्यवस्थाबाट रोकावट वा निरुत्साहित गर्ने व्यवस्था देखिँदैन। स्थायी लेखा नम्बर विद्यमान व्यवस्था आयातदेखि कम परिणाम देखाएर कर छली गरिरहेका व्यवसायीलाई निरुत्साहित हुने छैन। हाल प्रत्येक व्यवसायीलाई सकेसम्म बिल नदिने गरिन्छ। दिनै परे पनि केही वस्तु बिल दिने र केही वस्तुको बिल नदिने गरिन्छ। अधिकांश व्यापारीकहाँ बिल भएभन्दा बढी सामान हुने गरेको छ। र, दिए पनि बिल भएका र बिल जारी गर्ने विद्यमान व्यवस्था जसले अनधिकृत कारोबारलाई नियन्त्रण गर्न सकिन्छ। स्थायी लेखा नम्बर लिएपछि व्यवसायीहरूको दायित्व थप हुन्छ। व्यवसायीहरूको वार्षिक २० लाखभन्दा कम कारोबार भएमा महानगर, उपमहानगरका व्यवसायीहरूले ७ सात हजार ५ सय रुपैयाँ, नगरपालिका क्षेत्रका व्यवसायीहरूले ४ हजार रुपैयाँ र अन्य क्षेत्रका व्यवसायीहरूले २ हजार ५ सय रुपैयाँ करसहित प्रत्येक वर्ष असोज मसान्तसम्म कर कार्यालयमा अनिवार्य विवरण बुझाउनुपर्नेछ। उक्त करको दर गत वर्ष क्रमशः ५ हजार, २ हजार ५ सय र एक हजार ५ सय रुपैयाँ मात्र थियो। समयमा विवरण नबुझाएमा थप शुल्क र जरिबाना लाग्छ। यसले दर्तावाल व्यक्तिलाई थप बोझ पर्ने सुनिश्चत छ। २० लाख रुपैयाँभन्दा बढी आय भएमा कारोबारको दुई प्रतिशतले कर तिर्नुपर्छ। भारतीय व्यक्तिलाई नेपालीसरह छुट स्थायी लेखा नम्बरको सम्बन्धमा गरिएका व्यवस्था सकारात्मक भए पनि स्थायी लेखा नम्बरको प्रक्रिया सरलीकरणको नाममा पहिलोपटक आर्थिक अधिकार विदेशी व्यक्तिलाई दिइएको छ। यस व्यवस्थाले भारतीय नागरिकलाई नेपाली नागरिकसरह अधिकार प्रदान गरेको छ। भारतीयहरूले आफ्नो मुलुकको परिचयपत्र देखाएमा प्राइभेट फर्म दर्ता गरी नेपाली नागरिक कर छुट पाउनेछन्। यी व्यक्तिले कमाएको आम्दानीमा सामान्य करबाहेक अन्य कर पनि लाग्ने छैन र आम्दानी फिर्ता लैजाँदा कुनै स्वीकृति पनि आवश्यक पर्ने छैन। स्थायी लेखा नम्बरले राजनीतिकबाहेक अन्य सबै आर्थिक अधिकार सेयर खरिद गर्न वा जग्गा खरिद गर्नसमेत अधिकार पाउनेछन्। यो भारतीय नागरिकलाई सबैभन्दा ठूलो उपलब्धि प्राप्त भएको छ। हाल केही भारतीय नागरिकले दर्ता नगरी व्यवसाय चलाएको देखिन्थ्यो अब भने कानुनी अधिकार पाउनेछन्। यस व्यवस्थाले भारतीय नागरिकलाई नेपालमा लगानी गर्न, लगानी फिर्ता लैजान कम्पनी दर्ताको साटो प्राइभेट फर्म दर्ता गर्नेजस्तो अपारदर्शी र आत्मघाती हुने देखिन्छ। नेपालको विदेशी लगानीसम्बन्धी ऐनले कुनै पनि विदेशी व्यक्तिलाई सीधै निजी फर्म दर्ता गरेर व्यवसाय गर्न स्वीकृति दिएको छैन। विदेशी लगानी गर्ने व्यक्तिले कम्पनी दर्ता गर्नुपर्छ। कम्पनीमा लगानी ल्याउँदा वा लगानी फिर्ता लैजाँदा नेपाल राष्ट्र बैंकको अनुमति लिनुपर्छ। यस्तो मुनाफामा नियमअनुसार लाभांश करसमेत लाग्छ। नेपालको श्रम ऐनको व्यवस्थाअनुसार विदेशी लगानीकर्ताले उच्च व्यवस्थापन तहमा मात्र श्रम स्वीकृति लिएर काम गर्न पाउँछ। त्यो निश्चित समयसम्म नेपाली व्यवस्थापक सक्षम नभएसम्मका लागि मात्र। निश्चित समयपश्चात् स्वदेशी कामदार तयार भएमा विदेशी व्यवस्थापनबाट स्वदेशी व्यवस्थापकले लिनुपर्ने व्यवस्था छ। यसले भारतीय नागरिकलाई विशेष सुविधा दिँदा अन्य देशहरू चीन, बंगालादेशलगायतको विदेशी लगानीसमेत निरुत्साहित हुनेछन्। साथै अनधिकृत अर्थतन्त्रलाई प्रोत्साहन हुनेछ। के गर्न सकिन्छ नेपालको ५० प्रतिशत अर्थतन्त्र अनधिकृत रहेको धेरै प्रतिवेदनले औंल्याएका छन्। यो व्यवस्थाले ४० लाख कामदार आयकरको दायरामा आउनेछन्। व्यवसायीहरूको नाफानोक्सान खातामा कामदारलाई दिएकोे यथार्थ खर्च आउनेछ। यसले व्यवसायीहरूलाई वास्तविक विवरण बुझाउन प्रेरित गर्न सक्छ। तर, व्यवासायी क्षेत्रको अनधिकृत कारोबार रोक्न यो पर्याप्त हुने छैन। यो व्यवस्था व्यवसायी बिलमा मात्र लागू हुनेछ। सर्वसाधारणले खरिद गरेको बिललाई बाध्यात्मक गरेको छैन। स्थायी लेखा नम्बर भएको व्यवसायीलाई मात्र बिक्री गर्नुपर्नेछ भन्ने व्यवस्था राखे पनि समस्या पूर्णतः निरूपण हुन सक्दैन। यसको सबैभन्दा सहज उपाय भनेको विद्युतीय माध्यमबाट भुक्तानी हो। सर्वसाधारणले विद्युतीय माध्यमबाट भुक्तानी गर्ने व्यवस्था भएमा न्यून बिजकीकरण र बिल जारी नै नगर्ने विद्यमान व्यवस्थाको नियन्त्रण हुनेछ। यसले अर्थतन्त्रको यथार्थ विवरण ल्याउने, कर संकलन बढी हुने अपेक्षा गर्न सकिन्छ। अन्यथा विगतमा जस्तै विकृति निरन्तर कायम हुनेछ। साथै स्थायी लेखा नम्बर बढाउनुपर्ने नाममा भारतीय व्यक्तिको अधिकार दिने व्यवस्थाको साटो विशेष व्यवस्था गर्नु उपयुक्त देखिन्छ। अन्यथा भविष्यमा दुष्परिणाम आउन सक्छ।"
"पाउडर दूध होइन, आमाकै दूध खुवाउँ","विश्वका १२० भन्दा बढी राष्ट्रमा अगस्त १७ सम्म विविध कार्यक्रमका साथ विश्व स्तनपान दिवस मनाइन्छ। नेपालमा पनि  ,    भन्ने मूल नाराका साथ स्तनपान सप्ताह चलिरहेको छ। स्तनपानको मूल सन्देश भनेकै बच्चा जन्मेको जति सक्दो छिटो वा एक घन्टाभित्र स्तनपान गराउनु, पूर्ण स्तनपान अर्थात् ६ महिना पूरा नभएसम्म आमाको दूध मात्र चुसाउनु (पानी पनि दिनु पर्दैन) र बच्चा ६ महिना पूरा भएपछि थप पौष्टिक आहारा सुरु गरी कम्तीमा दुई वर्षसम्म आमाको दूध पनि खुवाइराख्नु हो। आमाको दूध बच्चाका लागि अमृत समान हो। सुरुमा आउने बिगौती दूधमा विभिन्न रोगसँग लड्ने प्रतिरोधात्मक तत्व हुन्छ। यसले बच्चालाई झाडापखाला, श्वासप्रश्वास र अन्य संक्रमणबाट बचाउँछ। सजिलै पचाउन सक्ने आमाको दूधले शिशुको वृद्धि विकासमा ठूलो मद्दत पुर्याउँछ। पूर्ण स्तनपान गराएको बच्चाको बौद्धिक विकास पनि राम्रो हुन्छ। बाल मृत्युदर कम गर्ने १५ कार्यक्रममध्ये स्तनपान नं १ मा राखिएको छ। यसबाट बाल मृत्युदर १३ प्रतिशतले कम गर्न सकिन्छ (२०१५ लेन्सेट सिरिजमा प्रकाशित)। बच्चाका लागि आमाको दूध जति पोसिलो र उत्तम खाना संसारमा कुनै पनि चिज बनेको छैन। स्तनपान गराउने स्वयं आमाका लागि पनि यो त्यत्तिकै हितकर छ। जन्मिनेबित्तिकै दूध चुसाउँदा सालनाल बाहिर निस्कन र सुत्केरीपछि हुने रक्त श्राव कम गराउन सहयोग पुग्छ। पाठेघरलाई पहिलेकै ठाउँमा फर्कन सहयोग गर्नुका साथै स्तनपान गानिने र स्तन नली बन्द भई हुने समस्याबाट बचाउँछ। पूर्ण स्तनपानका साथै दुई वर्षसम्म स्तनपान गरेको बच्चामा रोग लाग्ने दर कम हुनुका साथै आमाको पनि स्तन र पाठेघरको क्यान्सरको सम्भावना कम गराउँछ। स्तनपानको अवस्था : जन्मेको एक घन्टाभित्र आमाको दूध चुसाउने बच्चाको संख्या १८ वर्षअघि (नेपाल जनसांख्यिक स्वास्थ्य सर्वेक्षण २००१) २५ प्रतिशत थियो र आज आएर यो ५५ प्रतिशत पुगेको छ। तर दुःखलाग्दो कुरा, त्यतिबेला ६८ प्रतिशत रहेको पूर्ण स्तनपान (६ महिनासम्म आमाको दूध मात्र खुवाउने) को अवस्था ६८ प्रतिशतबाट घटेर ६६ प्रतिशत (नेपाल जनसांख्यिक स्वास्थ्य सर्वेक्षण २०१६) पुगेको छ। यो तथ्यांकले के देखाउँछ भने विकाससँगसँगै पूर्ण स्तनपान गर्ने बच्चाको संख्या घट्दै गइरहेको देखिन्छ। आधुनिकतासँगै शल्यक्रियामार्फत प्रसूति गराउने चलन बढिरहेको छ। राजधानीका निजी अस्पतालमा ८० प्रतिशत प्रसूति शल्यक्रियाबाट हुने र परोपकार प्रसूति तथा स्त्रीरोग अस्पतालमा समेत २९ प्रतिशत प्रसूति शल्यक्रियाबाट हुने गरेको छ। (स्रोतः हाम्रो डाक्टर मासिक असार २०७६) तथ्यांकबाट के देखिन्छ भने नवजात शिशुले जन्मिनेबित्तिकै आमाको दूध खान पाउँदैनन्। यसले गर्दा भविष्यमा हुने नसर्ने रोगको (दम, डाइबिटिज आदि) सम्भावना बढाइरहेको देखिन्छ। शल्यक्रिया गरेर निकालेको बच्चालाई कतिपय डाक्टरले नै सुरुमा फर्मुला मिल्क खुवाउने सल्लाह दिन्छन्। जसले गर्दा बच्चालाई रोग लाग्ने सम्भावना बढ्नुका साथै निरन्तर स्तनपानको सम्भावना घटेर जान्छ। एकातिर सरकारी र गैरसरकारी स्तरबाट स्तनपानलाई प्रबर्द्धन गर्ने कुरा भइरहँदा अर्कोतिर शल्यक्रियाबाट सुत्केरी गराउने कारण एक घन्टाभित्र स्तनपान र ६ महिनासम्म पूर्ण स्तनपानका लागि चुनौती बन्दै गइरहेको छ। जन्मिनेबित्तिकै दूध चुसाउँदा सालनाल बाहिर निस्कन र सुत्केरीपछि हुने रक्त श्राव कम गराउन सहयोग पुग्छ। शिशु तथा बाल्यकालीन पोषण रणनीतिले सन् २०२० सम्ममा यसलाई ८० प्रतिशत पुर्याउने लक्ष्य राखेकोमा यो लक्ष्य प्राप्तिका लागि उपलब्ध कार्यक्रम र नीतिलाई कडाइका साथ लागू गर्नुपर्ने देखिन्छ। अबको बाटो : देशमा राजनीतिक परिवर्तनपश्चात् धेरैजसो काम, कर्तव्य र अधिकार स्थानीय तहमा गइरहेको सन्दर्भमा स्तनपानका लागि सहयोग, प्रबर्द्धन र संरक्षण गर्न स्थानीय सरकारले नै पहल गर्नुपर्ने देखिन्छ। यसको लागि निम्न विषयमा ध्यान दिनुपर्छ १ आमाको दूधलाई प्रतिस्थापन गर्ने वस्तु बिक्री वितरण नियन्त्रण ऐन २०४९ तथा नियामावली २०५१ लाई कडाइका साथ लागू गर्नुपर्ने देखिन्छ। हिजोआज आमाको दूध प्रतिस्थापन गर्ने वस्तुजस्तै पाउडर दूध, फर्मुला मिल्कको बिक्रीवितरण र प्रयोग अत्यधिक बढ्दै गइरहेको छ। पढेलेखेका र सहरी परिवार पनि सजिलोको लागि पाउडर दूध खुवाउने र कतिपय स्वास्थ्यकर्मीले सुरुमै नवजात शिशुलाई पाउडर दूध खुवाइदिने चलनले ऐन नियमको कार्यान्वयन पक्ष फितलो देखिन्छ। साथै, जनचेतनाको पनि अभाव देखिन्छ। यो ऐनलाई कडाइका साथ आफ्नो ठाउँ, अस्पताल र अस्पतालपरिसरमा लागू गर्न स्थानीय सरकारले सरोकारवालासँग समन्वय गर्दै अघि बढ्न आवश्यक छ। २ बालमैत्री अस्पतालको अवधारणालाई देशव्यापी सञ्चालन गर्नुपर्छ। देशका सबै अस्पताल र बर्थिग सेन्टरबाटै स्तनपानको सुरुवात गराई स्तनपानसम्बन्धी सिफारिस गरिएका व्यवहार लागू गराउनुपर्छ। सबै स्वास्थ्यकर्मीलाई स्तनपान व्यवस्थापनको तालिम दिने र आमाको दूध प्रतिस्थापन गर्ने वस्तु जस्तै पाउडर दूधको प्रयोगलाई निरुत्साहित गर्नुपर्छ। ३ महिला कर्मचारीलाई प्रसूति बिदाको सुविधा ९० दिनबाट बढाई अन्तर्राष्ट्रिय श्रम ऐनअनुसार ६ महिना बनाउनुपर्ने देखिन्छ। ४ निजी संस्था, विद्यालय, गैरसरकारी संस्थामा प्रसूति बिदालाई सुनिश्चित गर्न पैरवी गर्नुपर्ने देखिन्छ। आज पनि दिदीबहिनीहरू सुत्केरी भएपछि जागिरबाट निकालिने र गर्भवती भएपछि जागिर नै नपाउने तीतो यथार्थ हामीले देखिरहेका छौं। यसले गर्दा बच्चा जन्मिएको एक महिना नपुग्दै काममा जानुपर्ने बाध्यताका कारण कैयन् शिशु पूर्ण स्तनपानबाट वञ्चित रहेका छन्। ५ सुरक्षित स्तनपान क्षेत्र र स्तनपानको समय छुट्ट्याउनुपर्ने : हरेक सरकारी, गैरसरकारी कार्यालय, निजी संस्था र सार्वजनिक स्थानमा स्तनपान गराउने ठाउँ र कामकाजी महिला कर्मचारीलाई स्तनपान गराउने समय छुट्ट्याएर स्तनपानलाई सहयोग र प्रवर्धन गर्न सकिन्छ। ६ व्यापक जनचेतना : सामाजिक बानीव्यवहारमा परिवर्तन गर्न समुदायका आमाबुवा, सासू, अगुवाका बीचमा तथा नीतिनिर्माता तहसम्म आवश्यक छलफल र बहस चलाउनुपर्छ। सञ्चारमाध्यमले स्तनपानसम्बन्धी जनचेतना अभिवृद्धि गर्ने कामलाई प्राथमिकतामा राख्नुपर्छ। स्तनपानको सहयोग, प्रवर्धन र संरक्षणका लागि परामर्श समूह बनाई हरेक समुदायमा स्तनपानको महत्त्व, बच्चा र आमाको सही आसन र स्तन सम्पर्क र सिफारिस गरिएका व्यवहारबारे छलफल र परामर्शलाई व्यापक गर्नुपर्छ। स्तनपानमा परिवारको सहयोग र सहभागिता बढाउन सके मात्र नारालाई सार्थकता दिन सकिन्छ। त्यसैले सरोकारवाला निकाय, पत्रकार, बुद्धिजीवी, स्थानीय सरकार, र आम नागरिक मिलेर स्तनपानलाई सहयोग, प्रबर्द्धन र परिवारमैत्री बनाउन लागिपरौं। देवकोटा मनमोहन मेमोरियल इन्स्टिच्युट अफ हेल्थ साइन्सेसकी उपप्राध्यापक हुन्।"
हेग हल्लाले हिरो बने त प्रचण्ड !,"हिरो बन्ने बाटो त्यो होइन। द्वन्द्वकालीन पीडाको दिगो र न्यायिक निरूपणमा साहसिक भूमिका प्रदर्शन गरेर साँच्चिकै हिरो बन्ने अवसर प्रचण्डसँग अझै बाँकी छ फेरि एकपटक आफैं हेगको हल्ला चलाएर प्रचण्ड हिरो बन्न खोजेका छन्। हेग लगे झन् हिरो बन्छ भन्ने प्रचण्ड बोलीले यतिबेला राजनीतिक बजार तरंगित भएको छ। उनको यो भनाइ मिडिया र सामाजिक सञ्जालमा पनि भाइरल भइरहेको छ। हेग हल्ला ले उनका दुइटा हैसियत उजागर गरिदिएको छ पहिलो, राजनीतिक परिपक्वता र सुझबुझको स्तर र दोस्रो, द्वन्द्वकालीन अपराधको पश्चात्ताप। साउन १३ गते खुमलटारमा विप्लव समूह छाडेर नेकपामा प्रवेश गर्नेहरूलाई स्वागत गर्ने क्रममा प्रचण्डले आफूलाई हेग (अन्तर्राष्ट्रिय अदालत) लगे संसारकै हिरो बन्ने अभिव्यक्ति दिएका थिए। उनले भनेका थिए, हेग लगेर पनि मलाई केही फरक पर्नेवाला छैन। हेग लगे भने त म झन् विश्वकै हिरो भएर निस्कन्छु। संयोग नै भन्नुपर्छ त्यही दिन केही अन्तर्राष्ट्रिय मानव अधिकारवादी संस्थाहरूले सशस्त्र द्वन्द्वपीडितलाई न्याय दिने प्रतिबद्धता पूरा गर्न नेपाल सरकार असफल भएको वक्तव्य पनि निकाले। एम्नेस्टी इन्टरनेसनल, इन्टरनेसनल कमिसन अफ जुरिस्ट (आईसीजे), ह्युमन राइट्स् वाच र ट्रायल इन्टरनेसनलले निकालेको संयुक्त वक्तव्यमा द्वन्द्वकालीन मानव अधिकार उल्लंघनलाई सम्बोधन गर्ने सवालमा नेपाल सरकार अकर्मण्य देखिएको उल्लेख गरेका छन्। प्रचण्डको हेग अभिव्यक्ति र मानव अधिकारवादी संस्थाहरूको वक्तव्यबीच नियोजित सम्बन्ध नभए पनि यसले जनमानसमा एक खालको संशय पैदा गरेको छ। दुईपटक प्रधानमन्त्री भइसकेका प्रचण्डले किन एकाएक हेगको हल्ला फैलाए ? कुन अवस्था र प्रसंगमा प्रचण्डले हेगको कुरा गरे, त्यो महत्त्वपूर्ण होइन। यस्तो संवेदनशील विषयमा प्रचण्ड सार्वजनिक मञ्चमा किन यति हल्का रूपमा बोल्दैछन् ? यो प्रश्न महत्त्वपूर्ण हो। पछिल्लो समय प्रचण्डमा एक प्रकारको छटपटी र बेचैन देखिन्छ। प्रचण्डले हल्ला गरेजस्तो हेगको बाटो त्यति सजिलो भने छैन। नेदरल्यान्ड्सको द हेगस्थित अन्तर्राष्ट्रिय फौजदारी अदालत आईसीसीले नरसंहार, युद्ध अपराध र मानवताविरुद्धको अपराधलगायत गम्भीर विषयका मुद्दा हेर्ने गरेको छ। नेपाल रोम विधानको पक्ष राष्ट्र नै होइन। त्यसैले यहाँको द्वन्द्वकालीन मुद्दा हेगको अधिकार क्षेत्र सजिलै पर्ने अवस्था छैन। नेपालले अन्तर्राष्ट्रिय सन्धि रोम विधानमा हस्ताक्षर गरेको छैन। यहाँको भूराजनीतिक परिवेश, दुई ठूला छिमेकीको गहिरो नजर र सामरिक चलखेलका कारण पनि त्यो सम्भावना कठिन देखिन्छ। प्रचण्ड राजनीतिका विचित्र खेलाडी हुन्। जबजब प्रचण्ड चेपुवामा परेको महसुस गर्छन् अर्थात् चेपुवामा पर्ने खतरा देख्छन्, राजनीतिक बजारमा केही न केही फन्डा फालेर हिरो बन्न खोज्छन्। हेगप्रकरण पनि त्यसकै निरन्तरता हो। राजनीतिमा नयाँनयाँ समीकरण र सम्बन्ध बनाएर खेलिरहन मन पराउने प्रयोगवादी पात्र हुन् प्रचण्ड। एकै खालको सम्बन्ध र समीकरणमा टिकिरहन र एउटै भूमिकामा अडिन चाहँदैनन् उनी। राजनीतिक मैदानमा मुभ गरिरहने र बेलाबेला झुक्याएर पनि गोल हान्न सिपालु खेलाडी हुन्। भूमिगत अवस्थामा होस् वा खुला राजनीतिक यात्रामा उनको दोस्ती र दुस्मनीको शृंखला अनौठो छ। प्रचण्डले भर नभएको एउटा अस्थिर नेता को आम आरोप खेप्दै आएका छन्। प्रचण्ड स्वयं भने यसलाई समयले मागेको गतिशीलता र लचकता भनेर बचाउ गरिरहेका छन्। राजनीतिक समीकरण बनाउने र भत्काउने खेलमा प्रचण्डले विगतमा लिएका कतिपय मुभ हरू अस्वाभाविक मात्र होइन, रहस्यमयी पनि देखिन्छन्। नयाँ संविधान जारी भएपछि कांग्रेसलाई बाहेक गरेर केपी ओली नेतृत्वमा नयाँ गठबन्धन सरकार बनाउने डिजाइन प्रचण्डले नै तयार गरेका थिए। तर वर्ष दिन पनि नपुग्दै एमालेले भद्र सहमति तोडेको भन्दै प्रचण्ड रातारात कांग्रेससँग मिल्न बूढानीलकण्ठ पुगे। कांग्रेसले एमालेविरुद्ध नयाँ गठबन्धन तयार गरेर प्रचण्डलाई प्रधानमन्त्री बनाइदियो। देउवा नेतृत्वको सरकारमा सामेल भएकै अवस्थामा चुनावको मुखमा एमालेसँग चुनावी गठबन्धन गरेर प्रचण्डले सबैलाई चकित पारिदिएका थिए। एमालेसँग मिलेर चुनावमा सामेल भए, एकीकरण घोषणा पनि भयो तर एकता प्रक्रिया अहिलेसम्म टुंगिएको छैन। जबजब प्रचण्ड चेपुवामा परेको महसुस गर्छन् अर्थात् चेपुवामा पर्ने खतरा देख्छन्, राजनीतिक बजारमा केही न केही फन्डा फालेर हिरो बन्न खोज्छन्। हेगप्रकरण पनि त्यसकै निरन्तरता हो। बेलाबेलामा प्रचण्ड बोलीले राजनीतिक बजारलाई तरंगित गर्ने गरेको छ। बोलीकै कारण उनी सामाजिक सञ्जाल र मिडियामा पनि भाइरल बन्छन्। चितवन पुगेका प्रचण्डले असार ९ र १० गते दुई दिन नै त्यहाँ आयोजित कार्यक्रममा एकताको समझदारी पालना नभए दुर्घटना हुने वा दुर्भाग्यपूर्ण हुने चेतावनी दिए। यसअघि प्रधानमन्त्री केपी शर्मा ओली भारत जाँदा पनि प्रचण्डले सत्ताको नेतृत्व आलोपालो गर्ने समझदारी भएको प्रसंग बाहिर ल्याएका थिए। २०७६ वैशाख २२ गते कार्ल मार्क्सको २०१औं जन्मस्मृति कार्यक्रममा प्रचण्डले आफू फेरि जंगल जान तयार रहेको अभिव्यक्ति दिएका थिए। २०७५ माघमा चितवन पुगेर प्रचण्डले आफूले फेरि फट्को मार्ने अभिव्यक्ति दिएपछि एकाएक राजनीति तातेको थियो। नेकपा एकताको फिनिसिङ मा देखिएको सकससँगै आन्तरिक कलह चर्किंदै गएको अवस्थामा प्रचण्डबाट शृखंलाबद्ध यस्ता अभिव्यक्ति आउनु अर्थपूर्ण छ। कहिले हेग गएर हिरो बन्ने, कहिले जंगल फर्किने, कहिले फट्को मार्ने त कहिले भयानक दुर्घटनाको खतरा देख्ने प्रचण्डका यस्ता बोली र व्यवहारले उनको राजनीतिक कद खुम्चिँदो छ। हचुवाका भरमा यस्ता अभिव्यक्ति दिँदा संक्रमणकालीन न्यायको स्वाभाविक बाटो पनि अरू असहज र जटिल बन्न सक्छ। द्वन्द्वको पीडा भयानक छ। माओवादी पार्टीको राजनीतिक व्यवस्थापन भए पनि द्वन्द्वपीडितले न्याय र क्षतिपूर्ति पाएका छैनन्। उनीहरूको धैर्य विस्फोट हुने खतरामा छ। ०६३ मंसिर ५ मा सरकार र माओवादीबीच विस्तृत शान्ति सम्झौता भयो। यसबीचको झन्डै १३ वर्षमा मुलुकले धेरै आरोहअवरोह भोग्यो। अन्तरिम संसद्ले अन्तरिम संविधान बनायो, गणतन्त्र आयो, संविधानसभा निर्वाचन भएर नयाँ संविधान लेखियो, नयाँ संविधानअनुसार संघीय, प्रादेशिक र स्थानीय चुनाव भएर राजनीतिक प्रक्रियाले लिक समायो। तर द्वन्द्वकालीन मुद्दाको न्यायिक समाधानमा राजनीतिक दलहरूबाट जुन खालको गम्भीरता र तत्परता देखिनुपपर्थ्यो, त्यो देखिएन। माओवादीलाई साइजमा राख्न वा पार्टीभित्रको शक्ति संरचनामा चलखेल गर्ने एउटा अस्त्रका रूपमा यसलाई प्रयोग गर्न खोजियो। यो विषयलाई जति लम्ब्यायो, त्यति नै जटिलता थपिनेछ र यसमा बाहिरी चासो र चलखेल पनि बढ्नेछ। समयमै यसको व्यवस्थापन भएको भए प्रचण्डले हेग लगे हिरो बन्छु भनेर भाषण गर्नुपर्ने अवस्था आउने थिएन। अहिलेलाई हेग धेरै टाढाको विषय हो। तर राजनीतिक नेतृत्व द्वन्द्वकालीन मुद्दाको समाधानमा यसरी नै उदासीन र कच्चा व्यवहार देखाउँदै गए पनि एक दिन हेगको भूत साँच्चिकै प्रकट हुने अवस्था पनि आउन सक्छ। संक्रमणकालीन न्यायमा सरकार असफल भएको भन्दै एउटा कुनाबाट त्यसका लागि लबिङ पनि भइरहेको छ। त्यसमा बाहिरबाट मलजल थप्ने काम पनि भइरहेको छ। बाहिरी चलखेल एउटा सानो अंश लेनिन बिष्ट पनि हुन सक्छन्। यो संकेत वा सुरुवात मात्र हो। लेनिन सामान्य पात्र हुन्। आफूलाई माओवादीको बाल छापामार बताउने लेनिनले केही समयअघि नेदरल्यान्डको हेग पुगेर एउटा पत्र बुझाएको दाबी गरे। त्यसकै प्रतिक्रियामा प्रचण्डले हतारमा यस्तो अभिव्यक्ति दिएको हुन सक्छ। द्वन्द्वकालीन घटना छानबिन गर्न गठित सत्य निरूपण तथा मेलमिलाप र बेपत्ता आयोग झन्डै चार महिना पदाधिकारीविहीन छ। प्रधानमन्त्री केपी ओली, नेकपाका अध्यक्ष पुष्पकमल दाहाल प्रचण्ड, कांग्रेस सभापति शेरबहादुर देउवाबीच पटकपटक बैठक भए पनि भागबन्डाको कारण आयोगका पदाधिकारी नियुक्त हुन सकेका छैनन्। द्वन्द्वकालीन मुद्दासँग प्रत्यक्ष जोडिएका दाहाल र देउवा आफूअनुकूलका पात्रलाई त्यहाँ पठाएर जोखिम घटाउने रणनीतिमा छन् भने ओलीलाई यो विषयमा खासै हतार र चिन्ता छैन। द्वन्द्वकालीन मुद्दाको समाधानतिर ओली उदासीनताप्रतिको आक्रोश पनि हुन सक्छ प्रचण्डको हेग धम्की। तर प्रचण्डले जुन शैलीमा हेगको हल्ला फैलाएर सहानूभूति बटुल्न खोजेका छन्, यसले उनलाई नै ब्याक फायर गरेको छ। शान्तिसम्झौताका प्रतिबद्धताप्रति दलहरू जवाफदेही र इमानदार नबन्दाका परिणाम हुन् यी सबै। द्वन्द्वकालीन मुद्दालाई राजनीतिक दाउमा चर्काउनतिर भन्दा पनि न्यायोचित र दीर्घकालीन समाधान खोज्नतिर दलहरू लाग्नुपर्छ। सत्य निरूपण तथा मेलमिलाप र बेपत्ता आयोगमा तत्काल पदाधिकारी नियुक्ति हुनुपर्छ। द्वन्द्वरत राजनीतिक पक्षबीचको समझदारीमा यसलाई जतिसक्दा चाँडो व्यवस्थापन गर्नुपर्छ। द्वन्द्वकालीन मुद्दाको छिनोफानो गर्दा गम्भीर प्रकृतिका अपराधमा संलग्न दोषीले राजनीतिक डिलमा उन्मुक्ति पाउने खतरातिर नागरिकस्तरबाट जुन चिन्ता र चासो व्यक्त भइरहेको छ, त्यसतर्फ राजनीतिक नेतृत्व सचेत हुनुपर्छ। हेगको हल्ला चलाएर हिरो बन्ने प्रचण्ड रहन अस्वाभाविक मात्रै होइन उत्ताउलो पनि देखिन्छ। हिरो बन्ने बाटो त्यो होइन। द्वन्द्वकालीन पीडाको दिगो र न्यायिक निरूपणमा साहसिक भूमिका प्रदर्शन गरेर साँच्चिकै हिरो बन्ने अवसर प्रचण्डसँग अझै बाँकी छ, ढिलो भयो भने त्यो पनि गुम्न सक्छ। इतिहासले पनि माफ गर्ने छैन।"
तमसुक राजनीतिमा अल्झेको मुलुक,"सरकारमा बस्नेहरूले राजनीतिक तमसुक लेखेर मुलुकलाई अल्झाउने काम गर्न भएन, अन्यथा स्थिरता अस्थिरतामा बदलिन समय लाग्ने छैन सामान्य अवस्थामा राजनीतिमा आफ्नो पार्टीभित्र विश्वासको सम्बन्धले काम दिन्छ। तर, जब राजनीतिक लेनदेनमा तमसुकको प्रयोग हुन थाल्छ, त्यो पनि लिखित रूपमा। अनि भन्नुपर्छ सम्बन्धमा अविश्वास कति गहिरो रहेछ भनेर। अन्य मुलुकमा पनि अन्तरपार्टीबीच सरकार चलाउने विषयमा लिखित सम्झौता भएको सुन्नमा नआएको होइन। तर, एउटै पार्टीभित्र सरकारको नेतृत्व फेरबदल सम्बन्धमा लिखित सम्झौता भएको भने ताज्जुब नै लाग्ने कुरो हो। लिखित सम्झौता भए पनि सम्झौता भएकै बेला सार्वजनीकरण नहुनु थप विडम्बना हो भने सम्झौता लागू हुने दिन (अढाइ वर्ष नपुग्दै) अघिबाट त्यसको प्रकटीकरण हुनुलाई उदेकलाग्दो नै ठानिनुपर्छ। संसदीय प्रणालीमा प्रधानमन्त्रीले आफ्नो मन्त्री रोज्ने र तिनलाई आवश्यकताअनुसार हटाउनु सामान्य मानिन्छ। तर, प्रधानमन्त्रीले आफ्नै हात बाँध्ने गरी मन्त्रीसँग लिखित सम्झौता गर्नु प्रधानमन्त्रीय पद्धतिअनुकूल ठान्न सकिँदैन। दुईतिहाइको स्थिर सरकार रहेको भन्न नथाक्ने सरकारको कार्यकाल, प्रकट भएको तमसुकलाई स्वीकार गर्ने हो भने एक वर्ष को म्यादीमा परिणत भइसकेको आजको तीतो यथार्थ हो। जब सरकार नै एक वर्ष म्यादी भएको छ, त्यसबेला प्रधानमन्त्रीले एकबर्से कामको मूल्यांकन गर्ने भन्दै लिखित करारनामा मन्त्रीबाट गर्नुको औचित्य के रहन्छ ? प्रधानमन्त्रीलाई पनि थाहा छ, मन्त्रीहरूलाई पनि थाहा छ एक वर्षपछि कि तमसुकबमोजिम सत्ताको हस्तान्तरण गर्नु छ कि तमसुकको म्याद (भाखा) थप्नुपर्नेछ, कि राजनीतिक अस्थिरतालाई बढावा दिनुपर्नेछ। जे गर्दा पनि, सत्ता प्राप्तिसमाप्ति खेलका खेलाडीलाई फरक नपर्ला। तर, यो म्यादीपनाले नेपाली जनतालाई भने ठूलो धोका भइसक्यो। प्रधानमन्त्री र मन्त्रीबीच भएको नयाँ तमसुक लेखनले एउटा कुरो प्रस्ट पारेको छ गएको झन्डै डेड वर्षको शासनकाल प्रधानमन्त्रीलाई नै सही नसक्नु भएको छ। यो अवधि खेर गएको अनुभव प्रधानमन्त्रीलाई कम्तीमा भएको छ। नत्र भने, मन्त्रीबाट गरिने कार्य सम्पादनबारे लिखित प्रतिबद्धता माग्नुपर्ने अवस्था आइपर्दैनथ्यो। अझ राजनीतिक ठट्टा त्यतिबेला हुनेछ जब लिखित प्रतिबद्धताबमोजिम काम गरेनगरेको विषयमा मूल्यांकन हुँदा प्रधानमन्त्री र मन्त्रीबीच अलग विचार सम्प्रेषण हुनेछन्। म्यादी मन्त्रिमण्डल, म्यादी प्रधानमन्त्री र मन्त्रीहरूका कारण सुशासनमा प्रत्यक्षरूपमा नकारात्मक असर पर्नेछ। जति दिन ढल्किँदै जान्छ, कर्मचारीतन्त्र सत्ता परिवर्तनबाट आउनेको प्रतीक्षा गर्ने कि बिदाइ हुनेको आज्ञाकारी हुने भन्नेबीचको रोजाइको चपेटामा पर्ने निश्चित छ। यस्तो अनिश्चितताको वातावरणमा काम गर्ने जाँगर कति होला ? सरकारका भनाइ र गराइ प्रधानमन्त्री र मन्त्रीहरू यो भन्न थाक्दैनन् कि संविधान कार्यान्वयन गर्न बनाउने ऐन बनाइसकियो, अब काम गर्ने दिन आए, काम गरेर देखाउँछौं। जहाँ ऐन कानुनको आवश्यकता थियो त्यो नबनाइ हुने थिएन। यो साँचो कुरा हो। जहाँ नयाँ ऐन नबनाई काम गर्न वाधा थिएन, त्यहाँ पनि गएको डेढ वर्ष सरकार पूरै चुकेको छ। उदाहरणका लागि अन्यत्र जानै पर्दैन मुलुकको राजधानीको सडकको दुरवस्था, मेलम्ची आयोजनामा भएको सरकारको चरम लापरबाही हेरे पुग्छ। इटालियन ठेकेदारले आर्थिक लेनदेन नमिलेको कारण मेलम्ची आयोजना छोडेको चर्चा कूटनीतिक वृत्तमा व्यापक छ भने सरकार ठेकेदार भागेको भनेर पानीमाथिको ओभानो हुने कोसिस गर्दै छ। कुरो जे भए पनि सत्य के हो भने मेलम्ची आयोजनाबाट काठमाडौंका जनताले अझै वर्षौं पिउने पानी नपाउने भए, सडकको अव्यवस्थाबाट सिर्जित धुलो र धुवाँले काठमाडौंको प्रदूषण अझ बढ्ने भयो। अनि सरकारको पहिलो वर्षमै मेलम्चीको पानी ल्याउँछु भन्ने प्रतिबद्धता कहाँ पुग्यो ? मास्क लगाउनुनपर्ने भनी स्वयं प्रधानमन्त्रीको भनाइ कति पत्यारजनक रह्यो ? आजको वास्तविकता, कुनै पनि आयोजना समयसीमाभित्र पूरा भएका छैनन्। एउटा अपवाद रक्सौलअमलेखगन्ज पाइपलाइन बिछ्याउने काम भने समयभित्रै सकियो भनिन्छ। निकै प्रयत्न गरिएको भैरहवाको लुम्बिनी अन्तर्राष्ट्रिय विमानस्थल र पोखरा विमानस्थल परियोजनाको पनि समय सीमा नाघ्दै छ। राष्ट्रिय गौरवका नाम दिइएका आयोजनाको हालत उस्तै छ। भेरीबबईको सुरुङ खन्ने काम समयभित्र हुँदा पनि आयोजनाका अन्य काम नसकिनाले लाभ लिन सकिएन। माथिल्लो तामाकोसीको काम सकिनै लाग्दा (त्यो पनि समयसीमा नघाई र लागतभन्दा धेरै बढी रकम खर्च गरेर) सबस्टेसन बन्न नसक्नाले बिजुली खेर जाने र भारतबाट आयातीत बिजुलीको भर पर्नुपर्ने अवस्था सिर्जित हुँदै छ भन्ने समाचार सम्प्रेषण भएको छ। लुम्बिनी अन्तर्राष्ट्रिय विमानस्थल अन्तरसरकारी कार्यालयको असहयोगबाट अप्ठेरोमा परेको भन्ने पनि समाचार आएको छ। यस्तो किन हुन्छ ? किनभने, सरकारले एउटा लक्ष्य निश्चित गर्न सकेन। सरकारको मियो प्रधानमन्त्री बनेको देखिएन। त्यसैले सरकारको भनाइ र गराइमा अन्तर परिरह्यो। सैद्धान्तिक विचलन संसदीय प्रणालीमा सरकार संसद्प्रति उत्तरदायी हुनुपर्छ। प्रधानमन्त्री संसद्को नेता भएको नाताले बाटो उहाँले नै देखाउने हो। तर, सरकारमा विश्वासको मत लिई प्रधानमन्त्री पदको वैधता प्राप्त गरेपछि संसद्प्रति उहाँको दायित्व सकिए जस्तो लाग्छ। त्यसो त प्रधानमन्त्री यसमा अपवाद हुनुहुन्न। ठूला दलका ठूला नेता संसद्लाई प्रभावकारी बनाउनुपर्छ भनी ठान्दैनन्। त्यसमाथि वाइडबडी र लोकसेवा आयोगको विज्ञापन प्रकरणमा संसदीय समितिको निर्देशनप्रति स्वयं प्रधानमन्त्रीको कटाक्षले अरू मन्त्रीलाई पनि संसद्, संसदीय दल, संसदीय समितिप्रति उपेक्षा भाव देखाउने छुट मिलेको छ। दुईतिहाइको स्थिर सरकार रहेको भन्न नथाक्ने सरकारको कार्यकाल, प्रकट भएको तमसुकलाई स्वीकार गर्ने हो भने एक वर्ष को म्यादीमा परिणत भइसकेको आजको तीतो यथार्थ हो। संविधानले गणतन्त्र, लोकतन्त्र, संघीयता र समानुपातिक समावेशितालाई राज्य सञ्चालनका चार आधार मानेको छ। कानुनको सर्वोच्चता गणतन्त्रको पहिलो सर्त हो। जवाफदेही शासन व्यवस्था लोकतन्त्रको मूल आधार हो। संविधानबमोजिम तीन तहको शासन व्यवस्थामा शासकीय प्रबन्ध र अधिकारको बाँडफाँट संघीयताको मर्म हो भने सीमान्तकृत वर्गका व्यक्तिलाई मूल आधारमा ल्याउन समानुपातिक समावेशी सिद्धान्तलाई स्वीकार गरी आरक्षणसमेतको व्यवस्था गरेको हो। यतिबेला संघीय संसद्मा पेस गरिएका अधिकांश विधेयकले संघीयताको मर्ममाथि प्रहार गरेका छन्। जति सक्दो बढी शक्ति संघीय मन्त्रालयमै राख्ने कोसिस भइरहेको छ। संघको अधिकार क्षेत्रभित्रको विषयमा सीमित रही यसो भएको हुँदो हो भने कसैको टाउको दुखाइ हुने थिएन। तर, प्रदेश तथा स्थानीय तहका लागि छुट्ट्याइएका अधिकारका विषयमा पनि संघले आफ्नो नाक घुसाएकै छ। यो भने आपत्तिको विषय ठानिनुपर्छ। यसअघि प्रमुख जिल्ला अधिकारीलाई विधेयकबाट प्रदान गरिएको अधिकार होस् वा प्रदेश प्रहरीको सरकारी विधेयक आलोचित भएकै हो। यता आएर विकाससम्बन्धी, सामाजिकसांस्कृतिक अधिकारसम्बन्धी अधिकारमा पनि यस्तै हुँदै छ। खेलकुदजस्तो विषयमा पनि संघीय सरकार आफ्नो लगाम छोड्न तयार छैन। शिक्षास्वास्थ्यमा उस्तै हालत छ। वनमा संघीय रजाइमोह टुटेको छैन। प्रत्येक संघीय विधेयकले संघीयताको धज्जी उडाएका छन्। प्रदेश लोकसेवा आयोग गठन नभएको बहानामा सरकारले संघीय लोक सेवा आयोगलाई उपयोग गरी कर्मचारी भर्ना गर्ने कारण प्रदेश र संघबीच खिचातानी सुरु भएको छ। समावेशी मुद्दा यो प्रपञ्चबाट आहत भएको छ। नागरिकको वैयक्तिक अधिकारमा पनि सरकार प्रहार गर्दै छ। उदाहरणका लागि, भर्खरै फिर्ता लिएको गुठी विधेयकलाई लिन सकिन्छ। गोपनीयताको हकप्रतिकूल टेलिफोन संवाद सुन्न पाउने चाहना राख्दै छ। प्रेसको स्वतन्त्रतामाथि हमला बोल्दै छ। अनिवार्य रूपले सुशासनका लागि आवश्यक पर्ने अनुचित कार्य गर्ने व्यक्तिविरुद्ध बनाउनैपर्ने ऐन बनाउन सरकार ढिलाइ गर्दै छ। प्राइभेट विधेयक यसको उत्तर हुन नसक्ने भयो। किनभने, विधेयक दर्ता आफैंमा समाधान भएन। विधेयक पारित गर्न सरकारसँग संवाद नगरी सम्भव छैन। यो विषयमा घचघच्याउँदा सरकार आफैं तयार भएको बताउँछ तर विधेयक ल्याउँदैन। अर्कोतिर मन्त्रिपरिषद्बाट नीतिगत निर्णय गरेपछि कुनै कानुनले छुँदैन भन्ने मानसिकता बढ्दै गएको देखिएको छ। बालुवाटार प्रकरणको घटनाबाट पनि सिक्न कोही तयार छैन। अमूक व्यक्तिविशेषलाई लाभ वा हानि पुर्याउने निर्णय कसरी नीतिगत निर्णय बन्न सक्छ ? बुझ्न नसकिने भइयो। सचिवको तहमा गरिनुपर्ने काम मन्त्रिपरिषद्को नीतिगत निर्णय बन्न सक्ने देखिएको छ। बेला आएको छ कानुनले तोकेको अधिकार सम्बन्धित व्यक्तिले नै सम्पादन गर्नुपर्छ। त्यसलाई मन्त्रिपरिषद्को निर्णयले लेप लगाएर वैधता प्रदान गर्न सकिँदैन। यस्तै प्रवृत्ति रह्यो भने जनताबाट निर्वाचित मन्त्रिपरिषद्को नीतिगत निर्णय लिने अधिकारमाथि चुनौती थपिन सक्छ। नीतिगत निर्णयलाई राम्ररी परिभाषित नगरी निर्णय गर्नु कानुनको सर्वोच्चतालाई जोखिममा पार्ने काम हो भन्ने कुरालाई राजनीतिक तहमा प्रधानमन्त्रीले र कर्मचारी तहमा मुख्यसचिवले जान्न र तदनुकूल काम गर्न आवश्यक छ। यस्तै अवस्था रहेमा मन्त्रिपरिषद्को नीतिगत निर्णय हो वा हैन भन्ने प्रश्न न्यायिक निकाय र कानुनबमोजिम संस्थापित संस्था (अख्तियार दुरुपयोग अनुसन्धान आयोगजस्ता संस्था) ले परीक्षण गर्ने अवस्था आउन सक्छ। नीतिगत रूपमा मन्त्रिपरिषद्ले निर्णय गरी मुद्दा फिर्ता लिने सरकारको निर्णयलाई तत्कालीन सिन्धुली जिल्ला अदालतका न्यायाधीश ईश्वर खतिवडा (हाल सर्वोच्च अदालतका न्यायाधीश) ले उल्टाएको नजिर बिर्सन सकिँदैन। मानव अधिकार, संक्रमणकालीन न्यायजस्ता मुद्दामा सरकार दिनपरदिन रक्षात्मक हुँदै गएको छ। राष्ट्रियअन्तर्राष्ट्रिय सरोकारवालाबीच वितरण गरिसकेको संक्रमणकालीन न्यायसम्बन्धी विधेयकको जिरो ड्राफ्टले महिनौं बित्दा पनि संसद्मा प्रवेश पाउन सकेन। बरु पदाधिकारी फेर्ने रहरले हतार गरी छनोट समिति बनाइयो, तर पर्दाभित्रको राजनीति नमिल्दा त्यसले पनि पूर्णता लिन सकेन। उता राष्ट्रिय मानव अधिकार आयोग सम्बन्धमा पेस गरिएको विधेयकका प्रावधानले सरकार आफ्नै कारणले आलोचित हुन पुगेको छ। अबको बाटो संविधान जारी भएपछिको सरकारले संविधानसम्मत ढंगले अघि बढ्न चाहेन भने दुर्घटना निम्तिन सक्छ। संविधान एकातिर सरकार अर्कोतिर हिँड्नु हुँदैन। अहिले प्रधानमन्त्री र सरकारको मुड हेर्दा र मन्त्रीहरूको व्यवहार हेर्दा मुलुक एकात्मक शासन व्यवस्थामा रहेको भान पर्छ। यो स्थिति अब लम्बिन दिनु भएन। वन सम्बन्धमा प्रदेश सरकारले संघीय सरकारलाई अदालतमा उभ्याएको छ। प्रदेश र संघबीच भएको विवाद सर्वोच्च अदालतको संवैधानिक बेञ्चले चित्त बुझ्ने गरी निरूपण गर्ने अपेक्षा लिइन्छ। यस्तै विवादले न्यायपालिकालाई आफ्नो सामार्थ्य प्रमाणित गर्ने अवसर दिन्छ भने यसबाट सिर्जना हुन सक्ने चुनौतीलाई पनि कम आँक्न हुँदैन। न्याय माग्न जाने र त्यसको प्रतिवाद गर्ने दुवै पक्षले सर्वोच्च अदालतको संवैधानिक मर्यादा नघटोस् भन्ने सदैव हेक्का राख्नुपर्छ। नत्र भने आउँदा दिनमा विवाद निरूपण गर्ने विश्वसनीय संस्थाको अभाव सबैको लागि खट्किनेछ। अबको बाटो भनेको सरकारले ठण्डा दिमागले यतिञ्जेल गरेका काम कारबाहीको समीक्षा गर्नु नै हो। जहाँ गल्ती भएको छ त्यसमा सच्चिने, सच्याउने काम गर्न हिचकिचाउन हुँदैन। उचित ठानिएका कामलाई मात्र प्रोत्साहित गर्दै जाने हो। अन्यथा, स्थिरता अस्थिरतामा बदलिन समय लाग्ने छैन। सरकारमा बस्नेहरूले राजनीतिक तमसुक लेखेर मुलुकलाई अल्झाउने काम गर्न भएन।"
"क्यानडा टीट्वीन्टी लिगमा सन्दीपको ठीकै, सोमपालको खराब प्रदर्शन","काठमाडौं : क्यानडामा जारी ग्लोबल टीट्वीन्टी क्यानडा लिग क्रिकेटमा नेपालका सन्दीप लामिछाने र सोमपाल कामी दुवैले खेल्ने मौका पाएका छन् । यस लिगमा सन्दीपले गत सिजन पनि खेलेको थिए । सोमपालको भने यो डेब्यू खेल हो । क्यानडा लिगमा सन्दीप टोरोन्टो नेशनलमा र सोमपाल विनपेङ हक्समा आवद्ध छन्। शनिबार सन्दीप आवद्ध टोली टोरोन्टो नेशनलले ब्राम्टोन्स वोल्भेजसँग प्रतिस्पर्धा गरेको थियो । सन्दीपले ४ ओभर बलिङ गरी ४४ रन दिएर १ विकेट लिए । सन्दीपले १६ बलमा २८ रन बनाएर खेलिरहेका न्युजिल्याण्डका आक्रामक ब्याट्म्यान कोलिन मुन्रोलाई क्याच आउट गराए । यस खेलमा सन्दीपको टोली ११ रनले पराजित भयो । ब्राम्टोन्स वोल्भेजले पहिले ब्याटिङ गरी २० ओभरमा २२२ रन बनाएको थियो । सन्दीपको टोली टोरोन्टो नेशनलले २० ओभरमा ७ विकेट गुमाएर २११ रन बनाउन सक्यो । सोमपालको खराब बलिङ, ब्याटिङको मौका डेब्यू खेलमा सोपालकामीले २ ओभर बलिङ र ब्याटिङको पनि मौका पाए । सोमपालको टोली विनपेङ हक्सले एडमोनटोन रोयल्ससँग प्रतिस्पर्धा गरेको थियो । आठौं नम्बरमा ब्याटिङमा आएका सोमपाल ५ बल सामना गर्दा १ रन बनाइ अविजित रहे । डेब्यू खेलको बलिङमा सोसपाल निकै महंगो सावित भए । २ ओभर बलिङ गर्दा उनले बिनाविकेट ३३ रन दिए । सोमपालको टोली विनपेङ हक्सले ८ विकेटले पराजित भयो । पहिले ब्याटिङ गरेको विनपेङ हक्सले २० ओभरमा ६ विकेट गुमाएर १९५ रन बनाएको थियो । एडमोनटोन रोयल्सले १७४ ओभरमा २ विकेट गुमाएर जित हात पायो । यस खेलमा सोमपाल सबैभन्दा महंगो बलर बने । टोरन्टो नेसनल्सले १८ वर्षीय सन्दीपलाई ६० हजार अमेरिकी डलर (६६ लाख ५० हजारभन्दा बढी नेपाली रुपैयाँ) टोलीमा लिएको हो । सोमपा तीन हजार अमेरिकी डलर (तीन लाख ३३ हजार नेपाली रुपैयाँ) मा आबद्ध भएका हुन् ।"
मुख्यमन्त्री कप अनियमितता प्रकरण : लेखा समितिको छानबिन सुरु,"विराटनगर : असार अन्तिममा प्रदेश १ मा सम्पन्न भएको मुख्यमन्त्री कप प्रदेश लिग फुटबल प्रतियोगितामा अनियमितता भएको आशंकासहित प्रदेशको सार्वजनिक लेखा समितिले छानबिन सुरु गरेको छ । आयोजक समितिका अध्यक्ष एवं अखिल नेपाल फुटबल संघ (एन्फा)का प्रवक्ता किरण राईलाई समितिले शुक्रबार बयानका लागि बोलाएकोे थियो । असारे विकासका नाममा बजेट सक्न अन्तिम समयसम्म कसरत गरेजस्तै असारको अन्तिम दिनसम्म प्रतियोगिता आयोजना गरेर ठूलै रकम अनियमितता गरेको भन्दै राईसँग दुई घण्टासम्म सोधपुछ गरिएको थियो । समिति संयोजक शिवनारायण सिंह गन्गाईंले प्रतियोगिताको बजेटमा व्यापक अनियमितता भएकोबारे राईसँग जानकारी मागेका थिए । त्यस क्रममा राईले स्पष्ट जवाफ दिन नसकेपछि व्यापक अनियमितता भएको ठहर समितिले गरेको छ । प्रतियोगिता सञ्चालनका विषयलाई जोड्दै सभापति गन्गाईंले तेह्रथुमको अंक बराबर भएको अवस्थामा बाहिरिनुले खेल नियममा सञ्चालन नभएको प्रश्न गरेका थिए । धरानमा सम्पन्न लिगको अन्तिम दुईवटा खेल मिलोमतो भएको र लिगमा समान आठ अंक भएको अवस्थामा तेह्रथुम चार गोलसहित अग्रस्थानमा हुँदाहुँदै कसरी बाहिरिन पुग्यो, उनको प्रश्न थियो, यहाँ भएको कमजोरीको जिम्मेवारी कसको हो ? सोधिएका प्रश्नको जवाफ दिने क्रममा आयोजक समितिका अध्यक्ष राईले भने प्रतियोगिता आयोजनाका क्रममा एक लाख ७९ हजार रुपैयाँ रकम अपुग भएको दाबी गरेका थिए । प्रतियोगिता सञ्चालनमा अनियमितता होइन रकम अपुग भएको छ, समितिले सुरु गरेको छानबिनका क्रममा उनले भने, प्रदेश १ सरकारको सामाजिक विकास मन्त्रालयले छुट्याएको एक करोड रुपैयाँ बजेट अपुग भयो । अनियमितता नभएको भनेर बचाउ गरेका राईले सरकारले उपलब्ध गराएको भन्दा दुई लाख ४९ हजार रुपैयाँ बढी रकम प्रतियोगिता आयोजनाका क्रममा खर्च भएको बताए । उनले प्रतियोगितामा सहभागी १४ जिल्लाबाट प्रतिजिल्ला पाँच हजार रुपैयाँका दरले ७० हजार रुपैयाँ संकलन गरिएको जनाए । सरकारले दिएको र उठेकोसहित खर्च हुँदा एक लाख ७९ हजार अपुग भएको राईको दाबी छ । उनले अपुग भएको रकम एन्फासँग माग गरिने जानकारी समितिलाई दिए । समितिलाई जानकारी दिने क्रममा उनले सहभागी दुई टोलीबाट दर्ताको रकम १० हजार रुपैयाँ प्राप्त नभइसकेको बताए । यथेष्ट प्रमाणबिना खेल मिलेमतो भएको भनेर स्वीकार गर्न नसकिने बताएका राईले तेह्रथुम समान अंक हुँदाहुँदै पनि बाहिरिनुमा प्राविधिक त्रुटि भएको हुनसक्ने स्वीकार गरे । प्रतियोगितामा प्राविधिक पक्ष हेर्ने जिम्मेवारी पाएकाले राम्रोसँग जिम्मेवारी पूरा गर्न नसक्दा यस्तो भएको हुन सक्ने राईको जिकिर छ । यस विषयमा तेह्रथुमको टोलीले असार २२ गते खेल सकिएपछि आफूलाई फोन सम्पर्कबाट मात्र जानकारी दिएको र २५ गते छानबिनका लागि निवेदन दिएको उनको भनाइ छ । छानबिनका लागि निर्धारित समयभित्र उजुरी प्राप्त हँुदा आफू सोहीअनुरूप अघि बढ्ने थिएँ । त्यसो पनि नहुँदा प्रतियोगितालाई रोक्न सक्ने अवस्था नै नभएकाले अघि बढ्न बाध्य भइयो, राईले जवाफ दिए । राईको जवाफपछि सभापति गन्गाईंले प्रतियोगिता सञ्चालन नियमानुसार र पारदर्शी हुन नसकेको कुरा प्रस्ट भएको र नयाँ टोली तेह्रथुम आयोजकको कमीकमजोरीको सिकार बनेको बताए । छानबिनकै क्रममा सत्तारूढ नेकपाका सांसद एवं समिति सदस्य कुलप्रसाद लिम्बू साम्बाले अनियमितताको विषयले प्रदेशकै गरिमामय प्रतियोगिता विवादरहित बन्न नसकेको स्पष्ट पारे । खेलको भन्दा बढी चर्चा त्यहाँ भएको अनियमितताको भयो, उनले भने, अंकका आधारमा समेत स्पष्ट रूपमा विजयी हुँदाहँुदै तेह्रथुमलाई बाहिर निकालेर सिंगो फुटबल जगत्कै बदनामी गर्ने काम भयो । एन्फाका जिम्मेवार व्यक्ति आफैं आयोजक समितिमा भएको प्रतियोगिता विवादित बनाएर र जितेको टिमलाई विभेदपूर्ण तरिकाले बाहिर निकालेर एन्फाको नियमको धज्जी उडाइएको लिम्बूले बताए । उनले प्रतियोगितामा एन्फाबाट समावेश हुनुपर्ने ३३ लाख रुपैयाँ रकममा अनियमितता भएको बताए । प्रतियोगितामा एन्फाले आफ्नो संघ मातहतका प्रत्येक जिल्लालाई लिगका लागि तीन लाख रुपैयाँ छुट्याउनु र संघबाहिरको जिल्लालाई त्यसबाट विमुख गराउनु न्याय नभएको बताउँदै उनले भने, नयाँ टोलीलाई ऊर्जा दिनुपर्नेमा निरुत्साहित गराइयो । प्रदेश सरकारले उपलब्ध गराइएको रकमबाट भए पनि ती जिल्लालाई तयारी खर्चको रकम उपलब्ध गराइनुपर्ने थियो । सोही क्रममा संखुवासभाका नेकपा सांसद तुलसीप्रसाद न्यौपानेले एन्फाले मुख्यमन्त्री कपजस्तो प्रतिष्ठित प्रतियोगितामा सहभागी टोलीलाई तयारी खर्च दिने क्रममा काखापाखा गरेको बताए । प्रदेशको गरिमा र चासोको प्रतियोगितामा नियममै धज्जी उडाएको र अनियमितता भएको भन्ने कुरा सुनिनु लज्जास्पद भएको बताए । करिब दुई घण्टा चलेको छानबिनका क्रममा समितिले आयोजक पक्षलाई प्रतियोगिताको खर्च विवरण, रकम भुक्तानी, बैंक स्टेटमेन्टलगायतका कागजपत्र माग गरेको थियो । सोहीअनुसार राईले लेजर, प्राविधिक रिपोर्ट, खर्च भौचरलगायत कागजपत्र समितिलाई बुझाएका थिए । मुख्यमन्त्री कप प्रदेश लिग फुटबल प्रतियोगिता असार १६ देखि ३१ सम्म भएको थियो । १४ जिल्लाको सहभागितामा पहिलो चरणको लिगका खेलहरू उदयपुर, धरान र इलाममा खेलाइएको थियो । दोस्रो चरणको खेल र फाइनल विराटनगरमा हुने कार्यक्रम वर्षाका कारण धरानमा सारिएको थियो; जसमा मोरङको बेलबारी फुटबल क्लबलाई हराउँदै झापाको सैनिक युथ क्लबले उपाधि जितेको थियो ।"
