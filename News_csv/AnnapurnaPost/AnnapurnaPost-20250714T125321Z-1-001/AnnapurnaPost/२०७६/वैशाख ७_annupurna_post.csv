शीर्षक,विवरण
नेकपाभित्र छद्म लडाइँ,"नेकपाका तीन शीर्ष नेता प्रधानमन्त्री तथा अध्यक्ष केपी ओली, अध्यक्ष पुष्पकमल दाहाल र वरिष्ठ नेता माधव नेपाल प्रधानमन्त्रीनिवास बालुवाटारमा अचेल बाक्लै छलफलमा बस्छन्। बसाइको मक्सद एउटै हुन्छ जिल्ला तहको पार्टी कमिटीको फर्मेसन। जिल्ला कमिटीका पदाधिकारी (अध्यक्ष र सचिव मात्र) चयनमा नेताहरूका आआफ्नै रुचिका पात्र छन्। कसलाई नेतृत्व दिने, कुन विधिका आधारमा दिने भन्नेमा नेताहरू आआफ्नै अडानमा छन्। आफ्नो पक्षका नेता व्यवस्थापनको हिसाबकिताब गर्छन्। फेरि अर्काेपटक बस्ने गरी छुट्टिन्छन्। यो क्रम यही हप्ता मात्रै पनि पाँचौंपटक दोहोरिइसकेको छ। कुनै दिन दुईतीनपटक सम्म छलफलमा बसेका छन्। तर, निष्कर्ष निकाल्ने गरी कुनै छेउटुप्पो उनीहरूले फेला पारिसकेका छैनन्। जेठ ३ मा तत्कालीन एमाले र माओवादी धारका दुई पार्टी एकता गर्दा नै जिल्ला तहको कमिटीसहितका सम्पूर्ण तहको एकता प्रक्रिया तीन महिनाभित्र सिध्याइसक्ने कार्ययोजना यिनै नेताहरूले बनाएका थिए। नेकपा विधानको व्यवस्थाअनुसार पार्टीका सम्पूर्ण कमिटी फर्मेसन भइसक्दा उसका झन्डै चार लाख नेताकार्यकर्ताले प्रत्यक्ष पार्टी कमिटीको जिम्मेवारी पाउँथे। तर पार्टी एकता भएकै ११ महिना बितिसक्दा पनि जम्माजम्मी १८२५ जना नेताकार्यकर्ताले मात्र पार्टी कमिटीको जिम्मा पाएका छन्। एकतामा विलम्ब किन भइरहेको छ ? शीर्ष नेताहरूलाई एकता प्रक्रिया टुंग्याउन किन सकस परिरहेको छ ? नेकपाकै स्थायी समिति सदस्य गणेश शाहको भनाइमा यसो हुनुका पछाडि मुख्य दुई कारण छन्, पहिलो पार्टी एकतापूर्व सरकारमा साझेदारीसहितका सर्त र दोस्रो पार्टी सत्तामा आगामी महाधिवेशनमा हुने पावर सेयरिङ। पार्टीभित्रको यस्तो छद्म लडाइँमा ओली, प्रचण्ड र नेपाल तीनैजना तयारीका साथ लागेका छन्। नेकपाले दुई वर्षमा महाधिवेशन गर्ने सहमतिअनुसार पार्टी एकता गरेको थियो। त्यसबीचमा झन्डै एक वर्ष बितेको छ। बोलीमा वचनबद्धता देखाउने हो भने अर्को वर्षसम्म पार्टी महाधिवेशन गरेर नेकपाले अहिलेको जोर पाइलट बाट एउटै पाइलटको नेतृत्व खोज्नुपर्नेछ। विवादको शृंखला पार्टी एकताको चार महिनासम्म नेकपाभित्र नेताहरूका असन्तुष्टि पोखिएका थिएनन्। भिन्न स्कुलिङ बाट आएका दुई ठूला कम्युनिस्ट पार्टीका बीचमा भएको एकताले नेताकार्यकर्तामा खुसीयाली नै थियो। वरिष्ठ नेता झलनाथ खनालले मर्यादाक्रममा आफूलाई पछाडि पारिएको भन्दै राखेका असन्तुष्टिबाहेक अन्य कुनै नेताले असन्तुष्टि पोखेका थिएनन्। तर वरिष्ठ नेता माधव नेपालले पार्टीभित्रको मौनतालाई धेरै समय टिक्न दिएनन्। उनले असन्तुष्टिहरू फायर गर्न थाले। असोज ५ मा उनको अनुपस्थितिमा सचिवालयले गरेको प्रदेश पदाधिकारी चयनको निर्णयमा महासचिवमार्फत असहमति पत्र दर्ता गराउनेदेखि स्थायी समिति सदस्यहरूका लागि चियापान कार्यक्रमसम्म पनि उनले आयोजना गरे। पार्टीका दुवै अध्यक्ष देशबाहिर रहेका बेला संसद्मा बोल्दै नेपालले देश डुब्न लागेको र किनारा लगाउने माझी छछैन भन्दै आफ्नै पार्टी अध्यक्ष ओलीले चलाएको सरकारको चर्काे आलोचना गरे। त्यसपछि नै हो, नेकपामा सुरु भएको नेताहरूका बीचमै आरोपप्रत्यारोप। ओलीनिकट स्थायी समिति सदस्य सत्यनारायण मण्डल भन्छन्, पार्टीभित्र तथाकथित गुटहरू निर्माण गर्ने काम हुँदै आएको छ। संस्थापनको कुरा नमानेर आफैंले भनेको मात्र हुनुपर्छ भन्ने योजनामा उहाँहरू (माधव नेपाल पक्ष) लाग्न खोज्नुभएको छ। सधैं त्यसरी पार्टी चल्दैन। तर नेपाल पक्ष पार्टीमा ओली पक्षले व्यक्ति टिपेर जिम्मेवारीमा पुर्याउने, त्यसका लागि कुनै विधिप्रक्रिया नमान्ने अवस्था आएपछि नेता नेपाललगायतले पार्टीमा आवाज उठाइरहेको बताउँछ। वरिष्ठ नेता नेपालनिकट केन्द्रीय सदस्य जगन्नाथ खतिवडा भन्छन्, पार्टी एकताको काम गर्दा निश्चित विधि बनाएर गर्नुपर्छ। हुबहु सिद्धान्त विधिमा पास गर्नुपर्छ र त्यही आधारमा एकता टुंग्याउनुपर्छ। मनपरी मान्छे उहाँहरू (ओलीपक्ष) ले टिपेर जिम्मेवारी दिन खोज्नुभएको छ। त्यसो गर्नु हुँदैन भन्ने माधव नेपालसहितका नेताहरूका कुरा छन्। माओवादीभित्र भने तत्कालीन पार्टीभित्रको आन्तरिक भागबन्डामा विवाद देखिएको छैन। ७७ जिल्लामध्ये एकताका क्रममा तत्कालीन एमालेलाई ४५ र माओवादी पक्षलाई ३२ जिल्लाको नेतृत्व बाँडफाँट गर्ने सहमति भए पनि नेतृत्व कसले गर्ने भन्नेमा देखिएको विवादभित्र आगामी महाधिवेशन लक्षित वर्चस्वको टकराव मुखरित हुन पुगेको नेताहरूकै बुझाइ छ। केन्द्रको एकतासम्म माओवादी र एमाले भागबन्डा थियो। तर त्यसभन्दा तल्ला कमिटीको एकतामा आएपछि भने यी दुई पक्षको भागबन्डा त छँदै थियो, साथमा थपिएको छ कुन गुटका कति ? एक स्थायी समिति सदस्य भन्छन्, पार्टीमा कसको वर्चस्व रहने भन्ने छद्म लडाइँ सुरु भइसकेको छ। त्यसैको रिहर्सल अहिले मुख्य तीन नेताहरू ओली, प्रचण्ड र नेपालले गरिरहेका छन्। तल्लो तहको एकता, पोलिटब्युरो गठन, केन्द्रीय सदस्यहरूकै कार्यविभाजन, केन्द्रीय विभागहरूको गठन, जनसंगठनहरूको एकतामा नेताहरूबीच देखा पर्न थालेको प्रतिस्पर्धा पार्टीभित्रका सहकर्मीका रूपमा भन्दा विरोधीका रूपमा देखिन थालेका छन्। भावी नेतृत्वका आकांक्षीले आफूलाई केन्द्रमा राखेर निर्णय गर्ने परिपाटी देखा परेकाले नेतृत्वको टकराव अरू बढ्न सक्ने र त्यसले पार्टीलाई संकटमा पुर्याउन सक्ने आशंका पनि जन्मिन थालिसकेको छ। तत्कालीन पार्टीका सदस्यताको केन्द्रीकरण, कमिटीहरूको फर्मेसन, राजनीतिक दस्ताबेज निर्माणलगायतका विषयमा छलफल गर्न अबको एक वर्ष समयको हिसाबले अपर्याप्त देखिए पनि महाधिवेशन लक्ष्यित दबाब भने नेकपमा बढ्ने नै देखिन्छ। आआफ्नै त्रास नेकपाभित्र देखिने गरी नै तीन धार छन्। अध्यक्षद्वय केपी ओली र पुष्पकमल दाहाल तथा वरिष्ठ नेता माधव नेपालका आआफ्नै समूह छन्। यी तीन समूहका आआफ्नै च्याँखे दाउ छन्। ओली आगामी नेतृत्वका लागि बोलिसकेका त छैनन् तर अझै नेतृत्व छोडिहाल्ने पक्षमा छैनन्। पार्टीभित्र र बाहिर उनका कट्टर समर्थक या चर्का आलोचक मात्र भेटिन्छन्। नेपाली राजनीतिमा उनी छुट्टै लिगेसी बनाउने बृहत्तर आकांक्षामा रहेको टिप्पणी विश्लेषकहरू गर्छन्। आफ्नो स्थान इतिहासमा कहाँ बनाउने भन्ने स्वाभाविक महत्वाकांक्षा ओलीले जीवनको उत्तरार्धमा देखाएका छन्। त्यसकारण उनी पनि पार्टीभित्रै आफ्नो लिगेसी निर्माणमा लागेको देखिन्छ। आफूले बाँडेको सपना पूरा गर्न सक्ने र टुटफुटमा रहेको कम्युनिस्ट एकता गराएको जस लिने पक्षमा ओली देखिन्छन्। यस अर्थमा पनि उनी आगामी नेतृत्वका लागि बोलिहालेका छैनन्। प्रचण्डले भने आशा देखाइसकेका छन्। पार्टी एकता गर्दै भावी अध्यक्षको दाबी उनले गरिसकेका छन्। एकता क्रममा भित्री चारबुँदे सहमति ओलीसँग भएको समझदारीबाट प्रचण्ड विश्वस्त देखिन खोजेका छन्। लिडरसिप र लाइनका विषयमा आधारभूत सहमति बनाएरै पार्टी एकता गरिएको छ प्रचण्डले आफूनिकट नेताहरूसँग भन्ने गरेका छन्, आउने महाधिवेशनलाई एकताको महाधिवेशन बनाउने गरी भोटिङ गरेर भन्दा समझदारीमा नेतृत्व चयन गर्ने भन्ने एकताको आधार छ। आउने महाधिवेशनबाट एकीकृत पार्टी र सरकार दुवैको मूल नेतृत्व आफ्नो हातमा ल्याउने तयारीमा प्रचण्ड देखिएका छन्। कुनै कन्फ्युजन छैन अधिवेशनसम्मका लागि, उनी आफ्ना निकट नेताकार्यकर्तासँग भन्ने गर्छन्। तर वरिष्ठ नेता नेपाल प्रचण्डको सोचअनुसार पार्टी राजनीति जान दिने पक्षमा देखिन्नन्। पार्टीभित्रको बहुमत हिस्सामा रहने तत्कालीन एमाले धारबाटै आगामी नेतृत्व लिनुपर्ने पक्षमा उनी छन्। त्यसका लागि आफ्नो दाबी दोहोर्याइरहेको देखिन्छ। मदन भण्डारीको निधनपछि २०६४ को चुनावसम्म तत्कालीन एमालेमा नेपाल पार्टी सर्वाेच्च पदमा थिए। त्यसपछि झलनाथ खनाल र २०७१ पछि ओलीले नेतृत्व गरेपछि उनले सर्वाेच्च पदमा पुग्ने अवसर पाएका छैनन्। उनी उक्त पद हत्याउने तयारीमा लागेका छन्। ओलीनिकट स्थायी समिति सदस्य मण्डल भन्छन्, माधव कमरेडले विधि, मापदण्डको विषय अहिलेदेखि नै उठाइरहनुभएको छ, झलनाथ खनाललाई वरिष्ठको मर्यादमा आफूभन्दा तल राख्दा विधि नमिचिने अनि अरूबेला मिचिने भन्ने उहाँको तर्क नै मिल्दैन। नेपालले अहिले पार्टीभित्र लिइरहेको अडान आगामी महाधिवेशनबाट पार्टी र सरकार दुवैमा कब्जा जमाउने उद्देश्यअनुरूप आएको मण्डल बताउँछन्। पार्टी कब्जा गरेर अध्यक्ष र प्रधानमन्त्री बन्ने उहाँ (माधव नेपाल) मा आकांक्षा छ मण्डल भन्छन्, त्यसैभित्रको रडाको उहाँले मच्चाउन खोजिरहनुभएको छ। तीन शीर्ष नेताबाहेक अन्य नेताहरू पनि छन् नेकपामा। जो, आफ्नो भविष्यका लागि राजनीति हलचल गराउन सक्छन्। त्यस्तैमध्येका पात्र हुन् ईश्वर पोखरेल पनि। दुईपटक महासचिव भइसकेकाले नेतृत्वमा उनको दाबी पार्टी एकता अगाडिसम्म स्वाभाविक थियो। त्यो आकांक्षा उनमा अझै छ। वामदेव पार्टीभित्र सत्तरीबर्से उमेर हद नभएपछि आंकाक्षी छन्। झलनाथ आफैं कस्सिएका छन्। पार्टीमा गुट नभएका कारण पछाडि पारिएको भन्दै उनी आफैं गुट बनाउने बताउँदै हिँड्न थालेका छन्। के होला अब ? ओलीप्रचण्डले आफूले नेतृत्व गरेका पुरानो जहाजलाई जोर पाइलटका रूपमा सँगै नयाँ ब्रान्डका रूपमा उडाए पनि तल्लो तहसम्मको एकता टुंग्याउन नसक्दा सुरक्षित अवतरण गराउन सकिरहेका छैनन्। यही गन्जागोलकै बीच नेकपाले अब एकता प्रक्रियामा विलम्ब गर्न सक्ने अवस्था छैन। नेतृत्वमाथि परेको चौतर्फी दबाबबीच पार्टी स्थापना दिवसका दिनसम्म एकता टुंग्याउने पछिल्लो कार्यतालिका नेताहरूले सार्वजनिक गरेका छन्। तर नेतृत्वको छद्म लडाइँका कारण यो कार्यतालिका म्याच हुनेमा अझै आशंका नै छ। विगत कार्यदलको पहिलेका सिफारिसका आधारमा नेतृत्व चयन गर्ने पक्षमा ओली छन्। नेपाल पार्टीमा एक पद एक व्यक्तिको अडानमा रहने र वरिष्ठतालाई आधार मानेर निश्चित विधि बनाई एकता टुंग्याउन दबाब बढाउने योजनामा छन्। महाधिवेशनबाट पार्टी नेतृत्वमा पुग्ने आकांक्षा राखेका नेपाल र ओली पक्षधरबीचको प्रतिस्पर्धा एकअर्कालाई नसहने हदमा देखा पर्न थालेको छ। प्रचण्ड भने तत्कालीन एमालेभित्रका दुवै खेमा (ओलीनेपाल) का बीचमा सन्तुलन मिलाउँदै आफ्नो लागि वातावरण बनाउने रणनीतिमा छन्। यो व्यक्तित्व टकरावले कुन नेताहरूलाई कहाँ पुर्याउँछ आगामी महाधिवेशनले नै तय गर्छ। टिप्पणी : त्रिकोणात्मक शक्ति संघर्ष गणेश शाह, स्थायी समिति सदस्य, नेकपा तत्कालीन एमाले र माओवादी दुई पार्टी चुनाव बेग्लाबेग्लै लडेर सरकार बनाइसकेपछि पावर सेयरिङमा सहमतिपछि मात्र पार्टी एकीकरणसम्म पुगेका हुन्। पाँचबर्से स्थायी सरकारमा आधा समय ओलीजी र आधा समय प्रचण्डजीले नेतृत्व गर्ने सहमति पार्टी एकीकरणअगाडि नै पूर्वसर्त थियो। चुनावअगाडि उम्मेदवारी दिँदा ६० र ४० को भागबन्डाका आधारमा दिइएको थियो। चुनावी नतिजापछि फेरि ७० र ३० को भागबन्डाका आधारमा सरकारदेखि अन्य राजकीय जिम्मेवारीहरू बाँडफाँट भयो। सत्तामा साक्षेदारी गर्ने गरी प्रधानमन्त्री फिप्टीफिप्टीमा भित्री सहमति गरियो। अर्काेतर्फ पार्टीमा पनि पावर सेयरिङका आधारमा केही सहमति भएको थियो। त्यो विषय अलिक प्रस्ट थिएन। ६० र ४० माओवादी धारको माग र ७० र ३० एमाले धारको माग रह्यो। अहिले आउँदा सरकारको विषयमा भएको सहमतिको बुँदा पनि कार्यान्वयन होलानहोला भन्ने आशंका छ। अर्काेतिर पार्टीमा पनि सबैले सेयर खोज्न थालेको अवस्था देखिन पुगेको छ। पार्टीको सत्ता भन्नाले केन्द्रीय समिति, विभाग, जनवर्गीय संगठनलगायतका पार्टी संरचनामा अहिलेसम्म वर्क आउट हुन नसकेपछि समस्या देखिएको हो। त्यसभित्र पनि विविध खालका समस्या छन्। पहिलो तत्कालीन एमाले र माओवादी पक्षबीचको भागबन्डा। त्यो अहिले जिल्ला तहमा ४५ र ३२ को नेतृत्व भागबन्डाका रूपमा आएको छ। सचिवालय, स्थायी समिति र केन्द्रीय समिति हुँदै प्रदेश कमिटीमा पनि भागबन्डाकै आधारमा कमिटीहरू बनेका छन्। त्यही आधारमा जिल्लामा पनि नेतृत्वमा करिब भागबन्डा दुई धारका बीचमा भएको विषय आएको छ। अब पोलिटब्युरो, जनवर्गीय संगठनको भागबन्डा बाँकी छ। जिल्ला कमिटी सदस्यहरूका सन्दर्भमा पनि मोटामोटीमा सहमतिको कुरा आएको छ। पहिले तत्कालीन दुई पार्टीबीचको भागबन्डा टुंगिन पर्यो। दोस्रो त्यसपछि आआफ्ना धारभित्रका पनि विभिन्न समूहबीचमा भागबन्डाको सहमति गर्नुपर्ने अवस्था नेकपाभित्र देखिएको छ। तत्कालीन माओवादी धारमा प्रचण्डजीले त्यसको व्यवस्थापन गर्नुभएको देखिन्छ। तर, एमालेभित्र केपी ओली र माधव नेपालजीकोमा सहमतिमा उल्झन आइरहेको छ। उहाँहरूका बीचमा जब सहमति हुन्छ, त्यसपछि मात्र एकता प्रक्रिया टुंगिन्छ। आफ्नोभित्रको सहमति मिलाउन नसक्दाको परिणाम एकता प्रक्रियामा देखिएको छ। मुख्य कुरा भनेको जहाँजहाँ मालपानी पाइन्छ, त्यही नेतृत्व नछोड्ने प्रवृत्तिका कारण समस्या आइरहेको हो। कहाँकहाँबाट पार्टीमा मालपानी आउँछ, त्यो ठाउँमा शीर्ष नेताहरूले नै आफ्ना समूहका नेतालाई सेटिङमा नमिल्दा समस्या आइरहेको हो। पार्टी एकता गर्दाकै बेलामा हामीले दुई वर्षभित्र एकता महाधिवेशन गर्ने समझदारी बनाएका थियौं। अझ एकतापूर्व नै एकता संयोजन समितिमा अहिले सचिवालयमा रहेका महासचिव विष्णु पौडेलबाहेक अन्य आठजना नेताले हस्ताक्षर गरेर २०७४ फागुन ७ को सातबुँदे सहमतिको अन्तिम बुँदामा आगामी महाधिवेशन एकताको महाधिवेशन गर्ने र महाधिवेशन समझदारीका आधारमा गर्ने सहमतिमा हस्ताक्षर भएको थियो। त्यो हिसाबले पार्टी एकता भएको एघार महिना बितिसकेको छ। अब बाँकी १३ महिनामा पार्टी महाधिवेशनतिर जानुपर्नेछ समझदारीअनुसार। त्यस अर्थमा अबको महाधिवेशन नेतृत्वका लागि ओलीजीले अब आफू अगाडि नबढ्ने भनेर बोलिनसकेको स्थिति छ। प्रचण्डजीमा पार्टी महाधिवेशनबाट अध्यक्ष हुने आकांक्षा छ। माधव नेपालले त्यसबेलादेखि नै आशंका गर्दै कहाँ सहमति हुन सक्छ भनी बोलिसकेको स्थितिले नेताहरूको एकता प्रक्रियाभित्रका कमिटी गठन माहाधिवेशनलक्ष्यित हो कि भन्न पनि सकिन्छ। अहिले सरकारको सेयरिङ बढी महत्वपूर्ण पक्षका रूपमा देखिएको छ। मन्त्री को बन्नेदेखि अबको अढाई वर्षमा ओलीजी सहमतिका आधारमा प्रचण्डजीलाई सरकारको नेतृत्व हस्तान्तरण गर्छन्,गर्दैनन् भन्नेसम्मका आशंका छन्। सरकारको सत्ता र पार्टीभित्रको सत्ता पनि अहिले नेताहरूको स्वार्थमा टकराइरहेका छन्। अबको महाधिवेशनबाट जो पार्टी अध्यक्ष हुन्छन्, उनै प्रधानमन्त्री भए भने सबै अधिकार उनैमा जान्छ। अहिलेको समझदारीका आधारमा अढाई वर्षपछि प्रचण्ड प्रधानमन्त्री र महाधिवेशनबाट प्रचण्डजी नै अध्यक्ष बने भने त्यो एमाले धारलाई चित्त नबुझ्ला। त्यो हुन नदिनकै लागि ओली र माधव दुवैले जिल्ला तहको नेतृत्वका लागि अहिल्यै हानथाप गरिरहेको हो भन्ने बुझ्न सकिन्छ। सतहमा अहिले मुख्यगरी तीन नेता नै केन्द्रविन्दुमा देखिनुभएको छ। ओली, प्रचण्ड र माधव नेपाल। उहाँहरूले आफ्नो स्वार्थ नै हेरिरहनुभएको छ। पार्टीमा अन्य नेताहरू नभएका पनि होइनन्। तर, उहाँहरू आफैं कमजोर भएर सिन भन्दा बाहिर पुग्न थाल्नुभएको छ। जस्तो कि झलनाथ खनाल, वामदेव गौतमहरू सिनभन्दा बाहिर पुग्नुभएको छ। कुन परिस्थितिमा कस्तो वर्चस्व रहन्छ भन्ने हिसाबले नेताहरूको भविष्य पनि निर्धारण हुन्छ। जस्तै माओवादी धारमा दोस्रो मर्यादाक्रममा रहेका नेता बाबुराम भट्टराई रिङबाट बाहिर हुनुभएको छ। मेरो नजरमा हाम्रा पार्टीभित्र पनि अहिले त्रिकोणात्मक संघर्ष छ। त्यसमा पनि मुख्य दुई प्रचण्ड र ओलीजीको संघर्ष छ। माधवजी आफ्ना कुरा राखिरहनुहुन्छ। तर, उहाँलाई सानो अंश दिएर थामथुम पार्ने राजनीति पनि छ। कांग्रेसमा सिटौलाको जस्तो अवस्था नेकपामा माधव नेपालजीको छ। उहाँलाई खासगरी एसिया प्यासिफिक समिटलगायतका घटनाक्रमले कमजोर बनाइदिएको छ। माधवजी जति स्ट्यान्ड हिजो राख्नुहुन्थ्यो, त्यक्ति अहिले राख्न सक्नु हुन्न। तीन नेता र तीनलाई चलाउने गुटको स्वार्थकेन्द्रित राजनीतिले नेकपामा घर गरिरहेको छ। मेरो विचारमा यो अवस्थाले फाइदा प्रचण्डलाई मिले पनि देशको कम्युनिस्ट आन्दोलनलाई घाटा लगाउने छ। पार्टी एकताको छोटै समयमा पार्टीमा देखिन थालेको यो गुटबन्दी, नेताहरूकै स्वार्थकेन्द्रित राजनीति हावी हुन थालेपछि नेताकार्यकर्तामा निराशा आउँछ। राजनीतिप्रति वितृष्णा र अनिच्छा पैदा गराउन सक्छ। त्यस्तो अवस्थमा फेरि साना वाम राजनीतिले पनि आफू मौलाउने मौका पाउन सक्छन्।"
चट्टानी पहाड छिचोल्दै मुगुसम्म,"नेपालको सबैभन्दा लामो नदी कुन हो थाहा पाउने सिलसिलामा कर्णालीको नाम पहिलोपटक सुनेकी थिएँ। स्कुलकलेज पढ्ने क्रममा अनेक किस्सा र किंवदन्ती सुनिन्थ्यो कर्णालीको। त्रिविमा डिग्री पढ्ने बेलामा मात्रै कर्णाली प्रदेशका साथीहरूसँग भेट हुने मौका मिल्यो। चट्टान फोरेर मानिसले बनाएको गोरेटो बाटो, मुगुमा रहेको सुन्दर रारातालको बयानमा मविवि शाहले लेखेको कविता पढेरै हुर्किएकी हुँ। जुम्लाको चन्दननाथ मन्दिर, सिजा उपत्यका, सुर्खेतको बुलबुल ताल, मुगुको आदिनाथ मन्दिर, काक्रेविहार, से फोक्सुण्डो ताल, पचाल झरना, यार्सागुम्बा उम्रने पहाड, दैलेखको गुराँसे जस्ता पर्यटकीय ठाउँबारे सुन्ने मौका पाएकी थिएँ। मविवि शाहले स्वर्गकी अप्सराको उपमा दिएको रारा ताललाई आफ्नै आँखाले देख्ने रहर मनमनै बढिरहेको थियो। चैतको तेस्रो हप्ता कर्णाली जाने अवसर जुट्यो। सुर्खेत, दैलेख, कालीकोट, जुम्ला र मुगुसम्म पुग्ने तालिका बनेको थियो। यो अवसर जुटाइदिएको थियो मुगु जिल्लामा बालबालिकाको शिक्षा, महिलाको स्वास्थ्य र आयआर्जन क्षेत्रमा काम गरिरहेको ब्याक टु लाइफ नामक एक अन्तर्राष्ट्रिय संस्थाले। गरिबी, रूखो जग्गा, मातृशिशु मृत्युदर उच्च रहेको प्रदेश हो कर्णाली। खान नपुगेर भोकमरी लाग्ने समस्या, छाउपडीको कहालीलाग्दो कुप्रथाले सयौं दिदीबहिनीको मृत्यु भइरहने यथार्थ। धेरैजसो गाउँमा वर्ष दिन थेग्ने उब्जनी हुँदैन। हरेक घरका पुरुष प्रायः कालापहाड जाने गरेका छन्। कोही जडिबुटी बेचबिखन गर्न मधेस झर्छन्। गाउँमा महिला र केटाकेटी मात्र छन्। मुगुको जिमा गाउको एक कार्यक्रममा भेट भएका कर्णालीको प्रदेश सांसद चन्द्रबहादुर शाही कर्णालीमा प्रशस्त सम्भावना रहे पनि सरकारको उचित नजर पर्न नसकेको गुनासो गर्दै थिए। बाटोघाटो, होटलव्यवसाय, विमानस्थल प्रायः निजी प्रयासमा बनेकोे मुगुका पर्यटन व्यवसायी राजबहादुर कार्कीले सुनाए। मुगुको रारा ताल विश्वकै अनुपम नमुना हो। कार्की यसको प्रचारप्रसार र ताललाई पर्यटकमैत्री बनाउन सके कर्णालीको आर्थिक विकासको संवाहक बन्न सक्ने दाबी गर्छन्। कर्णालीको कथा जस्तै छ ब्याक टु लाइफ सुरुको कथा पनि। संस्थाकी फाउन्डर स्टेलिया डिटजेन जर्मन कलाकार हुन्। घुमफिरमा रुचि राख्ने उनी करिब डेढ दशकअघि मुगुको गमगढी पुगेकी थिइन्। त्यो बेलासम्म मुगु सदरमुकाम गमगढी सडक सञ्जालले जोडिएको थिएन। कालीकोटको नाग्म बजारदेखि करिब पाँच घन्टा कच्ची बाटोको यात्रापछि मात्रै मुगु सदरमुकाम पुग्न सकिन्छ। स्टेलिया डिटजेनले मुगुका गाउँहरूमा व्यापक अन्धविश्वास देखिन्। सुकिला लुगा लगाएर स्कुल जाने उमेरका बालबालिका भाइबहिनी हेर्ने र घरको काममै व्यस्त भएको देखिन्। गाउँघरका महिलामा शिशु मृत्युदर उच्च भएको सुनिन्। बच्चा जन्माउन नसकेर सयौं सुत्केरी अकालमा मर्छन्। भोक र गरिबीले ग्रामीण जीवनस्तर नराम्रोसँग पछाडि धकेलिएको थियो। स्टेलियालाई उनीहरूका लागि केही काम गर्नुपर्छ भन्ने लाग्यो। कलाकारिता छाडेर पूर्णतया समाज सेवामा आफूलाई अग्रसर बनाइन्। मुगु आउनुअघि पनि उनले भारतको बनारसमा अनाथ बालबालिकाका लागि काम गरिरहेकी थिइन्। बाटो कोतरिरहेका भौतिक पूर्वाधारका संवाहकहरू डोजर, टिपर र एस्काभेटरहरूले कर्णालीमा विस्तारै विकास पस्दै छ भन्ने स्पष्ट सन्देश दिएका थिए। मुगुको आत्मीयता बोकेर उनी जर्मन फर्किन्। ब्याक टु लाइफ नामक संस्था दर्ता गरिन्। कार्यक्रम गर्दै हिँडिन्, रकम जम्मा गरेर पुनः नेपाल फर्किइन्। त्यतिबेलासम्म ब्याक टु लाइफको टिम बनिसकेको थियो। त्यसयता यो टिमले चितवनको चेपाङ बस्ती, नुवाकोट र मुगुमा दाताबाट मागेरै विभिन्न काम गरिरहेको छ। जसअन्तर्गत मुगुका गाउँमा आधुनिक उपकरणसहितको प्रसूति गृह निर्माण, स्कुलहरूमा भवन निर्माण र बालबालिकाको स्वास्थ्य क्षेत्रमा काम गरिरहेको छ। अप्रिल फस्टको दिन कर्णालीको यात्रा सुरु भएको थियो। बाटोभरि मगमग बास्ना आउने गरी डाँडैभरि गुराँस फुलिरहेको ठाउँ गुराँसेमा गाडी रोकियो। साँच्चि गुराँसको बास्नासँगै एक खालको माधुर्य फैलिएको थियो त्यहाँ। कर्णाली विकट र निरस मात्र छैन, एउटा सिंगो पहाड नै लालीगुराँसले राताम्मे बनेको थियो। यसले कर्णालीको सौन्दर्यलाई लपेटेको थियो। यस्तो लाग्थ्यो, त्यहाँ जाने जोकोहीलाई दिलैदेखि स्वागत गर्न वनफूलहरू हाँसेर बसिरहन्छन्। कतै पहेंलपुर प्याउली फुलेका थिए त कतै काफल पाकेका थिए। सेता, राता, पहेंला, नीला वनफूल फुलेको दृश्य, लहरा, पहरा र झरनाको झंकारले यात्रा रमाइलो बनाएका छन्। दहीखोला, राग्मघाट, खिड्की जुला, दहीखोला, सेरीघाट, पिली हुँदै कालीकोटको सदरमुकाम मान्म पुगियो तेस्रो दिन। मान्म बजारको सुन्दरता र त्यहाँ पाएको आतिथ्यताले मक्ख परेकी थिएँ। मान्मको सहिदचोकमाथि गएर पर हेर्दा कालीकोटको कोटदरबार देखिन्थ्यो। कोटदरबारले समग्र कालीकोटवासीलाई रक्षा गर्छ भन्ने जनमानसमा विश्वास रहेछ। कर्णालीको रक्षार्थ कनकासुन्दरी, लालपादेवी, विन्दवासिनी उग्रतारा, हिमालिनी त्रिपुरासुन्दरी आदि देवीहरू ठाउँठाउँमा आसन बनाएर उभिएका छन्। मस्टो धर्मावलम्बीहरू पनि त्यहाँ भेटिए। मस्टो संस्कृतिदेखि स्थानीय चालचलन हुँदै देवदेवीका वासस्थानले कर्णालीको पहिचान जोगाएर राखेको छ। चट्टानी पहाड छिचोल्दा जबजब काठमाडौंबाट परको दूरीमा पुगिन्थ्यो, अफ्ठ्यारा साँघुरा बाटाहरू पार गनुपथ्र्यो। विशाल भीमकाय चट्टानका पहाडहरू उभिएका थिए। तल बग्ने कर्णाली नदी, पहाडको बीचमा चट्टान खोपेर बनाइएको घुमाउरो सडक। प्रायः एक लाइनका बाटाहरू। विपरीत साइडबाट आउँदै गरेको सवारी साधनले चालकलाई होसियार बनाउँथ्यो। तर ज्यान हत्केलामै राखेर हिँड्नुपर्ने। मानिसले दुःखमा त्यसै भगवान् जप्दा रहेनछन्। साइड दिन मिल्ने ठाउँ खोज्नुपथ्र्यो। दुईतर्फी गाडी गुड्न कर्णाली हाइ वेमा असम्भव प्रायः थियो। डरलाग्दो बाटो। सम्भवतः कर्णालीका अधिकांश बाटा यस्तै होलान्। यस्तै डरलाग्दा बाटामा यात्रा गर्ने स्थानीयहरू हरेक दिनको यात्रामा कसरी मुटुमाथि ढुंगा राखेर दैनिकी गुजार्दा हुन् ? आफैंमा यो प्रश्न अनुत्तरित नै छ। आफ्नो मनभित्रको डर अरूलाई सुनाउन पनि नहुने। घरिघरि कालोनीलो हुँदै सडक हेरिरहेकी थिएँ। ६८ वर्षीय धादिङका केशव अधिकारी जीवनका उकालाओराला अनुभव कर्णाली नदीको उखाडबखाडजस्तै बगाइरहेका थिए। सुगम संसारमा रुमलिएकी म भने उनको त्यो दुःखको नदीमा तैरिरहन सकिरहेकी थिइनँ, केवल उकुसमुकस जीवनमा सकस काटिरहें। अधिकारी बडो कुशलतापूर्वक स्टेरिङ घुमाउँदै थिए। यस्तो लाग्थ्यो, कर्णाली हाइ वेको प्रत्येक घुम्ती, मोड र पुलविनाका खोलाहरूमा उनका आँखा अभ्यस्त भइसकेका छन्। सायद उनको यो यात्राको अर्को नाम नै जिन्दगी हुनुपर्छ। बाटोमा बीचबीचमा यसै बगिरहेका खोलाहरूमा पुल थिएन। खोलाका बीचबाटै गाडी गुडेर जानुपथ्र्यो। जब गाडी पानीमा पुग्थ्यो, मनमा एक किसिमको त्रास फैलिन्थ्यो, कतै गाडी बगी पो हाल्ने हो कि ? सानो गल्तीले पनि गाडी कर्णालीको भेलमा हेलिन सक्थ्यो। गाडीभित्र रहेका हामी सातजनाको जीवन कर्णालीको छालमा बिलाउन सक्थ्यो। नेपाली सेनाका जवानहरूले उक्त बाटो विनाडोजर बनाएका हुन्। यो बाटोको निर्माण भएपछि मध्यपश्चिमका धेरै जिल्लामा यातायात पुगेको थियो। कणालीवासीले पहिलोपटक मोटर देख्ने मौका पाएका थिए। बाटोको सञ्चालनसँगै राजधानी काठमाडौंसँग जोडिएको हो जुम्ला, मुगु, कालीकोट, दैलेख र जाजरकोटलगायतका जिल्ला। पिलीमा झुकेको शिर मान्मबाट केही घन्टाको यात्रापछि पुगिन्छ पिली बजार। पहाडको टुप्पोमा रहेको पिली पनि अलिअलि विकास पछ्याउन थालेको भेटियो। दुईचार घर र केही पसलले पिलीलाई बचाएका छन्। पिली आउनुअघि नै त्यहाँको आक्रमणबारे दाइले सुनाउनुभएको थियो। जहाँ २०६२ साउन २३ गते तत्कालीन जनयुद्धमा सामेल नेकपा माओवादी र सरकारी पक्षको भिडन्तमा परी ६२ जना नेपाली सेनाका जवान ज्यान गुमाउन बाध्य भएका थिए। सञ्चारमाध्यममा आएको अप्रमाणित खबरअनुसार केही मजदुर, रातमा निःशस्त्र सुतिरहेका सैनिक जवान र माओवादीका कार्यकर्ता गरी १०३ जनाको ज्यान गएको थियो। स्थानीय वासिन्दासँगको कुराकानीअनुसार धेरै जवान भागेर ज्यान जोगाउने क्रममा भीरबाट हाम्फाल्दा पहाडमा बजारिएर मर्न पुगेका थिए। गोली लागेर भन्दा भीरबाट खसेर मर्नेको संख्या धेरै थियो। कर्णाली हाइ वे निर्माणरत रातदिन चट्टानमा बाटो खनिरहेका जोकोही भए पनि हत्या गरिनु कुनै पनि हिसाबले सही हुन सक्दैन। आखिर विकासका काम जसले गरे पनि त हुन्छ। हामीलाई चाहिएको विकसित, सुखी र समृद्ध नेपाल न हो। राम्रो कामको सुरुवात जहाँबाट गरे पनि हुन्छ। पिली आक्रमणमा मारिएकाहरूको सम्झना गर्दै सरकारले एउटा सामान्य स्तम्भ बनाएको छ। उनीहरूका घरपरिवारले केकति राहत पाए ? आफन्त, जहान र छोराछोरी अहिले के गर्दैछन् ? कसरी चल्दैछन् यस्तै अनगिन्ती प्रश्न मनमा उब्जिइरहे। उनीहरूको सम्मानमा श्रद्धाले शिर झुक्यो। जनयुद्धका नाममा हजारौं मान्छेहरू मारिएकोमा अच्युत दाइको भने आक्रोश थियो। विद्रोह र असन्तुष्टि जाहेर गर्न जनताको ज्यानै मार्ने काम कुनै तवरले पनि उचित नभएको टिप्पणी गर्नुभयो। जनयुद्धमा मारिएका सबै जनताप्रति सरकारले सम्मान गर्न नसकेको, उनीहरूको घरपरिवारको रेखदेख गर्नुपर्ने कर्तव्यबाट चुकेको र युद्धका नाममा मारिएकाहरूको योगदानलाई सरकारले बिर्सिएकोमा दुःखमनाउ गर्दै हामी अगाडि बढ्यौं। पिलीको स्तम्भमा एकछिन सुस्ताएपछि चट्टानको बाटो माथि टायर गुडाउँदै हाम्रो यात्रा अगाडि बढेको थियो। केही घन्टामा जुम्ला र कालीकोटको संगमस्थल नाग्म बजार पुगियो। कर्णालीको माछा, स्याउको सुकेका चाना, लोकल सिमी, आलु, यार्सागुम्बा, स्थानीय भाङको अचार यहाँको प्रमुख विशेषता रहेछ। विकास पस्दै छ कर्णालीमा नाग्मबाट सुरु हुन्छ मुगु पुग्ने कच्ची बाटो। ढुंगैढुंगाको गड्याङगुडुङ बाटो पार गर्दै करिब चार घन्टाको यात्रामा जुम्लाको गोठीजुला पुगिन्छ। म्ूल सडकबाट अन्य ठाउँमा जाने सडकहरूको आकार देखिन्थ्यो जताततै। भनाइ नै छ विकासको मेरुदण्ड भनेकै सडक हो। भनिन्छ, सडकले विकासका सबै बाटा खोलिदिन्छ। सडक सञ्जालले विकासलाई स्वागत गर्छ। सम्भवतः कर्णालीका विकट गाउँ यसैको पखाइमा छन्। तर ढिलै भए पनि यहाँ विकास पस्दै रहेछ। बाटोको छेउछाउमा देखिएका बोर्डिङ स्कुल र कलेजका होर्डिङ बोर्डहरू, ठूलाठूला पसल तथा होलसेल सेन्टरहरू, मेडिकल तथा ठाउँठाउँमा उभिएका बिजुलीका पोलहरूले उन्नतिको संकेत गरेको देखिन्थ्यो। बाटो कोतरिरहेका भौतिक पूर्वाधारका संवाहकहरू डोजर, टिपर र एस्काभेटरहरूले कर्णालीमा विस्तारै विकास पस्दै छ भन्ने स्पष्ट सन्देश दिएका थिए। गोठीजुलाबाट उकालो बाटो लागेपछि वरिपरिका गाउँ हरियै देखिन्छन्। सिजा उपत्यकामा लगाइने मार्सी धान, गहँु, स्थानीय आलु, सिमीका बिरुवाले मनमोहकता थपेको थियो। अन्य ठाउँको तुलनामा यहाँ कर्णालीको पानीलाई व्यवस्थित तरिकाले खेतमा सिँचाइ गर्न सक्ने बनाइएको थियो। बाटोको छेउछाउमा सेताम्मे फुलेका स्याउ, गुलाबी रङका आरू र आरूबखडाका फूलहरूले चट्टानी पहाडमा लालित्य मिसाएका थिए। हिउँको पहाड उक्लिँदै गर्दा गोठीजुलादेखि केही घन्टाको यात्रापछि चारैतिर हिउँका पहाड देख्न सकिन्छ। बाटोको छेउछाउमा हिउँका थुप्रो छरिएको छ। अस्ताउँदो घामको किरण हिउँमा पर्दा टलक्क टल्किएको थियो हिमाल। मनै लोभ्याउने हिउँका पहाड, जंगल र सेताम्मे चौर देख्दा थकाइ मेटिएको थियो। बुलबुलेमा सधैंजसो हिउँ थुप्रने रहेछ। खाली जग्गामा सेता तन्ना ओछ्याएर कोही बसिरहेको छ जस्तो लाग्थ्यो। गणेश हिमाल, छायानाथ हिमाल, मुर्माटप, चंखेली हिमालको सौन्दर्य फैलिएको थियो त्यहाँ। बुलबुले चौरमा गाडी रोकियो। चार फिट जमेको हिउँमाथि हामी सातैजना हिउँकै होली खेल्न थाल्यौं। कसैलाई फोटो खिचाउने रहर, कसैलाई हिउँ खोतलेर खाने रहर, केही युवती कचौरामा हिउँ राखेर मरमुला मिसाउँदै थिए। हिउँ साँधेर खाने चलन पनि रहेछ त्यहाँ। हामीले सहरमा खाने आइसगोलाको असली स्वाद साँधेको हिउँमा पाइने रहेछ। हिउँमा यत्रतत्र उफ्रिरहेका थियौं हामी। गाडीभित्रको तातो र त्यहाँको असली चिसो सिरेटोको रफ्तार नमिल्दा मलाई सास फेर्न केही गाह्रो भयो। एकैछिनमा उकुसमुकुस भयो। टाउको झम्झमायो, कालैनीलै भए, बोल्ने आवाज नै आएन। दाइले गाडीमा गएर बस्न भन्नुभयो। अदुवाको टुक्रा मुखमा राखेपछि केही हल्का भयो। केही मिनेटमै हिउँसँगको लुकामारीले अत्यायो मलाई। सधैंभरि हिउँ पर्ने ठाउँमा बस्ने वासिन्दाले कति सास्ती खेप्दा हुन् मनमनै आकलन गरें। घाँस बोकेर आउँदै गरेकी लालहिरा बुढाले भने, रूखो पहाडमा बस्ने हामीलाई हिउँले पनि दुःख दिइरहन्छ। हिउँले बाटो बन्द भएर महिनौंसम्म आवतजावत बन्द हुन्छ, बारीमा छरेका अनाज हिउँले खान्छ, हामी के खाएर बाँच्ने यो विकटमा ? बुलबुलेको हिउँ छिचोल्दै दुई घन्टाको कच्ची बाटोको यात्रापछि ताल्चा विमानस्थल पुगियो। ताल्चामा हावाको वेग तीव्र हुने रहेछ। माटो र ढुंगाका ससाना कणसँगै तीव्र गतिमा हावा उडेको थियो। ताल्चाबाट निकै अफ्ठ्यारो ओरालो बाटो हुइकिँदै करिब आठ बजे मुगुको गमगढी पुगियो। ओरालो परेको पाखामा गुजुमुज्ज परेको बस्ती। बाटो कहींकतै पनि पिच गरिएको थिएन। कच्ची बाटोमा बुङबुङ्ती उडेको धुलोले गाडीका सिसा नै छोपिदिन्थ्यो। बाटोका छेउछाउमा खच्चर, घोडाहरू भारी बोकेर कुदिरहेका। भर्खरभर्खर बाटोले आकार लिएको मुगुमा खच्चरहरू नै असली ट्रक रहेछन्। ढुंगाले बनेका घरहरू। कहींकतै ढुंगाकै छानो हालिएको थियो। मोटामोटा ढुंगाकै गाह्रो, ससाना कोठा, प्रायः कर्णालीमा देखिने घरहरू यस्तै हुन्थे। ती घर बडो मेहनतले बनाइएका थिए। भनिन्छ कला कुनै भूगोलमा सीमित हुँदैन। हामीले त्यही पायौं यो विकटमा पनि। ढुंगाका कलात्मक र आकर्षक शैलीमा चारपाँच तले घर हेर्दा उनीहरूको जीवन्त कलामा जोकोही मक्ख पर्छन् सायद।"
"सामान्य सहयोग, असामान्य महत्व","स्मल थिङस् ह्याज ग्रेट मिनिङ । अमेरिकामा बसेका व्यक्तिले आफ्नो दुःखेसो पोख्दै भनेका थिए, पिसो तो घणो कमायो, पर कि कणा माह्रोे छोरो हातसे निकलगयो । (पैसा त धेरै कमाइयो तर के गर्नु छोरा हातबाट फुत्कियो) । सानो दुःखकष्ट झेलेका हैनन् उनले अमेरिकामा स्थापित हुन । परिवारको लालनपोषण, पढाइलेखाइ, सुखसुविधा यावत् कुरामा कुनै कमी हुन दिएनन्् उनले । तर पखेटा लागेपछि बचेराहरू गुँडबाट फुर्रफुर्र उडे झैं छोराहरू पनि आआफ्ना जोडी समात्दै घरबाट फुत्तफुत्त निस्की हिँडेकोमा उनी आफैंभित्रको दोष तथा कमजोरी खोज्न तल्लीन भए । अमेरिकी कल्चरमा सायद यो साधारण मानिन्छ । तर हाम्रो नेपाली समाजमा आफूले जन्माएका, हुर्काएका र पढाएका सन्तान विदेशी रकमको अन्धो अनुसरणको एउटा नमुना थियो त्यो । साथै बाउआमालाई त्यसले प्रदान गरेको पीडा शब्दमा बयान गर्न उनको सामथ्र्य थिएन । अझ बढी पीडा उनलाई त्यसबखत हुन्थ्यो जब आफ्ना छोराले भन्ने गर्दथे, बाउ, तपाईंले हाम्रा लागि जे पनि गर्नुभयो आफ्नो सोख पूरा गर्न । त्यो त तपाईंहरूको कर्तव्य पनि थियो । छोराछोरी जन्माएपछि लालनपालन गर्ने र हुर्काउने त जसले पनि गर्छ । फेरि कोही केही बन्छ भने आफ्नै मेहनत र भाग्यले बन्छ । हुन पनि हो, आफ्नो मेहनत र परि श्रमबिनाको के नै बन्न सक्छ र ? विज्ञानले यति लामो फट््को मारिसक्यो कि वैज्ञानिक बाउलाई आइप्याड र आधुनिक मोबाइलसँगै सुत्ने उनकै सन्तानले आउटडेटेड, ओल्ड फेसन भने भने, दोष उनको ठान्नुभन्दा आधुनिक विचारको उपज मान्नुपर्ने हुन्छ । एकातिर यस्ता विचार तथा संस्कार हुर्किरहेका छन् भने अत्यन्त साधारण घटनालाई पनि जीवनमा ठूलो महत्व दिने व्यक्तिहरू प्नि यही समाजमा प्रशस्तै भेटिन्छन्। धेरै समयअघि एकजना हट्टाकट्टा जवान मसामु आएर आफ्नो भविष्य तथा क्यारियरको दुहाइ दिँदै सहयोगको याचना गर्न थाले । एआईटी बैंककमा तुरुन्तै पुग्नुपर्ने आफ्नो कागज खामबाट झिकेर मलाई देखाउँदै त्यो खाम बैंकक एयरपोर्टबाट पोस्ट गरिदिन उनको विनम्र अनुरोध थियो। त्यो खाम यहाँको हुलाकबाट तुरुन्तै पुग्न न त पर्याप्त समय थियो न त भरोसा । बैंकक एयरपोर्टबाट अर्जेन्ट शुल्क तिरेर पठाइदिन उनी मेरा हातमा केही रुपैयाँ पनि थमाउन खोज्दै थिए । पोस्ट अफिसमा टिकटका निमित्त यति नै पैसा लाग्छ भन्ने यकिन नहुँदा मैले त्यो पैसा लिन मानिनँ । त्यो डकुमेन्ट बैंकक एयरपोर्टबाट पोस्ट गरेपछि जत्ति पैसा लाग्छ जरुर लिनेछु भनेर म जहाजतिर लम्किएँ । जिन्दगी तथा क्यारियरको सवाल भनेपछि मैले पनि उक्त खाम सावधानीपूर्वक ककपिटमा आँखाअगाडि नै राखेर जहाज ल्यान्ड गर्नेबित्तिकै एयरपोर्टबाट पोस्ट गरिदिएँ । दुईतीन वर्षपछि उक्त कुरा मेरा मानसपटलबाट ओझेल परिसकेको थियो । एक दिन अचानक उनै आकर्षक व्यक्ति आफ्नो फुल आर्मी युनिफर्ममा मेरो जहाजको नजिकै आएर ब्यांकक एआईटीमा गरेको अध्ययनको सफलता तथा पदोन्नति दुवैको सम्पूर्ण श्रेय मलाई दिन थाले । मेरो जिन्दगीको यो सफलता सरको योगदानबिना सम्भव थिएन, जुन कुरा म यो जन्ममा त के अर्को जन्ममा पनि बिर्सन सक्दिनँ भन्ने शब्द बारम्बार दोहोर्याइरहेका थिए । सबैसामु यति सानो कुरा (एउटा खाम पोस्ट गरेको) लाई यति ठूलो महत्व दिँदै बयान गर्दा म संकोच महसुस गरिरहेको थिएँ । तसर्थ ती आर्मी अफिसरलाई मैले जीवनको एउटा गूढ रहस्य भन्नैपर्यो, दीपकज्यू, अब योभन्दा धेरै यो प्रसंग अरूसामु न दोहोर्याइरहनुस््, मैले त भगवान्् पशुपतिनाथले खटाएको र अह्राएको कुरा मात्र गरेको हुँ । लागेको बानी सहजै कहाँ जान्थ्यो र ? लामो अन्तरालपछि एक दिन उहाँ मेरो जापान उड््ने तर्खरमा रहेको जहाजको उडान कक्ष (ककपिट) मै आउनुभयो । आर्मीको आकर्षक युनिफर्ममा गोरा अग्ला जवान आकर्षणका केन्द्र भएको मैले त्यो बेला महसुस गरें जब एयरहोस्टेज मैले भन्नुअगावै तीन कप तातो कफीको टे लिएर आइन््, सरले भन्नुअगाडि नै मैले कफी ल्याएँ । मुस्कुराउँदै हामी तीनैजनालाई उनले कफी दिइन्् । ककपिटभित्र पस्नेबित्तिकै सुनौलो तारा तथा फुली इत्यादि चम्काउँदै उनले मलाई एउटा रोबदार आर्मी स्यालुट मार्दै आफ्नो टोपी शिरबाट फुकाल्दै, यो कर्नेली फुली पहिले म हजुरलाई टक्य्राउँछु, हजुरको सहयोगको प्रतिफल आज म कर्नेल भएँ, यो तमाम श्रेय हजुरलाई जान्छ सर भनेर फेरि टोपी लगाउँदै उनले फेरि स्यालुट ठोके । कर्साबलाई हृदयदेखि बधाई दिन म आफ्नो सिटबाट उठें र हात मिलाउँदै अंकमाल गरें । उहाँ कर्नेल भएकोमा म खुसी थिएँ । तर, फेरि पनि त्यही कुरा दोहोर्याउँदा मैले भन्नैपर्यो, प्लिज, एउटै प्रसंग फेरि दोहोर्याई नराख्नुस््, यसका निमित्त भगवान्् पशुपतिनाथलाई धन्यवाद दिनुस््, जसले मलाई यस्ता कामका निमित्त खटाउनु हुन्छ, अह्राउनु हुन्छ । एउटा अर्को प्रसंग, नेपालगन्जको टाउको फुट््ने घाममा एकजना भद्र मानिस ठूलो संकटमा परे झैं छट््पटाउँदै कहिले जहाजको छेउ आउँथे त कहिले निगम कर्मचारीलाई हात जोड््दै हुन्थे । बाउको देहावसान भएपछि काजकिरिया गर्न विराटनगर पुग्नुपर्ने उनको समस्या थियो । कसैको सहयोग नपाउँदा तथा एभ्रो विमानका ४४ वटै सिट भरिभराउ हुँदा निगम कर्मचारीले पनि उनका निमित्त केही गर्न सकेका रहेनछन्् । जहाजको पखेटामुनि घाम छल्न उभिएको मनजिक आएर उनले मलिन स्वरमा समस्या सुनाए । मैले जहाजको ककपिटको जम्पसिट (अतिरिक्त सिट) मै राखेर उनलाई काठमाडौंसम्म पुर्याएर भोलिपल्टको विराटनगर फ्लाइटमा एउटा सिट सुनिश्चित गर्नसमेत निगम कर्मचारीलाई भनेर घरतिर लागें । संयोग पनि कस्तो ! लगभग २०२५ वर्षपछि बाउको हातको टीका लगाउन म विराटनगर गएको बेला एयरपोर्टमा मलाई चिनेर तिनै यात्रुले आफ्नो परिचय दिए र विगतका सम्पूर्ण कुरा आफ्ना साथीभाइलाई सुनाउन थाले । कसरी जीवनमा पहिलोपटक जहाजको ककपिट देखेको मात्र नभई त्यसभित्रै बसेर काठमाडौं आएको । तपाईंले लगाउनुभएको त्यो गुन म यो जन्ममा कहाँ बिर्सन सक्छु र ? उनको मुखबाट ती पुराना सम्झना निस्कँदै गर्दा म २०२५ वर्षअघि नेपालगन्जको त्यो प्रचण्ड गर्मीसँग गााँसिन पुगें । मानसपटलबाट धुमिल भइसकेका कुरा कसैकसैका मनमा कसरी छाप भएर बस्दा रहेछन्् म अचम्मित भएँ । हो, केही घटनाचाहिँ मेरा मानसपटलबाट कहिल्यै जाँदैनन्् । निकै वर्ष पहिलेको घटना हो, टुइनअटर विमानको नेपालगन्जरुकुमकोट (चउरझारी) नेपालगन्जको कुनै एक उडानको सम्झना मलाई बेलाबखत आइरहन्छ । नेपालगन्जबाट चउरझारी ल्यान्ड गर्नेबित्तिकै सदा झैं म बाहिरको दृश्य अवलोकन गर्न नजिकैको एउटा पसलमा चिया पिएर फर्कन लाग्दा सडक किनारमा खुट्टा पसारेर बसेको एउटा मानिसमा मेरो दृष्टि तानिन्छ । पट्टी बाँधेको उसको खुट्टाबाट पीपमि िश्रत रगत बगिरहेको थियो । कूतुहलवश नजिक गएर मैले उनलाई सोध्दा रूखबाट लडेर खुट्टा भाँचिएको र नेपालगञ्ज जान टिकट नपाएर १५ दिनदेखि बिचल्ली परेको उनले सुनाए । उनलाई मेरै फ्लाइटमा नेपालगन्ज लाने प्रबल इच्छा गरेपछि उनलाई सोधें, जाने हो त मसँग ? जहाजले हाम्लाई कहाँ लान्छ र ? , उनको मलिन जवाफ थियो । मैले निगमका कर्मचारीसँग ती बिरामीलाई लाने इच्छा प्रकट गर्दा उनले पहिले त सिट नै नभएको सुनाए भने पछि मेरो कानैनेर आएर भने, सर, त्यसलाई ग्यांग्रिन भइसकेजस्तो छ, दुर्गन्धले छेउमै जान सकिँंदैन । अन्य यात्रु सँगै बस्नै मान्दैनन््, कसरी लाने उसलाई ? , उनको विरोध प्रस्ट झल्कियोे । जहाजको सबैभन्दा पछाडि ढोकैनिरको सिटमा राखेर लाने मेरो निधो भयो, जसका लागि एउटा सानो केटालाई उसकै अभिभावकको काखमा राखेर त्यो सिट उक्त खुट्टा भाँच्चिएको यात्रुलाई दिने प्रबन्ध भयो । एयर होस्टेजले जहाजमा दुईतीनपटक सुगन्धित एयरफ्रेसनर छर्दाछर्दै जहाज नेपालगञ्ज पुग्यो । ती यात्रुलाई नेपालगन्ज अस्पतालसम्म निगमकै गाडीमा पुर्याउने बन्दोबस्त गरेर म काठमाडौंकोे उडानतिर लागें । उनको नेपालगन्जमै उपचार भयो, उनको त्यो खुट्टा सहीसलामत रह्यो कि काट््नुपर्यो इत्यादि कुरा मेरो मानसपटलमा धेरै दिनसम्म आइरह्यो । तत्कालीन शानेवानिका जहाजले देशका दुर्गम पहाडी क्षेत्रका उडानका अतिरिक्त तराईका थुप्रै क्षेत्रको उडान पनि भ्याउनुपर्ने हुन्थ्यो । काठमाडौंबाट बिहान सबेरै उडेको टुइनअटर विमानले लामीडाँडा, विराटनगर, तुम्लिङटार, भोजपुर इत्यादि भ्याएसम्म बढी से बढी उडान गरेर सोही बाटो काठमाडौं फर्कंदा कहिलेकहीं झमक्कै साँझ पर्दथ्यो । लामीडाँडामा एकजना प्रसूतिसम्बन्धी समस्याले पीडित महिलालाई सुविधासम्पन्न अस्पताल लाने पर्खाइमा बसेका उनका आफन्त हड््बडाइरहेका थिए, जहाज विराटनगरबाट विगतमा झैं सोझै काठमाडौं गइदेला कि भनेर । महिलाको अवस्था देखेर मलाई पनि माया लागेर उनीहरूलाई आश्वस्त पारें, म कसैगरी पनि लामीडाँडा आउँछु र उनलाई काठमाडौं आजै पुर्याउँछु । बिहानैदेखि प्रतिकूल मौसमका कारण भोजपुर तुम्लिङटार उडान झन्् ढिलाइ हुन गएको थियो । उड््ने बेलामा लामीडाँडा टावरले दिएको मौसमी विवरणअनुसार दक्षिणतिरबाट बादलले ढाकेका कारण ल्यान्ड गर्न कठिनाइ हुने कुरा विदितै थियो, सोही कुरा अगाडि सार्दै विराटनगरबाट सोझै काठमाडौं जान विमानस्थल कर्मचारी मलाई सल्लाह दिइरहेका थिए । उता ती स्वास्नीमान्छेको अवस्था तथा आफूले दिएको आश्वासन दुइटै मेरानिमित्त उत्तिकै महत्वपूर्ण थिए । समय अभावका कारण दक्षिणतिरबाटै लामीडाँडा ल्यान्ड गरेर चाँडै काठमाडौं उड््ने मेरो योजना सफल हुन नसक्नुको कारण थियो बादल । उत्तरतिरबाट बादल छल्दै लामीडाँडामा ल्यान्ड गर्न म सफल भएँ । हतारोका कारण जहाजको एउटा इन्जिन पनि बन्द नगरी मैले सबै यात्रुहरूलाई जहाजभित्र राख्न भनें । प्रतिकूल मौसममा पनि जहाज आएकोमा सबैभन्दा खुसी ती महिला नै थिइन्् । जहाज उड््नेबित्तिकै हल्लाउने कृया सुरु भइहाल्यो, जुन पाइलट नभई मौसमका कारण भएको थोरै मानिसले मात्र बुझ््थे । बादलको मुनिमुनि सुनकोसी पछ््याउँदै दुई डाँडाको बीचमा उड््नुको विकल्प थिएन । दायाँबायाँ बिजुली चम्किरहेको र माथि पानी पार्ने कालो बादलले ढाकेका कारण रामेछापसम्म सुनकोसी पछ्याउँदै उडे पनि जहाजलाई त्यसउप्रान्त बादलभित्र नपसी धरै भएन । केहीबेर बादलसँग बात मार्न तथा उसका आफ्नै समस्यासँग साक्षात््कार हुन पनि मजै आउँछ । धुलिखेल र बनेपाको बीच कुनै स्थानमा बादलसँगको हाम्रो वार्तालाप टुंगियो । काठमाडौंमा झमक्क साँझ परे पनि ककपिटको सिसाबाट टाढैबाट रन वे देख्दा मन ढुक्क भयो। राम्रो कार्यका निमित्त गरेको प्रयास कतै खेर जाँदैन भन्ने मेरो आत्मविश्वासलाई त्यो नौधुरको पानी तथा कालो बादलले डग्मगाउन सकेन। सम्झन्छु मैले ती असहाय महिलालाई दिएको वचन पूरा गराउने अर्कै शक्ति थियो । ती महिलाको बच्चा पनि ठूलो भएर पाइलट नै बनेको कुनै दिन सुनें भने मलाई कुनै आश्चर्य हुने छैन ।"
सन्दीप लामिछाने प्लेइङ ११ मा,"काठमाडौं : इन्डियन प्रिमियर लिग (आईपीएल) अन्तर्गत शनिबारको खेलमा नेपाली लेग स्पीनर सन्दीप लामिछाने टिममा परेका छन्। दिल्ली क्यापिटलले किंग्स इलाभेन पञ्जाबविरुद्धको खेलमा सन्दीपलाई प्लेइङ ११ मा समेटेको हो। यसअघि लगातार तीन खेलमा सन्दीप बेन्चमा थिए। बिहीबार राति भएको खेलमा सन्दीपको टिम दिल्ली क्यापिटलले मुम्बई इन्डियन्ससँग ४० रनको नमिठो हार व्यहोरेको थियो। अवे मैदानमा पछिल्ला तीन खेल लगातार जितेको दिल्ली बिहीबार आफ्नै मैदानमा मुम्बईसँग ४० रनले पराजित भएको थियो। दिल्लीले आईपीएलको १२ औँ सिजनका ९ खेल खेल्दा सन्दीपलाई ४ खेलमा मात्रै अटाएको थियो। आजको खेल कोट्ला मैदानमा हुँदैछ। दिल्लीले टस जितेर फिल्ड रोजेको छ । मुम्बईसँगको पछिल्लो हारसँगै दिल्ली अंक तालिकाको तेस्रो स्थानमा झरेको छ। दिल्लीको नमीठो हार, सन्दीपलाई नखेलाउनु दुर्भाग्य"
पञ्जाबले दिल्लीलाई दियो १६४ रनको चुनौती,काठमाडौं : इन्डियन प्रिमियर लिग (आईपीएल) क्रिकेटमा किङस् इलेभेन पन्जाबले दिल्ली क्यापिटललाई १६४ रनको चुनौती दिएको छ । टस हारेर पहिले ब्याटिङ गरेको पन्जावले ७ विकेटको क्षतिमा पुरै २० ओभर खेल्दै १६३ रन बनाएको हो । दिल्लीबाट खेलेका नेपाली लेग स्पीनर सन्दीप लामिछानेले उत्कृष्ट प्रदर्शन गरे । उनले पुरै ४ ओभर बलिङ गर्दै ३ विकेट लिए । सन्दीपले ४० रन खर्चिएर ३ विकेट लिएका हुन् । उनको व्यक्तिगत दोस्रो ओभर महंगो सावित भयो । व्यक्तिगत तेस्रो ओभरमा पन्जाबका आक्रामक ब्याट्सम्यान ग्रिस गेलर ६९ रन र साम कुरानलाई शून्य रनमै आउट गरे । गेल ३७ बलमा ६९ रन बनाएर आउट भएका हुन्। पहिलो विकेटका रुपमा सन्दीपले केएल राहुललाई १२ बलमै आउट गरेका थिए । शनिबारको खेलसँगै सन्दीपले यस सिजन ५ खेलमा ८ विकेट हात पारेका छन् । सन्दीप अघिल्लो ३ खेलमा भने मैदान बाहिर थिए । पञ्जाबलाई सस्तैमा समेट्न सन्दीपले ३ तथा अक्सर पट्टेल र कासिगो रबडाले दुईदुई विकेट लिए । दिल्लीले केही बेरमै जवाफी ब्याटिङ गर्दैछ । सम्मान ९ खेलमा १० अंक जोडेको दिल्ली तेश्रो र पञ्जाव चौथो स्थानमा छन् । तेश्रो स्थानमा कायम रहन दिल्लीलाई यो खेल जित्नै पर्ने दबाब छ ।
पहिलो ओभरमा विकेट लिएका सन्दीपले दोस्रो ओभरमाा चार चौका दिए,काठमाडौं : इन्डियन प्रिमियर लिग (आईपीएल) अन्तर्गत शनिबारको खेलमा नेपाली लेग स्पीनर सन्दीप लामिछाने पहिलो ओभरमै विकेट लिएका छन्। टस जितेर फिल्ड रोजेको दिल्ली क्यापिटलका लागि दोस्रो ओभरमा बलिङ गर्न आएका सन्दीपले तेस्रो बलमा विकेट लिएका हुन्। सन्दीपले किंग्स इलाभेन पञ्जाबका ओपनर केएल राउललाई १२ रनमा आउट गरेका हुन्। राउलले सन्दीपको पहिलो बलमा छक्का र दोस्रो बलमा चौका प्रहार गरेका थिए। व्यक्तिगत दोस्रो ओभरमा भने सन्दीप महंगो सावित भए। सन्दीपको बलमा क्रिस गेलले लगातार चार चौका प्रहार गरे। सन्दीप लामिछाने प्लेइङ ११ मा
सन्दीपले लिए क्रिस गेलको विकेट,काठमाडौं : नेपाली लेग स्पीनर सन्दीप लामिछानेले क्रिस गेलको विकेट लिएका छन् । इन्डियन प्रिमियर लिग अन्तर्गत शनिबार राति भएको दिल्ली क्यापिटल र किंग्स इलाभेन पञ्जबीचको खेलमा सन्दीपले गेलको विकेट लिएका हुन् । व्यक्तिगत तेस्रो ओभर बलिङ गर्न आएका सन्दीपले १२२ ओभरमा गेललाई आउट गरेका हुन् । गेल ३७ बलमा ६९ रन बनाएर आउट भएका हुन् । सन्दीपले पहिलो ओभरमा केएल राउललाई १२ रनमै आउट गरेका थिए । तीन ओभर बलिङ गर्दा सन्दीपले तीन विकेट लिएर ३३ रन मात्र दिएका छन् ।
सन्दीपको सान : ३ ओभरमा तीन विकेट,काठमाडौं : शनिबारको खेलमा नेपाली लेग स्पीनर सन्दीप लामिछानेले चम्किएका छन्। इन्डियन प्रिमियर लिग अन्तर्गत शनिबार राति भएको दिल्ली क्यापिटल र किंग्स इलाभेन पञ्जबीचको खेलमा सन्दीप चम्किएका हुन्। सन्दीपले तीन ओभर बलिङ गर्दा तीन विकेट लिएका हुन्। व्यक्तिगत पहिलो ओभरमा सन्दीपले केएल राउललाई १२ रनमा आउट गरे। सन्दीपका लागि दोस्रो ओभर भने महंगो सावित भयो। क्रिस गेललाई चार चौका दिए। व्यक्तिगत तेस्रो ओभर बलिङ गर्न आएका सन्दीपले १२२ ओभरमा गेललाई आउट गरे। गेल ३७ बलमा ६९ रन बनाएर आउट भएका हुन्। १२६ मै सन्दीपले एसएम कुरानलाई पहिलो बलमै आउट गरे। तीन ओभर बलिङ गर्दा सन्दीपले तीन विकेट लिएर ३३ रन मात्र दिएका छन्।
"आईपीएल रोमाञ्चक : ५ ओभरमा ९१ रन, कोलकाताको चौथो विकेट लिँदा झण्डै बैंग्लोरको हार !","काठमाडौं : इन्डियन प्रिमियर लिग(आईपीएल) अन्तर्गत शुक्रबार राति भएको रोयल च्यालेन्जर्स बैंग्लोर र कोलकाता नाइट राइडर्सबीचको खेल निकै रोमाञ्चक भयो। ब्याट्सम्यान हाबी भएको यस खेलमा बैंग्लोरले १० रनको जित निकाल्यो। कोकाताको घरेलु मैदान इडेन गार्डेन रंशालामा भएको खेलमा कोलकाताले टस जितेर पहिले फिल्डिङ रोज्यो। पहिले ब्याटिङ गरेको बैंग्लोरले २० ओभरमा ४ विकेटको क्षतिमा २१३ रन बनायो। २१४ रनको लक्ष्य पाएको कोकाताले २० ओभरमा ५ विकेट गुमाएर २०३ रन बनायो। ब्याटिङका हिबासले यो खेल निकै रोचक रह्यो। बैंग्लोरका कप्तान विराट कोहलीले यस सिजनको पहिलो र समग्र आईपीएलका लागि ५ औं शतक बनाए। महत्वपूर्ण ब्याट्सम्यान एबी डे भिलियर्स स्वास्थ्य समस्याका कारण मैदानमा उत्रिन नसकेका कारण बैंग्लोरको ब्याटिङ औसत हुने अनुमान थियो। डे भिलियर्स यस सिजनमा बैंग्लोरका लागि सबैभन्दा फर्ममा रहेका ब्याट्सम्यान थिए। ओपनर पृथ्व पटेललाई १८ रन बनाउँदा र ५९ रन बनाउँदा तेस्रो क्रममा ब्याटिङमा आएका आकाशदीप नाथलाई गुमाएर मध्यम ब्याटिङ गरिरहेका बैंग्लोरका लागि इङ्ल्याण्डका अलराउण्डर मोइन अली र कप्तान विराट कोहलीले आक्रामक ब्याटिङ गर्दै उच्च स्कोरसम्म पुर्याए। अलीले २८ बलमा ६६ रन बनाए। अन्तिम ५ ओभरमा मात्रै बैंग्लोरले ९१ रन जोड्न सफल भयो। १५औं ओभरको खेल सकिँदा बैंग्लोरको १२२ रन मात्रै थियो। १६ औं ओभरमा ५ बलमा अली मात्रैले २७ रन प्रहार गरे र छैटौं बलमा क्याच आउट भए। त्यसपछि विराट कोहली आक्रामक रुपमा प्रस्तुत भए ४२ बलमा ५५ रन बनाएर खेलिरहेका कोहलीले थप १५ बलको सामाना गर्दा ४५ रन जोडी शतक पूरा गरे। अन्तिम बलमा ब्याच आउट भए। अस्ट्रेलियन अलराउण्डर मार्कुस स्टोनिस ८ बलमा १७ बनाएर अविजित रहे। २१४ रनको विशाल लक्ष्य पाएको कोलकाताको सुरुवात राम्रो हुन सकेन। ५ ओभरमा ३३ रन बनाउँदा सुरुका तीन ब्याट्सम्यान गुमाएर कमजोर अवस्थामा पुगेको थियो। ११५ ओभरमा चौथो विकेटकोरुपमा रोबिन उथाप्पा आउट हुनुअघि कोलकाताको स्कोर जम्मा ७९ रन थियो। त्यसपछि क्रिजमा आएका आन्द्रे रसेल र यसअघि नै क्रिजमा सेट भइसकेका नितिश रानाले आक्रामक ब्याटिङ गरेपछि टोलीलाई फराकिलो अन्तरको हारबाट जोगाए। सामान्यतया विपक्षी टोलीको विकेट लिँदा फाइदा हुन्छ, खेल आफ्नो पक्षमा पार्न सकिन्छ तर कोलकाताविरुद्ध विकेट लिँदा विपक्षी टोलीलाई थप टाउको दुखाई हुने गरेको छ। पाचौं, छैटौं नम्बरतिर ब्याटिङमा आउने वेस्ट इन्डिजका आक्रामक ब्याट्सम्यान आन्द्रे रसेलले अस्भाविक ब्याटिङ गरी खेलको नतिजा नै बदल्ने गर्छन। यस अघिका खेलमा हारको नजिक पुगेको टोलीलाई आक्रमक ब्याटिङ गरी जिताउँदै आएका छन्। यसअघि बैंग्लोरविरुद्ध उसैको मैदानमा भएको खेलमा पनि बैंग्लोरको पक्षमा ढल्किसकेको खेललाई रसेलले जिताएका थिए। शुक्रबारको खेलमा पनि बैंग्लोरले चौथो विकेट लिएर रसेललाई क्रिजमा भित्रिने अवसर दिँदा झण्डै हारको सामना गर्नुपर्यो। १२ औं ओभरमा क्रिजमा छिरेका रसेलले जम्मा २५ बलमा ९ छक्का र २ चौकाको मद्दतमा ६५ रन बनाए। रसेल र राना मिलेर ५ औं विकेटका लागि ४८ बलमा ११८ रनको साझेदारी गरे। २०औं ओभरको ५औं बलमा रसेल रन आउट भए। अन्तिम बलमा नितिश रानाले छक्का हाने। राना ४६ बलमा ८५ रन बनाएर अविजित रहे । ९ खेल खेल्दा बैंग्लोरले यो दोस्रो जित निकालेको छ। समान खेल खेलेको कोलकाताले ४ खेलमा जित निकालेको छ।"
