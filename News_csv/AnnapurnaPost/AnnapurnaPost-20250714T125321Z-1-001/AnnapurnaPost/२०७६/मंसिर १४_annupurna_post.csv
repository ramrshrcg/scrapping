शीर्षक,विवरण
विकास खर्चका बाधा,"हरेक विकास आयोजनामा परियोजना व्यवस्थापक हुने हो भने विकासको कायाकल्प केही फेरिन सक्छ केही दिनअघि प्रधानमन्त्री केपी शर्मा ओलीले समयमा काम नगर्ने ठेकदारलाई जमानतसमेत जफत गरेर कारबाही गर्न निर्देशन दिए। पहिलो चौमासिकमा विनियोजित विकास बजेट ४ खर्ब ८ अर्ब रुपैयाँमध्ये ६ प्रतिशत मात्र खर्च भएपछि प्रधानमन्त्रीले अग्रसरता लिएका हुन्। विकास निर्माणका काममा ढिलासुस्तीलाई सम्बोधन गर्न प्रधानमन्त्रीको यो पहल हाम्रो विकास खर्चका समस्याको एउटा पाटो हो। काम नहुनुमा अन्य धेरै पक्ष जिम्मेवार छन्। पक्कै पनि राजनीतिक संरक्षणमा रहेका र राजनीतिज्ञलाई नै प्रभावित पार्ने हैसियतका ठेकदार पनि नभएका होइनन्। केही अटेर ठेकदारका कारण सबैलाई एउटै डालोमा हालेर व्यवहार गर्न सकिँदैन। फेरि ठेकदारकै कारण विकास नभएको भन्ने होइन। ठेकदार विकास आयोजना निर्माणको चरणदेखि सहभागी हुन्छन्। त्यसअघि पनि आयोजनाको पूर्वतयारीका क्रममै हाम्रा धेरै कमजोरी छन्, जसलाई समग्रतामा सम्बोधन गर्न आवश्यक हुन्छ। आयोजनाको छनोट र पूर्वतयारी विकास खर्चमा समस्या आयोजना छनोटदेखि नै सुरु हुन्छ। विकास खर्च सुस्त हुनुको मुख्य जड आयोजनाको छनोटमा लापरबाही र राजनीतिक दबाबप्रभाव नै हो। आयोजना छनोट गर्दा राजनीतिक प्रभावका आधारमा छानिन्छन्। उदाहरणका लागि, गत वर्ष खानेपानी तथा सरसफाइ मन्त्रालयबाट राष्ट्रिय योजना आयोगमा कार्यक्रमको सूची पठाइयो। त्यसमा फलानो खानेपानी आयोजना भनेर नाम मात्र उल्लेख थियो। त्यो खानेपानी आयोजना विकासका लागि न सम्भाव्यता अध्ययन भएको थियो। तल्लो तहका सरकारले कार्यान्वयन गर्ने प्रकृतिका आयोजनामा पनि संघीय सरकारका मन्त्रीहरू नै चासो राख्छन्। यस्ता आयोजनामा बजेट विनियोजन भएपछि सम्भाव्यता अध्ययन सुरु हुन्छ। निर्माणका लागि ठेक्का लगाउने चरणसम्म पुर्याउँदा कम्तीमा पनि दुई आर्थिक वर्ष सकिसकेको हुन्छ। संघीय सरकारबाट प्रदेश र स्थानीय तहमा हस्तान्तरण भएका आयोजना कार्यान्वयनमा तल्लो तहका सरकारले चासो नदेखाउनुको मुख्य कारण भनेकै ती आयोजना स्थानीय प्राथमिकताका थिएनन्। आफ्नो निर्वाचन क्षेत्र जोगाउन मन्त्री या सांसद्हरूको दबाबप्रभावमा परेका आयोजना थिए। त्यस्ता आयोजना कार्यान्वयन अनिश्चित भएका छन्। कुनै पनि आयोजना विनाअध्ययन केवल राजनीतिक स्वार्थका लागि विकास कार्यान्वयन गर्न खोज्दा वर्षौंदेखि ठूला पूर्वाधारको प्रगति निराशाजनक छ। स्रोतको विन्यास सही नभएपछि त्यसले राम्रो प्रतिफल दिन सक्दैन। कुनै पनि आयोजना छान्दा स्थानीय मागका आधारमा त्यसको सम्भाव्यता, अर्थतन्त्रमा सिर्जना गर्ने लाभ, सामाजिक लाभ विश्लेषण गरेर त्यसको अध्ययन गरी निर्माण चरणमा पुर्याएर (रेडी टु इम्प्लिमेन्ट) आयोजनालाई मात्र बजेट विनियोजन गरे यसले आधा समस्या समाधान हुने राष्ट्रिय योजना आयोगका उपाध्यक्ष प्राडा पुष्पराज कँडेल बताउँछन्। यो समस्या समाधानका लागि राष्ट्रिय योजना आयोगले आयोजना बैंक स्थापना गरेको उनले बताए। मन्त्रालयका योजना महाशाखाले सिफारिस गर्ने आयोजना स्क्रिनिङ गरेर त्यसको लाभलागत विश्लेषणका आधारमा मात्र बजेट विनियोजनका लागि सिफारिस गरिने उनले बताए। आयोजना बैंकको अवधारणा आएको दशकौंसम्म यसको कार्यान्वयनमा राजनीतिक नेतृत्वले चासो नदेखाउनुले अझै पनि यो अवधारणाले प्रभावकारी काम गर्नेमा आशंका नै छ। अर्थतन्त्रको विकासका लागि पूर्वाधारको खाडल कम गर्ने, निजी लगानी आकर्षित गर्ने, रोजगारका अवसर सिर्जना गर्ने र अर्थतन्त्रको उत्पादनशील क्षमता बढाउने पूर्वाधार आयोजनाको तीव्र विकासले मात्र समृद्धि हासिल हुन्छ। साना र टुक्रे आयोजनाबाट त्यो अपेक्षा गर्न सकिँदैन। आयोजनालाई निर्माण चरणमा पुर्याउन धेरै पूर्वतयारी गर्नुपर्ने हुन्छ। सम्भाव्यता अध्ययन र विस्तृत परियोजना प्रतिवेदन (डीपीआर) तयार गर्नुका अतिरिक्त निर्माणस्थलको जग्गा अधिग्रहण, राइटअफ वे क्लियरेन्स, वन, वातावरणसँग सम्बन्धित वातावरणीय प्रभाव मूल्यांकनलगायतका आधारभूत काम सम्पन्न गर्नुपर्ने हुन्छ। त्यसपछि वित्तीय व्यवस्थापन भएपछि आयोजना निर्माण अघि बढ्छ। राजनीतिको फन्दामा विकास आयोजना छनोटको विधि र प्रक्रियाका सम्बन्धमा हाम्रो राजनीतिक नेतृत्व, संसद् र कर्मचारीतन्त्रलाई थाहा नभएको भने होइन। करिब दशक अघिदेखि आयोजना बैंक स्थापना गर्ने र त्यस परियोजना बैंकले आयोजनाहरूको लाभलागत विश्लेषण गर्ने, त्यसको आर्थिक, सामाजिक फाइदा विश्लेषण गरेर मात्र बजेट निर्माणका क्रममा अर्थ मन्त्रालयलाई बजेट विनियोजनका लागि सिफारिस गर्ने भनिएको थियो। प्रोजेक्ट रेडिनेस फिल्टर (आयोजनाको तत्परताका आधारमा बजेट विनियोजन गर्ने) सम्बन्धी अवधारणा झण्डै दशक अघिदेखि कार्यान्वयन गर्न खोजिएको भए पनि राजनीतिक नेतृत्वले यसलाई रुचाएन। अनुशासनमा बस्न नरुचाएपछि यो कार्यान्वयन भएन। बरु शान्तिस्थापनापछि नयाँ संविधान जारी हुँदासम्मको राजनीतिक संक्रमणकालीन समयमा बजेट अनुशासन नराम्रोसँग बिग्रियो। छिटोछिटो सरकारहरू परिवर्तन भइरहँदा एक त समयमा बजेट ल्याउनै समस्या थियो भने विकास निर्माणतर्फ कसैले ध्यान दिएन। बरु सत्तामा बस्नेहरूले स्रोत सुनिश्चितताका नाममा विभिन्न टुक्रे आयोजनालाई रकम दिन थाले। पूर्वअर्थमन्त्री डा रामशरण महतले एकपटक अर्थ समितिको बैठकमै स्रोत सुनिश्चितताका यस्ता आयोजनामा कसरी खर्च हुन्छ भनेर फेहरिस्त नै सुनाएका थिए। स्रोत सुनिश्चितता भन्ने दुनियाँमा कहीं नभएको चलन भित्याएर बजेट अनुशासनलाई ध्वस्त पार्ने काम भयो, डा महत भन्छन्, फलानोको घरबाट फलानोको घर हुँदै राजमार्गसम्म बाटो पिच गर्ने भनेर उल्लेख भएका आयोजनामा समेत स्रोत सुनिश्चितता दिइएको थियो। अर्थ मन्त्रालयले बहुवर्षीय ठेक्कामा कार्यान्वयन गर्नुपर्ने ठूला आयोजनाका लागि स्रोत सुनिश्चितता दिने गरेकोमा त्यो अभ्यासलाई दुरुपयोग गरेर टुक्रेटाक्रे आयोजनामा बजेट बाँडेर खाने काम भयो। ठूला आयोजनामा राखेको बजेट खर्च नभएपछि आर्थिक वर्ष सकिनुभन्दा अघिल्लो त्रैमासको अन्त्यतिर रकमान्तर गरी सानातिना आयोजनामा बजेट छरेर कार्यकर्ता पोस्ने अभ्यास रोक्नेतर्फ ध्यान दिइएको छैन। संविधान जारी भई दुईतिहाइ बहुमतसहितको बलियो सरकार गठन भएपछि सार्वजनिक खर्चका यस्ता बेथिति रोकिने अपेक्षा गरिएको थियो। बजेट अनुशासन कायम हुने अपेक्षाकै बीच वर्तमान सरकारले पनि चलिआएका सबै बेथितिलाई ग्रहण गर्दै अघि बढाएको छ। संघीय सरकारले चालु आर्थिक वर्षको बजेटबाट प्रत्येक निर्वाचन क्षेत्रका लागि ६ करोड रुपैयाँ बजेट विनियोजन गरेको छ। सीमित स्रोतसाधनलाई सांसदका माध्यमबाट विकास गर्ने अवधारणाले नेपालको विकास राजनीतिको फन्दामा परेको स्पष्ट हुन्छ। सांसदले ऐनकानुन निर्माण गर्ने, विकास आयोजनाको अनुगमन र गुणस्तरीय कार्यान्वयनको सुनिश्चिततामा भन्दा निर्वाचन क्षेत्रमा केही विकास निर्माणका काम देखाएर त्यसबाट आफ्नो निर्वाचन क्षेत्र सुरक्षित गर्ने ध्यानमा लागेका छन्। यसकारण ठूला र राष्ट्रिय गौरवका आयोजना कार्यान्वयनमा अपेक्षित दबाब पर्न सकेको छैन। कतिपय सांसदहरू निर्वाचन क्षेत्रका लागि प्राप्त गरेको ६ करोड बजेट कसरी खर्च गर्नेगराउने ध्याउन्नमा लागेका र कतिपय ठाउँमा अनियमिततासमेत देखिएकाले उनीहरूले विकास आयोजनाको द्रूत कार्यान्वयनका लागि सरकारलाई खबरदारी गर्ने नैतिक धरातल गुमाउँदै गएका छन्। ठेक्कामा दबाब र पहुँचका आधारमा राम्राले भन्दा हाम्राले ठेक्का प्राप्त गरिरहुञ्जेल निर्माणमा ढिलाइ मात्र होइन, कार्यको गुणस्तरमा धेरै ह्रास आउनेमा दुईमत छैन। मन्त्रीहरूमा पनि आफ्नो प्रभावका आधारमा अन्तरमन्त्रालय समन्वयमा एकले अर्काको सिफारिसका आयोजना घुसाइदिने चलन बढेको अनुभव कर्मचारीवृत्तबाट सुन्न पाइन्छ। राजनीतिक नेताहरू पनि प्रभावका आधारमा आफ्नो स्वार्थका निर्वाचन क्षेत्रकेन्द्रित आयोजना घुसाउन मग्न छन्। विकासप्रतिको समग्र बुझाइ र स्रोतसाधनको उच्चतम सदुपयोगका सम्बन्धमा राजनीतिक नेतृत्वमा इच्छाशक्ति नहुँदासम्म ठूलै सुधारको कल्पना गर्न सकिँदैन। राष्ट्रिय गौरवका आयोजना र ठूला सडक, सिँचाइ, जलविद्युत्, विमानस्थललगायतका पूर्वाधार निर्माण धीमा गतिमा अघि बढेको छ। कुनै पनि आयोजनालाई समयमा सम्पन्न गर्नेभन्दा पनि त्यसलाई दोहन गरेर कसरी कमाउन सकिन्छ भन्ने सोच हावी हुँदा आयोजना समयमा सम्पन्न भएर जनताले त्यसको लाभ प्राप्त गर्न लामो समय पर्खनुपरेको छ। मेलम्ची खानेपानी आयोजना, माथिल्लो तामाकोसी जलविद्युत् आयोजना, भेरीबबई, रानीजमरा कुलरिया, सिक्टा सिँचाइको उदाहरण आफैंमा काफी छन्। हामीकहाँ ठूला आयोजना सम्पन्न गर्न औसतमा ११ वर्ष लाग्ने गरेको छ। सार्वजनिक खरिद, कमिसनखोरी र सेटिङ सार्वजनिक खरिद विकास खर्चको अर्को ठूलो समस्या हो। हाम्रो खरिद कानुन र ओभरसाइट (निरीक्षण) गर्ने निकायहरूकै कारण निर्णय गर्न डराउने रोग अझै कायमै छ। पूर्वमन्त्री रवीन्द्र अधिकारीले विकास समितिको सभापति हुँदा पटकपटक ओभरसाइट एजेन्सी हरूसँग सेटिङ नगरी ठेक्का खोल्ने नै फस्छ भनेर बोलेका थिए। सार्वजनिक बोलपत्र आह्वान गर्दा न्यून कबोल गर्नेलाई ठेक्का दिनुपर्ने नियमका कारण निर्णय लिन डराउनुपर्ने अवस्था रहेको उनले संकेत गरेका थिए। अहिले कतिपय ठेक्कामा प्राविधिक र वित्तीय गरी डबल इनभेलोप (दुई खाममा) प्रस्ताव लिने र प्राविधिक रूपमा योग्यमध्येका वित्तीय प्रस्ताव हेरेर कम बोलकबोल गर्नेलाई ठेक्का दिने गरिएको छ। तर कर्मचारीहरूले सकेसम्म यस्ता प्रस्ताव मूल्यांकनमा बसेर आफू विवादको भारी बोक्न चाहँदैनन्। राजनीतिक नेतृत्वको दबाब एकातिर तर प्रस्ताव मूल्यांकन योग्य अर्कोतर्फ हुँदा पनि कर्मचारीले निर्णय लिन डराउँछन्। रघुवीर महासेठ भौतिक पूर्वाधार तथा यातायातमन्त्री हुँदा उनले धेरै ठेक्काका फाइल अड्काए। पूर्वपश्चिम रेलमार्गको निजगढहेटौंडाभरतपुर खण्डको विस्तृत परियोजना प्रतिवेदन (डीपीआर) सम्बन्धी प्रस्तावमा मन्त्रीले आफ्नो स्वार्थअनुरूप ठेक्काका लागि आग्रह गरेका थिए। नागढुंगा सुरुङमार्गदेखि उनको मन्त्रालयमातहतका सडक, यातायात व्यवस्था, रेल विभागमा उनले अनावश्यक हस्तक्षेप गरेका थिए। सबैभन्दा बढी विकास बजेट खर्च गर्ने मन्त्रालयको नेतृत्वले हरेक ठेक्कामा आफ्नो लाभका लागि फाइल अड्काउने, निर्णय गर्न नदिने दुराशय राख्ने गरेको अर्थ मन्त्रालयका अधिकारीहरू बताउँछन्। यसैकारण पनि यस आर्थिक वर्षको पहिलो चौमासमा अपेक्षाअनुसार विकास खर्चले गति नलिएको उनीहरूको भनाइ छ। निर्माण व्यवसायीका क्षमता हामीकहाँ निर्माण व्यवसायीको क्षमतामा पनि बारम्बार प्रश्न उठ्ने गरेको छ। क्षमता हुनेले ठेक्का नपाउने र ठेक्का पाउनेको क्षमता नहुने कारणले निर्माणका काममा ढिलाइ भइरहेका छन्। राजनीतिक संरक्षण र पहुँच भएका ठेकदारले ठेक्का ओगट्ने उनीहरूले उपठेकदारलाई जिम्मा लगाउने अधिकांश उदाहरण छन्। कतिपय आयोजनाको स्थलगत अनुगमनका क्रममा उपठेकदार मात्र होइन, त्यसपछिका पनि धेरै तहमा उपठेक्काहरू लगाउने गरेको भेटिएको छ। त्यसकारण पनि निर्माण व्यवसायीलाई जवाफदेही बनाउनैपर्छ। राजनीतिमै रहेका, राजनीतिक संरक्षण पाएका र पहुँच भएका ठेकदारलाई काम गराउन पनि ठूलै दबाब सिर्जना गर्नुपरेको छ। जबसम्म ठेक्कामा दबाब र पहुँचका आधारमा राम्राले भन्दा हाम्राले ठेक्का प्राप्त गरिरहन्छन्, उनीहरूले निर्माणमा ढिलाइ मात्र होइन, निर्माण कार्यको गुणस्तरमा पनि सम्झौता गर्छन्। ठेक्का प्राप्त गर्नै माथापच्ची हुने र ठूलो रकम घुसबापत बुझाउनुपरेपछि ठेकदारले निर्माणनिर्माण सामग्रीको गुणस्तरमा सम्झौता गर्न थाल्छ। यसले गर्दा भएका निर्माणको पनि गुणस्तरीय नहुने हुन्छन्। गुणस्तरहीन भौतिक पूर्वाधार निर्माणले ठूलो आर्थिक र मानवीय (धनजन) को क्षतिसमेत हुन सक्छ। राम्रा आयोजना व्यवस्थापकको अभाव र कर्मचारीको बारम्बार सरुवा आयोजना व्यवस्थापनमा कमजोरी विकास आयोजना अघि बढ्न नसक्नुको अर्को प्रमुख कारण हो। सरकारले हरेक ठूला विकास आयोजनामा आयोजना निर्देशकका रूपमा सरकारकै कर्मचारीबाट खटाएको हुन्छ, उनीहरूको कार्यशैली, योग्यताक्षमता, दबाब थेग्न सक्ने क्षमतामा विकासका काम निर्भर हुन्छन्। नेपाल विद्युत् प्राधिकरणका कुलमान घिसिङ र गौतमबुद्ध अन्तर्राष्ट्रिय विमानस्थलका यसअघिका आयोजना प्रमुख प्रवेश अधिकारीजस्ता आयोजना व्यवस्थापक चाहिएको छ। जो आयोजना निर्माणस्थलमै रातदिन खट्छन्। स्थानीय समस्या समाधानदेखि निर्माण सामग्रीको आपूर्तिलगायत निर्माणका क्रममा आउन सक्ने जुनसुकै समस्या समाधान गर्न सक्रिय हुन्छन्। कुलमान घिसिङ प्राधिकरणमा नियुक्त हुनुअघिको प्राधिकरणका विद्युत् उत्पादन, प्रसारण र वितरण आयोजनाहरूको स्थिति र अहिलेको अवस्थामा आकाशजमिनको फरक देख्न सकिन्छ। उनी आफैं निर्माणस्थलमा भिडेर आयोजना कार्यान्वयनका लागि निर्माणकर्तालाई जवाफदेही बनाउन सधैं सक्रिय रूपमा लागिपर्छन्। गौतमबुद्ध अन्तर्राष्ट्रिय विमानस्थलले पनि कहिले निर्माण सामग्रीको अभाव त कहिले ठेकदारको किचलो अनेकौं झन्झट बेहोरिरहेको थियो। अधिकारीले आयोजना प्रमुख भएर काम थालेको एक वर्षको अवधिमै आयोजनाको प्रगति ५० प्रतिशतबाट ७० प्रतिशतभन्दा माथि पुर्याए। यस्ता परियोजना व्यवस्थापक हरेक विकास आयोजनामा हुने हो भने विकासको कायाकल्प केही फेरिन सक्छ। विकास साझेदारहरूले आयोजनाका कर्मचारीहरूको बारम्बार सरुवा हुनु पनि आयोजना अघि बढाउन मुख्य समस्या रहेको बताउने गरेका छन्। अहिले सरकारले आयोजना व्यवस्थापक सरकारी कर्मचारी बाहिरबाट पनि लिन सकिने व्यवस्था गरेको छ। यसको परिणाम भने हेर्न बाँकी नै छ। तर परियोजना व्यवस्थापक छनोटमा कुनै राजनीतिक स्वार्थ नराखी व्यावसायिक व्यक्ति छनोट गरेर तिनीहरूलाई राम्रोसँग काम गर्न दिने हो भने आयोजना कार्यान्वयनको विद्यमान गतिहीनतामा बदलाब आउन सक्छ।"
विनयशील छविका विनय,"विनय गुरुवाचार्य र विनयकुमार कसजू। दुवै विनय पत्रकारितामा समर्पित व्यक्तित्व। दु :खद् संयोग। दुवैजनाले एक साताभित्रैमा नेपालको पत्रकारिता क्षेत्रलाई वियोगमा पार्नुभयो गुरुवाचार्यले ६ मङ्सिरमा र कसजूले १० गते। एक विनयले नेपालबारे जिज्ञासु अन्तर्राष्ट्रिय समुदायलाई सेवा पुर्याउनुभएको थियो भने अर्का विनयले पाल्पा जिल्लाको बाटो हुँदै ग्रामीण पत्रकारितालाई राष्ट्रिय परिवेशमा उकाल्ने काममा योगदान गर्नुभयो। दुवै विनयको निधनबाट परिवारजनलाई पुगेको क्षति त अपूरणीय हुने नै भयो। गुरुवाचार्यले आठ दशकभन्दा लामो जीवनकालपछि यो धरती छोड्नुभयो : केही वर्ष अघिदेखि उहाँलाई कम्पवात (पार्किन्सन्स) भनिने व्याधिले सताइरहेको थियो। मुख्य कुरो, उहाँले झण्डै चार दशकको सक्रीय जीवनमा नेपालको पत्रकारितालाई गतिलो गुन लगाउनुभयो यसको साँगुरो अन्तर्राष्ट्रिय आयामलाई फराकिलो पार्ने काममा आफ्नो मेहनत लगाएर। २००७ सालको परिवर्तनअघि एक्लिएर रहन बाध्य मुलुक नेपाल सात सालपछि अन्तर्राष्ट्रिय समुदायमा परिचित हुँदै गयो र सगरमाथासहितको यहाँको प्रकृति, विविध संस्कृति र यस हिमाली राष्ट्रका गतिविधिबारे बाँकी विश्व जिज्ञासु हुन थाल्यो। र, यिनै जिज्ञासालाई सम्बोधन गर्ने आवश्यकता देखा पर्यो। विनय गुरुवाचार्यको पत्रकारितामा प्रवेश त्यसै परिप्रेक्ष्यमा भएको हो। अङ्ग्रेजी भाषामा समाचार लेखेर नेपालबारे विदेशीलाई जानकारी दिनसक्ने पढालेखा नेपाली थोरै भएको बेला थियो त्यो। भन्नै परेन, नेपाली पत्रकारिताको प्रथम प्रहरका ती पहरेदारसामु ठूलै चुनौती हुँदो हो। कामथाल्दैसिक्दै गरी बटुलेको सीपलाई औपचारिक पत्रकारिता शिक्षा र तालीमबिना जनसमक्ष प्रस्तुत गर्न आँट साँच्चिकै दुस्साहस भएको कुरा स्वयं विनय र उहाँका समकालीनहरूबाट सुनेको छु। नेपालको पहिलो अङ्ग्रेजी दैनिक अखबार निकाल्ने श्रेय गोपालदास श्रेष्ठलाई जान्छ जसको द कमनर ले नेपालमा बसोवास गर्ने विदेशी र सानो संख्याका पर्यटकलाई सेवा पुर्याएको थियो। तदन्तर मणिन्द्रराज श्रेष्ठ सम्पादक रहेको द मदरल्याण्ड अङ्ग्रेजी पत्रकारितामा रुचि हुनेहरूका लागि अर्को मञ्च बन्न पुग्यो। विनयको पत्रकारिताको थालनी यसै छापाको माध्यमबाट भएको हो त्रिचन्द्र कलेजमा पढ्दाका सहपाठी (एवं पूर्वराजदूत) प्रा सुरेन्द्रबहादुर श्रेष्ठलाई राम्रो सम्झना छ। मणीन्द्र र विनयका आमाहरू दिदीबहिनी भएकाले विनयलाई आफ्नो रुचिको पत्रकारिता क्षेत्रमा मणीन्द्रको मदरल्याण्ड भएर पस्न सजिलो भयो। खबरमा आउने एकएक तथ्यलाई पुष्टि गरेपछि मात्र आफ्नो माध्यमबाट समाचार प्रवाहित गर्ने उहाँहरूका अभ्यास हेरेर हामीले सिक्ने कुरा धेरै छन्। त्यसताका बिजुलीको आपूर्ति नियमित थिएन, कतिपटक त आफूले मैनबत्तीको उज्यालोमा त्यहाँका कम्पोजिटरहरूले काम गरेको देखेको श्रेष्ठको भनाइ छ। सम्पन्न परिवारको युवक विनयले रोजगारी खोज्न पत्रकारिता गरेको होइन, रुचिले तानेर त्यता लागेको हो। जे होस्, पत्रकारितामा एउटा छाप छोड्न उनी सफल भएकै हुन्, अर्का सहपाठी (एवं अवकाशप्राप्त सहायक रथि) दीप्तप्रकाश शाहको मूल्यांकन छ। यो सन्दर्भ २००९ र २०१३ साल बीचको हो। गुरुवाचार्यले पत्रकारितामा छाप छाड्न स्तरको काम गरेको चाहिँ अमेरिकी समाचार संस्था एसोसिएटेड प्रेस एपीनेपालप्रतिनिधि हुँदाको अवस्थामा हो। युनिभर्सिटी अफ् इण्डियाना एट् ब्लुमिङ्टनमा सन् १९६३६४ मा पत्रकारिताको अध्ययन गरेपछि गुरुवाचार्यको पेशागत सीप र आत्मविश्वासमा टड्कारो परिवर्तन आयो। त्यस बखतको नेपालमा राजदरबार, सिंहदरबार सबैतिर सूचना र जानकारी लुकाउन वा गोप्य राख्ने परिपाटी थियो। सूचनाको हकजस्ता कुराको कुनै महत्व थिएन, प्रवक्ताजस्ता स्रोत हुँदैनथे अनि हातमा मोबाइल बोकेर हिँड्न पाउने आजको जस्तो सञ्चारप्रणाली कहाँ पाउनु र ? उतिखेर पत्रकार कि उपेक्षित हुन्थे कि तिनबाट टाढै बस्नु बेस भन्ने राज्यव्यवस्थाका मानिसको मानसिकता हुने गथ्र्यो। पञ्चायतकालीन नेपालको परिवेश सर्वथा भिन्दै थियो। लड्भिड गरेर सूचना लिन नसके समाचार संकलन गर्न हम्मे पथ्र्यो। गुरुवाचार्य र समकालीन पत्रकारहरू अनेक अवरोधसँग जुध्न बाध्य थिए। विनय गुरुवाचार्यलाई कसरी सम्झिनु हुन्छ भनेर यसबीच मैले अनुभवी केही पत्रकारहरूलाई सोध्ने जमर्को गरें। यस क्रममा आएका उत्तरको निचोड हो : विनय गुरुवाचार्य आफ्नो जिम्मेवारीप्रति सदैव सजग, पेशागत दायित्वप्रति निरन्तर समर्पित एक इमानदार पत्रकार हुनुहुन्थ्यो। मन्तव्यका संक्षिप्त झलक : भैरव रिसाल : पेशाप्रति इमानदार, भलाद्मी, गम्भीर। धेऽऽरै प्रश्न नगर्ने। केदारमान सिंह : काममा लगनशील तर केही लज्जालु भाव भएको। एक समय मदरल्याण्डमै कार्यरत सिंहलाई उसबखतका केही प्रसंगको सम्झना छ। जस्तो राजा महेन्द्रलाई जनकपुरमा बम हानिएको घटना। त्यसको विवरण घटनास्थलबाटै काठमाडौं पठाउन सिंहलाई सीमापारि (विहार) पुग्नुपरेको रहेछ। संयोग, गुरुवाचार्यचाहिँ त्यसबखत मदरल्याण्डको काठमाडौं कार्यालयमा। स्वभावत : जनकपुरको त्यो समाचार नेपालको अखबारमा यथासमय छापियो नै, त्यसका साथसाथै एपीमार्फत बेलैमा विश्वभर सम्प्रेषित पनि हुन पायो। होमनाथ दाहाल : सज्जन। पेशाप्रति इमानदार। नेपाललाई बाहिरी विश्वमा चिनाउने थोरै पत्रकारमध्येका एक। अर्को कुरा, विनय गुरुवाचार्य अवाञ्छित चर्चा वा विवादमा परेको मैले कहिल्यै सुनिनँ, सुन्नु परेन। यो ध्यानयोग्य पक्ष हो। गोकुलप्रसाद पोखरेल : भलाद्मी। गहन अभिरुचिका कारण पत्रकारितामा संलग्न। पेशाप्रति हरघडी प्रतिबद्ध। सूचना जानकारीहरू खोज्नु, बटुल्नु र तिनलाई पुष्टि अनि पुनर्पुष्टि गरी ढुक्क भएपछि मात्र समाचारको रूप दिएर सम्प्रेषण गर्नमै व्यस्त रहने र रमाउने उहाँको बानी। यही देखेर केही सहकर्मी मित्रले विनयलाई निरस ठान्थे, त्यो बेग्लै कुरा हो। माधव आचार्य : एक मित्रका रूपमा सम्झना हुन्छ। हामीबीच छिमेकीसँगको सम्बन्धजस्तै सम्बन्ध रह्यो। यदाकदा तर्कवितर्कमा पनि पर्ने गथ्र्यौं। किशोर नेपाल : विनय दाइको अभाव सधैं खड्किने छ। (परलोक भएकै दिन ट्वीटरमा) तीर्थ कोइराला : खबरमा आउने एकएक तथ्यलाई पुष्टि गरेपछि मात्र आफ्नो माध्यमबाट समाचार प्रवाहित गर्ने उहाँको अभ्यास हेरेर हामीले सिक्ने कुरा धेरै छन्। समाचारलाई वासी राख्न मिल्दैन भन्दैमा गलत विवरण वा आँकडा बोकेर ताजा देखिन दगुर्ने विनय दाइको बानी थिएन। उहाँले नेपाल वातावरण पत्रकार समूह (नेफेज) लाई गरेको योगदानले छुट्टै र विशिष्ट महत्व राख्छ। पत्रकारितालाई पेशाभन्दा पनि सेवा मानेर लामो समय सक्रिय गुरुवाचार्यसँग एक समय म पनि निकट हुन पुगें। उस्तैउस्तै काम अर्थात् नेपालका समसामयिक महत्वका गतिविधिका समाचार अन्तर्राष्ट्रिय जगत्लाई उपलब्ध गराउने बेलायती समाचार संस्था रोयटर्सको संवाददाता भएको थिएँ। नेपालले २०४५४६ को भारतीय नाकाबन्दीको सामना गरिरहेको बखत थियो। एकैनासको काममा संलग्न विश्वका तीन ठूला कहलिने समाचार एजेन्सीका तीनजना प्रतिनिधिमध्ये म भएँ कान्छोसिकारू। संस्थागत प्रतिस्पर्धा गर्ने एजेन्सीका प्रतिनिधि भएकाले एक स्तरमा उछिनपाछिनको दौडमा पनि हुन्थ्यौं हामी। तर त्यो संस्थागत प्रतिस्पर्धालाई अस्वस्थ हुन नदिन सजग रहने गरिन्थ्यो। विनय गुरुवाचार्य र फ्रान्सिसी समाचार संस्था एएफपी तथा बीबीसीसित आबद्ध केदारमान सिंह स्थापित र अनुभवी पत्रकार। अमेरिकाकै अर्को एक एजेन्सी युनाइटेड प्रेस इन्टरनेसनल (यूपीआई) का प्रतिनिधि भोला राणा पनि खारिएका पत्रकार। जापानको एजेन्सी क्योदो अर्का अनुभवी पत्रकार माधव आचार्यबाट समाचार प्राप्त गथ्र्यो। जर्मनीको संस्था डीपीए नेपालबारेका समाचारका लागि सुपरिचित पत्रकार श्याम केसीसँगको सम्पर्कमा थियो। भारतका यूएनआई र पीटीआईका संवाददाता पनि कतिपय जमघटमा भेटिन्थे। चीनको सिन्ह्वाको प्रतिनिधिका भाषा र प्राथमिकता बेग्लै हुन्थे। एकाध विदेशी अखबारका प्रतिनिधि पनि काठमाडौंमा कार्यरत थिए। विनय गुरुवाचार्य अलि अघिदेखि नै जापानको माइनिची शिम्बुन अखबारको पनि संवाददाता। मचाहिँ केही वर्षपछि जापानकै अर्को छापा योमिउरी शिम्बुन को नेपालप्रतिनिधि हुन पुगेको सञ्चारकर्मी। जापानका जिज्ञासु पाठकहरूका अभिरुचि केके हुन सक्छन्, हामी बेलाबखत आपसमा सरसल्लाह गथ्र्यौं। गुरुवाचार्यको अध्ययन र अनुभवबाट म निकै लाभान्वित हुन्थें। पर्वतारोहणका याममा जापानी पाठकहरूको चासोले हामीलाई चनाखो राख्ने गर्थे। त्यसैगरी, एक समय गुरुवाचार्यले अध्यक्षता गरेको संस्था नेफेज सित स्थापनाकालमै म पनि संलग्न हुन पुगेको थिएँ। हामी आपसमा निकट सम्पर्कमा रहने भएकाले होला, उहाँको निवास (थापाथली) को ढोका मेरा लागि खुला रहने गथ्र्यो। अग्रपङ्तिका अग्रज पत्रकारप्रति हार्दिक श्रद्धाञ्जली !"
देवकोटा आफैं मिथक !,"देवकोटालाई देवत्वकरण नगरौं। कहिल्यै यो नभनौं कि उनका कृति श्रीमद्भागवतसरह छन्। यो उनीप्रति गरिएको बेइमानी ठहरिनेछ। सृष्टिको बिहानीको आगमन तब मात्र हुन सक्यो जब एक अनुपम सुन्दरीले लोभ्याउँदै आफ्नो वक्षस्थल उघारिन्। उनी कुनै अप्सरा थिइनन् इन्द्रलाई रिझाउने। न थिइन् डरपोक इन्द्रको आदेशअनुसार कामवासना र उत्तेजना जागृत गराउने मेनका नै। ऋषि विश्वामित्रको तपोज्ञान आर्जित उन्नयनको यात्रा बिगार्ने मेनका निश्चितरूपमा थिइनन्। उनी त तपोज्ञानमा ऊर्जा थप्ने अलौकिक सुन्दरताको पुञ्ज थिइन्। उनको मुस्कुराहटमा कोटी सूर्यको किरण विद्यमान थियो। को हुन् त ती ? ती हुन् पूर्वाहुती। हामी उनलाई चिन्छौं उषा भनेर। प्रत्येक बिहान उनी चेतनाको पुञ्ज बनेर आउँछिन्। हामीलाई जगाउँछिन् नयाँनयाँ ज्ञान दिन। बुद्धि, विवेक र नयाँ ज्ञानको अमृत चखाउन। यसरी असीम चेतनाको प्रस्फुटन गरेर हाम्रो आवाजलाई बलियो पार्न। त्यो आवाजलाई प्रतिध्वनित गर्न परसम्म, अझ परसम्म। यस्तो संवेदनशीलताले ओतपोत भएकी उषासँग जसले समागम गर्न सक्यो त्यो एउटा तारा बनेर चम्किन सक्छ। मैले जे वर्णन गरें त्यो एउटा मिथक हो। अनि यो पनि हो कि यस्तै मिथकसँग खेल्न सक्ने, सहवास गर्न सक्ने, समागम गर्न सक्ने व्यक्ति नै साहित्यिक आकाशमा चम्किलो तारा बनेका छन्। नेपाली साहित्यिक आकाशमा जब म हेर्छु, त्यहाँ एउटा यस्तै तारा चम्किरहेको देख्छु। ती हुन् महाकवि लक्ष्मीप्रसाद देवकोटा। अनि प्रश्न गर्छु आफैंसँग। यो कसरी ? के धेरै किताब लेखेर हो ? लाग्छ धेरै किताब लेख्ने त अरू पनि छन्। यहाँनिर यति भनिहाल्नुपर्छ कि धरतीमा मान्छेले जे जानेको छ त्योभन्दा असंख्य गुना उसले नजानेको कुरा छन्। अझ आफ्नो सन्दर्भमा भन्नुपर्दा मैले आफैंसँग प्रश्न सोध्न त पाउँछु नै तर उत्तरको जमर्को गर्दा अन्धो मान्छेले हात्ती छामेजस्तो पनि हुन सक्छ। यसरी उत्तर खोज्दा मेरो ठम्याइ मिथकमै आइपुग्छ। मिथक भनेको के हो ? जसरी देवकोटाले प्रश्न गरेका थिए जीवनको उद्देश्यबारे। उनले त उत्तर पनि सहज र स्वस्फूर्त रूपले सँगै दिए। यसरी उद्देश्य के लिनु उडी छुनु चन्द्र एक ? मिथक के हो, भन्नेको उत्तर खोज्न अलिकति भौंतारिनै पर्छ। मानव सभ्यतालाई हेर्दा मान्छेको जन्मिने र मर्ने क्रमजस्तै सभ्यताको नियति पनि त्यही नै रहेको देखिन्छ। एउटा ठूलो फरकचाहिँ छ। त्यो हो मान्छेको आयुको तुलनामा सभ्यताको आयु धेरै बढी छ। सभ्यताको यस जन्ममरणका क्रममा कति कुरा सधैंका लागि मरे, केही बाँचे परसम्म अनि हराए। र, केही अहिलेसम्म बाँच्दै आएका छन्। यसरी अहिलेसम्म बाँचेकोमा मान्छे र मिथक छन्। अनि यसरी दुवै सँगै बाँच्न सक्नुको कारण एकले अर्कालाई बचाउने अन्तरसम्बन्धले गर्दा हो। यो सम्बन्धका बारेमा अलिकति हेरौं। मान्छे विभिन्न आवेगको एउटा सँगालो हो। यी आवेग हाम्रो चेतन र अचेतन मनमा भित्रबाहिर गरिरहेका हुन्छन्। अनि यो सँगालोबाट नै ऊर्जा निस्कने होस् ,जसले हामीलाई चलायमान गराउँछ। यो सँगालोमा के छैन ? सम्पूर्ण भावना निरन्तर स्पन्दित छन् क्रोध, घृणा, आक्रोश, छटपटी, लोभ, माया, विवेक, स्नेह, प्रेम, पाप, धर्म, परपीडन। यी आवेग बनेर हाम्रा आचार, विचार र सामाजिक कृयाकलापलाई प्रभावित र निर्देशित गरिरहेका हुन्छन्। र, यसलाई हाँकेको हुन्छ अहम्ले। अहम् छैन, मान्छे बाँच्न सक्दैन। सामूहिकताविना ऊ क्रियाशील हुन सक्दैन। सन्तुलनको काम मान्छेको समझदारी वा विवेकले गरेको हुन्छ। विवेकले गर्दा ऊ असल मान्छे बन्न चाहन्छ आफ्नो हितका लागि र समाज हितका लागि। लोभ जहिले पनि बलियो हुन्छ। यसलाई नियन्त्रण गरेर यसबाट नै ऊर्जा निकाल्नुपर्ने हुन्छ। कुनै पनि मुलुकमा व्यक्तिगत लाभ र सामाजिक लाभको सन्तुलन मिलाउने काम नियम, कानुन र प्रणालीले गर्ने हो। व्यक्तिगत लाभ र सामाजिक लाभको अन्तरसम्बन्धबारे गहिरो अध्ययन गरेर गेरी बेकरले भ्रष्टाचारको उद्गमस्थल देखाए। उनले अर्थशास्त्रमा नोबेल पुरस्कार नै पाए। यो हाम्रो चासोको विषय होइन अहिले। तर, परिवार र समाजले गरेको त्यो प्रयास जुन मिथकसँग जोडिएको छ त्यो भागचाहिँ पक्कै हो। मान्छेसँग जोडिएर सधैं बाँच्दै आएको यो मिथक के हो ? अब यसलाई हेरौं। पौराणिक कथा, श्रुति, किम्वदन्ती, मान्यता र कतिपय धार्मिक कर्मकाण्ड जसले मान्छेका विभिन्न आवेगलाई असल मान्छे हुनेतर्फ प्रणालीकृत गर्छन्, ती नै वास्तविक अर्थमा मिथक हुन्। त्यस्तै मान्छेको सामूहिक रूपमा बाँच्ने लामो संघर्षको यात्रा, विजयपराजय, धर्मका ठेकदार र शासकको मिलोमतोबाट निस्केको शोषण, एउटा मान्छे अर्को मान्छेका लागि आमोदप्रमोदको वस्तु बन्नुपर्ने स्वीकृत सामाजिक परिपाटी र शासकको लहडबाट पनि केही मिथक निस्केका हुन्छन्। तर, कतिपय ती मिथक राजनीतिक परिवर्तन नि :सृत सामाजिक परिवर्तनको क्रमसँगै सकिएका वा धुमिल हँुदै गएका छन्। मान्छेको शाश्वत अभिव्यक्तिलाई असल मान्छे बनाउनेतर्फ केन्द्रित भएका मिथकहरू नै मान्छेसँग सधैं बाँच्दै आएका छन्। बच्चाबच्चीलाई बाबुआमाले असल मान्छे बनाउन राम्रो संस्कार दिन चाहन्छन्। उनीहरूको कथा सुन्ने, रमाउने र कौतुहलयुक्त यो बेलामा त्यस्ता कथा सुनाइन्छ, जसले चरित्र निर्माणमा मद्दत पुर्याउँछ। उनीहरूले देखेका वा सुनेका जीवजन्तुलाई प्रयोग गरिएको हुन्छ। यसरी नै हाम्रो पञ्चतन्त्रमा माछा, भ्यागुता, सर्प आदिलाई प्रयोग गरेर नैतिक शिक्षा दिइएको छ। यस्ता मिथक हरेक देशमा छन् र हरेक समाजमा छन्। हाम्रो समाजमा विद्यमान मिथकहरू पुराण, महाभारत, रामायण र वैदिक वाङ्मयबाट मूलत : आएका छन्। त्यस्तै पश्चिमी समाजमा पनि धर्मग्रन्थ र मूलत : ग्रीक सभ्यताको प्रधानता पुनर्जागरण युग भएर यो निर्माण हँुदै आएको छ। मिथकको प्रयोगबाटै साहित्य जन्मिने हो। अर्को शब्दमा भन्दा मिथक छैन, साहित्य छैन। मिथकलाई फूलबुट्टा भर्ने काम शब्दहरूले गर्छन्। शब्दसँग खेल्न सक्ने र मिथकलाई प्रयोग गर्न सक्ने जोसँग शिल्प छ, त्यो नै शिल्पकार हो। कवि तथा साहित्यकार वास्तविक अर्थमा शिल्पकार हुन्। मान्छेका विभिन्न आवेगलाई यत्नसँग उपयुक्त मिथकबाट समाजलाई दर्पण देखाउन सक्छ कविले। अन्याय र अत्याचारविरुद्ध आवाज उठाउन सक्छ कविले, बलियो पार्न सक्छ कविले। जनतालाई सम्झाउन सक्छ र बुझाउन सक्छ कविले। यस अर्थमा ऊ समाजको नेतृत्वकर्ता हो। अब हेरौं देवकोटा कसरी आफंै मिथक बने त ? साँच्चिकै भन्ने हो भने एक वाक्यमा नै उत्तर आई नै सकेको छ। त्यो हो सुन्दर र सार्थक ढंगबाट शब्द र मिथक प्रयोग गरेर निश्छल बालकको जस्तो मायालु स्वभावको नेता बन्न सके देवकोटा, नेपाल र नेपालीलाई माया गर्ने। यसलाई अथ्र्याउन हामीले दुइटा पाटोबाट हेर्नुपर्ने हुन्छ। पहिलो हो उनले कसरी प्रयोग गरे भरपूर मिथकहरू। दोस्रो हो नदीलेजस्तो प्रवाहित भएर अनवरत देखाउन सके काव्य रचना वा सिर्जना क्षमता। पहिलो पाटोबाट अगाडि बढ्दा सुरुमै भनिहालौं कि देवकोटाले आफंै रम्नरमाउन सके मिथकसँगको सहवासमा। मिथकसँग आल्हादित भएर खेल्न सके। काव्य भावको उडानमा परीसरहका उनका अगाडि आएका शब्दहरूको छनोट गर्न जति सुझबुझ देखाउँथे, त्योभन्दा धेरै बढी उनी मिथकको प्रयोग गर्ने कलामा सिपालु थिए। पूर्वीय र पश्चिमी दुवै मिथकको ज्ञान थियो उनमा। सीता हरण मा सीताको रूप वर्णन गर्न जति सुन्दर ढंगबाट पूर्वीय मिथकको प्रयोग गरेका छन्, उनले त्यति नै राम्रोसँग प्रोमिथस मा पश्चिमी मिथकको। अब देवकोटाका समकालीन नाटककार बालकृष्ण समको यो भनाइ हेरौं। उनी भन्छन्, साहित्यमा देवकोटा तीनपटक जन्मे। पहिलोपटक मुनामदनसँग, दोस्रोपटक शाकुन्तलसँग र तेस्रोपटक पागलसँग। देवकोटाको पागल कविताबाट सुरु गरौं। उनको तेस्रो जन्मबाट। उर्लिएको नदीको भेलजस्तो शक्तिशाली छ यो कविता। आक्रोश, चुनौती, विद्रोह, ललकार, प्रेम, रोम्यान्टिसिजम र बुद्धत्वयात्राको अनुपम सम्मिलन हो यो। कन्फेसनल मोडमा लेखिएको नेपाली साहित्यको पहिलो यस कवितामा कविले पागलको पर्सोनाबाट भयंकर ऊर्जा उत्पत्ति गरेर असमानजनक सामाजिक बनावट र शक्ति संरचनालाई ध्वस्त पार्ने अठोट देखाएका छन्। नेतृत्वलाई लल्कार्छन् को हौ तिमीहरू मेरो अगाडि भनेर गन्दै नगन्ने शैलीमा। उनी आफूले राजालाई गरिब र सिकन्दरलाई गाली गरिसकेको कुरा बताउँछन् र साधारणभन्दा साधारण जनतालाई सातौं आसमानमा पुर्याएको कुरा गर्छन्। आगो बनेका छन् उनी। यस्तो ऊर्जाको उत्पत्ति, स्वभाव र वेग लिएर। यसका लागि उनले भरपूर मिथकको प्रयोग गरेका छन्, दुवै पूर्वीय र पश्चिमी मिथकको। मलाई यसमा स्वर्गाग्निचोर को प्रयोग सुन्दर लाग्छ। तिनको प्रयोग कसरी भएको छ यी पंक्तिहरूमा जब मानवले मानवलाई मानव ठान्दैन साथी ! तब कडकडाउँछन् मेरा बत्तीस दन्ते बंगारा, दुवै ! जस्तो भीमसेनको दात ! म बनखाने आगो झैं बहुला हुन्छु ! बहुला, साथी ! काँचै निलु झैं विश्वविशाल ! म सुन्दर चकोर, आसुन्दरफोर ! कोमलक्रूर चिडिया, स्वर्गाग्निचोर तुफानपुत्र ! पागल ज्वालमुखीको उद्गार भयंकर व्यक्तित्वपाल ! यसरी उनी आगो हुन्छन् किनकि प्रजातन्त्र आएपछि पनि सोझा निमुखा जनतालाई प्रयोग, उपयोग र दुरुपयोग गरी नै राखिएको जब उनी देख्छन्। नेतृत्वमा बसेकाहरूले आफ्नो लोभको तृप्तिका लागि ती गरिब जनताप्रति गरेको बेइमानीबाट आगो भएपछि यसरी आक्रोशित हुन्छन् कवि निर्लज्ज नेतृत्वको निरस रसनाको रण्डीको नाच हेर जनअधिकारको डँडाल्नोको भाँच हेर ! जब भँगेरेटाउके छापाको कालो मिथ्याले मेरो विवेकवीरलाई जाली झूटले ललकार्छ तब हुन्छन् मेरा गाला राता साथी ! सल्केको गोल झैं राता ! जब निमुखा जनता कालो जहर पिउँछ पिउँछ कानले र अमृत भनी ठानेर र मेरा आँखाअगाडि साथी तब हुन्छन् मेरा रांै, रौं गर्गनको सर्पकेश झैं अब देवकोटाको दोस्रो जन्म शाकुन्तल हेरौं। यो महाभारतको कथा हो। इन्द्रले ऋषि विश्वामित्रको तप भंग गर्न अप्सरा मेनकालाई स्वर्गबाट मत्र्यलोकमा पठाउँछन्। सम्भोगका लागि आफ्नो कामुक सौन्दर्य देखाएर गरेको नृत्यबाट विश्वामित्रमा जागृत कामवासनाको प्रतिफल शकुन्तलाको जन्म हुन्छ। मेनका नवजात शिशुलाई वनमै छाडेर स्वर्ग फर्कन्छिन्। कण्डव ऋषिको आ श्रममा हुर्किएकी शकुन्तलाको सिकार खेल्न जंगल पुगेका राजा दुष्यन्तसँगको भेट प्रेममा प्रस्फुटित हुन्छ। अकस्मात युद्ध लड्न जानुपरकाले उनी शकुन्तलालाई त्यहीं छाडेर फर्कन्छन्। दुष्यन्त युद्ध जितेर फर्केको थाहा पाएपछि ऋषिले शकुन्तलालाई दरबार पठाउँछन्। ऋषि दुर्वासाको श्रापका कारण दुष्यन्तले शकुन्तलालाई चिन्दैनन्। दुष्यन्तले दिएको चिनाउने औंठी शकुन्तलाले पोखरीमा हराएकी हुन्छिन्। नचिनिएर फर्कनुपर्दाको वियोगको पीडा खप्तै बसेकी शकुन्तलालाई राजाले लिन पठाउँछन्, त्यो बेलामा जब हराएको औंठी पाएको एउटा किसानले राजाको औंठी चिनेर उनीकहाँ पुर्याइदिन्छ। त्यो औंठी देखेपछि उनले शकुन्तलालाई सम्झन्छन् र वियोगमा डुब्छन्। कश्यप ऋषिको आ श्रम पुगेका बेला आफ्नो बालक छोरा भरतसँग दुष्यन्तको भेट हुन्छ। यसरी परिवारको मिलन हुन्छ। यो कथा सम्पूर्णरूपमा नै मिथक हो। संस्कृतमा कालिदासले लेखेका हुन्। नेपालीमा देवकोटाले। नेपालको पहिलो महाकाव्य। देवकोटाको शब्दमा आइसल्यान्डको सर्प। उनको चाहना, नेपाली साहित्यमा महाकाव्यको अभाव पूरा गर्ने। र, उनलाई मीठो लाग्छ यो प्रियकथा प्राचीन संसारको। यो एकलाइन मात्र पनि फलले झुकेको वृक्षको हाँगोजस्तो मिथकले झुकेको छ। विभिन्न छन्दमा लेखिएको यो महाकाव्य २४ सर्गमा बाँडिएको छ। बगैंचामा जताततै सुन्दर फूलहरू फुलेजस्तै यो महाकाव्य जताततै मिथकले भरिएको छ। मलाई मनपर्ने यो शार्दूलविक्रिडित छन्दमा लेखिएको मंगलचरण हेरौं। चिम्ली लोचन दीर्घकाल तपमा खोलेर वासन्तिका। नाची सुन्दर तालले पवनमा देखि फुलेकी लता।। बिर्से झैं भन को तिमी यति भनी गौरी रुलाईकन। मुस्कुराएर फुल्याउँदा शिव दिऊन् कल्याणको चुम्बन।। यो मंगलचरणमा भन्दा सुन्दर सिल्पजडित मिथकको प्रयोग अरू के हुन सक्ला र ? अब देवकोटाको पहिलो जन्म मुनामदन। त्यतिबेलाको अभावको जिन्दगानी गाँसिएको सामाजिक परिवेशलाई कवितामा चित्रण गरिएको वियोगान्त मीठो लोकगीतको काव्य नाटक हो यो। दबाइएका मान्छेको इज्जतलाई सधैं हिफाजत गर्ने देवकोटा लेखनीले जनजिब्रोको तर हराउँदै गएको झ्याउरे लय समातेको छ यसमा। यस्तो कृति बन्यो यो जसलाई देवकोटाले अत्यधिक रुचाए। त्यसैले यतिसम्म भने कि मुनामदन राखेर उनका बाँकी अरू सबै कृति जलाइदिए पनि हुन्छ। आर्थिक अभावमा रहेको मदन आफ्नी प्यारी श्रीमती मुनालाई छाडेर पैसा कमाउन भोट जान्छन्। कमाएर फर्कंदा उनी मरिसकेकी हुन्छिन्। यस कृतिमा तुलनात्मक रूपमा मिथकको प्रयोग निकै कम छ। तर अहिले मुनामदन एक शक्तिशाली मिथक बनेको छ। मुनामदनभित्रका चरित्र र तिनका कार्य, संवाद र भावहरू जीउको मिथक बनेका छन्। अब अर्को पाटोबाट अगाडि बढौं। देवकोटा पचास वर्ष पनि बाँचेनन्, ४९ वर्ष ८ महिना मात्र। तर उनको प्रकाशित कृति नै ८४ छन् र अप्रकाशित करिब ३० छन्। यसरी हेर्दा उनले सरदर एक वर्षमा दुईभन्दा बढी कृतिको रचना गरेका छन्। यो कसरी सम्भव भयो ? प्रस्ट छ उनको सामथ्र्य। उनको फतफत नै साहित्य बन्थे। उनले आफैंले भनेका छन्, दिनभरि श्लोकमा फतफताइरहन सक्छु। दिउँसो जागिर खाएर राति लेखें शाकुन्तल महाकाव्य। तीन महिनामा पूरा गरें। देवकोटाकै शब्दमा : लेखें तीन महिनामा रातिराति बसेर फुर्सदमा कलम बिजुली झैं दौड्थ्यो ६ सय पेज पुगनपुग, तीन महिनाको फुर्सदको काम। यसरी जन्म्यो नेपालको पहिलो महाकाव्य। त्यस्तै कविता उपन्यास जन्म्यो दस दिनको गर्भधारणबाट सुलोचना। त्यो पनि घडी हेरेर कार्यालय समयभित्र मात्र। उनी भन्छन्, कविताले मलाई टिपेर लग्यो। यो क्रममा एकै दिनमा करुण रसप्रधान खण्डकाव्य लेखे कुञ्जिनी। यसरी नै जन्मिँदै गए महाकविका महान् कृतिहरू। सरस्वतीपुत्र देवकोटा अनवरत साहित्य सिर्जनामा लागे। उनले लेख्दा कहिल्यै केरमेट गर्नुपरेन, न थपघट नै। स्वस्फूर्त आउँथ्यो। सरासर लेखेर जान्थे। ईश्वर बरालको ठम्याइ समग्रमा यही नै हो। शंकर लामिछानेको एउटा रोचका वर्णन यस्तो छ भोलिपल्ट बिहानै बनारस जानु थियो : त्यो अघिल्लो साँझ मैतीदेवी पुगें देवकोटाका घरमा। देवकोटा भन्दै जान्थे म लेख्तै गएँ। यसरी एक सिटिङमा लगालग तीन कथा जन्मे। नेपालमा पुनर्जागरणको सूत्रपात गर्ने पहिलो व्यक्ति महाकवि लक्ष्मीप्रसाद देवकोटा भएको ठहर छ विश्वेश्वरप्रसाद कोइरलाको। भारतका महापण्डित डा राहुल सांकृत्यायनले भारतका प्रसिद्ध कवि पन्त, प्रसाद र निराला जोडेर एउटा देवकोटाकवि बन्छ भनेर गरेको मूल्यांकनले हाम्रा कविलाई एउटा उच्च आसनी दिलायो। कल्पनाको उडानमा उनी बादलपारि घुमिरहेका हुन्थे। त्यहाँको स्वाद लिन्थे, दृष्यमा रम्थे र आल्हादित हुन्थे। तर आफू बाँचेको परिवेशको गुरुत्वाकर्षणले झारिदिन्थ्यो उनलाई त्यही अस्तव्यस्त कोठाको भुइँ ओछ्यानमा जहाँ दुवै खुट्टा धसेर छरिएका कागजका टुक्राहरूमा लेखिरहेका हुन्थे। बाया हातका दुई औंलाले निभिसकेको ठुटो चुरोट अझै च्यापिएको हुन्थ्यो। अभाव र दायित्वको दोभानबट निस्किएको भेल तर्दै गर्दा उनी कताकता पुग्थे। त्यसको ज्ञान उनी स्वयंलाई हुँदैनथ्यो। यस क्रममा उनलाई कतिपय बेला दायित्वको हेक्का नै रहेन। कतिपय बेला अभाव टार्न खोज्दा झन् गहिरो अभावमा पर्नुपर्यो। कतिपय बेला देवकोटालाई छाक टार्नुपर्यो कविता बेचेर। त्यो पनि विदेशमा। दोभानको भेलभन्दा प्रचण्ड थियो देवकोटाको काव्य वेग। अनवरत रह्यो। काव्य पढेर हामीलाई आनन्द हुन्छ, काव्यको रसबाट। देवकोटाले जिन्दगीको आनन्द लिए काव्य सिर्जनाको रसबाट। बाँचेको परिवेश न बदलिन सक्थ्यो। काव्यको प्रचण्ड वेग न रोकिन सक्थ्यो। यी दुईबीचको सन्तुलन नमिल्दा देवकोटाले अनेक छटा देखाए। यो छटा शाकुन्तल महाकाव्य लेखिरहेको बेला उनका मनमा उर्लिरहेको भावलाई अलि गहिरिएर हेर्यो भने छर्लंग देखिन्छ। काव्यको वेगबाट निस्केको उर्जाको उज्यालोमा सुन्दर देखिएको शिल्प हेरेर आफैं दंग पर्छन्। कृतिले नोबेल प्राइज प्राप्त गर्ने कल्पनामा लहरिँदै जान्छन्। यो लहर मिसिन्छ जिन्दगीको अभावसँग। त्यतिबेला उनी भन्छन्, त्यत्रो पैसा आएपछि त सब दु :ख दूर हुन्छ। यो भाव मनोवैज्ञानिकको भाषा सिरियल थिंकिङ को नजिकनजिक छ। जहाँ जसरी लेख्दा पनि जिन्दगी देखाए, काव्य सिर्जना देखाए उनले। कहिले पागल बनेर राँची पुगे। अनि शक्तिशाली कविता लेखे पागल। कहिले रूसमा साहित्यको जादु छरे। कहिले थोत्रो साइकल चढेर गएको मान्छे पेय पदार्थले मात्तिए। तर मुलुकको सबभन्दा राम्रो गाडीमा घर फर्के। कहिले रोएरै बसे त कहिले एकै दिनमा खण्डकाव्य लेखे। कहिले आफ्नै पाण्डुलिपिले सिँगान पुछे त कहिले बारुलोले टोकेकोमा उजुर गर्न पुलिस थाना पुगे। कहिले ठाँटिएका हुन्थे त कहिले महाकवि भन्नै नसुहाउने अवस्थामा हुन्थे। उनको समकालीन कविहरूको यो धारणा रहेको छ कि उनी मान्छेका रूपमा असफल भनिए पनि देवकोटा एक विशाल आत्मा भएका व्यक्ति थिए। अन्तत : यस्ता अनगिन्ती छटाहरूले मिथकको स्वरूप लिए। मिथकीय स्वरूप र देवकोटा स्वरूपको यो सम्मिलन समयको प्रवाहसँग लयबद्ध हुँदै जाँदा देवकोटालाई मिथक बनाउँदै लग्यो। यसरी देवकोटा आफंै मिथक बने। तर खुसी भएनन् उनी। दु :खी भए। मान्छे स्वभावत : आफू जे छ त्योभन्दा बढी हुन चाहन्छ। अरूले वाहवाह गरिदियो भने दंग पर्छ। ठूला कवि, ठूला प्राध्यापक, ठूला विद्वान्, ठूला डाक्टर। जो जे भए पनि अरूले ठूला भनेर थपडी मारिदिएमा ऊ दंग पर्छ। आफ्नो विषयमा ठूला हुन चाहनु र त्यसका लागि परि श्रम गर्नु राम्रो हो। तर आफू जे छ त्योभन्दा बढी अरूले गरोस् भन्ने चाहना राख्नु वा त्यस्तो चाहनाको परिपूर्तिका लागि मरिहत्ते गर्नु त सायद विकृति भयो। खहरे भनेको खहरे मात्र हो। खहरेले ठूलो नदीको जस्तो गडगडाहट देखाउँदैमा ठूलो हुने त होइन। यहाँनिरबाट देवकोटाको दुखेसो ती व्यक्तिप्रति हुन्छ, जो उनलाई मिथक बनाउन मरिहत्ते गरिरहेका छन्। कतिपय ती उनीबारेका कथाहरू, उनी भन्छन्, ठाडै गलत छन्। उनको भनाइलाई एउटा उदाहरणबाट अथ्र्याउँदा यस्तो बन्छपाँच फिटको मान्छेको कद पाँच फिटमात्र हो। अजंगको आठ फिट कदको बनाउन त भएन नि। इल ज्भबचष्लन ीभनभलमक बदयगत इलभकभाि अर्थात् आफ्नै चर्चा आफैंले सुन्दा भन्ने छोटो टिप्पणीमा देवकोटाले आफ्नो यो चित्तदुखाइ जाहेर गरेका छन्। उनी भन्छन् जिन्दगीमा तीनचार रात पूरै लेखेर मैले बिताएँ होला तर कथा बन्यो देवकोटा रातभर कविता लेखिरहन्छन् मानौं कि मेरो घर अहोरात्र कविता उत्पादन गर्ने कारखाना हो। कोही आँशुकवि भन्ने, कोही स्विच थिच्नेबित्तिकै फोन घुमेजस्तो घुमेर कव्य निकाल्न सक्ने बिजुली कवि भन्ने। कविता लेखेको बेला चुरोटले पोलेकै थाहा नपाउने कवि पनि भने मानौं मलाई आगोले पोल्दै पोल्दैन। कविताको एनेस्थेसिया पाएपछि आगो निल्न सक्ने भन्ठान्छन्। शारीरिक रूपबाट डरपोख मान्छे मलाई एपोलोसरह बनाएका छन्। संस्कृत र अंग्रेजीको महापण्डित ठान्छन्, जबकि आफूले कालिदासको शकुन्तला पढेको छैन। न अंग्रेजीमा वाल्ट विटम्यान। यतिसम्म कि स्नातक भएपछि नयाँ किताब पढ्ने फुर्सद पाएको छैन। यसरी नै त भोलि सूर्यमाथि उड्न सक्ने कवि भन्ने पनि कोही आए भने के गर्ने ? आम जनताले कसरी लिन्छन् त्यसबाटै मिथक जन्मिँदै जाने हो। यहाँनिर जर्ज बर्नाड सको चकलेट क्रिम सोल्जर को कुरा सान्दर्भिक हुन आउँछ। सिपाही भनेपछि सबैले बुझ्छन् हिम्मतवान् र वीर भनेर। यो आम जनधारणा हो। यो धारणालाई बर्नाड सले आम्र्स एन्ड द म्यान भन्ने उनको धेरै सफल मानिएको नाटकबाट भत्काएका छन्। सबै सिपाही वीर हुन्छन् भन्ने होइन। उनले एउटा यस्तो सिपाहीलाई देखाएका छन्, जो लडाइँबाट भागेर डराउँदै लुक्न खोजिरहेको थियो एउटा केटीको सुत्ने कोठाभित्र छिरेर। र, जो गोलीगठ्ठा राख्ने पकेटहरूमा रक्सी राख्ने गर्दथ्यो। डराएर लुक्न खोजिरहेको सिपाही त्यो मानसिकतालाई कसरी वर्णन गर्ने ? चकलेट क्रिम सोल्जर भनेर लेखाए बर्नाड शले त्यो केटी पात्रबाट। देवकोटा बारेका मिथकहरू सबै सही छैनन्। यसको पुष्टि देवकोटा आफैंले दुखेसो पोखेरै गरिसकेका छन्। त्यसैले जुन गलत छन्, ती भत्कानुपर्छ। कमसेकम तिनीहरू जुन देवकोटा आफैंले गलत भनेर लेखिसकेका छन्। अन्त्यमा भन्नैपर्छ, देवकोटाको महानता यहाँनिर अझ बढी देखिन्छ। धेरै हामी छौं, जो आत्मरतिको खोजीमा नै भांैतारिरहका हुन्छौं। र, जिन्दगानी सक्छौं पनि। देवकोटा यस्तो एक्लो मान्छे परे जोस त्यो कद नै चाहँदैनन् जुन कद आफ्नो होइन। नभएको पगरी गुथ्याउँदा उनलाई दुख्छ। त्यसैले देवकोटालाई देवत्वकरण नगरौं। कहिल्यै यो नभनौं कि उनको कृति श्रीमद्भागवतसरह छ। यो उनीप्रति गरिएको बेइमानी ठहरिनेछ। देवकोटाको त कुरै छाडौं, यसरी नै सामान्य कृतिमा पनि देवत्व दिने विशिष्ट विद्वान्हरू छन् यो मुलुकमा। सायद त्यो मानसिकता अझै बाँकी छ जुन वैजनाथ सेढाई र जगन्नाथ सेढाईले चन्द्रशमशेरप्रति यसरी व्यक्त गरेका थिए। बत्तीस लक्षण युक्त भै हजुरले ली अंश इन्दादिका, बत्ती झैं कुलमा प्रकाश हुनु भो श्री धीर शम्शेरका। अग्नीको झञि तेज भै वदनामा वशमा त छन् सर्वजात, सक्तैनन् रिपु सामु पर्न प्रभुको ठूलो छ नाथको प्रताप। देवकोटाले धेरै नै विनम्रता देखाए उनीबारेको मिथक गलत छन् भन्न। यति नै पर्याप्त छैन र देवकोटा आफैं मिथक बनेको ? र, यो पनि कि यदि देवकोटाका कृतिहरूबाट उनले प्रयोग गरेका मिथक हटाइदिने हो भने देवकोटा नै अनि के बाँकी रहन्छन् र ?"
मंसिर २८ बाट ए डिभिजन लिग,काठमाडौं : सहिद स्मारक ए डिभिजन लिग फुटबल मंसिर २८ गतेबाट सुरु हुने भएको छ। अखिल नेपाल फुटबल संघ (एन्फा) ले मंसिर २८ गतेबाट सुरु हुने लिगको शुक्रबार खेलतालिका सार्वजनिक गरेको छ। एन्फाले सार्वजनिक गरेको तालिकाअनुसार पहिलो खेलमा मच्छिन्द्र फुटबल क्लब र ब्रिगेड ब्वाइज क्लबबीच प्रतिस्पर्धा हुनेछ। पहिलो दिन एउटा मात्रै खेल हुनेछ भने त्यसपछि हरेक दिन दुई खेल हुनेछ। एन्फाले शुक्रबार पहिलो चरणको खेलतालिका मात्रै सार्वजनिक गरेको हो। त्रिपुरेश्वरस्थित दशरथ रंगशालामा हुने लिग फागुन ३ गतेसम्म सञ्चालन हुनेछ। लिगमा १४ क्लबले प्रतिस्पर्धा गर्नेछन्। जसमा कुल ९१ खेल हुनेछ। हरेक राउन्डमा सात खेल हुनेछ। लिगको शीर्ष टोलीले उपाधि जित्नेछ। यस पटकको लिग रेलिगेसनसहितको हुनेछ। एन्फाले गत वर्ष आयोजना गरेको रेलिगेसनबिनाको लिगको उपाधि मनाङ मस्र्याङ्दी क्लबले जितेको थियो।
डेबिड वार्नरले बनाए तेहेरो शतक,अस्ट्रेलिया : अस्ट्रेलियाका आक्रामक ब्याट्सम्यान डेबिड वार्नरले टेस्ट क्रिकेटमा पहिलो पटक तेहेरो शतक पूरा गरेका छन्। अस्ट्रेलिया भ्रमणमा रहेको पाकिस्तानविरुद्धको दोस्रो टेस्टमा वार्नरले ३०० रन पूरा गरेका हुन् । ३८९ बलमा ३७ चौकाको मद्दतमा वार्नरले ३०० रन पूरा गरे। ३३ वर्षीय वार्नरले टेस्ट क्रिकेटको १४९ इनिङ ब्याटिङ गर्दा ३०० रन पूरा गरेका अवस्थासम्ममा ६९१२ रन बनाएका छन् । उनी क्रिजमै यथावत छन्। यसबीचमा उनले २३ शतक र ३० अर्धशतक बनाएका छन् । यसअघि पनि वार्नरले एक पटक दोहोरो शतक बनाएका छन् । अस्ट्रेलियापाकिस्तान टेस्टको दोस्रो दिनको दोस्रो सेसन चलिरहँदा अस्ट्रेलियाले पाकिस्तानविरुद्ध विशाल स्कोर खडा गरिसहेको छ । यो खबर तयार पार्दासम्म ३ विकेट गुमाएर ५७९ रन बनाएको छ। ८ रन बनाउँदै पहिलो विकेटको रुपमा जोए बर्नलाई गुमाएको अस्ट्रेलियाका लागि वार्नर र मर्नुस लाबुस्चेज्नेले ३६१ रनको साझेदारी गरे । मर्नुस लाबुस्चेज्ने २६८ बलमा १६२ रन बनाएर आउट भए । स्टेभेन स्मीथले ३६ रन बनाए । अहिले वार्नरलाई म्याथ्यु वाडेले साथ दिइरहेका छन् । एक वर्षे प्रतिबन्धपछि टोलीमा फर्किएपछि सबै फम्र्याटका खेदमा वार्नरले शानदार प्रदर्शन गरिरहेका छन्। २०१८ मार्चमा दक्षिण अफ्रिकाविरुद्धको टेस्टमा अस्ट्रेलियाका खेलाडी क्यामरुन ब्यानक्रफ्टले बल टेम्परिङ ९बल बिगारेको० प्रमाणित भएपछि अस्ट्रेलियाको क्रिकेट बोर्डले कप्तान स्मीर र उपकप्तान डेबिड वार्नरलाई पनि कारबाही गरेको थियो। गत मार्चमा १ वर्षे प्रतिबन्ध सकाएपछि स्मीथर र वार्नर दुवै राष्ट्रिय टोलीमा पर्किएका हुन्।
साग पुरुष भलिबल : पाकिस्तान सेमिफाइनलमा,"काठमाडौँ : १३औँ दक्षिण एसियाली खेलकुद (साग) अन्तर्गतको पुरुष भलिबलमा पाकिस्तान सेमिफाइनल प्रवेश गरेको छ। शनिबार राष्ट्रिय खेलकुद परिषद् (राखेप) को कभर्ड हल त्रिपुरेश्वरमा भएको समूह चरणको अन्तिम खेलमा श्रीलंकालाई ३१ ले पराजित गर्दै पाकिस्तान सेमिफाइनल प्रवेश गरेको हो। निकै प्रतिस्पर्धात्मक भएको खेलमा पाकिस्तानले पहिलो सेट २८३० ले गुमायो । त्यसपछि लगातार उसले तिन सेट जित्यो । उसले पछिल्ला तिन सेट २५१८, २५२० र २५२१ ले आफ्नो पक्षमा पारेको हो । नेपाल भने समूह चरणबाटै बाहिरिसकेको छ ।"
कीर्तिमानी खेलाडी साग त्यागेर वैदेशिक रोजगारमा,"काठमाडौं : दक्षिण एसियाली खेलकुद (साग)का प्रतिस्पर्धी खेलाडीको बन्द प्रशिक्षण लामो समयदेखि चलिरहेको थियो। सबैलाई काठमाडौंको होटलमा राखेर सिकाइँदै थियो। तीमध्ये कीर्तिमानी खेलाडी तुलसा खत्री बिहीबार बिहान अचानक हराइन्। मन्दिर जान्छु भन्दै झिसमिसेमै निस्किएकी उनी जहाज चढेर कतार पो पुगिछन्। राष्ट्रको जर्सी लगाएर अन्तर्राष्ट्रिय प्रतियोगिता खेल्नु हरेक खेलाडीको धोको हुन्छ। त्यसमाथि सागजस्तो ठूलो अन्तर्राष्ट्रिय प्रतियोगिता खेल्ने सपना साँचेर थुप्रै खेलाडी दिनरात मैदानमा पसिना बगाउँछन्। वर्षौं कठोर परि श्रम गर्छन्। सबैको सपना पूरा हुँदैन। तर, मुखैमा आएको १३ औं सागको तयारीमा रहेकी तुलसाको गरिबी बाध्यतालाई सम्भावित पदकले रोक्न सकेन। सागमा नेपालले पदकको आशा गरेका खेलाडी हुन्, तुलसा। अघिल्लो महिना चीनको उहानमा आयोजित सातौं विश्व सैनिक गृष्मकालीन खेलकुद प्रतियोगितामा उनले महिला ४ सय मिटर दौडमा १० वर्ष पुरानो राष्ट्रिय कीर्तिमान तोडेकी थिइन्। सुर्खेत घर भएकी तुलसाले आठौं राष्ट्रिय खेलकुदअन्तर्गत दाङमा भएको ४ सय मिटर दौडमा पनि स्वर्णपदक जितेकी थिइन्। यसपालिको सागमा उनले ४ सय मिटर दौड, ४ सय मिटर रिले र ४ सय मिटर हर्डल्समा प्रतिस्पर्धा गर्ने तय थियो। प्रतियोगिताको मुखैमा हामी सबैलाई ढाँटेर विदेश भागिन्, एथलेटिक्सका प्रमुख प्रशिक्षक चन्द्र गुरुङले अन्नपूर्ण पोस्ट्सँग भने, उनीबाट हामीले गतिलो आशा गरेका थियौं। यो घटनाले हामी स्तब्ध छौं। गुरुङका अनुसार तुलसा पूजा गर्न मन्दिर जान्छु भन्दै बिहान ५ः३० बजे होटलबाट बाहिरिएकी थिइन्। होटलका गार्डलाई उनले पूजा गर्न मन्दिर हिँडेको भनेर ढाँटिछन्, उनले भने, हातमा पूजाको थाली पनि बोकेकी रैछन्। प्रशिक्षणस्थलमा नपुगेपछि उनको खोजी भयो। तर, मन्दिर जान्छु भनेकाले कसैले खासै वास्ता गरेनन्। दिउँसोसम्म पनि सम्पर्कमा नआएपछि मात्र गम्भीर रूपमा उनको खोजी हुन थाल्यो। तुलसाका प्रशिक्षक राकेश वज्राचार्यले उनी प्रशिक्षणमा उपस्थित नभएको जानकारी सम्बन्धित अधिकारीहरूलाई गराएका थिए। त्यसपछि उनका साथीहरूसँग सोधखोज हुँदा तुलसा वैदेशिक रोजगारीका लागि सुटुक्क कतार हिँडेको पत्ता लागेको थियो। तुलसाले विभागीय टोली त्रिभुवन आर्मी क्लबका तर्फबाट प्रतियोगिता खेल्दै आएकी थिइन्। उनले कतारका लागि बिहान ९ः३० बजे बोर्डिङ पास लिएको पाइएको प्रमुख प्रशिक्षक गुरुङले बताए। राष्ट्रिय टिम तयारी समितिका संयोजक रिम रानाभाटले यसबारे जानकारी पाएको जनाए। तुलसा भागेको जानकारी हामीलाई प्राप्त भइसकेको छ, उनले भने, मैले पनि यस विषयमा युवा तथा खेलकुदमन्त्री र राष्ट्रिय खेलकुद परिषद्का सदस्यसचिलाई जानकारी गराएको छु।"
"साग महिला भलिबल : नेपालको ऐतिहासिक सफलता, फाइनल भिडन्त भारतसँग","काठमाडौँ : १३औँ दक्षिण एसियाली खेलकुद (साग) अन्तर्गत महिला भलिबलमा श्रीलंकाविरुद्ध नेपालले शानदार जित निकालेको छ । शनिबार राष्ट्रिय खेलकुद परिषद् (राखेप)को कभर्ड हल त्रिपुरेश्वरमा भएको दोस्रो सेमिफाइनलमा नेपालले श्रीलंकाविरुद्ध ३० को सोझो सेटको जित निकालेको हो । नेपालले प्रतिभा मालीको उत्कृष्ट प्रदर्शनमा २५१४, २५१८ र २५२१ को जित निकाल्यो । यससँगै नेपाली महिलाले ऐतिहासिक सफलता प्राप्त गरेको छ । यसअघि भएका सागमा नेपालले कास्य पदक मात्र हात पार्न सकेको थियो । यो जितसँगै नेपालले कम्तिमा रजत पदक पक्का गरेको छ । श्रीलंकाले दोस्रो र तेस्रो सेटको खेलमा भने सुधारिएको प्रदर्शन गर्यो । उसले तेस्रो सेटमा सुरुवाती अग्रता लियो । तर नेपालले उत्कृष्ट पुनरागमन गर्दै खेल आफ्नो पक्षमा पायो । यो जितसँगै फाइनलमा नेपालले स्वर्ण पदकका लागि भारतसँग भिड्ने भएको छ । भारत पहिलो सेमिफाइनलमा माल्दिभ्सविरुद्ध ३० को सेटमा विजयी हुँदै फाइनल प्रवेश गरेको थियो। तस्बिर : विकास कार्की"
सागका लागि जनकपुर तयार,"जनकपुरधाम : १३औं दक्षिण एसियाली खेलकुद (साग) का लागि जनकपुरधामस्थित कभर्डहल रंगरोगन गरी चिटिक्क पारिएको छ। वर्षौंदेखि फुटेका झ्याल र ढोकामा नयाँ सिसा लगाइएको छ । कभर्डहलको प्रयोगविहीन शौचालयमा टायल बिछ्याइएको छ । खेलका लागि चारैतिर बत्तीको व्यवस्था गरेर झकिझकाउ पारिएको छ । १३औं सागमा समावेश गरिएका २६ मध्ये एउटा खेल आयोजनाको अवसर जनकपुरले पनि पाएको छ। आफूले पाएको यो ऐतिहासिक अवसरलाई अविस्मरणीय बनाउन चाहन्छ, जनकपुर। जनकपुरमा १३औं सागको कुस्ती खेल हुँदैछ। कुस्ती यस क्षेत्रको मौलिक खेल पनि हो। त्यसैले प्रतियोगितालाई भव्य बनाउन जनकपुरले कुनै कसर बाँकी राखेको छैन। प्रतियोगिताको सम्पूर्ण तयारी पूरा भएको जिल्ला खेलकुद विकास समिति धनुषाका अध्यक्ष कमल चौधरीले बताए। युवा तथा खेलकुद मन्त्रालय, राष्ट्रिय खेलकुद परिषद् (राखेप) र जिल्ला खेलकुद विकास समितिको संयुक्त टोलीले प्रतियोगिताको आवश्यक तयारी पूरा गरेको छ, उनी भन्छन्। खेलका लागि कभर्डहलको मर्मतसम्भार, रंगरोगन, भौतिक पूर्वाधार निर्माण, झ्यालढोका निर्माण, स्टेज र बत्ती जडान, शौचालय निर्माण, दर्शकदीर्घा, भीआईपी कक्ष, मर्मतलगायतका काम पूरा भइसकेको छ, अध्यक्ष चौधरीले भने। उनले प्रतियोगितालाई लक्षित गरी खेलाडीको सुरक्षा, पाहुनाको स्वागत, प्रचारप्रसार, आवास व्यवस्थापन तथा खेल स्थलको सौन्दर्यकरणलगायतका व्यवस्थापकीय काम पूरा भएको जानकारी दिए। देशको प्रतिष्ठा र गौरवसँग जोडिएकोले प्रतियोगितालाई सफल बनाउन प्रदेश सरकारले पनि आवश्यक सम्पूर्ण सहयोग गर्ने प्रदेश नम्बर २ का आन्तरिक मामिला तथा कानुनमन्त्री ज्ञानेन्द्रकुमार यादवले बताए। उनले भने, जिल्ला प्रशासन कार्यालयसँग समन्वयन गरी सुरक्षा व्यवस्थाको प्रबन्ध मिलाइएको छ। सुरक्षा व्यवस्थाका लागि नेपाली सेना, सशस्त्र प्रहरी, नेपाल प्रहरी र अनुसन्धान टोली खटाइनेछ। खेलाडीको सुरक्षालाई मध्यनजर गरी एकीकृत सुरक्षा प्रणाली प्रयोगमा ल्याउन लागिएको हो। जनकपुरधाममा मंसिर २० देखि २३ गतेसम्म कुस्ती खेल हुने आयोजकले जनाएको छ। दक्षिण एसियाका पाँच राष्ट्रले कुस्तीमा भाग लिएका छन्। माल्दिभ्स र भुटानका खेलाडी भने कुस्तीमा सहभागी छैनन्, समितिका अध्यक्ष कमल चौधरीले भने। सागको कुस्तीमा पुरुष र महिला गरी ७५ जना खेलाडी सहभागी छन्। राखेपले कुस्ती खेलका लागि कभर्डहल मर्मतमा २० लाख रुपैयाँ बजेट उपलब्ध गराएको उनले बताए। ०००० १३औं सागको कुस्ती खेलका लागि तयार पारिएको कभर्डहल। ० अन्नपूर्ण"
साग महिला भलिबल : भारत फाइनलमा,काठमाडौँ : माल्दिभ्सलाई पराजित गर्दै भारत १३औँ दक्षिण एसियाली खेलकुद (साग) अन्तर्गतको महिला भलिबलमा फाइनल प्रवेश गरेको छ। शनिबार राष्ट्रिय खेलकुद परिषद् (राखेप)को कभर्ड हल त्रिपुरेश्वरमा भएको सेमिफाइनलमा भारत ३० को सोझो सेटमा विजयी भएको हो । प्रतिस्पर्धात्मक भएको पहिलो सेट भारतले २५१४ ले आफ्नो पक्षमा पायो । दोस्रो सेटमा माल्दिभ्स निरीह देखियो । उसले उक्त सेट २५६ ले भारतलाई सुम्पियो । तर तेस्रो सेटमा उसले खेलमा सुधार गर्दै उत्कृष्ट प्रदर्शन गयो । निकै प्रतिस्पर्धात्मक भएको उक्त सेटमा माल्दिभ्स २५१७ ले पराजित हुन पुग्यो । भारतले नेपाल र श्रीलंकाबीचको विजयी टिमसँग फाइनलमा प्रतिस्पर्धा गर्नेछ । नेपाल र श्रीलंकाबीचको दोस्रो सेमिफाइनल खेल केही समयमा सुरु हुनेछ । उक्त खेलमा नेपाल श्रीलंकालाई पराजित गर्दै फाइनल प्रवेशको लक्ष्यमा रहनेछ ।
