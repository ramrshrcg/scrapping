शीर्षक,विवरण
गुठी प्रणाली सखाप पार्ने षड्यन्त्र,"सत्ताधारीहरूले यथाशीघ्र आत्मसात गरेर यो विधेयक फिर्ता लिई सरोकारवालाको सहमतिमा नयाँ विधेयक प्रस्तुत गर्नु नै बुद्धिमानी हुनेछ गुठीलाई सामन्ती स्वरूप मान्नेका लागि राज्य नै सामन्ती स्वरूपको उपज हुन्छ । गुठीका विषयमा वर्तमान सरकारको सकारात्मक अवधारणा र असल नियत छैन भन्ने यथार्थ सरकारका प्रवक्ताकै मुखाराविन्दबाट गुठी सामन्तवादको स्वरूप भन्ने पछिल्लो दोषजन्य अभिव्यक्तिले नै पुष्टि गर्छ । सामन्तवाद समाप्त पार्न उद्यत् सरकारले यही बहानामा गुठी समाप्त पार्छ भने राज्यका सम्पूर्ण परम्परा, मान्यता र संस्कृति बाँकी राख्ला भन्ने आधार रहन्न । नेपाल ट्रस्ट ऐनको संशोधन विधेयकले ट्रस्टका जग्गा आयआर्जनका लागि व्यक्तिलाई लिजमा दिन सकिने भन्ने माफियामैत्री आपत्तिजनक संशोधन विधेयकपछि अब सरकारका आँखा नेपालका गुठी र यसको जग्गामा गढेको देखिन्छ । संघीय सरकारले नाटकीय रूपमा संसद्मा हालै प्रस्तुत गरेको गुठीसम्बन्धी कानुनलाई एकीकरण र संशोधन गर्न बनेको विधेयक, २०७५ खतरनाक तरिकाबाट आएकाले जनस्तरमा गम्भीर खैलाबैला मच्चाइरहेको छ । यो विधेयकले ऐनको रूप लिन पायो भने देशभरिका ६९ जिल्लामा रहेका करिब साढे दुई हजार राजगुठीको मातहतमा सञ्चालित ७१७ वटा मन्दिर, ६४७ वटा पौवा वा गुठीघर, १९२ फूलबारी, १५९ वटा पोखरीको अस्तित्व र भविष्य खतरामा पर्नु त छँदै छ, १ हजार ५७ वटा अमानत गुठी र पाँच हजारभन्दा बढी निजी गुठीको अस्तित्व नै प्रस्तावित गुठी प्राधिकरणको कारणले समाप्त हुनेछ । पशुपतिनाथ, लुम्बिनी, स्वयम्भूनाथ, मुक्तिनाथ, गोरखनाथ, जानकी, स्वर्गद्वारीलगायत विश्व सम्पदामा सूचीकृत एवं गुठी पद्धतिमा सञ्चालित सारा शक्तिपीठहरू सरकारको यो हर्कतका कारण अन्योलको भुमरीमा परेका छन् । त्यसमाथि काठमाडौं उपत्यका त झन् भयावह अवस्थामा पुगेको छ । गुठी प्रणालीबाट सयौं विद्यालय सञ्चालित छन् । ती विद्यालयको अस्तित्व पनि डग्मगाउन थालेको छ । तराईमा मात्र गुठीको स्वामित्वमा ६६ हजार ३३० बिघा जग्गा रहेको छ । पशुपति क्षेत्रभित्रका ९२ वटा राजगुठीअन्तर्गत ७ हजार २४२ रोपनीभन्दा बढी जग्गा पनि अब के हुने हो भन्ने गम्भीर प्रश्न उठेको छ । सरकारले गुठीको एकीकृत विकास गर्ने घोषणा गर्यो तर उक्त विधेयक र गुठी प्राधिकरणको प्रारूप हेर्दा उसले गुठीको आर्थिक पक्षमा मात्र ध्यान केन्द्रित गरेर यसको सामाजिक तथा सांस्कृतिक आत्मा मास्ने काम गरेको छ। यो विधेयक ऐनको रूपमा आयो भने काठमाडौं उपत्यकाका हजारौं वर्षदेखिको सभ्यता, संस्कृति, प्रतिभा र पहिचान तहसनहस हुने अवश्यम्भावी छ । १९ सय वर्षअघिदेखिका भोजपत्र, ताडपत्र, वंशावलीजस्ता प्रागैतिहासिक अभिलेख बोकेको नेपाल राष्ट्रको प्राचीन राज्यस्वरूप जहिले खडा भयो, त्यही बेलादेखि नै राज्य प्रणालीको आधार गुठीप्रथा रहँदै आएको पाइन्छ । शासनको स्वर्णयुग मानिएको लिच्छवीकालमा गुठी परम्पराको विकास भयो । मल्लकालमा आएपछि त्यो प्रथा अझ संस्थागत, पद्धतिबद्ध र नियमित भयो । विरोध र आन्दोलनका लागि राजधानी उपत्यकाको सडकमा ओर्लेको जनसागरको मागलाई सम्बोधन गरी उक्त सर्वनाशी विधेयक फिर्ता नगरुन्जेल सरकारविरुद्धको यो जनविरोधले जनआन्दोलनको रूप लिने निश्चित छ । आजको नेवार समुदाय, खासगरी उपत्यकाभित्र त्यही लामो सांस्कृतिक र पारम्परिक धरोहरको उत्तराधिकारी हो । काठमाडौं उपत्यकाबाट सुरु भएको नेवाः सभ्यता नेपालकै राष्ट्रिय पहिचान हो । समग्र नेपालको संस्कृति, परम्परा, मान्यतामा नेवार सभ्यता कटाएर हेर्दा अपूरो हुन्छ । राष्ट्रको धरोहरका रूपमा नेवार समुदाय र सभ्यतामाथिको यस्तो प्रहार र घात सिंगो राष्ट्रिय पहिचानमाथिको अपराध हो । गुठीप्रथा नेवार समुदायको जीवनपद्धति नै हो, जहाँ जन्म, मृत्यु, विवाह, जात्रा, पर्व आदि जीवनका हरेक कार्यमा गुठियारको महत्वपूर्ण भूमिका हुने गर्छ । अतः काठमाडौं उपत्यकाका लागि गुठी प्रणाली मास्नु र गुठियार स्वतः अधिकारबाट वञ्चित गर्नु भनेको नेवार संस्कृति, परम्परा र सभ्यताका धरोहर मास्ने दुस्साहस हो, जसको अभाव विधेयकको गुठी प्राधिकरणले पूरा गर्न सक्दैन । गुठीको एकीकृत विकास गर्ने सो विधेयकको अमूर्त दाबी छ । प्राधिकरण बनाउँदैमा एकीकृत विकास सम्भव छैन । यो राज्यका पेचकिलाका रूपमा रहेको संस्कृति खुस्काउन थालिएको हर्कत मात्र हो भन्ने बुझे हुन्छ । यो विधेयकले वर्तमान संविधान एवं यसले व्यवस्था गरेको संघात्मक राज्य व्यवस्थालाई समेत ठाडो चुनौती दिएको छ । संविधानको धारा २६ मा व्यवस्थित धार्मिक स्वतन्त्रतालाई यसले पंगु बनाइएको छ । विधेयकको दफा २४ ले गुठीयारको अधिकार स्वतः समाप्त हुने प्रावधानले धार्मिक स्वतन्त्रतामा दखल दिएको छ भने दलाल र माफिया पक्षपोषणको नियत बोकेको छ । यसको पुष्टि दफा ७२, १ ले उपयोगमा नरहेको गुठी जग्गालाई सही सदुपयोग गर्ने प्रावधानलाई स्वार्थअनुकूल व्याख्या गरी गुठीको जग्गा व्यक्ति वा संस्थाविशेषलाई दिन सकिने कानुनी व्यवस्था गर्न खोजिएको छ । संविधानको अनुसूची ६ ले गुठी व्यवस्थापन प्रदेशको अधिकारभित्र सूचीकृत गरेको छ । तर संघीय सरकार संविधानले तोकेको अधिकार क्षेत्र मिचेर आफैं गुठी ऐन बनाएर संवैधानिक प्रावधानमा नांगो हस्तक्षेप गरेको छ । विधेयकको प्रस्तावनादेखि नै, सामाजिक न्यायका आधारमा गुठी जग्गामा भोगाधिकार रहेका किसान तथा गुठीको अधिकार संरक्षण गरी सर्वसाधारणको हित कायम गर्न भन्ने बेहोराद्वारा सरकारले किसानको विनापरिभाषा छद्मभेषमा माफिया र बिचौलियाको इच्छा र इशारामा घुमेको छ । विगतमा जति पनि वन क्षेत्र वा सार्वजनिक वा गुठीका जग्गामाथि अतिक्रमण भयो, सबै अतिक्रमणकारीले आफूलाई किसान को परिचय दिएकै हुन् । यो विधेयकले कसलाई किसान भन्न खोजेको हो, त्यसको स्पष्टीकरण वा परिभाषा यसले दिएको छैन । यस्ता धेरै विवादास्पद, कतै आपत्तिजनक र असंवैधानिक प्रावधान राखेर ल्याइएको यो विधेयक, मुलुक र जनताको हितका लागि नभई भ्रष्ट, माफिया र अपराधीले स्थापना गरेको देशव्यापी सेटिङको परिदृश्य हो । के विश्वास, गुठीले खोज्ने पञ्चगव्य वा पञ्चामृतको सट्टा होलीवाइन पिएर येसुकी छोरी को आशीर्वाद र एक करोडको थैली बक्सिस थापिसकेको र धर्मलाई अफिम मान्ने सरकारले धर्मनिरपेक्षतालाई पसल बनाएर गुठी, संस्कृति र हिन्दु धर्म नै बेच्न खोजेको पो हो कि ! विगतमा कम्युनिस्ट सरकारकै पालामा गुठीलगायतका निजी घरजग्गामाथि अतिक्रमण र अराजक व्यवहारलाई सरकारी संरक्षण तथा वैधानिकता दिने दुस्साहससमेत भयो । माओवादी द्वन्द्वका अवधिमा उसको जनसरकार ले घरसारमा गरेको घरजग्गा किनबेच, अंशबन्डा, बकसपत्रलगायतका निर्णयलाई माओवादी नेतृत्वको सरकारले मान्यता दिएपछि त्यसविरुद्ध परेको रिट निवेदनमा सर्वोच्च अदालतले सरकारका नाममा २०६८ माघ ५ गते बिहीबार त्यस्तो प्रक्रिया जहाँ पुगेको छ त्यहीं रोक्नू भन्ने आदेश नै जारी गरेको थियो । यसरी गरेका लेनदेनबाट पाँचवटा जिल्लामा माओवादीको कथित जनसत्ता ले ५ हजारभन्दा बढी लालपुर्जा वितरण गरेको र ६१ लाख रुपैयाँभन्दा बढी रकम दस्तुर को रूपमा उठाएको थियो । यसमा धेरै गुठी, वन क्षेत्र र सार्वजनिक जग्गा परेका थिए । २०६५ सालमा तत्कालीन माओवादी कम्युनिस्ट प्रधानमन्त्री प्रचण्डको पालामा श्री पशुपतिनाथ मन्दिरमा पुजारी (भट्ट) फेर्ने हर्कतले त्यहाँको पूजाआजा नै स्थगित भएको काण्ड असामान्य घटना थियो भने २०६८ मा प्रधानमन्त्री भएका अर्का माओवादी कम्युनिस्ट नेता डा बाबुराम भट्टराईको सरकारले इन्द्रजात्राका लागि दिँदै आएको अनुदान रकम रोकिदिएपछि मच्चिएको व्यापक जनआक्रोश शान्त पार्न अनुदान पुनः सुचारु राख्नुपरेको थियो । आज अर्का कम्युनिस्ट प्रधानमन्त्री केपी शर्मा ओलीको सरकारबाट संसद्मा प्रस्तुत गरिएको गुठीसम्बन्धी आपत्तिजनक विधेयकले ती कम्युनिस्ट नेताको प्रधानमन्त्रित्वको चरित्रलाई निरन्तरता दिएको छ । अतः गुठी र यसका जग्गामाथिको धावा आकस्मिक होइन, विगतकै निरन्तरतामा हुँदै आएका छन् । २०४१ सालदेखि गुठी जग्गा निजीकरण गर्ने काम हुन थालेदेखि नै गुठी तीव्र अतिक्रमणमा पर्न थालेको हो । त्यस बेलादेखिको अतिक्रमणलाई आज यो विधेयकले वैधानिकता दिने नियत राखेको छ । गुठियारहरूको अधिकार खोसिँदै छ । कम्युनिस्ट सरकारले भनेको कथित किसान का नाममा पार्टीका कार्यकर्तालाई जग्गा वितरण गर्ने नियत बोकेको छ । विधेयकले खोजेको प्राधिकरण गठनबाट गुठीमा सामन्तवादको अन्त्य र गुणात्मक सुधार होइन, सत्ताको आडमा आफू र आफ्ना आसेपासेहरूलाई नवधनाढ्य, नवसामन्ती बन्ने कम्युनिस्ट सरकारमा अति आकांक्षा सवार भएको छ । धर्मनिरपेक्षता भनेको सर्व धर्म समभाव हुनुको सट्टा देशको सभ्यता र पहिचानको आधार बनेको सम्पूर्ण संस्कृति स्वाहा बनाएर संविधानको धज्जी उडाउने असंवैधानिक अभ्यास हुन थालेको छ । प्रतिपक्षतिर सरकारले अरिंगाल खन्याउन खोज्दाखोज्दै आफैं अरिंगालको गोलामा हात घुसाउन पुगेको छ । यो आपत्तिजनक विधेयक मात्र सरकारको गल्तीको प्रतीक होइन, यसअघि उसले ल्याएका अधिकांश विधेयकहरू लोकतन्त्रको मूल्यमा सर्वसत्तावादी र कम्युनिस्ट एकाधिकारवादी शासन लाद्ने र लोकतन्त्र तथा संस्कृतिका आधारभूत मूल्यमान्यताहरू ध्वस्त गर्ने लक्ष्यको पछिल्लो कडी हो । यसअघि ल्याइएका निरंकुश मनसायकाआमसञ्चार विधेयक, मिडिया काउन्सिल विधेयक, राष्ट्रिय सुरक्षा परिषद्सम्बन्धी विधेयक, मानवअधिकार आयोग विधेयकहरूमा सरकारको निरंकुश अनुहार प्रस्ट देखिइसकेको छ । अतः विरोध र आन्दोलनका लागि राजधानी उपत्यकाको सडकमा ओर्लेको जनसागरको मागलाई सम्बोधन गरी उक्त सर्वनाशी विधेयक फिर्ता नगरुन्जेल सरकारविरुद्धको यो जनविरोधले जनआन्दोलनको रूप लिने निश्चित छ । सत्ताधारीहरूले यथाशीघ्र आत्मसात गरेर यो विधेयक फिर्ता लिई, सरोकारवालाको सहमतिमा नयाँ विधेयक प्रस्तुत गर्नु नै बुद्धिमानी हुनेछ । अन्यथा यसबाट उत्पन्न हुने भयावह दुष्परिणामको जिम्मेवार सरकार स्वयं हुनेछ । केसी नेपाली कांग्रेसका केन्द्रीय सदस्य हुन् ।"
शासक कि शासित बन्ने ?,"देशका उपप्रधानमन्त्री र संसदमा तेस्रो ठूलो दलका नेतालाई दौरासुरुवाल र ढाका टोपीको उन्मादमा पाण्डे थरका एक पत्रकारले जाबो मधेसी भनेर हेप्नु अनौठो रहेन। त्यसैताका एकजना समाजवादी नेताको विश्लेषण थियो, क्षेत्रीय शक्ति उपेन्द्र यादव बाबुराम भट्टराईसँग एकता गरी राष्ट्रिय शक्ति बन्ने प्रयास गर्नु स्वागतयोग्य छ। संघीय संसद्मा तेस्रो र प्रदेश २ मा सरकारको नेतृत्व गरेको यादव नेतृत्वको समाजवादी फोरमलाई क्षेत्रीय र जातको पार्टीबाट राष्ट्रिय बनाउन एकसिटे, स्वतन्त्र हैसियतका भट्टराईको नेतृत्वले चोख्याउनुपर्ने ? अब भने समाजवादी पार्टीले राष्ट्रिय मान्यता प्राप्त गर्यो। यद्यपि बाबुरामबाहेक उपेन्द्र, अशोक राई, राजेन्द्र श्रेष्ठलगायतका आदिवासीजनजाति, मधेसी, दलित, मुस्लिम नेताले राष्ट्रिय हैसियत प्राप्त गर्ने त अझै कल्पना बाहिरको कुरो भइहाल्यो। राजपा नेता महन्थ ठाकुरको गुनासो छ, म पहाडको कुनै ठाउँमा जन्मिएको भए राष्ट्रिय नेताको सौभाग्य प्राप्त गर्ने थिएँ। ठाकुरको यस भनाइले निकै महत्वपूर्ण सवाल उठान गर्छ। तथापि ठाकुर, झा, त्रिपाठी, कायस्थ जस्ता कथित उच्च जातिद्वारा मधेसमा दलित, उत्पीडित जाति, समुदायप्रति गर्ने छुवाछूत, विभेद, अन्याय र अत्याचार भने पहाडे शासकबाट उनीहरूले पाएका पीडाभन्दा कम छैन। मधेसवादको चर्को नारा उराल्ने राजनीतिकर्मी, लेखक, अभियन्ता नै मधेसमा उग्र जातिवादी, परम्परावादी, दहेज, महिला हिंसामा संलग्न भेटिन्छन्। मधेसवादी अधिकारवादी लेखक, चिन्तक सीके लालसँग केही दिनअघि एक कार्यक्रममा भेट हुँदा पंक्तिकारले मधेसमा हुने जातीय, लिंगीय विभेद सम्बन्धमा प्रश्न उठाउँदा उनले स्पष्ट जवाफ दिन सकेनन्। पहाडका ब्राह्मण शासकद्वारा मधेसी जनमाथि हुने विभेदको चर्काे आलोचना गर्ने व्यक्ति मधेसभित्र हुने विभेद, अन्याय, असभ्यताको विरोध किन गर्दैन ? पहाडहिमाल होस् या तराईमधेस अथवा टोपीवाला होस् या धोतीवाला होस्, उत्पीडित समुदायको पीडा र समस्या एउटै हुन्। भारतमा सत्रौं लोकसभा सदस्य निर्वाचन सम्पन्न भई पुनः नरेन्द्र मोदीको दल भारतीय जनता पार्टीले भारी बहुमत प्राप्त गर्यो। हालै मोदीले प्रधानमन्त्रीको दोस्रो कार्यकालको शपथ लिएको सन्दर्भमा कांग्रेसलगायत विपक्षी पार्टीहरूको लज्जास्पद हारका कारण के थिए भन्ने सवालमा छोटो चर्चा गरिनेछ। मोदीको पुनरागमन, त्यसले नेपालमा पार्न सक्ने प्रभाव र हाम्रोे राष्ट्रभित्रका जातीय, क्षेत्रीय र अन्य समस्याका सम्बन्धमा यो लेख केन्द्रित रहनेछ। राजनीतिका चार शक्ति हाम्रो राष्ट्रमा हाल प्रमुख चार शक्ति देखिन्छन्। पहिलो आर्यखस। दोस्रो मधेसी। तेस्रो आदिवासीजनजाति र चौथो दलित। कतिपयको भ्रामक बुझाइ रहने गरेको छ समस्या त केवल दलित समुदायमाथि मात्रै छ। विभेद र शक्ति संघर्ष दलितको मात्रै सरोकारको विषय होइन। २००७ सालको राजनीतिक परिवर्तनदेखि नै मूलतः आर्य (बाहुन) र खस (क्षेत्री) बीच सत्ता र शक्तिको लडाइँ चल्दै आइरहेको छ। पछिल्लो स्थितिसम्म आइपुग्दा दसबर्से सशस्त्र संघर्ष र ०६२६३ सालको जनआन्दोलनले क्षेत्रीको सत्ता बाहुनले खोसेको देखिन्छ। सत्ता र शक्तिको द्वन्द्व र संघर्ष समेत यी दुई वर्णबीच नै रहँदै आएको छ। शासन, प्रशासन, सुरक्षा, नीतिनिर्माण, शिक्षा, स्वास्थ्य, सम्पत्ति, संसद्, सूचना, मिडिया र अर्थ यही समुदायको नियन्त्रणमा छ। पश्चगामी र कथित क्रान्तिकारी शक्तिलाई काखी च्यापेर, धर्मको घृणित राजनीति उरालेर र उपलब्धि सिध्याउने खेतीमा लागेर कार्यकर्तामा जागरण आउँदैन। मुलुकको राष्ट्रपति, प्रधानमन्त्री, व्यवस्थापिकासंसद्का दुवै सदनका प्रमुखहरू, प्रधानन्यायाधीश, प्रदेश संसद्का प्रमुखहरू, ७ मध्ये ४ प्रदेशका मुख्यमन्त्री, अर्थ, परराष्ट्र, रक्षा, कानुन, शिक्षालगायत प्रमुख मन्त्रीहरूसमेत आर्यखस नै छन्। प्रदेश २ मा मधेसवादी दलको सरकार छ। संघीय संसद् र संघीय सरकारमा मधेसी दल र अनुहारको राम्रो उपस्थिति छ। त्यस्तै प्रदेश १ र ४ (गण्डकी) का मुख्यमन्त्री जनजाति समुदायका छन् शेरधन राई र पृथ्वी सुब्बा गुरुङ। हालका गृहमन्त्री रामबहादुर थापा (मगर) हुन्। यसरी आदिवासी जनजाति समुदाय राष्ट्रको एक मूल शक्तिको रूपमा उपस्थिति जनाउन सफल भएको मान्न सकिन्छ। तथापि जनजाति आफंै एक मूल शक्तिको रूपमा स्थापित भइसक्यो भनी बुझ्नुचाहिँ अतिरञ्जना हुनेछ। नेपाली कांग्रेसको सभापति बाहुन हुँदा उनले मनोनीत गर्ने महामन्त्री, उपसभापति र अन्य पदहरूमा पनि बाहुन नै हुने गर्थे। जस्तो गिरिजाप्रसाद कोइराला सभापति हँुदा सुशील कोइराला, रामचन्द्र पौडेल आदि मनोनीत हुने गर्थे। त्यस्तै सुशील हुँदा रामचन्द्र, कृष्ण सिटौला इत्यादि परे। जब शेरबहादुर देउवा सभापति भए, पूर्णबहादुर खड्का, रामशरण महत आदि क्षेत्रीले महामन्त्री, सहमहामन्त्री पदहरूमा स्थान पाउँछन्। यी व्यक्ति प्रधानमन्त्री हुँदा उनीहरूका क्याबिनेट मन्त्रीहरू र उनीहरूले गर्ने राजनीतिक नियुक्तिहरूसमेत त्यसै प्रकारका हुने गर्थे। वर्तमान प्रधानमन्त्री केपी ओलीले पनि महत्वपूर्ण जिम्मेवारी दिँदा आफ्नै स्वजातीयलाई बढी स्थान दिँदै आइरहेका छन्। आर्यखस समुदायको एकल जातीय सत्ताको अन्त्य अब कोहीकसैले रोक्न सक्दैन। अबको दशकहरूमा द्वन्द्वका प्रमुख आधार र कारण जातीय असमानता र विभेद नै हुनेछन्। हुन त कतिपयलाई लाग्न सक्छ राष्ट्रमा फेरि बमबारी, हत्या, बन्द र हडतालका शृंखला सुरु भएबमोजिम अशान्ति बढेर जाला कि ? तथापि त्यस्तो विडम्बना अब दोहोरिनै सक्दैन। आदिवासीजनजातिको जातीय, भाषिक, धार्मिक, सांस्कृतिक पहिचान हिंसात्मक राजनीतिले स्थापित गराउन सक्दैन। मधेसीको आत्मसम्मान, भाषाभेष, रंग, क्षेत्र र अधिकारको पहिचान बमको त्रासदीले दिलाउन सम्भव छैन। दलितको स्वाभिमान, समानता, न्याय र अधिकार हत्या, हिंसाको आतंक होइन, वैचारिक र सैद्धान्तिक संघर्षको माध्यमद्वारा मात्रै स्थापित गर्न सकिन्छ। यसरी जागेका उत्पीडित जनताले लोकतान्त्रिक र मानवीय हक र अधिकार स्थापित गर्नेछन्। प्रदेश १ र ४ (गण्डकी) मा मुख्यमन्त्री जनजाति समुदायका व्यक्ति भए पनि एकल जातीय राजनीतिक दलको नेतृत्वमा भएको पार्टीका नेता भएकाले उनीहरूलाई उत्पीडित समुदायले आफ्नो सही प्रतिनिधि मान्न सक्दैनन्। यस सत्यलाई पुष्टि गर्न उनीहरूले प्रदेशको नामकरण गर्दा पार्टीले गरेको हस्तक्षेपको दृष्टान्त नै काफी छन्। दलितको पहिचान जोगाउने कि मेटाउने ? दलित बेग्लै शक्ति हो या अन्यसँग मिलाउने ? यी सवालको जवाफ खोज्नैपर्छ। दलितको जनसंख्या, ऐतिहासिक उपस्थिति, समस्या आदिका कारणले एक बेग्लै शक्ति मान्नु द्विविधा रहेन। तथ्य पनि के हो भने जब दलित आफैंमा एक राजनीतिक शक्तिका रूपमा स्थापित गरिँदैन, समस्याको समाधान निस्कँदैन। दलित समुदायले समानता तथा राजनीतिक, सामाजिक र आर्थिक शक्ति आर्जन गर्न र अन्य समुदायसँग बराबरी हक प्राप्त गर्न अन्य समुदायसँग सहअस्तित्वपूर्ण तालमेल गरेर जानुपर्छ। यी चार शक्तिको सहमति, सहकार्य र पूर्ण समानुपातिक समावेशीकरणविना राष्ट्रको विकास, उन्नति, दीर्घ शान्ति, स्थायित्व र समृद्धि सम्भव छैन। मोदी सफलताको सन्देश भारतमा नरेन्द्र मोदीले राष्ट्रपति राजनाथ कोविन्दसमक्ष दोस्रो कार्यकालका लागि शपथ लिएका छन्। पुनः मोदी सरकारले बहुमत प्राप्त गर्नुका विभिन्न कारण छन्। भाजपा नेतृत्वको सत्ता गठबन्धनलाई दुईतिहाइको निम्ति जम्मा नौ सिटको मात्रै कमी हुने गरी मोदीले विशाल जनमत प्राप्त गर्नुका पछाडि भारतीय कांग्रेस पार्टी, मायावतीको बहुजन समाज पार्टी, मुलायम सिंहको समाजवादी पार्टीलगायतका विपक्षी दलका अकर्मण्यता, भ्रम र कमजोरीले धेरै राम्रो भूमिका खेल्यो। कमजोर क्षेत्रीय दल, अस्पष्ट र अपरिपक्व एवं पारिवारिक उत्तराधिकारी राहुल गान्धीको नेतृत्वले जनताको भरोसा जित्न सकेन। बसपा नेतृ मायावतीले भीमसेना, बामसेफ, वामन मेसराम र अन्य बहुजन पार्टी र नेतालाई विश्वासमा लिन नसक्नु ठूलो कमजोरी हो। भारतको यस्तो विडम्बनालाई हामीले हाम्रो सन्दर्भमा समेत तुलना गर्न सकिन्छ। वर्तमान केपी ओली नेतृत्वको कथित कम्युनिस्ट सरकार अलोकप्रिय र असफल हँुदै गएको भए पनि आगामी चुनावमा नेकपाको विकल्प को भन्दा जवाफ आउँछ नेपाली कांग्रेस। अब कांग्रेसको अवस्था त सर्वविदितै छ। गत निर्वाचनमा हार व्यहोर्नुको मात्रै होइन, हालको जागरण अभियान असफल हुनुको कारण पनि कांग्रेससँग एजेन्डा नहुनु नै हो। पश्चगामी र कथित क्रान्तिकारी शक्तिलाई काखी च्यापेर, धर्मको घृणित राजनीति उरालेर र उपलब्धि सिध्याउने खेतीमा लागेर कार्यकर्तामा जागरण आउँदैन। जागृत त नेतृत्व हुन आवश्यक छ। यद्यपि चुनावमा भोट कांगे्रसले नै पाउँछ। शेरबहादुर देउवा, रामचन्द्र पौडेल मात्रै होइन, विश्वप्रकाश शर्मा र गगन थापालगायतलाई समेत के ज्ञात छ भने कम्युनिस्ट सरकार असफल भए ठूलो दल हुने हामी नै हौं। केही रचनात्मक भूमिका नगरेरै सत्ता प्राप्त हुन्छ भने दुःखकष्ट किन गरून् ? कांग्रेसका दलित, उत्पीडित, जनजाति, मधेसी विचरा हरूलाई पनि ठूला दाइहरूलाई यस्तो कुरा थाहा भएको राम्रो गरी थाहा छँदै छ। त्यति भए त पुगिहाल्यो। दलित, आदिवासीजनजाति, पिछडा वर्ग र समुदाय, महिला, मजदुर, किसान आदि सचेत नहुने र आफ्नै नेतृत्व स्थापित गर्न नसक्ने हो भने भारतको जस्तै विडम्बना यहाँ पनि नदोहोरिएला भनी भन्न सकिन्न। संविधानप्रदत्त हक प्रयोग गर्दै उत्पीडित समुदायको नेतृत्वको राजनीतिक दलको विकल्प यो मुलुकमा स्थापित गराउन नसक्दासम्म भुईंमान्छेको दुर्दशा सधैं यस्तै हुने देखिन्छ। वास्तवमा प्रश्न मन्त्री हुने कि नहुने, राष्ट्रपति, मुख्यमन्त्री हुने कि नहुने भन्ने होइन। मुख्य सवाल हो शासक बन्ने कि शासित ? प्रश्न यो प्रधान हो। मन्त्री त हाल दलित, मधेसी, महिला, जनजाति, मुस्लिम पनि छन्। तर के तिनीहरू शासक बन्न सके त ? सक्दै सकेनन्। आफ्नो नेतृत्व र नीतिविनाको सत्ता भनेको शासित हुनु मात्रै हो, शासक होइन। अब हिम्मत गर्नु छ शासक बन्ने। तब मात्रै मुक्ति सम्भव छ। शासित त युगौंदेखि भयौं अब शासक बन्न लागौं।"
आफ्नै गौरवताको बोझ,"नेपाली इतिहासमा राज्यसत्ताको क्रमभंग गराउने जनयुद्ध कोसेढुंगा थियो। कम्युनिस्टहरूलाई विश्वव्यापी प्रतिकूलता भएको बेला सो विद्रोह राजनीतिक मात्रै नभई सामाजिक, सांस्कृतिक चोटिलो हस्तक्षेप र प्रहार पनि थियो। जब एकाध मान्छेले देखेका सपनालाई नैतिक पँुजीसहितको इच्छाशक्ति राख्न सक्ने नेतृत्वले अपिल गर्यो भने एकपटक समाज जुरुक्क उठ्न त सक्दो रहेछ, त्यसको प्राप्तिका लागि नयाँ इतिहास रच्न पनि सक्दो रहेछ। तर, फेरिएको अवस्थामा उपलब्धि बचाउन भने कठिन हुँदो रहेछ। माओवादी जनयुद्ध भारत र पश्चिमालाई घाँडो बनेको थियो। पहिला वास्तै गरेनन्। जब महत्व दिन थाले त्यो बेलासम्म नियन्त्रणबाहिर गइसकेको थियो। भारतको किङमेकर प्रान्त बिहार, यूपी र बंगालसम्म सीमा जोडिएको यस भूगोलमा भएको सम्पूर्ण क्रान्ति भारतले सहज मान्नै सक्दैनथ्यो। घटना नेपालको थियो, खैलाबैला भारतमा र पँुजीवादी संसारमा फैलिएको थियो। भारतको फैलिँदो माओवादी विद्रोह ध्वस्त गर्नु र सन्देश पनि उसलाई दिनु थियो। अरब सागरदेखि सगरमाथासम्मको रेड क्यारिडोर फैलिँदै गएको वाम विद्रोह ध्वस्त गर्नु थियो। भारतका पूर्वप्रधानमन्त्री मनमोहन सिंहले आन्तरिक ठूलो थ्रेटमा नक्सल आन्दोलन (माओवादी विद्रोह) इंकित गरेका थिए भने नेपाली जनयुद्धले भारतीय माओवादीको मनोबल बढाएको विश्लेषण थियो। सुरुवाती दिनमा भारतीय माओवादीले नेपालमा आएर सैन्य प्रशिक्षण दिएका पनि हुन् भने भारतमा गएर नेपाली माओवादीले उनीहरूसँग सैन्य प्रशिक्षण पनि लिए। तर सत्ताविश्लेषकहरूको जस्तो भारतीय सेनाले खम्पा विद्रोहीलाई जस्तै देहरादुनको चक्रतामा तालिम दिएको भन्ने नयाँ कथ्य रच्ने कोसिस मात्र थियो। जनयुद्ध ध्वस्त गर्न अमेरिका, पश्चिमा र भारत सबैको चासो र चिन्ता एक थियो भने रुकुमको खारा आक्रमण विफल भएपछि अर्को बाटो रोज्ने कि सखाप हुने ! माओवादीसामुन्ने चुनौती थपिँदै थिए। पार्टीमा आन्तरिक कलह बढ्दै जानु, पीएलएमा नयाँ भर्ती कम हुँदै जानु, आर्थिक क्षेत्र खुम्चिँदै जानु, विकास निर्माणका कार्य प्रभावित क्षेत्रमा नपुग्नु अनेक कारणले नयाँ नीति लिन पार्टी बाध्य हुँदै थियो। अमेरिकी सेनाको नेपाल उपस्थितिबारे एक साप्ताहिकमा बारबरा एडम्सले आफ्नो कोलममा लेखिन पनि। तब भयो ०५७ कै निरन्तरताको अर्को अभ्यास चुनबाङ बैठक। त्यसले नयाँ दिशा पक्रियो। वर्तमान बुझ्न र भविष्यको मार्गचित्र कोर्न इतिहास बोध दर्बिलो औजार हो । आग्रहबाट इतिहास बुझ्न सकिँदैन, न हिजोको शिक्षा लिन सकिन्छ, न भविष्यको तस्बिरै खिच्न । दरबारसँगको स्वत्वको टकराहटले कम्युनिस्ट फोबियाग्रस्त बीपीभ्राता गिरिजाप्रसाद कोइरालालाई पनि नयाँ ठाउँमा पुर्याइदियो। सामन्त टुट्न सक्छन् तर झुक्न सक्दैनन् भन्ने ज्ञानेन्द्र नजिर बने। पूर्वराजा ज्ञानेन्द्रले भारतीय राजदूत श्याम शरण र गिरिजाबाबुसँगको स्वत्वको टकराहटले राजशाही अहंकारले बुझ्न सकेनन्। जनयुद्ध र जनआन्दोलनको संयुक्त नेतृत्वले ०६३ वैशाख ८ गते भारतीय विशेष दूत कश्मिीरी महाराज डा कर्ण सिंहको आदेश स्विकारेन। त्यसको दण्ड कलिलो गणतन्त्र र नवसामन्त काठमाडौंले न्यारेटिभ नै फेरिएर मधेस विद्रोहका रूपमा झेल्नुपर्यो। राजनीति विचारको खेल मात्रै नभई आवेगको कलामय नेतृत्व पनि हो। लोकप्रिय नारा र आवेगी भीड मनोविज्ञानलाई जनयुद्धको राप र तापको अहंकार कलाविहीन राजनीतिका कारण माओवादीले बुझ्न सकेन। उसका नारामा स्वयं खस्किँदै जाँदा नारा नै अपहरणमा परे। जनयुद्धको सुरक्षित अवरोहण गरे पनि उसलाई मनोयुद्धमा फसाएर त्यसको गुण ध्वस्त गर्नु साम्राज्यवादलाई आवश्यकता थियो। अहिले माओवादी विघटनलाई हेरेर बुझ्न सकिन्छ। घटनाक्रमको पनि सूक्ष्म अध्ययन गर्दै शक्ति राष्ट्र आफ्ना हितमा कसरी घटनाको व्यवस्थापन गर्दा रहेछन् ! एउटा ठूलो ग्रान्ड डिजाइनमा धोबीघाट जमघट भयो। आयोजक देखिए पनि प्रायोजक नदेखिएको त्यस भेलाले डा बाबुराम भट्टराईलाई प्रधानमन्त्री त बनायो तर त्यो एकता एक हप्तासम्म पनि टिक्न भने सकेन। माओवादीले जनयुद्ध छिचोले पनि मनोयुद्धको धराप भने छिचोल्न सकेन। निजी पुँजीको विरुद्ध आफ्नै सम्पत्ति पार्टीकरण भएका थिए, सांस्कृतिक रुढिवादमाथि प्रहार भएको थियो, भुईंमान्छे र दलितका विषय आन्दोलनका सिरानमा थिए, उपभोक्तावाद, परिवारवाद, भ्रष्टाचार जेजेका विरुद्ध विद्रोह गरेको थियो, त्यसैको धरापमा फस्दै जाँदा पार्टी फुट्दै गए। शत्रु अन्यत्र रोज्नै परेन। स्वयं प्रचण्डलक्षित विस्फोटक एम्बुस कन्चनपुरमा थापियो। अहिले सत्ताको चरित्र फेरेको र हस्तक्षेपको राजनीतिले समाजमा पारेको प्रभाव, भुईंमान्छेमा पलाएका आत्मसम्मानको भोक र प्रतिरोधी क्षमता जनयुद्धको उपहार बने। इतिहास कहिलेकहीं ठट्टा गर्छ, कहिले निर्मम हुन्छ। अहिले भने पार्टी एकता, मिलन, समावेश भन्ने बहस चलेका छन्। प्रचण्ड नेतृत्वले एमालेसँग र बाबुराम नेतृत्वले उपेन्द्र यादवसँगको एकताको मर्म अझै बुझ्न सकेका छैनन्। उपेन्द्र पहाड चढेका हुन् कि बाबुराम तराई झरेका हुन् ! पार्टी एकता वा संयुक्त मोर्चा भनेको निल्ने वा पचाइदिने खेल हुँदो रहेछ। तत्कालीन नेकपा एकता केन्द्रमा मशालले चौथो महाधिवेशन, सर्वहारा श्रमिक लिग, मसाललाई पचाएर माओवादी बन्यो। निर्मल लामा र रूपलाल विश्वकर्मा बाहिरिए। तर महान् लक्ष बोकेका बाबुराम भट्टराई टिके। अहिले महागन्तव्य रोजे। खाराले दिएको शिक्षा र सन्देशले पुरानै तरिकाले नयाँ लक्ष्य पूरा हुँदैन भन्ने अठोटमा जनयुद्धका सुप्रिमो प्रचण्ड निचोडमा पुगेर नयाँ बाटो खन्न थाले। ढाडमा चढेर टाउकोमा हान्दै शान्ति प्रक्रियाका अनेकौं घुम्टी, कयौं संसदीय अभ्यास हुँदै बढे। अहिले केपी र प्रचण्डसँग पार्टी एकताको पच्ने र पचाउने नयाँ खेलको चुत्थो विकल्प थियो। मिलाप त भयो अझै एकता भने पूरा हुन सकेन। हुकुममा चलाउन अर्थात् बहस हुँदै नहोस् भनेर जम्बो कमिटी बने। यसरी एउटा महान् विद्रोहका नेता इतिहासमा कैद भए। अन्त्यमा, वर्तमान बुझ्न र भविष्यको मार्गचित्र कोर्न इतिहास बोध दर्बिलो औजार हो। आग्रहबाट इतिहास बुझ्न सकिँदैन, न हिजोको शिक्षा लिन सकिन्छ, न भविष्यको तस्बिरै खिच्न। १ आफ्ना औचित्य सावित गर्न नयाँ न्यारेटिभ तयार गर्न आवश्यक हुन्छ। प्रजातन्त्र र राष्ट्रियताका आवरण हुने गर्छन्। भयदोहनले मानसिकता तयार गर्नु र नयाँ कथ्यले औचित्य सावित गर्न कुशल तर्कबाज र सशक्त मिडिया चाहिन्छ। बीपीको अडिटवाद, राजा महेन्द्रको अराष्ट्रिय तत्व, माओवादीको गतिविधिका वीभत्सता द्वन्द्वउद्यम, डा कर्ण सिंह मिसन असफलता र काठमाडौंको वर्चश्ववादी नीतिको परिणाम मधेस विद्रोह, सरकारी नेकपाको महान् एकता, समाजवादउन्मुख र समृद्धिका नाराभित्रका नांगो वास्तविकता सहज र सरल तरिकाले मात्र बुझ्न सकिँदो रहेनछ। २ सार्कको ठाउँमा बिम्स्टेक, असलंग्नताको ठाउँमा इन्डोप्यासाफिक एलायन्सले नेपाल अब पश्चिमा अर्थात् अमेरिकी हितका लागि तिब्बतको संवेदना र चीन घेर्ने नीतिकै हिस्सा बन्दै गएको छ। यसले शीतयुद्धको बेलाभन्दा महँगो मूल्य तिर्नुपर्ने छ। ३ द्यसंसारमा सानो देश, सानो आकारको अर्थतन्त्र भए पनि सामरिक महत्वको भूभागमा छ भने उसको आन्तरिक विषयमा पनि महाशक्तिको सरोकार हुन्छ। पार्टी र सरकारको सूक्ष्म व्यवस्थापनमा हात हाल्छन्। ४ विचारविहीन पार्टी बनाउन संगठन व्यक्तिकेन्द्रित गराइन्छ। प्रलोभन बाँडिन्छ। कमिटीगत प्रणाली ध्वस्त गरिन्छ। जम्बो कमिटी त्यसैका उदाहरण हुन्। ५ विचारका अगुवाले आफ्नै गौरवताको बोझ उठाउन नसके पनि आन्दोलन, क्रान्ति, विद्रोहले पारेको प्रभाव राजनीति र समाजमा अमिट छाप छोडेर अर्काे चरणको ऊर्जा बन्ने गर्छ।"
संघीयता धान्न मितव्ययिता,"राजनीतिक सन्तुलन, स्थिरता र शान्तिपूर्ण सहअस्तित्वको निमित्त लामो विवादपछि कायम भएको यो समझदारी र सन्तुलन खल्बल्याउनु किमार्थ उचित हुँदैन संघीय संरचनाअन्तर्गत विगत २३ वर्षको तीनै तहका सरकारहरूको बजेट निर्माण, रकम विनियोजन र खर्चको प्रवृत्ति हेर्दा संघीय संरचनाले कतै देशको अर्थतन्त्रलाई धरापमा पार्ने त होइन भन्ने चिन्ता व्यक्त गर्न थालिएको छ । तीनै तहका सरकार संवैधानिक अधिकारसहितको भएकाले ती प्रत्येक सरकारले स्थापित व्यवस्थाअनुसार प्रत्येक वर्ष आआफ्ना वार्षिक बजेट निर्माण गर्ने नै भए । आफ्नै घरदैलोमा सरकार आएकाले विकासको भोक झन् तीव्र भएको छ । संविधानले तीनै तहका सरकारलाई आन्तरिक स्रोतबाट साधन परिचालन गर्ने अधिकार दिएको भए पनि ती सरकारको कमजोर आर्थिक स्थिति, करसम्बन्धी ऐन, कानुन र नियमावलीको तर्जुमा र कर प्रशासनको प्रारम्भिक अवस्थाको कारणले अधिकांश स्थानीय सरकार आन्तरिक स्रोतबाट उल्लेख्य मात्रामा साधन परिचालन गर्न सक्ने स्थितिमा नहुनु स्वाभाविक छ । साधन परिचालन बढाउन नयाँ कर, महसुल र शुल्क लगाउन खोज्दा र साविकका कर, महसुल र शुल्कका दर बढाउँदा सुरुको वर्ष धेरै ठाउँमा हो हल्ला भयो, व्यापक आलोचना र विरोध भयो र ती ठाउँका सरकारहरू त्यस्तो प्रयाश सच्याउन बाध्य भए । त्यसैले स्थानीय सरकारहरू चर्को जनदबाबको कारणले आन्तरिक स्रोतबाट साधन परिचालन धेरै बढाउन उत्साहित देखिँदैनन् । मौजुदा अवस्थामा सुधार हुँदै जाँदा र राजस्व बढाउने प्रयासलाई निरन्तरता दिँदा आउँदा वर्षहरूमा आन्तरिक राजस्व बढ्दै जाने आशा गर्न सकिन्छ । त्यतिन्जेल स्थानीय जनताको विकासको भोक संघीय सरकारबाट उपलब्ध गराइने रकमबाटै तृप्त गर्नुपर्ने अवस्था छ । आगामी वर्षका लागि प्रस्तावित बजेटमा विभिन्न अनुदानको रूपमा प्रदेशहरूलाई ९९ अर्ब ८४ करोड ४४ लाख र स्थानीय सरकारहरूलाई २ खर्ब १३ अर्ब ८२ करोड ११ लाख गरी जम्मा ३ खर्ब १३ अर्ब ६६ करोड ५५ लाख अर्थात् कुल संघीय बजेटको २०५ प्रतिशत छुट्ट्याइएको छ । यसको अतिरिक्त अन्तरसरकारी वित्त व्यवस्थापन सम्बन्धमा व्यवस्था गर्न बनेको ऐन २०७४ अनुसार संघीय सरकारले उठाउने मूल्य अभिवृद्धि कर र आन्तरिक उत्पादनमा लाग्ने अन्तशुल्कबाट परिचालित राजस्वको १५ प्रतिशत प्रदेशहरूलाई र १५ प्रतिशत स्थानीय सरकारहरूलाई राजस्व बाँडफाँटअन्तर्गत उपलब्ध गराउने पनि व्यवस्था छ । त्यसअनुसार आगामी वर्ष १ खर्ब ३० अर्ब ८९ करोड ५० लाख प्रदेश र स्थानीय सरकारहरूलाई उपलब्ध गराउने प्रस्ताव बजेटले गरेको छ । यसरी अनुदान र राजस्व बाँडफाँटबाट प्रदेश र स्थानीय सरकारहरूले आगामी वर्ष जम्मा ४ खर्ब ४४ अर्ब ५६ करोड ५ लाखबराबरको रकम पाउने भएका छन् । यसका अलावा उपरोक्त ऐनअनुसार पर्वतारोहण, विद्युत्, वन, खानी तथा खनिज, पानी तथा अन्य प्राकृतिक स्रोतबाट संघीय सरकारलाई प्राप्त हुने कुल रोयल्टी राजस्वको २५ प्रतिशत प्रदेशले र २५ प्रतिशत पाउने व्यवस्था छ । प्रदेशका लागि विनियोजन गरिएको राजस्व बाँडफाँटबाहेक केन्द्रबाट अनुदान मात्र प्रत्येक प्रदेशले न्यूनतममा गण्डकी प्रदेशले१२ अर्ब ४६ करोड ३८ लाख र अधिकतममा ५ नम्बर प्रदेशले१५ अर्ब ३१ करोड ५ लाख पाउँछ । त्यसमाथि राजस्व बाँडफाँडअन्तर्गत थप रकम पाउँछन् । त्यसैगरी स्थानीय तहमा प्रत्येक स्थानीय तहले न्युनतममा मनाङ जिल्लाको नार्पाभूमि गाउँपालिकाले ९ करोड २ लाख र अधिकतममा काठमाडौं महानगरपालिकाले१ अर्ब ८३ करोड २७ लाख पाउने प्रस्ताव गरिएको छ । यसका अतिरिक्त केन्द्रबाट राजस्वर रोयल्टी बाँडफाँटअन्तर्गत पनि थप रकम पाउँछन् । सँगसँगै प्रदेश र स्थानीय तह आफैंले आन्तरिक स्रोतबाट धेरथोर राजस्व परिचालन गर्छन् नै । यसमध्ये केन्द्रले प्रदेश र स्थानीय तहलाई उपलब्ध गराउने सशर्त अनुदान विगतमा केन्द्रले गरि आएका शिक्षा, स्वास्थ्य, सिँंचाइजस्ता कामका लागि उपलब्ध गराउने अनुदान भएकाले यो अनुदान पहिले झैं नै खर्च हुने हुँदा प्रदेश र स्थानीय सरकारको तजबिजमा खर्च हुँदैन । तर अन्य रकम भने उनीहरूले ऐन बनाएर त्यही ऐनअनुसार खर्च गर्न पाउँछन् । यसले के देखाउँछ भने प्रदेश र स्थानीय सरकारहरूलाई एक वर्ष खर्च गर्नको निमित्त उल्लेख्य रकम उपलब्ध हुने गरेको छ । यसरी उपलब्ध हुने रकम त्यहाँ गर्नुपर्ने सम्पूर्ण कामको तुलानामा नगन्य नै होला । तर ती तहमा रहेका पदाधिकारी र प्रशासकीय तथा प्राविधिक कर्मचारीहरूको सरकारी रकम खर्च गर्ने तौरतरिकाको जानकारी र अनुभवको दृष्टिले कति दक्ष र क्षमतावान् होलान् ? यो महत्वपूर्ण प्रश्न हो । ७५३ स्थानीय तहमध्ये ३४ जिल्लाका २८३ स्थानीय सरकारहरू गठन भएको गत वैशाख मसान्तमा दुई वर्ष पुगिसकेको छ । ३५ जिल्लाका ३३४ स्थानीय सरकारहरूको आगामी असार १४ गते दुई वर्ष पुग्छ र ८ जिल्लाका १३६ स्थानीय सरकारहरूको भने आगामी असौज २ गते मात्र दुई वर्ष पुग्छ । तर ती सरकारहरूमा काम गर्ने कर्मचारी भर्ना गर्ने तर्खर भर्खर गरिँदै छ । त्यसैले यी दुई वर्ष प्रदेश र स्थानीय तहमा ठूलै रकमको बजेट जाने तर बढी मात्रामा कर्मचारी र आवश्यक ऐनकानुनको अभावले र केही मात्रामा अनुभव र दक्षताको अभावले काम नहुने स्थिति रह्यो । मुख्य कुरा के हो भने एकातिर संघीय संरचनामा सरकारी रकम खर्च हुने यति धेरै निकाय र यति धेरै कर्मचारी भए र तिनमा यति ठूलो रकम खर्च हुने भयो भने अर्कोतिर सामाजिक सुरक्षा लागि पनि आवश्यक हुने रकम बढ्दै गयो । नेपालको सन्दर्भमा सामाजिक सुरक्षाको उचित व्यवस्था हुनु जरुरी थियो । किनभने नेपालमा दर्जनौं समुदाय सीमान्तकृत र शदीऔंदेखि राज्यको चरम बेवास्तामा रहँदै आएका छन् । तिनलाई राष्ट्रिय भावधारामा सामेल गर्नु जरुरी थियो । अन्यथा पटकपटक हिंसात्मक विद्रोहको ज्वाला फुट्न सक्थ्यो । त्यसमाथि संघीय संरचना यस्तो बन्यो, जुन राज्यको ढुकुटीमाथि अत्यधिक मात्रामा आ िश्रत हुने भयो । यो स्थितिले देशमा निकट भविष्यमा ल्याउने गम्भीर आर्थिक संकटबाट बच्ने एउटै उपाय छ र त्यो हो कठोर मितव्ययिताको नीति अपनाउनु । अहिले ७६१ वटै सरकार धनधान्यले परिपूर्ण भएको मनोविज्ञानमा चलिरहेको प्रतीत हुन्छ । निर्वाचित सबै जनप्रतिनिधिलाई महँगा गाडी चाहिएको छ । वडा सदस्यसमेतलाई मासिक भत्ता चाहिएको छ, सरकारी खर्चमा भ्रमणमा जानुपरेको छ, खाजा र खानासहितका मिटिङ, बैठक र गोष्ठीको आयोजना गर्नुपरेको छ । जोगाउनुपर्छ भन्ने भावना धेरैमा देखिँदैन । जनप्रतिनिधिको यस्तो प्रवृत्ति नजिकबाट नियालिरहेका प्रशासनिक, प्राविधिक तथा लेखाका अधिकांश कर्मचारीहरू पनि किन कम हुन्थे ? उनिहरूका पनि सरकारी रकम हत्याउने अनेक दाउ हुने नै भए । यो प्रवृत्ति संगठन बाहिर उपभोक्ता समितिको रूपमा रहेका र रहने व्यक्तिहरूमा पनि प्रचुर मात्रामा सञ्चार हुने नै भयो । यो परम्परा र प्रवृत्ति स्थानीय र प्रदेश तहमा भन्दा बढी केन्द्रीय तहमा रहेको पाइन्छ । यसको प्रमाण खोज्न अन्यत्र कतै जानु पर्दैन, महालेखा परीक्षकका वार्षिक प्रतिवेदनहरू पल्टाए हेरे मात्र पर्याप्त हुन्छ । अर्थात् स्थिति कस्तो देखिन्छ भने मानौं मुलुकमा भोर जुवा चलिरहेको छ, जहाँ जसले जति भट्टाए पनि झ्याप पारिहाल्ने । गौड गरेर हेर्दा यस्तो लाग्छ कि तलदेखि माथिसम्मका अधिकांश पदाधिकारीहरूका बीच आफ्नो सेवाकालमा कसले बढी थुपार्न सक्छ भन्नेमा चर्को होड चलिरहेको छ । बचेका सीमित इमानदार व्यक्तिहरू उपेक्षा र उपहासका सिकार भइरहेका छन् । सबै क्षेत्रमा दण्डहीनताको साम्राज्य चलिरहेकाले कसैलाई केही कुराको डर छैन, त्रास छैन । यसरी राज्यको ढुकुटीको निर्वाध दोहन चलिरहेको छ । एकातिर केन्द्रीय स्तरमा यस्तो गतिविधि चलिरहने र संघीय संरचना यस्तो बनेर त्यहाँ पनि लगभग यस्तै प्रवृत्ति दोहोरिने हो भने मुलुकलाई गम्भीर प्रकृतिको आर्थिक संकटमा फस्नबाट कसैले रोक्न सक्ने छैन । यसमा मुलुकका जिम्मेवार निकाय र तिनका पदाधिकारीहरू गम्भीर हुन ढिलाइ गर्नु हुँदैन । यस्तो मुलुकमा सरकारी रकम खर्च गर्ने यस्तो प्रवृत्ति आत्मघात बराबर हुन्छ । यो त पटुका कसेर रात दिन मेहनत गर्ने बेला हो । राजनीतिक क्रान्ति सफल भएका अन्य मुलुकमा क्रान्ति सफल हुनासाथ क्रान्तिको नेतृत्व गरेका र तिनलाई साथ सहयोग गरेकाहरूमा सायदै यस्तो धनधान्यपूर्णताको मनोविज्ञान रहेको कतै पाइएला ? अतः अहिलेको राजनीतिक, प्रशासनिक तथा व्यवस्थापकीय संरचनालाई कायमै राखेर मुलुकलाई समृद्ध पार्ने हो भने केही दशकसम्म कठोर आर्थिक मितव्ययिता नीतिमा चल्नुपर्छ, दण्डहीनताको स्थितिको अन्त्य गरिनु पर्दछ र प्रत्येक व्यक्तिले देश हितलाई सर्वोपरि ठानेर काम गर्नुपर्छ । अहिलेकै प्रवृत्तिमा चल्दै जाने हो भने नेपाल आर्थिक महासंकटमा फस्न धेरै समय कुर्नुपर्ने छैन । तर यसो भनेर अहिलेको संघीय संरचनाको विकल्प सोच्नु घातक हुनेछ । १२९ जातजाति, १२५ भन्दा बढी भाषा, ११ भन्दा बढी धर्मावलम्बी भएको र देशमा सबैभन्दा ठूलो समुदाय (क्षेत्री) पनि कुल जनसंख्याको १६६ प्रतिशत मात्र भएको अल्पसंख्यकहरूको मुलुक नेपालमा राजनीतिक सन्तुलन, स्थिरता र शान्तिपूर्ण सहअस्तित्वको निमित्त लामो विवादपछि कायम भएको यो समझदारी र सन्तुलन खल्बल्याउनु किमार्थ उचित हँुदैन । यसैमा पनि असहमतिका केही स्वर बाँकी नै रहेका छन्, जसलाई शान्तिपूर्ण तवरले उपयुक्त समयमा सम्बोधन गर्नुपर्ने हुन्छ ।हाइलाइट अहिलेकै प्रवृत्तिमा चल्दै जाने हो भने नेपाल आर्थिक महासंकटमा फस्न धेरै समय कुर्नुपर्ने छैन ।"
इन्डिजसँग भिड्दै बंगलादेश,"ब्रिस्टल : जारी विश्वकप क्रिकेटको सोमबार हुने खेलमा वेस्ट इन्डिजले बंगलादेशको सामना गर्दैछ। उक्त खेल काउन्टी ग्राउन्डमा नेपाली समयअनुसार दिउँसो ३ :१५ बजे सुरु हुनेछ। विश्वकप क्रिकेटमा वेस्ट इन्डिजको इतिहास निकै लामो र गौरवशाली छ भने बंगलादेशको विश्वकपमा यो केवल छैटौं सहभागिता हो। वेस्ट इन्डिजले सन् १९७५ मा पहिलो र सन् १९७९ मा दोस्रो संस्करणको उपाधि जितेको थियो भने तेस्रो संस्करणको फाइनलमा पराजित भएको थियो। त्यसयता भने वेस्ट इन्डिज फाइनलमा पुग्न सकेको छैन। बंगलादेशको भने विश्वकपमा सबैभन्दा उत्कृष्ट प्रदर्शन क्वार्टरफाइनल हो। बंगलादेश सन् २००७ मा सुपर एट चरण र सन् २०१५ मा क्वार्टरफाइनलसम्म पुगेको थियो। जारी विश्वकपमा यी दुबै टोलीले पाँचौं खेल खेल्न लागेका हुन्। अंकतालिकामा दुवै टोलीको अवस्था समान छ। वेस्ट इन्डिज तीन अंकसहित तालिकाको छैटौं र समान अंक जोडेको बंगलादेश आठौं स्थानमा छन्। यी दुवै टोलीले एकएक खेल जितेका छन् भने एकएक खेलमा हार भोगेका छन्। दुवै टोलीको एकएक खेल भने वर्षाका कारण रद्द भएको छ। हालसम्म यी दुई टोलीबीच खेलिएको एकदिवसीय अन्तर्राष्ट्रिय प्रतियोगिताको तथ्यांकलाई हेर्दा भने वेस्ट इन्डिज केही बलियो देखिन्छ। यी दुई टोली हालसम्म एकदिवसीय क्रिकेटमा ३७ पटक आपसमा भिडेका छन्। २१ खेलमा वेस्ट इन्डिज विजयी भएको छ भने १४ खेलको नतिजालाई बंगलादेशले आफ्नो पक्षमा पारेको छ। दुई खेल भने अनिर्णित रूपमा सकिएको छ। यसैगरी विश्वकपमा यी दुई टोलीबीच भएको खेलमा पनि वेस्ट इन्डिज नै बलियो देखिन्छ। यसअघिका विश्वकपमा यी दुई टोलीबीच चार पटक भिडन्त भएको छ। तीन खेलमा वेस्ट इन्डिज विजयी भएको छ भने एक खेल अनिर्णित रूपमा सकिएको छ। वेस्ट इन्डिज सन् १९९९ को विश्वकपमा सात विकेट, सन् २००७ मा ९९ रन र सन् २०११ को विश्वकपमा नौ विकेटले विजयी भएको थियो। सन् २००३ को विश्वकप भिडन्त भने अनिर्णित रूपमा सकिएको थियो। जारी विश्वकपमा यी दुवै टोलीको स्तर समान देखिन्छ। ब्याटिङ र बलिङमा दुवै टोलीले उस्तै प्रदर्शन गर्दै आएका छन्। प्रतियोगिताको सेमिफाइनलमा पुग्ने सम्भावना जीवित राख्न सोमबारको खेलमा यी दुवै टोलीलाई जित आवश्यक छ। यो विश्वकपमा वेस्ट इन्डिज जासन होल्डर र बंगलादेश मसरफे मोर्तजाको कप्तानीमा छन्। आजको खेल बंगलादेशविरुद्ध वेस्ट इन्डिज काउन्टी ग्राउन्ड (दिउँसो ३ :१५ बजे) एकदिवसीयमा दुई टोली कुल : ३७ खेल वेस्ट इन्डिज विजयी : २१ खेल बंगलादेश विजयी : १४ खेल अनिर्णित : २ खेल विश्वकपमा दुई टोली कुल : ४ खेल वेस्ट इन्डिज विजयी : ३ खेल बंगलादेश विजयी : ० खेल अनिर्णित : १ खेल"
पाकिस्तान फेरि इतिहास बदल्न असमर्थ,"लन्डन : आईसीसी एकदिवसीय विश्वकप क्रिकेटअन्तर्गत आइतबार भएको खेलमा भारत विजयी भएको छ । म्यानचेस्टरको ओल्ड ट्राफोर्डमा भएको खेलमा भारतले चिरपरिचित प्रतिद्वन्द्वी पाकिस्तानलाई डकवर्थ एन्ड लेविस नियमका आधारमा ८९ रनले पराजित गर्दै तेस्रो जित निकालेको हो । भारतले दिएको ३३७ रनको विशाल लक्ष्य पछ्याएको पाकिस्तानले ३५ ओभरमा ६ विकेट गुमाएर १६६ रन बनाएर खेलिरहेको अवस्थामा पानी पर्न सुरु भएको थियो । केही समयपछि खेल पुनः सुचारु भयो । ४० ओभरमा झारिएको खेलमा पाकिस्तानले डकवर्थ एन्ड लेविस नियमका आधारमा ३०२ रनको नयाँ लक्ष्य पाएको थियो । जसमा २१२ रन मात्र बनाउन सक्यो । पाकिस्तानका लागि प्रारम्भिक ब्याट्सम्यान फाखर जामनले ६२ रन बनाए । यसैगरी बाबर आजमले ४८, इमाद वासिमले अविजित ४६, सदाव खानले २० र कप्तान सरफराज अहमदले १२ रन बनाए । भारतका कुलदीप यादव, हार्दिक पाण्ड्या र विजय शंकरले २२ विकेट हात पारे । यसअघि ओल्ड ट्राफोर्डमा टस हारेर पहिले ब्याटिङ गरेको भारतले निर्धारित ५० ओभरमा पाँच विकेट गुमाएर ३३६ रन बनाएको थियो । भारतको विशाल योगफलमा रोहित शर्माले शतक र कप्तान विराट कोहली तथा लोकेश राहुलले अर्धशतकीय पाली खेले । लामो समय क्रिजमा जमेका रोहितले १४० रनको महत्वपूर्ण पाली खेले । ११३ बल खेलेका उनले तीन छक्का र १४ चौका हिर्काए । जारी विश्वकपमा रोहितको दोस्रो शतक हो । यसअघि उनले दक्षिण अफ्रिकाविरुद्धको खेलमा पनि शतक प्रहार गरेका थिए । उनले उक्त खेलमा १२२ रन बनाएका थिए । यससँगै रोहितले एकदिवसीय क्रिकेटमा आफ्नो शतक संख्या २३ पुयाएका छन् । यसैगरी कप्तान कोहलीले पनि आफ्नो ५१औं अर्धशतक पूरा गरे । तेस्रो नम्बरमा ब्याटिङ गर्न उत्रिएका उनले ७७ रन बनाए । ६५ बलको सामना गरेका उनले सात चौका हिर्काए । उनी एकदिवसीय क्रिकेटमा सबैभन्दा छिटो ११ हजार रन बनाउने खेलाडी पनि बनेका छन् । उनले २३० खेलको २२२ पालीबाट यो कोसेढुंगा बनाएका हुन् । यसअघि यो कीर्तिमान सचिन तेन्दुल्करको नाममा थियो । उनले २७६ पालीमा ११ हजार रन पूरा गरेका थिए । यसैगरी भारतका लोकेश राहुलले ५७, हार्दिक पाण्ड्याले २६ र विजय शंकरले १५ रन बनाए । पाकिस्तानका मोहम्मद आमिरले तीन विकेट लिए । यस्तै हसन अली र वाहव रियाले एकएक विकेट हात पारे । विश्वकपको आफ्नो पहिलो खेलमा भारतले दक्षिण अफ्रिकालाई ६ विकेटले हराएको थियो । दोस्रो खेलमा भारतले पाँच पटकको विश्वकप च्याम्पियन अस्ट्रेलियालाई ३६ रनले पराजित गरेको थियो । भारत र न्युजिल्यान्डविरुद्धको खेल वर्षाका कारण रद्द भएपछि दुवै टोलीले एकएक अंक बाँडेका थिए । यसैगरी पाकिस्तान पहिलो खेलमा वेस्ट इन्डिजसँग सात विकेटले पराजित भएको थियो । दोस्रो खेलमा घरेलु टोली इङ्ल्यान्डलाई १४ रनले हराएको पाकिस्तान र श्रीलंकाबीचको खेल भने वर्षाका कारण रद्द भएको थियो । चौथो खेलमा पाकिस्तान अस्ट्रेलियासँग ४१ रनले पराजित भएको थियो । पाकिस्तानले हालसम्म विश्वकपमा भारतलाई हराउँन सकेको छैन् । भारतलाई हराउँदैँ इतिहास बदल्ने पाकिस्तानको योजना यस पटक पनि सफल हुन सकेन् । समग्र एकदिवसीय क्रिकेटको भिडन्तमा भने भारत भन्दा बढी पाकिस्तान नै जितेको छ ।"
विश्वकपको फाइनलमा दुई पटक टस,विश्वकप क्रिकेटको १०औं संस्करणको फाइनल खेल आयोजक भारत र श्रीलंकाबीच भएको थियो। उक्त विश्वकपको फाइनलमा टसको विषयलाई लिएर रमाइलो घटना भएको थियो। मुम्बईस्थित वानखेड स्टेडियममा टसका लागि भारतका कप्तान महेन्द्रसिंह धोनी र श्रीलंकाका कप्तान कुमार सांगाकारासँगै म्याच रेफ्री जेफ क्रो र कमेन्टेटर रवि शास्त्री पनि मैदानमा उपस्थित भए। टसका लागि सिक्का पनि हावामा फालियो। त्यसपछि श्रीलंकाका कप्तान सांगाकाराले टस आफूले जितेको बताए। अर्कोतिर भारतका कप्तान धोनीले पनि टस आफूले जितेको दाबी गरे। सोही विषयमा विवाद भयो। म्याच रेफ्री क्रो र कमेन्टेटर शास्त्रीले भने टसअघि सांगाकाराले भनेको कुरा आफूहरूले नसुनेको बताए। केही समयको विवादपछि सबैको सहमतिमा पुन : टस गर्ने निर्णय लिइयो। दोस्रो पटक टस हुँदा पनि सांगाकाराले हेड र टेल मध्ये हेड नै रोजे। दोस्रो पटकको टसको नतिजा पनि सांगाकाराकै पक्षमा गयो। त्यसपछि श्रीलंकाले पहिले ब्याटिङको निर्णय लियो। अन्तत : फाइनलमा भारतले श्रीलंकालाई ६ विकेटले हराउँदै दोस्रो पटक विश्वकप उपाधि उचाल्यो।
१३औं सागको बजेट पाँच अर्ब २६ करोड,"काठमाडौं : नेपालमा आगामी डिसेम्बर १ देखि १० तारिखसम्म आयोजना हुने १३औं दक्षिण एसियाली खेलकुद (साग) को बजेट पाँच अर्ब २६ करोड ४२ लाख ६ सय ७० रुपैयाँ प्रस्तुत गरिएको छ। १३औं सागको बजेट निर्माण कार्यदलका संयोजक एवं राष्ट्रिय खेलकुद परिषद् (राखेप) का उपाध्यक्ष पीताम्बर तिम्सिनाले आइतबार युवा तथा खेलकुद मन्त्री जगतबहादुर सुनार (विश्वकर्मा) समक्ष उक्त बजेट प्रस्तुत गरे। कार्यदलले प्रस्तुत गरेको बजेटमा राष्ट्रिय टिम तयारी तर्फ ८८ करोड, १२ लाख, ६८ हजार, खेलस्थल व्यवस्थापनतर्फ तीन करोड ११ लाख, प्राविधिकतर्फ ३० करोड ४० लाख ६९ हजार, स्रोतसाधन परिचालनतर्फ २० लाख, सुरक्षातर्फ ५० करोड, २६ लाख एक हजार र आवास व्यवस्थापनतर्फ ४५ करोड ५२ लाख ८६ हजार रुपैयाँ प्रस्ताव गरिएको छ। यसैगरी यातायात व्यवस्थापनतर्फ १५ करोड ७१ लाख चार हजार, स्वास्थ्यतर्फ तीन करोड, ४३ लाख ५२ हजार, प्रचारप्रसार तथा प्रकाशनतर्फ आठ करोड ९५ लाख आठ हजार पाँच सय, समारोह व्यवस्थापनतर्फ ७१ करोड ४६ लाख ८२ हजार, स्वयंसेवक परिचालनतर्फ दुई करोड, दुई लाख ९७ हजार, अतिथि सत्कारतर्फ एक करोड २९ लाख पाँच हजार, खेलसामग्री, उपकरण तथा पोसाक व्यवस्थापन सचिवालयतर्फ एक अर्ब २९ करोड ९१ लाख पाँच हजार, एन्टिडोपिङतर्फ तीन करोड ५४ लाख ६१ हजार, आयोजक समितितर्फ २७ करोड, ९९ लाख २७ हजार, आईटी व्यवस्थापनका लागि १९ करोड ६० लाख ७५ हजार र विविधमा २५ करोड रुपैयाँ रहेको छ। उक्त बजेट पुस्तक ग्रहण गर्दै मन्त्री सुनारले १३औं साग राष्ट्रको इज्जत, प्रतिष्ठासँग जोडिएको भन्दै सबै पक्षबाट यसलाई सफलतापूर्वक सम्पन्न गर्न अपिल गरे। उनले प्रतियोगिता सम्पन्न गर्न बजेटको निकै महत्वपूर्ण स्थान रहेको पनि बताए। बजेट विभिन्न क्षेत्रका दक्ष तथा विज्ञसँग छलफल गरेर निर्माण गरिएको संयोजक तिम्सिनाले बताए। कार्यक्रममा राखेपका सदस्यसचिव केशवकुमार विष्ट, मन्त्रालयका सचिव कृष्णप्रसाद देवकोटालगायतको उपस्थिति रहेको थियो।"
उपमेयर कप राष्ट्रिय महिला भलिबलको उपाधि एपीएफलाई,"नुवाकोट : नुवाकोटमा सम्पन्न प्रथम उपमेयर कप राष्ट्रिय महिला भलिबल प्रतियोगिताको उपाधि एपीएफ क्लबले जितेको छ। सोमबार भएको फाइनल खेलमा एपीएफले न्यु डायमन्ड एकेडेमीलाई २५२१, २५२०, २५१२ को सोझो सेटले हरायो। उपाधिसँगै एपीएफले एक लाख ५० हजार रुपैयाँ प्राप्त गर्यो। उपविजेता न्यु डायमन्डले ७५ हजार रुपैयाँ पायो। तेस्रो भएको त्रिभुवन आर्मी क्लबले ४० हजार रुपैयाँ प्राप्त गर्यो। आर्मीले नेपाल पुलिस क्लबलाई हराएको थियो। फाइनल खेलमा एपीएफकी सरस्वती चौधरीले प्लेयर अफ दी म्याच घोषित भइन्। सर्वोत्कृष्ट खेलाडी पनि बनेकी सरस्वतीले पाँच हजार रुपैयाँ पुरस्कार पाइन्। विजेतालाई सभासद् रामकुमारी झाँक्री, राष्ट्रिय खेलकुद परिषद्की सदस्य इन्दिरा निरौला, विदुर नगरपालिका मेयर सञ्जु पण्डित, जिल्ला समन्वय समितिका प्रमुख सन्तमान तामाङलगायतले पुरस्कार वितरण गरेका थिए।"
