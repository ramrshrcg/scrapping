शीर्षक,विवरण
कसरी चोखिए माधव नेपाल र डाबाबुराम ?,"काठमाडौं : ललिता निवासको जग्गा हिनामिना प्रकरण चर्चामा छ। बालुवाटारस्थित ललिता निवासको २९९ रोपनी सरकारी जग्गामध्ये १३६ रोपनी जग्गा व्यक्तिनाम दर्ता भएको प्रमाणसहितको मुद्दा अख्तियार दुरुपयोग अनुसन्धान आयोगले विशेष अदालतमा दर्ता गरेपछि यस सम्बन्धमा विभिन्न टीकाटिप्पणी भइरहेका छन्। पूर्वउपप्रधान तथा गृहमन्त्री विजयकुमार गच्छदारसहित १७५ जनालाई प्रतिवादी बनाएर हालेको मुद्दामा नेकपाका महासचिव विष्णु पौडेललाई चोख्याएको भन्दै अख्तियारले आलोचनाको समेत सामना गर्नु परिरहेको छ। पूर्वप्रधानमन्त्रीद्वय माधवकुमार नेपाल र डा बाबुराम भट्टराईको समेत संलग्नतामा मन्त्रिपरिषद्बाट निर्णय गराए नीतिगत भ्रष्टाचार भएको आशय मुद्दामा भए पनि दुवै प्रधानमन्त्री मुद्दाको क्षेत्राधिकार बाहिर रहेको आशय पनि अख्तियारले विशेष अदालतमा हालेको मुद्दामा स्पष्ट पारिएको छ। यो मुद्दामा केही पार्नुपर्नेलाई नपारिएको र केही नपर्नुपर्नेलाई पारिएको आरोप पनि छ। सादगी नेताका रूपमा परिचित तत्कालीन भूमिसुधार तथा व्यवस्थामन्त्री चन्द्रदेव जोशी, साहित्यकार एवं पूर्वसचिव दिनेशहरि अधिकारीलगायतका केही व्यक्तिका नाम अख्तियारको मुद्दामा आउँदा आश्चर्य प्रकट पनि भएका छन्। नेकपा महासचिव पौडेलका छोरा नवीन पौडेल, सर्वोच्च अदालतका न्यायाधीश कुमार रेग्मी, पूर्वमुख्यसचिव लीलामणि पौडेल र निर्वाचन आयुक्त सुधिरकुमार शाहलगायत पर्नुनपर्ने टीकाटिप्पणी भइरहेका छन्। यी केही विषयबाहेक अख्तियारले ललिता निवासको जग्गा फिर्ता गराउने र दोषीलाई कारबाहीका लागि हालेको मुद्दाको प्रशंसा नै गरिएको छ। अख्तियारको इतिहासमा सबैभन्दा उपल्लो स्तरका व्यक्तिलाई मुद्दा दायर भएको यो पहिलो घटना हो। के हो त ललिता निवास प्रकरण ? ललिता निवासको २९९ रोपनीमध्ये १२२ रोपनी २०४९ सालमै मन्त्रिपरिषद्को निर्णयको अपव्याख्या गर्दै व्यक्तिका नाममा दर्ता गरिएको थियो। २०४७ सालको कृष्णप्रसाद भट्टराई सरकारले २०१७ सालपछि प्रजातन्त्रमा लागेका व्यक्तिको जफत वा हरण भएको सम्पत्ति फिर्ता गर्ने निर्णयलाई रोकेर मालपोत कार्यालय डिल्लीबजारले कर्मचारी र भूमाफियाको मिलेमतोमा त्यो जग्गा नामसारी गर्न थालेको हो। ललिता निवासको १३६ रोपनी सरकारी जग्गा २०४९ सालयता विभिन्न चरणमा व्यक्तिका नाममा नामसारी गरिएको छ। २०४९, २०६२, २०६६६७ र २०६९ सालमा बालुवाटारको जग्गा व्यक्तिको नाममा दर्ता भएको छ। २०४९ सालमा कानुनसम्मत नदेखिएकाको निर्णय २०४९ सालमा दुइटा मिसिलमार्फत यो निर्णय भएको देखिएको छ। मालपोत डिल्लीबजारको मिसिल नम्बर १०२४ र मिसिल नम्बर १०२५ मा यो जग्गा व्यक्तिको नाम गरिएको पाइन्छ। मिसिल नम्बर १०२४ अनुसार, २०४९ कात्तिक २५ मा बालुवाटारको कित्ता नम्बर २६ को २६ रोपनी ६ आना १ पैसा सरकारी जग्गा सुवर्णशमशेरका हकवाला सुनीति राणा, शैलजा राणा, रुक्मशमेशरका नाममा नामसारी भएको पाइएको छ। यसरी सरकारी जग्गा व्यक्तिका नाममा दर्ता गराउन मालपोत कार्यालय डिल्लीबजारका प्रमुख मालपोत अधिकृत कलाधर देउजा, मालपोत अधिकृत सुरेन्द्रमान कपाली, नासु जगतप्रसाद देउजा र खरिदार युक्तप्रसाद श्रेष्ठको संलग्नता रहेको देखिएको छ। मिसिल नम्बर १०२५ को निर्णयअनुसार कित्ता नम्बर २७ को ४९ रोपनी ३ पैसा जग्गा शैलजा राणा, हेमनशमशेर, हाटकशमशेरका नाममा सयुक्तरूपमा नामसारी गरिएको छ। २०४९ कात्तिक २५ मै भएको यो निर्णयमा डिल्लीबजारका प्रमुख मालपोत अधिकृत देउजासहितका चारैजना कर्मचारीको संलग्नता देखाइएको छ। मिसिल नम्बर १०२४ र १०२५ मा पुन: २०४९ कै पुस २३ मा अर्को निर्णय भएको छ। मिसिल १०२४ मा १९ वटा कित्ता २८ रोपनी १५ आना १ पैसा जग्गा रुक्मशमशेर, शैलजा र सुनीति राणाका नाममा पहिला संयुक्तरूपमा नामसारी गरिएको छ। मिसिल १०२५ अनुसार ७ रोपनी १४ आना ४ वटा कित्ता जग्गा शैलजा, हेमन, हाटकशमशेरको नाममा सयुक्तरूपमा दर्ता गरिएको छ। मालपोत तथा व्यवस्थापन विभागको पत्रलाई आधार बनाएर सोही दिन सोही जग्गा व्यक्तिविशेषका नाममा नामसारी गरिएको छ। २०४९ पुुस २० को विभागको निर्णयअनुसार व्यक्तिविशेषका नाम दाखिला भएको देखिन्छ। यसमा तत्कालीन मालपोत विभागका महानिर्देशक मुकुन्दप्रसाद आचार्य र शाखा अधिकृत धर्मप्रसाद गौतमको प्रत्यक्ष संलग्नता देखिएको छ। मालपोत डिल्लीबजारका प्रमुख देउजालगायतका कर्मचारीले बयानमा भनेका छन् : मन्त्रिपरिषद्बाट जग्गा हकदारका नाममा दिने निर्णय गरेको छ, फिर्ता दिन मिल्ने जग्गा हो भनी सबै प्रक्रिया पूरा गरी निर्णय गरेको हो। तत्कालीन श्री ५ को सरकारको नामको जग्गा रहेछ भन्ने थाहा पाएको भए उक्त निणय हुने थिएन। तत्कालीन महानिर्देशक आचार्य, नासु पुडासैनी, खरिदार श्रेष्ठको मृत्यु जिम्मेवार भइसकेको छ। सरकारी जग्गा बकस दिने निर्णय कानुनविपरीत मालपोत डिल्लीबजार, भूमिसुधार तथा व्यवस्थापन विभागका कर्मचारी र पदाधिकारीले बालुवाटारस्थित ललिता निवासभित्र राणाहरूलाई फिर्ता दिएको जग्गामध्ये बकसपत्र गरी आफ्ना नातेदारका नाममा जग्गा लिएको देखिएको छ। निर्वाचन आयुक्त सुधिर शाहकी पत्नी उर्मिला शाह, मालपोत विभागका महानिर्देशक आचार्य छोरीज्वाइँ वैकुण्ठ शर्मा रेग्मी, तत्कालीन प्रमुख जिल्ला अधिकारी गेहनाथ भण्डारीपत्नी भुवनकुमारी चापागाईं र सासू सोदाकुमारी चापागाईंलगायत १३ कर्मचारीका नातेदारसहित १५ जनाका नाममा बकस लिएको देखिएको छ। सुवर्णशमशेरका परिवारबाट सोझै बकस गरी तत्कालीन मालपोत डिल्लीबजारका प्रमुख देउजाका साढुभाइ इन्द्रबहादुर थापा, मालपोत अधिकृत सुरेन्द्रमान कपालीका भतिजा बुहारी शान्ति मल्ल प्रधानांग, नासु जगतप्रसाद पुडासैनीका दिदी मिठुदेवी चापागाईं, खरिदार युक्तप्रसाद श्रेष्ठपत्नी सरस्वतीकुमारी श्रेष्ठ र बहिनी निर्मलादेवी श्रेष्ठ, समरजंग कम्पनीका तत्कालीन लेखापाल विनोद पौडेलकी पत्नी विद्या पौडेल गौतम, तत्कालीन भूमिसुधार विभागका शाखा अधिकृत प्रेमप्रसाद खापुङपत्नी खिमादेवी आङबुहाङ र भाइबुहारी शशिकला सुब्बा तथा शाखा अधिकृत धर्मप्रसाद गौतमका सालीका छोरा मोहनप्रसाद भट्टराईका नाममा कायम गरिएको छ। रामनाथ घिमिरे र रामकल्याण अधिकारीले पनि यो जग्गा बकसमा लिएका थिए। २०६० पुस १५ को हालसाविक निर्णय पुन : नापीमा तत्कालीन श्री ५ को सरकार समरजंग कम्पनीका नाममा नापनक्सा भई फिल्डबुकमा समेत कायम भएको ललिता निवासको ११२ रोपनी जग्गा हालसाविक गरी व्यक्तिको नाम पुर्जा लिएको देखिएको छ। तत्कालीन मालपोत डिल्लीबजारका प्रमुख टीकाराम घिमिरे, मालपोत अधिृकत हुपेन्द्रमणि केसी, नासु टीकाबहादुर विसी र खरिदार जीवनाथ पोखरेलको प्रत्यक्ष संलग्नतामा सुवर्णशमशेरका हकदार सुनीति राणा, शैलजा राणा र हाटकशमशेर, हेमनशमशेर र रुक्मशमशेरसमेत नाम हालसाविक गरी जग्गाधनी पुर्जा उपलब्ध गराएको देखिएको छ। तत्कालीन श्री ५ को सरकार समरजंग कम्पनीको नाममा जग्गाधनी दर्ता स्रेस्ता कायम भएको जग्गा व्यक्तिविशेषका नाममा हालसाविक गरिदिनका लागि भूमिसुधार विभागबाट २०५९ असोज २४ गते सहमति दिने निर्णय गरेको देखिएको छ। यो निर्णय प्रक्रियामा तत्कालीन विभागका महानिर्देशक रुद्रप्रसाद श्रेष्ठ, निर्देशक पुष्पराज उपाध्याय, शाखा अधिकृत इन्द्रप्रसाद ढुंगाना र नासु जगनाथ पनेरूको संलग्नतामा नासु पनेरूले कार्यालयबाट प्राप्त निवेदन मात्र पेस गरी आफ्नो राय दिएको देखिँदैन। त्यसपछि विभागबाट २०६० साउन २६ मा महानिर्देशक श्रेष्ठ, निर्देशक उपाध्यायले अघिल्लो निर्देशनबमोजिम गर्नू भनी मालपोत डिल्लीबजारलाई लेखी पठाउने निर्णय गरेको देखिएको छ। महानिर्देशक श्रेष्ठले बयानमा हालसाविकमा आफ्नो हस्ताक्षर भएको स्वीकार गरेका छन्। साविक कित्ता जग्गा नयाँ नापीमा समरजंग कम्पनीको देखिएको हुँदा हालसाविक दर्ता स्रेस्ता कायम भएका आधारमा नयाँ नापीअनुसार हालसाविक गरी दता गर्न मनासिव देखिएकाले निर्देशन दिएको हो, महानिर्देशक श्रेष्ठको बयानमा उल्लेख छ। अन्य कर्मचारीले हालसाविकमा आफ्नो संलग्नता रहेको स्वीकार गरेका छन्। छुट जग्गा दर्ता २०६० जेठ ३ मा १२ आना २ पैसा छुट भन्दै ललिता निवासको जग्गा दर्ता भएको देखिएको छ। प्रमुख मालपोत अधिृकत घिमिरे, मालपोत अधिकृत केसी, नापी अधिकृत मोहमद साविक हुसेन, नासु श्रीहरि पुडासैनी र खरिदार श्यामकुमारी क्षेत्रीको संलग्नतामा सुनीति राणाको नाममा साविक नामसारी र छुट जग्गा दर्ता गर्ने निर्णय गरी जग्गाधनी पुर्जा दिएको देखिएको छ। बालुवाटारमा विशिष्ट व्यक्तिको निवास विस्तार २०६६६७ मा बालुवाटारस्थित विशिष्ट व्यक्तिको निवास विस्तार प्रधानमन्त्री माधवकुमार नेपालका पालामा भएको थियो। बालुवाटारस्थित प्रधानमन्त्री निवासको दक्षिणतर्फको परिसर विस्तार गर्ने क्रममा भूमिसुधार तथा व्यवस्था मन्त्रालयबाट लैजानुपर्ने प्रस्ताव तत्कालीन भौतिक योजना तथा निर्माण मन्त्रालयबाट प्रस्ताव तयार गरेर मन्त्रिपरिषद्बाट पेस भएको थियो। विस्तारसम्बन्धी प्रारम्भिक कार्य भवन निर्माणसम्भार डिभिजन कार्यालय भएको थियो। भवन डिभिजनको २०६६ माघ ६ को पत्रबाट मालपोत र भूमिसुधार कार्यालयलाई पत्राचार गरी विवरण माग गरिएको तर त्यो पत्र मिसिल संलग्न नरहेको देखिएको छ। मालपोतबाट प्राप्त पत्रमा प्रधानन्यायाधीश निवास, प्रधानमन्त्री निवास, सभाध्यक्ष निवास पर्ने, राजकुलो, बाटोमा पर्ने तथा व्यक्तिविशषेका नाममा कायम भएका जग्गा मोही विवरण उल्लेख नभएको तर बाँकी विवरणमा भने विभिन्न व्यक्तिलाई विभिन्न कित्ता मोही भनी उल्लेख गरेको देखिएको छ। २०६६ माघ १५ मा भूमिसुधारले २ नम्बर अनुसूचीअनुसार १६ जना मोहीको विवरण पठाएको देखिएको छ। २०६६ माघ ३ मा ५५ कित्ताहरूको मोहीसम्बन्धी विवरण भवन निर्माणमा पाठएको देखिएको छ। नापी कार्यालयले २०६६ फागुन २५ मा निवास विस्तारका लागि १४ रोपनी १० आना ३ पैसा २५ दाम जग्गा र दक्षिणतर्फ कायम गर्न प्रास्तवित गरिएको आठ मिटर बाटोका लागि नक्सा रेखांकन गरी विवरण तयार गरी पठाएको थियो। २०६६ चैत १८ मा निवास विस्तार र बाटो कायमको टिप्पणी उठान भएको देखिएको छ। उक्त टिप्पणीमा अनुसूची १, २, ३ र ४ भनी उल्लेख भए पनि ती अनुसूची टिप्पणी संलग्न रहेको देखिएन। मिसिल संलग्न ती अनुसूची विभागीय मन्त्रीबाट स्वीकृत भएपश्चात् मात्र प्रस्तावका रूपमा तयार भई टिप्पणी उठानमा संलग्न कर्मचारीको हस्ताक्षर भएको देखिएको छ। अनुसूची १ मा सिट नम्बर ३ को ३८ को जग्गा ड्राइभर भाइचा मोही खडा गरिएको देखिएको छ तर भूमिसुधारले पठाएको विवरणमा यो कित्ताका हकमा अनुसूची फेला नपरेको भनी उल्लेख भएको छ। राजकुलोमा पर्ने जग्गा र विशिष्ट पदाधिकारीको निवासमा पर्ने जग्गामा समेत विभिन्न व्यक्तिलाई मोही भनी उल्लेख गरेको देखिन्छ। तर ती जग्गा मोहीसम्बन्धी कुनै विवरण भूमिसुधार तथा मालपोतबाट उपलब्ध गराइएको कहीं देखिँदैन। विस्तार गर्ने कार्य गुरुयोजनाबमोजिम गरिएको भनिए पनि भवन निर्माण डिभिजनको सुरुको टिप्पणीको मन्त्रिपरिषद्बाट निर्णय हुनुपर्ने व्यहोरा मा समरजंग कम्पनीका नाममा मोही जनिएका ललिता निवास क्षेत्रको जग्गा यकिन गरी मोही भाग कट्टा गरेर बाँकी क्षेत्रफल विस्तारित क्षेत्रको क्षेत्रफल १४ रोपनी १० आना ३ पैसा २५ दाम कायम गरिएको छ। यो विस्तार गुरुयोजनाबाट निर्देशित नभई घुमाउरो बाटोबाट अनधिकृत व्यक्तिलाई सरकारी जग्गामा स्वामित्व स्थापित गराउने उद्देश्यले प्ररित भएको स्पष्ट हुन्छ। विशिष्ट व्यक्तिको निवास विस्तार गर्ने नाममा मन्त्रिपरिषद्बाट निर्णय गराउन सरकारी र सार्वजनिक जग्गामा मोहीको अस्तित्व स्वीकार गरी ड्राइभर भाइचा जस्ता कृत्रिम व्यक्तिलाई मोही खडा गरीगराई गलत लिखत तयार गरेको पाइएको छ। ललिता निवासको जग्गा व्यक्तिविशेषका नाममा कायम गराउने दूषित मनसायबाट अभिप्ररित भई आफ्नो निकायको क्षेत्राधिकारसमेत नाघी प्रस्ताव तयार गरी मन्त्रिपरिषद्मा पेस गरिएको छ। तत्कालीन भौतिक योजना तथा निर्माण मन्त्रालयले तयार गरी पेस गरेको प्रस्तावबमोजिम मन्त्रिपरिषद्बाट विशिष्ट व्यक्तिको निवास विस्तार गर्ने क्रममा मोहीको हिस्सामा पर्ने जग्गा र परिसर विस्तार गर्दा विस्तारित क्षेत्रमा पर्ने जग्गाको सोधभर्ना र सट्टापट्टा गर्न भूमिसुधार मन्त्रालयबाट आवश्यक व्यवस्था मिलाउने निर्णय भएको थियो। यो निर्णय कार्यान्वयन गर्नेगराउने क्रममा भूमिसुधारले तयार गरी पेस गरेको प्रस्तावमा मन्त्रिपरिषद्बाट २०६७ वैशाख ३१ मा निर्णय भएको देखिएको छ। मन्त्रिपरिषद्मा पेस गर्नका लागि तयार गरी स्वीकृत भएको भूमिसुधार तथा व्यवस्था मन्त्रालयको प्रस्तावमा भौतिक योजना तथा निर्माण मन्त्रालयले तयार गरेको प्रस्तावबमोजिम नै सरकार जग्गाधनी भएका सरकारी र सार्वजनिक जग्गामा व्यक्तिविशेषलाई मोहीको हैसियतमा देखिने गरी प्रचलित कानुनी प्रावधानको बर्खिलाप हुने गरी प्रस्ताव तयार गरेको देखिएको छ। मोहीसम्बन्धी कार्य गर्ने भूमिसुधार कार्यालयलाई निर्णय कार्यान्वयनका क्रममा नियतवश संलग्न नगराई जग्गाधनी, मोही हक, स्वामित्व, जग्गा सट्टाभर्ना, प्लट मिलानजस्ता कार्य मालपोत डिल्लीबजारले गर्ने भनी कार्यालय नै किटान गरी प्रस्ताव तयार गरी मन्त्रिपरिषद्बाट निर्णय गराएको देखिएको छ। यो निर्णयमा तत्कालीन प्रधानमन्त्री माधवकुमार नेपाल, तत्कालीन भौतिक योजनामन्त्री विजयकुमार गच्छदार, भूमिसुधारमन्त्री डम्बर श्रेष्ठ, भौतिक सचिव दीपकुमार बस्न्यात, भूमिसुधार सचिव छविराज पन्त, सहसचिव नारायणगोपाल मलेगो ३० जनाको संलग्नता रहेको देखिएको छ। अवैध रूपमा पशुपति टिकिन्छा गुठी कायम २०६९ मा डा बाबुराम भट्टराई नेतृत्वको सरकारले गुठी नै नभएको जग्गामा गुठी कायम गराएको पाइएको छ। समरजंग कम्पनीका नाममा दर्ता भएको जग्गाधनीको लगत कट्टा गरी अभिलेख प्रमाणमा कतै अस्तित्वमा नदेखिएको पशुपति टिकिन्छा गुठी कायम गरिएको छ। गुठी कायम मात्र होइन, त्यो जग्गाका विभिन्न अनधिकृत व्यक्तिलाई मोही कायम गरिएको निर्णयसमेत गरिएको छ। गुठी संस्थानले समरजंग कम्पनीका नाममा ३३ रोपनीभन्दा बढी गुठी कायम गर्न माग गरेकोमा ३ रोपनी १२ आना मात्रै प्रधानमन्त्री निवास विस्तारका नाममा भूमिसुधार तथा व्यवस्थापन मन्त्रालयबाट गुठी कायम गर्न प्रस्ताव मन्त्रिपरिषद्मा पेस हुनु अर्को बदनियत देखिएको छ। अस्तित्वमै नभएको जग्गा गुठीमा कायम गर्ने निर्णय डा भट्टराईको मन्त्रिपरिषद्ले गरेको थियो। यसरी सार्वजनिक सम्पत्ति व्यक्ति दुरुपयोगमा तत्कालीन भूमि व्यवस्थामन्त्री चन्द्रदेव जोशी, सचिव दिनेशहरि अधिकारी, गुठी संस्थानका प्रशासकद्वय बलिरामप्रसाद तेली, सेमन्तराज चापागाईं र दिलिपकुमार भट्ट, गुठी संस्थान, भूमिसुधार कार्यालयका कर्मचारीको संलग्नता देखिएको छ। सुवर्णशमशेरका हकदार भनिएका रुक्मशमशेरले बयानमा भनेका छन् : २०४७ सालको मन्त्रिपरिषद्ले सबै राजनीतिक व्यक्तिको जफत तथा हरण भएको जग्गा फुकुवा तथा फिर्ता गर्ने निर्णय गरेको थियो। सोही निर्णयअनुसार मालपोतले सुवर्णशमशेर र कञ्चनशमशेरको ११४ रोपनी जग्गा फुकुवा गर्यो। यो सम्पत्ति हाम्रो पैत्रिक सम्पत्ति हो। हामीले कुनै व्यक्ति तथा कर्मचारीलाई कुनै प्रकारको प्रभावमा पारेको छैन। तपाईंको जग्गा फिर्ता हुन्छ भनी विभिन्न मान्छे आएर सम्पूर्ण प्रक्रिया पूरा गरिदिए। उनीहरूले नै मोही भाग कट्टा गरी आधा भाग मात्र हामीलाई दिएका हुन्। मोहीका विषयमा केही थाहा छैन र सरोकार पनि छैन। हाटकशमशेर पनि रुक्मशमशेरकै जस्तो बयान छ। जग्गा फिर्ता लिने सुवर्णशमशेरका हकवालामध्ये सुनीति राणा र हेमनशमशेरको मृत्यु भइसकेको छ। मोही भनिएका बिलबहादुर महर्जनको बयान : सबै लेखापढीको काम रामकुमार सुवेदीले गरेको हो। उसले नै मोहीको नामको लालपुर्जा आयो भन्यो, त्यसपछि हामी मोहीलाई कागजपत्रमा सही गर्न लगायो। हामीलाई लालपुर्जा पनि देखाएको छैन, रामकुमारले नै मोहीको भाग भनेर ९ लाख ८० हजार दिएको हो। मोही भनिएका लक्ष्मीनाराणसमेत ५८ जना सार्वजनिक सूचना जारी गर्दा पनि बयान दिन नआएको अख्तियारले विशेष अदालतमा हालेको मुद्दामा उल्लेख छ। कुमार रेग्मीको निवेदन : मैले २०६१ माघ ११ गते कानुनबमोजिम मालपोत कार्यालय डिल्लीबजारबाट राजीनामा रजिस्ट्रेसन पारित गरी साविक काठमाडौं ४ को कित्ता नम्बर ४४ बाट ५ आना ३ पैसा र कित्ता नम्बर ४६ बाट ५ आना ३ र कित्ता नम्बर १६५ बाट २ पैसा २ दाम जग्गा खरिद गरेको हुँ। यो जग्गा २०६४ साउन ६ मा बिक्रीसमेत गरिसकेकोमा मैले सार्वजनिक प्रयोजनका लागि छाडेको ४०४४ वर्गमिटर जग्गा सार्वजनिक वा सरकारी हुने मेरो मञ्जुरी रहेको छ। नवीन पौडेलको बयान : हाल म अस्ट्रेलियाको बस्छु। मेरो नाममा बालुवाटारमा आठ आना जग्गा छ। २०६१ पुस २९ मा उमाकुमारी ढकाल्नी र माधवी सुवेदीबाट खरिद गरेको हुँ। प्रचलित कानुनबमोजिम जग्गा बिक्री गर्ने जग्गा धनी व्यक्तिका नाममा डिल्लीबजारमा दर्ता स्रेस्ता कायम रहेको कहींकतैबाट रोक्का नभएको मालपोतले खरिदबिक्री गर्न मिल्ने भनी यकिन गरेपछि मैले यो जग्गा कानुनबमोजिम रजिस्ट्रेसन लिखित पारित गरी लाग्ने राजस्व बुझाई चार लाख रुपैयाँमा खरिद गरेको हुँ। उक्त जग्गा सार्वजनिक सरकारी प्रकृतिका हुन् भन्ने कुरा अनुसन्धानका क्रममा मलाई जानकारी भएकाले सरकारी सार्वजनिक जग्गा भए त्यस्ता जग्गा पुन: नेपाल सरकारका नाममा कायम गर्नुपर्छ। कसरी चोखिए माधव नेपाल र डा बाबुराम ? अख्तियारले उपप्रधानमन्त्री गच्छदारसहित १७५ जनाविरुद्ध मुद्दा हालेको छ। यो निर्णयमा जिम्मेवार रहेका पूर्वप्रधानमन्त्रीद्वय नेपाल र डा भट्टराईलाई अख्तियारले मुद्दाको दायरामा पारेको छैन। प्रधानमन्त्रीसहित विशिष्ट व्यक्तिको निवास विस्तारको निर्णयमा संलग्न नेपाल र अस्तित्वमै नभएको पशुपति टिकिन्छा गुठी कायम गराउने भट्टराई अख्तियारको अनुसन्धान क्षेत्राधिकारभित्र नपर्ने भन्दै मुद्दाबाट बचेका हुन् २०५३ असोज ६ को सर्वोच्च अदालतको फैसला र अख्तियार दुरुपयोग अनुसन्धान आयोग ऐन २०४८ को दफा ४ को खण्ड ख समेतका आधारमा मन्त्रिपरिषद्बाट सामूहिकरूपमा गरेका नीतिगत निर्णय आयोगको अनुसन्धानको क्षेत्राधिकारभित्र नपर्ने देखिएको जनाएको छ। तत्कालीन प्रधानमन्त्री नेपाल र भट्टराईका हकमा बयान भए पनि निजका हकमा केही गरिरहनु परेन भन्ने कुरा मुद्दामा उल्लेख छ। उनीहरूलाई क्षेत्राधिकारभित्र नपर्ने भनिएर उन्मुक्ति दिए पनि ती निर्णयमा उनीहरू प्रमुख जिम्मेवार देखिन्छन्। नेकपा महासचिव विष्णु पौडेलका छोरा नवीन पौडेल र सर्वोच्चका न्यायाधीश कुमार रेग्मीले उन्मुक्ति पाएका छन्। उनीहरूले अनुसन्धान अधिकृतसमक्ष गरेको बयान र निवेदनका आधारमा उनीहरूले सफाइ पाएका छन्। आफ्नो नाममा कायम रहेका जग्गा नेपाल सरकारलाई छाडिदिन मञ्जुर गरेकाले जग्गा जफतको मागदाबी लिन प्रतिवादी बनाउन आवश्यक नदिएको विशेष अदालतमा अख्तियारले हालेको मुद्दामा उल्लेख छ। अख्तियारले मुद्दा दायर गरेलगत्तै उनीहरूका नाम रहेको जग्गा भने फिर्ता गरिसकेका छन्। भूमाफियाहरू साविक हाँडीगाउँ मौजाअन्तर्गतको ललिता निवासभित्रको नेपाल सरकार समरजंग कम्पनीका नाममा कायम जग्गा व्यक्तिको नाममा गराउन भूमाफिया रामकुमार सुवेदी, शोभाकान्त ढकालको प्रमुख संलग्नता देखिएको छ। उनीहरूले आफू र आफूहरूसमेत सञ्चालक रहेको कम्पनीको समेत नाममा हालसाविक गर्नेगराउने कार्य गरेको देखिएको छ। बालुवाटारस्थित विशिष्ट व्यक्तिको निवासपरिसर विस्तारका नाममा सरकारी, सार्वजनिक जग्गा आफूसमेतका अनधिकृत व्यक्ति वा संस्थाका नाममा कायम गराउन पनि उनीहरूको संलग्नता छ। गुठी नै नभएको जग्गालाई गुठी कायम गराई अनधिकृत व्यक्तिलाई सरकारी, सार्वजनिक जग्गामा मोही कायम गराउन राजनीतिक नेतृत्वदेखि कर्मचारीसम्मलाई उनीहरूले प्रभाव पारेको देखिएको छ। उनीहरूले ललिता निवासभित्रका सबैजसो कित्ता खरिद गरी कित्ता एकीकरण गरी पुन: आफूसमेत सञ्चालक रहेका कम्पनी, आफ्ना परिवारका सदस्य र आफ्नोसमेत नाममा ल्याई सरकारी सार्वजनिक जग्गा मस्यौट गर्ने कार्यमा बिचौलियाको भूमिकामा प्रत्यक्ष लाभसमेत लिएको विशेष अदालतका हालिएको मुद्दामा स्पष्ट गरिएको छ। भाटभटेनी सञ्चालक मीनबहादुर गुरुङलाई बिचौलियाकै रूपमा मुद्दामा उल्लेख गरिएको छ। उनीविरुद्ध अख्तियारले सबैभन्दा धेरै बिगोसहितको मुद्दा हालेको छ। तत्कालीन मुख्य सचिव एवं चीनका लागि नेपाली राजदूत लीलामणि पौडेल, राज्यमन्त्री सञ्जयकुमार साह, निर्वाचन आयुक्त सुधीरकुमार शाह, तत्कालीन सहसचिवद्वय नारायण गोपाल मलेगो र गेहनाथ भण्डारी पनि मुद्दाबाट बचेका छन्। तत्कालीन मन्त्री नवराज सुवेदीको कागज म २०२४२५ सालतिर मन्त्री पदमा थिएँ। त्यसबेला सरकारी प्रयोजनका लागि काठमाडौं उपत्यकाभित्रका विभिन्न ६ दरबार सरकारले अधिग्रहण गरेको थियो। त्यसमध्ये बालुवाटारस्थित ललिता निवासभित्रको सूवर्णशमशेरका नाममा रहेका १४ रोपनी जग्गा पहिल्यै सरकारले लगिसकेको र बाँकी रहेको २८४ रोपनी जग्गा त्यसबेलाको चलनचल्ती मूल्यभन्दा २०२५ प्रतिशत बढी मूल्य तिरेर अञ्चलाधीश कार्यालयबाट अधिग्रहण भएको हो। यो जग्गाको मुआब्जा २०२१२२ सालदेखि २०२५२६ सालसम्म पटकपटक गरी किस्ताकिस्ता दिइएको थियो। मेरो सम्झनामा भएसम्म अन्दाजी १५१६ लाख रकम ललिता निवासको जग्गाका लागि क्षतिपूर्ति दिएको जस्तो लाग्छ। यो जग्गा सरकारले लिएपछि ६० रोपनी जग्गा २०२२ सालतिर नेपाल राष्ट्र बैंकलाई दिएको र बाँकी रहेको जग्गामा रेखदेख गर्नका लागि समरजंग कम्पनीलाई दिइएको थियो। सरकारले अधिग्रहण गरेको ६ वटै घर दरबारका व्यक्तिले मुआब्जा बुझेका थिए। अन्य कसैले मुआब्जा नबुझेको भए अरू पनि मुआब्जा पाएनौं भनेर आउने थिए होला। तत्कालीन शाही नेपाली सेनामा मेयर कर्णेल रहेका सुवर्णशमशेरका छोरा कनकशमशेरलाई घरबासका लागि सरकारले अधिग्रहण गरेको जग्गामध्येबाटै आठ रोपनी जग्गा सरकारले खरिद गरेकै मूल्य तिर्ने गरी निजको दिएको थियो। यसबाट तत्कालीन सरकारले प्रचलित खरिद मूल्यभन्दा बढी क्षतिपूर्ति दिएर कानुनबमोजिम अधिग्रहण गरेका काठमाडौं उपत्यकाका घर र दरबार सरकारी नै भएको पुष्टि हुन्छ। अधिग्रहण भएका राणाकालीन दरबार १ महावीर भवन नक्सा : १५४४२० २हरिहर भवन ललितपुर पुल्चोक : २४०१२० ३सीता भवन नक्साल : ११९१२ ३० ४लक्ष्मी निवास महाराजगन्ज : २५८१४०० ५बबरमहल कुरिया गाउँ : २५३३३१ जग्गामध्ये भरतशमशेरको भागको घर र जग्गा १२१२२० श्री ५ को सरकार लागिसकेकाले (जफत भएको) सो कट्टा गरी बाँकी २४०५३० रोपनी जग्गा र सोमा रहेका सबै घर ६ ललिता निवास, बालुवाटारको २९९९२० जग्गामध्ये सुवर्णशमशेर र कञ्चनशमशेरका भागमा रहेको १४११०० जग्गा श्री ५ को सरकारले लगिसकेकाले (जफत भएको) सो कट्टा गरी बाँकी २८४१४३० जग्गा र सोमा रहेका सबै घर।"
यसरी फसाइयो आमाछोरीलाई,"अन्नपूर्णकर्मी शान्ति भट्टराई बसेको घरमा पुग्दा उनी सुतेकी थिइन्। दिनभरि टोलाएर बस्छिन्सुत्छिन्। घरबाहिर टहलिन मन लाग्दैन उनलाई। पीडा सम्झेर धुरुधुरु रुन थाल्छिन्। घटनाबारे कुरा गरे आँखाबाट आँसुको धारा रोकिँदैन। आर्थिक अवस्था कमजोर छ। मानसिक रोगको औषधि पनि सेवन गर्छिन्। औषधि सकिएको छ तर भारतीय बजारमा पाइने औषधि लिन जान सकेकी छैनन्। एक वर्षयता परिवारमा आएको समस्याका कारण उनी यस अवस्थामा पुगेकी हुन्। केही वर्षअघिसम्म उनको परिवारमा खुसियाली थियो। परिवारले भैरहवा क्षेत्रमा खाजा पसलबाट गुजारा चलाउँदै आएको थियो। पति र छोराछोरीसँग बसेर बुढेसकालमा रमाउने कुरा गर्थिन् तर दैवलाई त्यो मञ्जुर थिएन। पतिको मृत्यु भयो। आर्थिक संकटले परिवार घेरिन थालेपछि उनी होटेलमा झाडुपोछाको काम गर्न थालिन्। जेठी छोरी यसुदा र कान्छी छोरी पनि घरको गुजारा चलाउन रोजगार गर्न थाले। माइली छोरीको बिहे भइसकेको छ। छोरा सानै छ। यसुदा रूपन्देहीको सीमानाका सिद्धार्थनगर नगरपालिका १ बेलहियास्थित रूपन्देही ओमसतिया ४ का ४८ वर्षीय माधवप्रसाद ज्ञवालीले सञ्चालन गर्ने एक मनी एक्सेन्ज काउन्टरमा काम गर्न थालिन्। परिवारका सदस्य काम गरेर रकम जोहो गर्दै परिवार चलाउँदै गरे। परिवारमा पुनः विस्तारै खुसी फर्किन थालेको थियो। तर ०७५ कात्तिक २० गतेको दिन यसुदा र उनको परिवारका लागि कालो दिन बन्न पुग्यो। उक्त दिन भारतीय गाडीका चालक राजस्थानका राजेश गुर्जरले तीन लाख नेपाली रुपैयाँलाई भारतीय रुपैयाँमा सटही गरिदिन सटही काउन्टरमा उक्त रकम यसुदालाई दिए। यसुदाका अनुसार ती गाडी चालकसँग विगतदेखि रकम सटहीको कारोबार हँुदै आएको थियो। तर त्यस दिन कमिसनको प्रलोभनमा सीमापारि भारतीय बजार सुनौलीमा सटही गर्न दिएको चालकको रकम समयमा नपाउँदा रकम दिन नसकेको उनले प्रहरी बयानमा भनेकी छन्। पीडक माधवप्रसाद ज्ञवाली । समयमा नोट सटही गरेर नदिँदा ती चालकले एकाएक आपू ठगिएको भन्दै इप्रका बेलहिया कार्यालयमा (नजिकै रहेको प्रहरी कार्यालय) गए। यसुदालाई प्रहरीले तत्काल पक्राउ गर्यो। उनको पक्राउ रोहबरमा सटही काउन्टरका सञ्चालक माधवप्रसाद ज्ञवाली नै बसे। त्यस्तै साक्षीहरूमा सिद्धार्थनगर नगरपालिका १ का ४६ वर्षीय दीपेन्द्र खतिवडा, सोही स्थानका ४२ वर्षीय दिवाकार पोखरेल र सिद्धार्थनगर नगरपालिका ३ का ३४ वर्षीय हरिनारायण चापागाईं छन्। पक्राउ रोहबर र साक्षीमा बसेका सबै व्यक्ति साथी हुन्। भोलिपल्ट कात्तिक २१ गते नै यसुदाकी बहिनी मालती भट्टराईले चालक राजेशलाई तीन लाख रुपैयाँमध्ये २ लाख ७० हजार नगद दिएको र ३० हजार अर्कोपटक आउँदा दिने भनी जिल्ला प्रहरी कार्यालयमै लिखित कागज सहमति नै गरे। जबकि प्रहरी कार्यालयमा नगद लेनदेन हँुदैन। दुवै पक्षबीच लेनदेन भइसके पनि प्रहरीले सोही दिन यसुदाविरुद्ध ठगी मुद्दामा जाहेरी दर्ता गरेर मुद्दा प्रक्रिया अगाडि बढायो। अभियोगपत्र दाखिला हुनुअघि लेनदेन भइसकेको र प्रहरी आफंैले जाहेरी लगेर दस्तखत गराएको चालकले अदालतमा बकपत्र गरेका छन्। उता यसुदा प्रहरी थुनामै थिइन्। यता प्रहरीले मुद्दा प्रक्रिया अघि बढाएपछि परिवार तनावमा पर्यो। हामीसँग पैसा थिएन जसोतसो जोहो गरेर चालकलाई रकम तिर्यौं तर पनि प्रहरीले पूर्वाग्रही ढंगले दिदीउपर मुद्दा प्रक्रिया अगाडि बढाइदियो बहिनी मालतीले भनिन्, पछि पो थाहा भयो कि रूपन्देहीको तत्कालीन सरकारी वकिललाई फसाउन दिदीलाई योजनाबद्ध रूपमा फसाइएको रहेछ। सामान्यतः प्रहरीले भारतीय नागरिकका हकमा यस्तो घटना चाँडै दर्ता गर्दैन। तर यो घटनामा प्रहरी निकै स्पिडली एक्सन मा गएको देखिएको छ। नेपाली नागरिककै रकम लेनदेनका घटना भए पनि प्रहरीले प्रशासन कार्यालयबाट जारी हुने शान्तिसुरक्षा कायम गराउने पत्रका नाममा रकम लेनदेनको छलफल गराई मेलमिलाप गराउने प्रयास गर्छ। तर यो घटनामा चालकले रकम पाए पनि मुद्दा कमजोर हुने जान्दाजान्दै प्रहरीले मुद्दा प्रक्रिया अगाडि बढाएको छ। यसुदालाई प्रहरीले पक्राउ गर्दा पक्राउ रोहबरमा र साक्षीमा बस्नेहरूको अर्का मित्र हुन् सिद्धार्थनगर नगरपालिका १ का ४८ वर्षीय श्यामकुमार पाठक। प्रहरीको वस्तुस्थिति मुचुल्कामा पाठकले भनेका छन्, यसुदाले चालकको रकम लिएर ठगी गरी फरार भएपछि प्रहरीले पक्राउ गरेको र यसुदाले ठगी गरेको पूर्ण विश्वास रहेकाले उनलाई कानुनबमोजिम सजाय हुनुपर्छ। त्यस्तै यसुदाको पक्राउको रोहबरमै बसेका सञ्चालक ज्ञवालीले यसुदाले तीन लाख लिएर राखेको बारे आपू जानकार भए पनि उनी पक्राउ परेको दिन आपू सटही काउन्टरमा नभएको र उनले रकम नदिएपछि पक्राउ परेको विषय सुनेर थाहा पाएको कागज गरेका छन्। जबकि यसुदालाई पक्राउ गर्दा उनी नै रोहबरमा बसेका छन्। चालकले रकम पाएको लिखित सहमति गरे पनि रूपन्देही जिल्ला अदालतले ठगी मुद्दामा यसुदालाई पुर्पक्षका लागि थुनामा पठायो। आर्थिक अवस्था कमजोर भएकाले यसुदाको परिवारले वकिलसमेत राख्न सकेनन्। यसुदाको बहिनी मालतीका अनुसार दिदीलाई थुनामा पठाएपछि रातको समयमा सञ्चालक ज्ञवाली आपूहरूको कोठामा आएर यसुदालाई छुटाउन रकम माग गर्न आएका थिए। अस्ति जसोतसो गरेर चालकलाई रकम दियौं अब हामीसँग कसैलाई दिनका लागि पैसा छैन भन्दै उनलाई फर्काइदियौं बहिनी मालतीले भनिन्, त्यसपछि खै कसरी हामी सरोकारवाला भएको मुद्दामा उनीहरूले तत्कालीन सरकारी वकिलले घुस लिएको भन्दै अख्तियार लगाएर फसाइदिए, हामीलाई केही थाहा भएन। उनले थपिन्, न हाम्रो परिवारसँग तत्कालीन सरकारी वकिलले घुस मागेका थिए, न त हामीले कसैलाई रकम दिएका थियौं। अख्तियारले तत्कालीन सरकारी वकिललाई पक्राउ गरिसकेपछि कागजअनुसार यसुदाविरुद्ध लागेको देखिएका व्यक्तिहरू नै अदालतमा प्रहरीले सबै आफैं गरेको भन्दै यसुदाका पक्षमा बयानमा दिएका छन्। यसुदाले ठगी गरेको कारण सजाय पाउनुपर्छ भनी प्रहरीको वस्तुस्थिति मुचुल्कामा भनेका पाठकले आफ्नो बयान फेर्दै मंसिर १७ गते अदालतमा यसुदाले ठगी नगरेको र उनलाई माग दाबीअनुसार सजाय गर्न नहुने बयान दिए। बयानमा उनले भनेका छन्, प्रहरीले वस्तुस्थिति मुचुल्का सुनेर नपढाएको र चाँडै छुट्ने भनी सहीछाप गराएका थिए, यसुदाले ठगी गरेकी होइनन् र उनलाई सजाय हुनु हँुदैन। त्यस्तै भारत गइसकेका चालक पनि पुनः अदालतसमक्ष यसुदाका पक्षमा बकपत्र गरेका छन्। बकपत्रमा उनले भनेका छन्, अभियोगपत्र दाखिल हुनुअघि लेनदेन भइसकेको थियो र प्रहरीले आफंै जाहेरी दरखास्त लेखेर सही छाप गराएका थिए, व्यहोरा के छ थाहा भएन। यसुदाले ठगी पनि गरेका छैनन्। सञ्चालक ज्ञवालीले पनि यसुदाले ठगी गर्ने नियतले रकम नलिएको र उनले ठगी गरेकै होइनन् भन्ने बकपत्र गरेका छन्। त्यसपछि जिल्ला अदालत रूपन्देहीका न्यायाधीश दयाराम ढकालको एकल इजलासले ०७५ माघ १७ गते अभियोग माग दाबीबमोजिमको कसुर गरेको देखिन नआएकाले सफाइको फैसला गर्यो। थुनछेक आदेशले कारागारमा रहेकी यसुदा तीन महिनापछि थुनामुक्त भइन्। पुनः उनी त्यही सटही काउन्टरमा काम गर्न थालिन्। पहिला पक्राउ गराएर सरकारी वकिल फसाएपछि आपूलाई मुद्दाबाट किनारा लगाउनमा सञ्चालक ज्ञवालीले सहयोग गरेको जस्तो देखाएका कारण म पुनः त्यहीं काम गर्न पुगें यसुदा भन्छिन्, पछि आएर थाहा भयो कि सबै सञ्जाल ज्ञवाली र उनका साथीहरूले तत्कालीन वकिल फसाउन बुनेका रहेछन्। काम गर्दै जाँदा प्रहरीले फेरि ०७५ चैत १३ गते उनलाई पक्राउ गर्यो। कारागारबाट निस्किएपछि काम गर्न गएकी आपूविरुद्ध सुरुमा ठगी मुद्दामा फसाएका दुईजना व्यक्तिसहितले पुनः बैंकिङ कसुर मुद्दा दर्ता गराएको बताइन्। भैरहवा क्षेत्रमा बस्दै आएको यसुदाको परिवार अहिले यहाँबाट विस्थापित भएको छ। यसअघि ठगी मुद्दामा जोडिएका सटही काउन्टरका सञ्चालक माधवप्रसाद ज्ञवाली र श्यामकुमार पाठकले नै उनीविरुद्ध मुद्दा दायर गराएका थिए। साथै यस घटनामा उनीहरूका एकजना अर्का साथी सन्तोषकुमार उपाध्याय (सटही काउन्टर व्यवसायमा ज्ञवालीको साझेदार) पनि जोडिएका छन्। तीनजना व्यक्तिले यसुदाले आपूहरूसँग रकम सापटी लिएको र भुक्तानीका लागि अलगअलग चेक काटी दिएकोमा उक्त खातामा रकम नभएको भन्दै बाउन्स रिपोर्टसहित बंैकिङ कसुर मुद्दा जिल्ला प्रहरी कार्यालय रूपन्देहीमा जाहेरी दर्ता गराएका थिए। तीनजना व्यक्तिहरूले यसुदालाई रकम सापटी दिएको जाहेरीमा उल्लेख गरे पनि रकम दिएको प्रमाणस्वरूप कुनै पनि किसिमको बैंक भौचर, लिखितम कागजको उपलब्ध गराएका छैनन्। सामान्यतः कुनै पनि व्यक्तिले प्रत्याभूतिका लागि कसैसँग लाखौं रुपैयाँको लेनदेनको कारोबार गर्दा बैंकिङ प्रणालीमार्फत वा लिखितम कागज गराएर मात्र कारोबार गर्ने गर्छ, तर यस घटनामा सापटी दिएको भनिएको रकम वा त्यसको स्रोतको अनुसन्धान गरिएको छैन। नेपाल एसबीआई बैंक लिमिटेडको चेक नम्बर १९०२७८०३ बाट पाठकले ०७५ फागुन १४ गते मितिको ९ लाख ५० हजार, सञ्चालक ज्ञवालीले सोही बैंकको चेक नम्बर १९०२७८०४ बाट अर्को दिन अर्थात् ०७५ फागुन १५ गते मितिको १२ लाख र उपाध्ययले पनि सोही बैंकको चेक नम्बर १९०२७८०५ बाट फागुन ०५ गते मितिको ९ लाख ७५ हजार गरी कुल ३१ लाख २५ हजारबराबरको रकम र सजाय माग गरेका थिए। तीनैजनाले भुक्तानीका लागि विभिन्न मितिमा ती चेकहरू क्लियरिङमार्फत सटही गर्न गएका थिए। तर ती चेक फिर्ता भए। बैंकले चेक फिर्ताको मुख्य कारण (रिर्टन रिजन) को मुख्य शीर्षकमा खातामा पर्याप्त मौज्दात नभएको उल्लेख गरेर अर्को खाली स्थानमा नोट लेखेर सो चेक नम्बर नष्ट गराइएको बाउन्स रिपोर्ट दियो। तर सञ्चालक ज्ञवालीले तीनपटक क्लियरिङका लागि हालेको चेकमा बैंकले अन्तिम पटक ०७५ चैत १० गतेमा खातामा पर्याप्त मौज्दात नभएको मात्रका कारण चेक फिर्ता गरेको रिपोर्ट दिएको थियो, जसमा नोेट भनेर केही उल्लेख गरिएको छैन। बैंकले क्रमशः पत्र संख्या एनएसबीएलबीएचडब्लू२०७५०७६३४६, ३६० र ३६१ बाट प्रहरीलाई चैत ११ गते र १८ गते पठाएको पत्रमा पहिलो बुँदामा खातामा पर्याप्त मौज्दात नभएको र दोस्रो बँुदामा सो चेक नम्बर नष्ट गराइएको भन्दै भुक्तानी नहुनुको कारण उल्लेख गरेको छ। यस मुद्दाको बयानमा यसुदाले भनेकी छन्, ठगी मुद्दामा प्रहरीले पक्राउ गरेर ल्याउने क्रममा सटही काउन्टरमै चेक र अन्य कागजपत्रसमेत भएको ब्याग त्यही छुटेकाले त्यहींबाट चेक हराएको थियो, मैले कसैलाई चेक काटेर दिएको होइन। यसुदाले चेकबुक हराएको विषय उल्लेख गर्दै ०७५ फागुन ९ गते चेक नष्ट गर्न एसबीआई बैंकमा निवेदन दिएको बैंकले ०७५ चैत १८ गते (पत्र संख्या एनएसबीएलबीएचडब्लू२०७५०७६३५९) रूपन्देही प्रहरीलाई पठाएको पत्रले पुष्टि हुन्छ। बैंकमा पत्रमा भनिएको छ, खाता नम्बरको चेकबुक हराएको भनी मिति २१०२२०१९ (फागुन ९ गते) मा यस बैंकसमक्ष निवदेन पेस गरेको जानकारी गराउँछांै। फागुन ९ गतेको निवेदनका आधारमा चेक नष्ट गर्न बैंकले शुल्कस्वरूप दुई सय रुपैयाँ र नयाँ चेकबुक जारीका लागि ५० रुपैयाँ गरी सोही दिन एकमुष्ठ यसुदाको खाताबाट २ सय ५० रुपैयाँ शुल्कसमेत लिएको छ। बैंकले चेक नष्टबापत शुल्क लिएपछि चेक बाउन्सको रिपोर्टको भुक्तानी रोक्ने शीर्षकमा एस उल्लेख गर्नुपर्ने हुन्छ। तर एसबीआई बैंकले चेक नष्टको निवेदन र त्यसबापत शुल्क लिए पनि स्टप पेमेन्ट को शीर्षकमा नो नै उल्लेख गरेको छ। अर्थात् उसले ग्राहकबाट चेक नष्टका लागि शुल्क लिए पनि भुक्तानी रोक्का गरेको छैन, जहाँ बैंकको बदमासी देखिएको छ। बैंकले चेक नष्ट गर्न निवेदन र त्यसबापतको शुल्क लिइसकेको छ भने चेक भुक्तानीका लागि आएको अवस्थामा सम्बन्धित बैंकले बाउन्स रिपोर्टको भुक्तानी रोक्काको शीर्षकमा एस उल्लेख गरेर चेक फिर्ता कारणको मुख्य शीर्षकमै चेक नष्ट गरिएकोचेक हराएको कारण मात्र दिन मिल्ने बैंकर्स बताउँछन्। उनीहरूका अनुसार कुनै पनि व्यक्तिले चेक नष्ट गराइसकेको अवस्थामा बैंकले चेक फिर्ता हुनुको मुख्य कारणमा मौज्दात भएनभएको विषयमा उल्लेख गर्न मिल्दैन। मैले चेक नष्ट गर्न निवेदन र शुल्क दिइसकेको अवस्थामा बैंकले कसरी मेरो खातामा रकम नभएको विषय उल्लेख गर्न मिल्छ ? यसुदाले प्रश्न गर्दै भनिन्, मेरो खाता पर्याप्त रकम थिएन त्यसैले बैंक पर्याप्त रकम नरहेको मुख्य कारण दियो, के मेरो खाता पर्याप्त रकम भएको भए बैंकले भुक्तानी दिन्थ्यो त ? दिँदैनथ्यो। चेक नष्ट गराइएकाले भुक्तानी दिन मिल्दैन भन्थ्यो। चेक नष्ट गर्न कुनै बैंकले निवेदन लिएर सोबापत शुल्क पनि लिइसकेको अवस्थामा ग्राहकका खातामा मौज्दात रकम नरहे पनि बैंकले चेक फिर्ता हुनुको कारणको मुख्य शीर्षकमा मौज्दात रकम नभएको कारण उल्लेख गर्न नमिल्ने नेपाल राष्ट्र बैंक भैरहवा शाखाका सहायक निर्देशक रमेश न्यौपाने बताउँछन्। उनले पनि उक्त अवस्थामा बैंकले मुख्य कारणको शीर्षकमै चेक हराएकोचेक नष्ट गरिएको कारण उल्लेख गर्नुपर्ने बताए। उता बैंकले चेक नष्ट गर्नका लागि शुल्क लिइसकेको छ भने यता चेक फिर्ताको शुल्कका नाममा तीनवटा चेकको दुई सय ५० रुपैयाँको दरले सात सय ५० रुपैयाँ यसुदाको खाताबाट काटिएको छ। यता प्रहरीले पनि मुद्दाको पूर्वाग्राही ढंगले अनुसन्धान गरेको पाइएको छ। हराएको चेक नष्ट भइसके पनि सोही चेकका आधारमा मुद्दा दायर गरी प्रक्रिया अघि बढाएको प्रहरीले मुद्दाको मुख्य हराएको चेक नष्ट गरिएको विषयतर्फ खासै अनुसन्धानै नगरेको पाइएको छ। बैंकका साथसाथै जिल्ला प्रहरी कार्यालय रूपन्देहीका तत्कालीन अनुसन्धान अधिकृत एवं प्रहरी निरीक्षक कृष्ण राना मगरले पनि मुद्दाको पूर्वाग्राही ढंगले अनुसन्धान गर्दा परिवार विस्थापित हुन पुगेको छ। बैंकिङ कसुर मुद्दाको अनुसन्धानका क्रममा प्रहरीले नेपाल राष्ट्र बैंकसँग समेत कुनै परामर्श र सल्लाह नगरेको पाइएको छ। यसुदाले आफूले चेक काटी नदिएको भनी इन्कारी बयान दिँदा प्रहरीले चेकमा उल्लिखित हस्ताक्षर, अंक र दस्तखतको वैज्ञानिकप्राविधिक परीक्षणका लागि राष्ट्रिय विधि विज्ञान प्रयोगशालामा पठाउनुपर्ने भए पनि नपठाएको पाइएको छ। प्रहरीले उक्त विवादित देखिएको दस्तखत परीक्षणका लागि बैंकलाई नै पत्राचार गरेको पत्र अन्नपूर्णलाई प्राप्त भएको छ। अनुसन्धान अधिकृत मगरको दस्तखत जिल्ला प्रहरी कार्यालय रूपन्देहीको अपराध अनुसन्धान तथा कारबाही शाखाले ०७६ वैशाख ३ पत्र संख्या नम्बर ०७५०७६ को चलानी नम्बर ६०७४ बाट एसबीआई बैंक भैरहवा शाखालाई पठाएको पत्रमा भनिएको छ, उक्त चेकमा भएको दस्तखत यसुदा भट्टराईले त्यहाँ बैंकमा खाता खोल्दा पेस गरेको दस्तखतसँग आपसमा मेल खान्छखाँदैन ? सो कुरा खुलाई उक्त चेकहरू यस कार्यालयमा पठाइदिनुहुन। मुद्दा अनुसन्धानमा अनुसन्धान अधिकृतले पूर्वाग्रही ढंगले प्रयोगशालामा नपठाई बैंकलाई परीक्षण गर्न लगाउनु र बैंकको कर्मचारीले पनि दस्तखत विज्ञबाट परीक्षण गरी प्रहरीलाई पत्र पठाएको छ। एसबीआई बैंकले ०७६ वैशाख १० गते पत्र संख्या एनएसबीएलबीएचडब्लू२०७५०७६३९० नम्बरबाट प्रहरीलाई पठाएको पत्रमा भनिएको छ, दस्तखत नमुना मेल खाएको व्यहोरा अवगत गराउँछौं। मुद्दा अनुसन्धान गर्न प्रहरीले दस्तखत परीक्षणका लागि सम्बन्धित बैंकलाई पठाउन मिल्दैन नेपाल राष्ट्र बैंक भैरहवा शाखाका सहायक निर्देशक रमेश न्यौपानेले अन्नपूर्ण पोस्ट्सँग भने, प्रहरी अनुसन्धानका लागि दस्तखत परीक्षण गर्न राष्ट्रिय विधि विज्ञान प्रयोगशालामा मात्र पठाउनुपर्ने हुन्छ। दस्तखत परीक्षणको सम्बन्धित बैंक आधिकारिक निकाय होइन। प्रहरीले सोही दस्तखत परीक्षणको बैंकको पत्रलाई आधार बनाएर मुद्दाको मिसिलमा समेटेको छ। जबकि एसबीआईको बैंक भैरहवा शाखामा दस्तखत परीक्षण गर्ने कुनै पनि विज्ञ नियुक्त छैनन्। भए पनि बैंकले परीक्षण गरेको दस्तखत कानुनतः मान्य नहुने रूपन्देही बार एसोसिएसनका अध्यक्ष नरसिंह चौधरी बताउँछन्। प्रहरी, अदालतलगायतले विवादित देखिने दस्तखतको परीक्षण गर्न राष्ट्रिय विधि विज्ञान प्रयोगशालामा नमुना पठाउँदै आएको छ। गत आव ०७५०७६ मा मुलुकभरिबाट विवादित दस्तखत परीक्षणका लागि ७२ वटा मुद्दा प्रयोगशालाको विवादित प्रलेख एकाइमा आएको प्रयोगशालाको वार्षिक प्रगति प्रतिवेदनमा उल्लेख छ। तर तत्कालीन अनुसन्धान अधिकृत मगर र उच्च अदालतले यस मुद्दामा विवादित देखिएको दस्तखत परीक्षणका लागि प्रयोगशालामा नपठाएको फैसलाको ठहर खण्डबाट पुष्टि हुन्छ। उच्च अदालत तुलसीपुर बुटवलको न्यायाधीशद्वय रमेशकुमार खत्री र गोकर्ण डाँगीको संयुक्त वाणिज्य इजलासले ०७६ वैशाख ९ गते चेकबुक हराएको र चेकमा दस्तखत आफ्नो होइन भन्ने यसुदाको बयानलाई मुख्य आधार मान्दै मुलुकी फौजदारी कार्यविधि (संहिता) ऐन, २०७४ को दफा ७९ बमोजिम ५ लाख धरौटीमा छाड्न आदेश गरेको थियो। यसुदाले धरौटी बुझाउन नसक्दा तत्कालका लागि थुनामा परेकी थिइन्। पक्राउ परेको चार महिनापछि साउन १४ गते उनी धरौटी बुझाएर थुनामुक्त भएकी थिइन्। जाहेरीकर्ताहरू पाठक, सञ्चालक ज्ञवाली र उपाध्यायले तीन पटकसम्म बैंकमा जाँदा यसुदाको खातामा पर्याप्त रकम छैन भनी बैंकले चेक बाउन्स गरी दिएको अदालतमा बकपत्र गरेका छन्। सरकारको तर्फबाट उच्च सरकारी वकिल कार्यालय बुटवलका शाखा अधिकृत विमल पन्थीले चेक फिर्ता हुनुको कारणमा खातामा पर्याप्त मौज्दात नभएको भन्ने बैंकको जवाफलाई नै मुख्य आधार मानेर अभियोगबमोजिमको माग दाबी गरेका थिए। आफूसँग वकिललाई दिने शुल्क नभएकाले फैसला हुने दिन बहसमा आफ्नो तर्फबाट वकिल राख्न नसकेको यसुदाले बताइन्। न्यायाधीशद्वय खत्री र डाँगीले चेकबुक हराएको र दस्तखतको इन्कारी बयानलाई मुख्य आधार मानेर धरौटीको आदेश गरे पनि उच्च अदालतका अर्का न्यायाधीशद्वय केशवराज जोशी र अच्युतप्रसाद भण्डारीको संयुक्त वाणिज्य इजलासले फैसला गर्दा भने चेक हराएर नष्ट गराइएको विषय, बैंकले चेक नष्ट गरेपश्चात् दिनुपर्ने मुख्य कारणलाई पूर्णरूपमा नजरअन्दाज गर्दै फैसला गर्यो। साथै इजलासले फैसलामा बैंकले नै गरेको दस्तखत परीक्षणलाई आधार मानेको छ। ०७६ पुस १६ गते न्यायाधीशद्वय जोशी र भण्डारीको संयुक्त इजलासले कसुरको ठहर खण्डको रूपमा बैंकले खातामा पर्याप्त मौज्दात नभएको दिएको कारण, बैंकले परीक्षण गरेको दस्तखत र खातामा पर्याप्त रकम नभएको जानकारी हुदाँहुँदै पनि चेक हस्ताक्षर गरेर दिएको पुष्टि हुन आएको भन्दै कसुर ठहरिने फैसला गर्यो। इजलासले बैंकिङ कसुर तथा सजाय ऐन, २०६४ को दफा ३(ग) बमोजिम कसुरको दफा १५ (१) अनुसार दस दिन कैद सजाय, ३१ लाख २५ हजार जरिमाना, ३१ लाख २५ हजार रुपैयाँ बिगो साथै अपराध पीडित संरक्षण ऐन, २०७५ को दफा ४१ बमोजिम क्षतिपूर्तिबापत जरिमानाको चार प्रतिशत एक लाख २५ हजार रुपैयाँसमेत बुझाउने फैसला गरेको छ। बैंकिङ कसुर तथा सजाय ऐन, २०६४ को परिच्छेद दुई दफा ३(ग) मा आफ्नो खातामा मौज्दात रकम नभएको जानीजानी चेक काटी दिन उल्लेख छ। दुई वर्ष काम गरेकी छोरीलाई नराम्री फसाए आँसु पुछ्दै यसुदाकी आमा शान्ति भट्टराई भन्छिन्, न्यायालयले न्याय गर्ला भन्ने आशा थियो तर उसैले नै नखाएको विष खुवायो। अब न्याय खोज्न कहाँ जाऊँ ? आफूहरूसँग मुद्दाको पुनरावेदन गर्न रकमसमेत नरहेकाले केही गर्न नसक्ने अवस्था रहेको उनले पीडा पोखिन्। यसुदाले आफूमाथि दुवै मुद्दा दायर गराउने व्यक्तिहरूले योजनाबद्ध रूपमा आफ्नो साथीमार्फत आमाउपर पनि ०७६ वैशाख १७ गते बैंकिङ कसुर मुद्दा दायर गराएको दाबी गरिन्। आमाउपर मुद्दा दायर गर्ने व्यक्ति सिद्धार्थनगर नगरपालिका ३ का ३४ वर्षीय हरिनारायण चापागाईं हुन्। यी तीनै व्यक्ति हुन्, जब यसुदालाई ठगी मुद्दामा पक्राउ गर्ने क्रममा पक्राउ मुचुल्काको साक्षीमा बसेका थिए। चापागाईंले दिएको जाहेरीमा घरायसी कारोबार मिलाउनका निम्ति ९ लाख ९० हजार रुपैयाँको शान्तिले लिएको उल्लेख छ। उनले पनि उक्त रकम शान्तिलाई दिएको प्रमाणस्वरूप कुनै कागज प्रमाण उपलब्ध गराएका छैनन्। शान्तिका नामबाट जारी एनआईसी एसिया बैंकको चेक भुक्तानीका लागि जाँदा खातामा पर्याप्त मौज्दात नभएको बैंकले दिएको बाउन्स रिपोर्टका आधारमा उनले मुद्दा दर्ता गराएका हुन्। यसुदाले ठगी मुद्दामा आफूलाई प्रहरीले पक्राउ गरेर ल्याउने क्रममा सटही काउन्टरमा छुटेको ब्यागमा आफ्नो चेकहरूसँगै आमाको चेक पनि रहेकाले त्यहींबाट सबै हराएको दाबी गरिन्। आपूमाथि लागेको मुद्दा पनि ठहर भए छोरी र आफू दुवै जेल जानेबाहेक कुनै उपाय नरहेको आमा शान्ति बताउँछिन्। हामी गरिबलाई नराम्री फसाइयो, आँसु पुछ्दै उनले भनिन्, हाम्रो नाउँमा निर्दाेष सरकारी वकिललाई पनि फसाए, छोरीको घटनामा सम्बन्धित निकायहरूले सही काम नगर्दा हाम्रो जीवन नै बर्बाद भयो। बैंकिङ कसुर मुद्दाको घटनामा एसबीआईको भैरहवा शाखाले केन्द्रमा र केन्द्रले शाखामा सम्पर्क गर्न भन्दै प्रतिक्रिया दिन चाहेनन्। यता सञ्चालक ज्ञवाली, पाठक र उपाध्यायले यसुदाले आफूहरूसँग रकम लिएको र माग्दा नदिएपछि कानुनी प्रक्रियामा गएको बताए।"
सन्दीपको कीर्तिमानी सय विकेट,काठमाडौं : नेपाली लेग स्पीनर सन्दीप लामिछानेले टी२० क्रिकेटमा सय विकेट पूरा गर्दै कीर्तिमान बनाएका छन्। शनिबार थाइल्यान्डको टेर्थाइ क्रिकेट ग्राउन्डमा भइरहेको मलेसियाविरुद्धको खेलमा ३ विकेट लिदै उनले टी२० क्रिकेटमा १०२ विकेट पूरा गरेका हुन्। उनले आफ्नो पहिलो ओभरमा विरन्दीप सिंह र खिजर दुरानीलाई क्याच आउट गराएका हुन्। त्यस्तै अर्को विकेट अनवार अरुद्धिनलाई पवन सर्राफको हातबाट क्याच आउट गराएका हुन्। जारी खेलमा मलेसियाले टस जितेर पहिलो ब्याटिङ गरिरहेको छ। १३औं ओभरको समाप्तीमा उसले ३ विकेट गुमाउँदै ८६ रन बनाएको छ।
१५५ रनको लक्ष्य पछ्याएको नेपालको मध्यम ब्याटिङ,"काठमाडौं : थाइल्याण्डमा जारी भएको एसीसी इस्टर्न रिजन टि२० क्रिकेट प्रतियोगितामानेपाल अहिले मलेसियाको सामना गर्दैछ । मलेसियाले नेपाललाई जितका लागि १५५ रनको लक्ष्य दिएको छ । बैंककस्थित तेर्थाई रंगशालामा जारी खेलमा मलेसियाले टस जितेर पहिले ब्याटिङ गरेको थियो । मलेसियाले निर्धारित २० ओभरमा ६ विके गुमाएर १५४ रन बनाएको छ । नेपालका लागि सन्दीप लामिछानेले ३ विकेट लिए । अविनाश बोहोराले २ र करण केसीले १ विकेट लिए । मलेसियाका लागि सायद अजिज मुवारकले सार्वाधिक ५१ रन, नवार अरुद्धिनले ३१, अहमेद मोहमद नुरले ३० रन जोडे । सातौं नम्बरमा ब्याटिङमा आएका एमनिदिन राम्लीले आक्रामक ब्याटिङ गर्दै १८ बलमा २९ रन बनाए । सायद अजिज मुवारकले सार्वाधिक ५१ रन, नवार अरुद्धिनले ३१, अहमेद मोहमद नुरले ३० रन जोडे । यसै खेलमा लेग स्पीनर सन्दीप लामछानेले टी२० क्रिकेटमा १०२ विकेट पूरा गरेका छन् । उनले आफ्नो पहिलो ओभरमा विरन्दीप सिंह र खिजर दुरानीलाई क्याच आउट गराएका हुन्। त्यस्तै अर्को विकेट अनवार अरुद्धिनलाई पवन सर्राफको हातबाट क्याच आउट गराएका हुन्। १५५ रनको लक्ष्य पछ्याएको नेपालले मध्यम प्रदर्शन गरेको छ । ५ ओभरमा ३४ रन बनाउँदा २ विकेट गुमेको छ । ओपनिङमा आएका कुशल मल्ल २ बल खेलेर शून्य रनमै आउट भए । पारस खड्का १० बलमा ९ रन मात्रै बनाउन सके । कप्तान ज्ञानेन्द्र मल्ल र उपकप्तान दीपेन्द्रसिंह ऐरी ब्याटिङ गरिरहेका छन् ।"
प्रदेश १ बाट १४ खेलाडी छनोट,"काठमाडौं : आगामी चैतमा आयोजना हुने गणेशमान सिंह स्मृति राष्ट्रिय बक्सिङ प्रतियोगिताका लागि प्रदेश १ बाट १४ जना खेलाडी छनोट भएका छन्। बिहीबारबाट विराटनगरमा सुरु भएको प्रदेश १ स्तरीय छनोट प्रतियोगिताबाट पुरुष ४९ केजीमा तौल समूहमा झमेन्द्र राई, ५२ केजीमा भुगाल लिम्बू, ५६ केजीमा सुरेन्द्र राई, ६० केजीमा तोबिन प्रधान छनोट भए। यसैगरी ६४ केजीमा अभिनय राई, ६९ केजीमा प्रशान्त दाहाल, ७५ केजीमा प्रशिस रुचाल र ८१ केजी तौल समूहमा सुजन परियार राष्ट्रिय प्रतियोगिताका लागि छनोट भए। यसैगरी महिलाको ४८ केजीमा रोशिना लावती, ५१ केजीमा शिला राई, ५४ केजीमा जोशिका श्रेष्ठ, ५७ केजीमा सिर्जना गुरुङ, ६० केजीमा सुस्मिता राई र ६४ केजी तौल समूहमा त्रिशा जबेगू छनोट भए। राष्ट्रिय प्रतियोगिताका लागि छनोट हुन सफल खेलाडीलाई विराटनगर महानगरपालिकाकी उपप्रमुख इन्दिरा कार्की, प्रतियोगिता संयोजक राजीव श्रेष्ठलगायतले प्रमाणपत्र प्रदान गरे। प्रतियोगिताअन्तर्गत प्रदेश २ र बागमती प्रदेशको छनोट फागुन २० देखि २२ सम्म काठमाडौंमा हुनेछ। यस्तै गण्डकी प्रदेशको छनोट प्रतियोगिता फागुन २९ देखि चैत १ गतेसम्म पोखरामा, प्रदेश ५ र कर्णाली प्रदेशको छनोट भने चैत ४ देखि ६ गतेसम्म नेपालगन्ज र सुदूरपश्चिम प्रदेशको छनोट प्रतियोगिता चैत ८ देखि १० गतेसम्म धनगढीमा सञ्चालन हुनेछ। काठमाडौंमा चैत १८ गतेदेखि हुने राष्ट्रिय प्रतियोगिताका हरेक तौल समूहका विजेताले २५ हजार, दोस्रो हुनेले १५ हजार र तेस्रो हुने खेलाडीले सात हजार पाँच सय रुपैयाँ नगद पुरस्कार प्राप्त गर्नेछन्। प्रतियोगिताका उत्कृष्ट पुरुष खेलाडीलाई मोटरसाइकल र महिला खेलाडीलाई स्कुटर प्रदान गरिनेछ।"
खप्तड गोल्ड कप : हिमालयन शेर्पा सेमिफाइनलमा,"धनगढी : नेपाल आइस सुदूरपश्चिम अन्तर्राष्ट्रिय आमन्त्रण सुदुरपश्चिम खप्तड गोल्ड कप फुटबल प्रतियोगिताको सेमिफाइनल समिकरण पुरा भएको छ। धनगढी रंगशालामा शुक्रबार भएको अन्तिम क्वार्टरफाइनल खेलसँगै सेमिफाईनल समिकरण पुरा भएको हो। हिमालयन शेर्पासँगै आयोजक सुदूरपश्चिम११, एपीएफ क्लब, थ्रीस्टार क्लब प्रतियोगिताको अन्तिम चारमा पुग्न सफल भए। अन्तिम क्वार्टरफाइनल खेलमा हिमालयन शेर्पा क्लबले गोर्खा ब्वाइज रुपन्देहीलाई टाइब्रेकरमा ५४ गोलले हरायो। हिमालयन शेर्पा पहिलो चरणमा बाई पाएर क्वार्टरफाइनलमा पुगेको थियो। निर्धारित समयमा दुबै टोलीले गोलरहित बराबरी खेलेपछि टाइब्रेकरबाट हारजितको निर्णय निकालिएको थियो। टाइब्रेकरमा हिमालयन शेर्पाका गोलरक्षक टेकेन्द्र थापा नायक बने। उनले गोर्खा ब्वाइजका सुजित बुढाथोकीको प्रहार बचाए। त्यही पेनाल्टी बचाएका कारण नै हिमालयन शेर्पा अन्तिम चारमा पुग्न सफल भयो। गोर्खा ब्वाइजका हरि कठायत, अनिष तामाङ, रुपबहादुर लामा र उत्ताम गुरुङले गोल गरे। हिमालयन शेर्पाका उर्लिच सिवाई, आशिष गुरुङ, दिवस उराउ, भिसन गुरुङ र विकास राईले गोल गरे। हिमालयन शेर्पाका टेकेन्द्र थापा खेलको म्यान अफ दि म्याच घोषित भए। उनले १० हजार रुपैयाँ पुरस्कार पाए। हिमालयन शेर्पाका म्यानेजर सुसिल तामाङले धेरै प्रतियोगिता खेलेका कारण आफ्ना खेलाडीले निर्धारित समयमा स्कोर गर्न नसकेको बताए। खेलाडीहरुले आराम पनि पाएका छैनन्। मैदान पनि साहे छ। त्यसैमा स्ट्राइकर पनि घाईते भएकोले हाम्रो स्कोर हुन सकेन्। गोलरक्षक राम्रो भएकाले पेनाल्टीमा हामी ढुक्क थियौं। त्यही नतिजा आयो, उनले भने। गोर्खा ब्वाईज क्लबका प्रशिक्षक प्रदिप आचार्यले आफ्ना खेलाडीले राम्रो खेले पनि पाएको अवसरलाई सदुपयोग गर्न नसक्दा हार व्यहोरेको बताए। राम्रो खेल्यौं तर, पाएका चान्स वान भर्सेस वानमा पनि स्कोर हुन सकेन्। त्यो स्कोर भएको भए जित्थ्यौं, उनले भने। शनिबार प्रतियोगिताको पहिलो सेमिफाइनलमा आयोजक सुदुरपश्चिम११ स्पोर्टस क्लब र विभागीय टीम नेपाल एपीएफ क्लबबीच प्रतिस्पर्धा हुनेछ। आइतबार दोस्रो सेमिफाइनल खेल थ्रीस्टार क्लब र हिमालयन शेर्पा क्लबबीच हुनेछ। फागुन २० गतेसम्म सञ्चालन हुने प्रतियोगिताको विजेतालाई २१ लाख एक रुपैयाँ र उपविजेतालाई १० लाख एक रुपैयाँ पुरस्कार प्रदान गरिने छ।"
मलेसियासँग नेपाल पराजित,"काठमाडौं : थाइल्याण्डमा जारी भएको एसीसी इस्टर्न रिजन टि२० क्रिकेट प्रतियोगिताको पहिलो खेलमा नेपाल पराजित भएको छ। मलेसियासँग नेपाल २२ रनले पराजित भएको हो। मलेसियाले जितका लागि १५५ दिएको रनको लक्ष्य पछ्याएको नेपालले १९४ ओभरमा सबै विकेट गुमाएर १३२ रन मात्रै बनाउन सक्यो बैंककस्थित तेर्थाई रंगशालामा भएको खेलमा मलेसियाले टस जितेर पहिले ब्याटिङ गरेको थियो। मलेसियाले निर्धारित २० ओभरमा ६ विके गुमाएर १५४ रन बनाएको थियो। नेपालका लागि उपकप्तान दीपेन्द्रसिंह ऐरीले र कप्तान ज्ञानेन्द्र मल्लले समान ३८३८ रन बनाए। पवन सर्राफले १९ रनको योगदान गरे। पासर खड्काले ९, आरिफ शेख ५, करण केसी २, विनोद भण्डारी ७, सन्दीप लामिछिानेले १ रन जोडे । कुशल मल्ल, सुशन भारी र अभिनाश बोहरा शून्य रनमै पेभिलियन फर्किए। सुरू मै विमेक गुमेपनि पारस र ज्ञानेन्द्रले १७ बलमा २१ रनको साझेदारी गरी स्कोर उकासेका थिए। पारस आउट भएपछि ज्ञानेन्द्र र दीपेन्द्र सिंह ऐरीले ६७ रनको साझेदारी गर्दा नेपाल जिततर्फ उन्मुख थियो। लगातार विकेट गुमेपछि नेपाल सहज लक्ष्यलाई पार लगाई जित निकाल्नबाट बञ्चित बन्यो।"
अभागी आर्मी र मच्छिन्द्रको भाग्य,"फुटबलमा सफलता पाउन ठूलो आर्थिक लगानी र स्टार खेलाडीको साथ पनि चाहिन्छ। यसपटक मच्छिन्द्रले दुवै कुरामा ध्यान दियो। फुटबलको पर्याप्त भौतिक संरचना, बाह्रै महिना तयारी र राष्ट्रिय टोलीका चर्चित खेलाडीको जमघट। यो घरेलु फुटबलमा विभागीय टोली त्रिभुवन आर्मी क्लबको विशेषता हो। तर, उपलब्धिका हिसाबले आर्मीको फुटबल त्यति गर्विलो छैन। पछिल्लो समय नकआउट फुटबलमा राम्रो गरिरहेको आर्मीले नयाँ संरचनाको घरेलु लिगको उपाधि जित्नै सकेको छैन। अन्तर्राष्ट्रिय प्रतियोगितामा पनि आर्मीको उपस्थिति खासै देखिन्न। जब कि आर्मीको भन्दा कमजोर खेलाडी र संरचना भएका क्लबले ए डिभिजन लिगको स्वाद चाखिसकेका छन्। अन्तर्राष्ट्रिय प्रतियोगितामा पनि आफूलाई परिष्कृत बनाइसकेका छन्। खेल र खेलाडीको तुलनामा आर्मीकै स्तरमा रहेर पनि घरेलु फुटबलमा नेपाल पुलिस क्लब, थ्रीस्टार क्लब, मनाङ मस्र्याङ्दी क्लबले उल्लेख्य सफलता हात पारिसकेका छन्। लिग फुटबलमा पुलिस, थ्रीस्टार र मनाङको सफलताको इतिहास गर्व गर्नलायक छ। यस वर्ष मच्छिन्द्रले आफूलाई ठूला र सफल क्लबकै हैसियतमा उभ्याएको छ। तर समान हैसियतको आर्मीले अहिलेसम्म लिग उपाधिबाट टाढा छ। अखिल नेपाल फुटबल संघ (एन्फा)ले चार वर्षदेखि रोकिएको लिग गत वर्षदेखि सुरु गरेको थियो। एन्फाले गत साल रेलिगेसनबिनाको सहिद स्मारक ए डिभिजन लिग गरेको थियो। रेलिगेसन बिनाको लिग भएकाले प्रतिस्पर्धी टोलीले राम्रा खेलाडी अनुबन्ध गरेका थिएनन्। यसको बढी फाइदा विभागीय टोली आर्मीलाई थियो। आर्मीले गत वर्ष पनि चौथो स्थानमा चित्त बुझाएको थियो। आर्मीलाई गत वर्षभन्दा यस पटकको लिग दुर्भाग्यपूर्ण बन्यो। उपाधिको मुखमा पुगेको आर्मी अन्तिम खेलमा आत्मघाती गोलले डुब्यो। जसले अन्तिममा पुगेर मच्छिन्द्रलाई उपाधि सुम्पन बाध्य बन्यो। आर्मीलाई उपाधि जित्न अन्तिम खेलमा मच्छिन्द्रलाई बराबरी गरे पुग्यो। मच्छिन्द्रलाई भने जित्नैपर्ने बाध्यता थियो। अन्तिम खेलमा जब आर्मीका विकास तामाङले बचाउने क्रममा गरेको हेड प्रहारले आत्मघाती गोलको बाटो लियो। तब आर्मीको सपना चकनाचुर भयो। यसैमा मच्छिन्द्रको भाग्य खुलेको थियो। आर्मीलाई २०६३ सालको लिगमा पनि यस्तै दुर्भाग्य भएको थियो। लिगको अन्तिम खेलमा आर्मीलाई उपाधि जित्न पुलिसलाई बराबरी गरे पुग्थ्यो। त्यति बेलाको अन्तिम खेल पनि आर्मीले २० गोलले गुमायो र पुलिस विजेता बन्यो। आर्मीका खेलाडी त्यो बेला रुँदै मैदानमा ढलेका थिए। यसपटक पनि आर्मीका खेलाडीले पुरानै नियति दोहोर्याए। च्याम्पियनको मुखमा पुगेको आर्मीको सपना आत्मघाती गोलमै गुमेको थियो। लिगअघि आर्मीलाई च्याम्पियन बनाउँदै नयाँ इतिहास रच्ने दाबी गरेका प्रशिक्षक नवीन न्यौपानेले कमजोर टोलीसँग राम्रो खेल्न नसक्दा उपाधिबाट टाढा रहेको बताए। यस पटक उपाधिको नजिक थियौं। तर अन्तिम खेलमा आएर दबाब लिँदा अभागी बन्यौं। बीचमा नसोचेको टोलीसँग रोकिनु अर्को कमजोरी थियो, नवीनले भने। टोलीलाई लिग जिताउने सपना बुनेका आर्मीका कप्तान भरत खवासले पनि सपना अधुरै रहेको बताए। व्यक्तिगत रूपमा उत्कृष्ट स्ट्राइकर बने पनि मेरो लक्ष्य त्यो थिएन। यसपटक आफ्नो कप्तानीमा आर्मी च्याम्पियन बनेको देख्ने धोको थियो। उपाधि जित्न नसक्दा दुःख लागेको छ। फाइनलमा हामीले सोचेजस्तो खेल्न सकेनौं। मलाई उपाधि जिताउने जिम्मेवारी थियो। त्यो पूरा गर्न सकिएन। दबाब नलिनुपर्नेमा सबै खेलाडीले दबाब लिए जस्तो भयो। हामीले फाइनल र उपाधिका लागि खेल्नुपर्ने खेल खेल्न सकेनौं, भरतले भने। विक्रम संवत् २०११ सालमा नरशमशेर जबराले शहीद स्मारक ए डिभिजन लिग सञ्चालनमा ल्याएका थिए। आर्मी११ टोलीले २०१२ सालमा उपाधि जितेको थियो। बर्सेनि हुनुपर्ने लिगले निरन्तरता भने पाएन। हालसम्म १५ क्लबले लिग जितिसकेका छन्। लिगमा सर्वाधिक सफल टोली मनाङ हो। मनाङले आठ पटक लिग उपाधि जितेको छ। त्यसपछि रानीपोखरी कर्नर टिम आरसीटीले ६ पटक, थ्रीस्टार र नेपाल पुलिस क्लबले समान पाँचपाँचपटक लिग जितेका छन्। यसैगरी एनआरटीले चारपटक, महावीर र संकटाले तीनतीनपटक, अन्नपूर्ण फुटबल क्लब र देउराली क्लबले दुईदुईपटक, विद्या व्यायाम, फ्रेन्ड्स, ब्वाइज युनियन, सुनाखरी एथलेटिक्स र मच्छिन्द्र क्लबले एकएकपटक लिगको उपाधि जितेका छन्। लिग जित्ने कतिपय पुराना क्लब अहिले अस्तित्वमा छैनन्। एन्फाको विवादका कारण २०७१ देखि २०७४ सम्म शहीद स्मारक ए डिभिजन लिग हुन सकेको थिएन। यसपटक राम्रा खेलाडीको साथ पाएको मच्छिन्द्रले अन्तिम खेलमा पुगेर लिग जितेको थियो। मच्छिन्द्रले पहिलो पटक लिग च्याम्पियन बन्दै कीर्तिमान रच्यो। फुटबलमा सफलता पाउन ठूलो आर्थिक लगानी र स्टार खेलाडीको साथ पनि चाहिन्छ। यसपटक मच्छिन्द्रले दुवै कुरामा ध्यान दियो। स्टार खेलाडीको जमघटसँगै मच्छिन्द्रले फुटबलमा नयाँ गोरेटो पनि कोरेको छ। ५० लाख रुपैयाँ पुरस्कारको लिग जितेको मच्छिन्द्रले एक साताको बीचमा झापामा सताक्षी गोल्डकप फुटबलको उपाधिसमेत जितिसकेको छ। मच्छिन्द्रको उपाधि यात्रा अझै लामो रहने देखिन्छ। तर मच्छिन्द्रलाई यहाँसम्म आउन गत वर्षको लिगले पनि पाठ सिकाएको हो। एन्फाले गत वर्ष रेलिगेसनको लिग गरेको भए मच्छिन्द्र अहिले बी डिभिजन खेलिरहेको हुन्थ्यो। मच्छिन्द्रले गत वर्ष अन्तिमबाट दोस्रो स्थानमा लिग सकेको थियो। एन्फाले रेलिगेसनको प्रावधान नराखी मच्छिन्द्रको एक अंक घटाउने नियम बनायो। त्यसैले यसपटक मच्छिन्द्रले सुरुमै एक अंक ऋणमा खेलेको थियो। मच्छिन्द्रले फुटबलमा टिक्न मनाङमा सातजना स्टार खेलाडीलाई टोलीमा समावेश गरेको थियो। खेलाडी र लिग व्यवस्थापनका लागि मात्र एक करोड लगानी गरेको क्लबका व्यवस्थापक अनिल श्रेष्ठ बताउँछन्। मच्छिन्द्रले च्याम्पियन बन्नका लागि बनाएको योजना र शैलीलाई कायम राख्दै आगामी दिनमा अधिकतम उपाधि जित्ने दाबी पनि अनिलले गरे। मच्छिन्द्र क्लब २०२८ सालमा सामाजिक कार्यका लागि स्थापना भएको थियो। तर पछिल्लो समय मच्छिन्द्रलाई फुटबलबाट बढी चिनिन थालेको छ। २९ वर्ष बी डिभिजनमा बिताएको मच्छिन्द्र २०६२ सालमा ए डिभिजनमा उक्लिएको थियो। त्यसपछि २०७० सालमा ए डिभिजन उपविजेता बनेको मच्छिन्द्र अहिले नेपालको सक्षम क्लबमा गनिएको छ।"
