शीर्षक,विवरण
कालापानीको कुटनीतिक समाधान,"नेपालभारत सम्बन्धको गहिराइलाई विचार गरी अतिक्रमित भूमिका समस्याको समाधान प्रभावकारी कूटनीतिक तहबाट चाँडै गरिनु दुवै मुलुकको हितमा छ। नेपाल एकीकरणको लडाइँ, नेपालबेलायत युद्ध (१८१४१६) र बेलायतलाई सैनिक योगदान दिएबापत फिर्ता भएको नयाँ मुलुकजस्ता ऐतिहासिक घटनाहरूबाट कायम भएको भूभाग नै नेपाल हो। तत्पश्चात् नेपाल र स्वतन्त्र भारतबीच सीमा परिवर्तन हुने त्यस्तो कुनै उल्लेखनीय घटना भएको छैन। सुगौली सन्धिको धारा ५ अनुसार काली नदीभन्दा पश्चिमतर्फका भूभागमा मात्र नेपालले आफ्नो अधिपत्य छाडेको हो। यो सन्धिबाट कायम भएको काली नदीपूर्वका कुटी, नाभी, गुन्चीलगायतका गाउँ नेपालभित्र पर्छन्। पछिल्लोपटक २०१८ सालमा नेपालले ती गाउँमा राष्ट्रिय जनगणना गरेको र त्यहाँका जनताले भूमि कर तिरेको लगायतका प्रमाण जीवितै छन्। यी तथ्यप्रति भारतीय नेतृत्व वर्ग र बुद्धिजीवीसमेत अनभिज्ञ छैनन्। तसर्थ, लिम्पियाधुरा, कालापानी र लिपुलेक निर्विवाद रूपमा नेपाली भूभाग हुन्। नेपाल सरकारले पनि यसलाई प्रस्ट पारिसकेको छ। कालापानी, सुस्तालगायतका नेपालका अतिक्रमित भूभाग नेपालभारतबीच भएको सन् १९५० को सन्धिपश्चात् नेपालका राजनीतिक नेतृत्वमा देखिएका कमीकमजोरी, सीमा सुरक्षामा देखिएका कमीकमजोरी, कूटनीतिक क्षमतामा देखिएका कमीकमजोरी र राजनीतिक अस्थिरताका कारण समाधानमा गर्न नसकिएको जटिल समस्या हुन् भन्नुमा अत्युक्ति नहोला। स्वतन्त्र भारत ब्रिटिसइन्डियाको निरन्तरता भएकाले नेपालले ब्रिटिसइन्डियासँग गरेका सबै सन्धिसम्झौता भारतले हुबहु स्वीकार गर्नुपर्ने हुन्छ। यद्यपि, सन् १९५० को नेपालभारत मैत्री सन्धिको धारा ८ मा सन्धिमा भारतको तर्फबाट ब्रिटिस सरकारसँग भएका सबै सन्धि, सम्झौता र इन्गेजमेन्टहरू रद्द गरिएको छ भनी उल्लेख भएकाले नेपालको सीमा सुगौली सन्धिपूर्वको अवस्थामा फर्केको अर्थसमेत लाग्न सक्छ। यद्यपि, यो कानुनी विश्लेषणको विषय भएकाले यसबारे यस लेखमा छलफल गरिने छैन। नेपाल र स्वतन्त्र भारतबीच ऐतिहासिक र गहिरो सम्बन्ध भए पनि हालसम्म सीमा सन्धि सम्पन्न हुन सकेको छैन। भर्खरै स्वतन्त्र भएको भारत र भर्खरै तिब्बतलाई गाभेको साम्यवादी चीनले नेपालसँग कूटनीतिक सम्झौता हुनु करिब एक वर्षअगाडि नै नेपालको दक्षिणी छिमेकी भारतले २९ अप्रिल १९५४ मा नेपालको अर्को उत्तरी छिमेकी चीनसँग लिपुलेक भञ्ज्याङ हुँदै व्यापारी र धर्मावलम्बीहरूले ओहोरदोहोर गर्न पाउने गरी सम्झौता गरेको देखिन्छ। पुनः १५ मे २०१५ मा भारत र चीनले द्विपक्षीय वक्तव्यमा दुई देशबीच कालीवारिको नेपाली भूभाग लिपुलेकबाट व्यापार विस्तार गर्ने विषयमा हस्ताक्षर गरे। नेपालले सैनिक मद्दत गरेबापत ब्रिटिसभारतले नयाँ मुलुक फिर्ता गरेर सहयोग गरेजस्तै स्वतन्त्र भारतलाई सैनिक मद्दत गरेबापत ब्रिटिसभारतसँग भएका सीमासम्बन्धी सन्धिसम्झौताबाट कायम भएको नेपालको कालापानी क्षेत्र फिर्ता गरी नेपालको भौगोलिक अखण्डता कायम राख्न भारतले सहयोग गर्नुपर्छ। भारतले नेपालको कालापानी क्षेत्र विशेष परिस्थितिमा रणनीतिक प्रयोजनका लागि प्रयोग गरेको र तत्कालीन नेपाल सरकारले भारतसँगको विशेष सम्बन्धको कारणले त्यतिबेला आँखा चिम्लिदिएको अवस्थालाई ध्यान नदिई नेपालको अर्को छिमेकी चीनसँग सन्धिसम्झौता गरी उक्त भूभाग द्विपक्षीय उपयोगका लागि सहमति गर्नु अनुपयुक्त छ। चीन र भारतजस्ता विशाल र उदाउँदा विश्व शक्तिराष्ट्रहरूले साना छिमेकी मुलुकहरूको भौगोलिक अखण्डता र सुरक्षा चासोलाई सम्मान गर्दा उनीहरूको उचाइ घट्ने होइन, अझ बढ्नेछ। अप्रिल १९५४ ताका नेपाल राजनीतिक संक्रमणबाट गुज्रिरहेको थियो। नेपालमा भारतको राजनीतिक प्रभाव शिखरमा थियो। भारतकै सहयोग लिई त्यतिबेला दक्षिण एसियाकै शक्तिशालीमध्येको नेपाली सेनालाई पुनर्गठन र कटौती गरी १७ हजारको संख्यामा झारेको हुँदा सेना पनि कमजोर अवस्थामा थियो। त्यस्तै, मे २०१५ ताका पनि एकातिर विनाशकारी भूकम्पले आम नेपाली जनता र नेपाल सरकारसमेत पीडादायी र विकाराल अवस्थाबाट गुज्रिरहेको थियो भने अर्कातर्फ नयाँ संविधान बन्न नसकेर देश विभाजित र कमजोर अवस्थामा थियो। राजनीतिक संक्रमण, प्राकृतिक विपत्ति र राजनीतिक अस्थिरताले आक्रान्त रहेको अवस्थाको मौका छोपी छिमेकी मुलुकहरूले नेपाललाई सुइँको समेत नदिई नेपाली भूभाग लिपुलेकको आपसी उपयोगका लागि सम्झौता गरेको देखिन्छ। यस्ता सन्धिसम्झौताप्रति शीघ्र विरोध जनाउन चुक्नु नेपाली कूटनीतिको कमजोर पक्ष हो। सामरिक दृष्टिले कालापानी क्षेत्र भारतको नियन्त्रणमा रहनु चीनको सामरिक हितमा छैन। चीनलाई उक्त भूमिमाथि या त नेपालको स्वामित्वबारेमा सत्यतथ्य प्रमाणको अभावमा सम्झौता गरेको हुन सक्छ अथवा आर्थिक हितलाई दृष्टिगत गरी लिपुलेकलाई व्यापारिक प्रयोजनका लागि उपयोग गर्ने उद्देश्यले भारतसँग सम्झौता गरेको हुन सक्छ। त्यो नाकाबाट विशाल जनसंख्या भएको भारतसँग व्यापार गर्दा चीनलाई अत्यधिक आर्थिक फाइदा हुने कुरा त घामजत्तिकै छर्लंग छ। लिपुलेक सम्बन्धमा नेपालले चीनसँग छुट्टै कूटनीतिक वार्ता गरी वास्तविकता अवगत गराउनुपर्छ। यसले भारतचीनबीच लिपुलकसम्बन्धी हालसम्म भएका सम्झौतालाई निष्क्रिय बनाउन मद्दत पुग्ने देखिन्छ। कालापानीमा भारतीय फौज सन् १९५१ मा नेपालमा भएको राजनीतिक परिवर्तन र अप्रिल १९५४ बीचको अवधिमा आएर बसेको देखिन्छ। पञ्चायतकालमा सीमा अतिक्रमण र अरू संवेदनशील विषयहरू अहिलेजस्तो खुला र स्वतन्त्र बहसको विषय बन्न पाउँदैनथ्यो। सरकारभित्र पनि सम्बन्धित उच्च पदस्थ व्यक्ति, उच्च घराना र राजदरबारको सीमित घेराभित्र मात्र यस्ता विषयमाथिको छलफल सीमित रहने गर्दथ्यो। त्यही भएर कालापानीको विषय प्रजातन्त्र पुनस्र्थापनापश्चात् मात्र जनस्तरमा चर्चाको विषय बनेको देखिन्छ। लोकतन्त्रमा यस्ता संवेदलशील विषयमा खुला छलफल र विरोध प्रदर्शन हुन्छन्। यसले जनचेतना फैलाउन, राष्ट्रभक्तिको भावना जगाउन र राष्ट्रिय सहमतिको वातावरण सृजना गर्न बल पुर्याउँछ। तर यसले सीधै समस्या समाधानचाहिँ गर्दैन। समस्या समाधान गर्नका लागि सरकारले दह्रो इच्छाशक्ति राखी कूटनीतिक वार्ता गर्न अग्रसर हुनुपर्छ। ब्रिटिसभारतलाई ठूलो सैनिक मद्दत प्रदान गरेको फलस्वरूप नेपालले सन् १८६० मा नयाँ मुलुक अर्थात् हालको बाँके, बर्दिया, कैलाली र कञ्चनपुर जिल्ला फिर्ता पायो। भारत स्वतन्त्र हुँदा नेपाल, ब्रिटेन र भारतबीच गोर्खा रेजिमेन्टको बाँंडफाँटसम्बन्धी त्रिपक्षीय सम्झौता भयो। हाल सातवटा भारतीय गोर्खा रजिमेन्टमा ४० हजारभन्दा बढी नेपाली युवा कार्यरत छन्। भारत स्वतन्त्र भएपछि हालसम्म करिब दुई लाख युवाहरूले भारतको भौगोलिक अखण्डताको रक्षा गर्न योगदान दिइसकेका छन्। नेपालको पश्चिमी सिमानास्थित कालापानी क्षेत्र भारतीय गोर्खा रेजिमेन्टमा कार्यरत गोर्खालीहरूको मातृमूमि हो। गोर्खाली सैनिकहरूले सन् १९६२ को भारतचीन युद्ध, भारतपाकिस्तानबीचका सबै युद्धहरू, बंगलादेश, श्रीलंका, सियाचीनलगायत संयुक्त राष्ट्रसंघीय शान्ति मिसनअन्तर्गत लेबनान, सुडान र सियरालियोनमा योगदान दिइसकेका छन्। नेपालले सैनिक मद्दत गरेबापत ब्रिटिसभारतले नयाँ मुलुक फिर्ता गरेर सहयोग गरेजस्तै स्वतन्त्र भारतलाई सैनिक मद्दत गरेबापत ब्रिटिसभारतसँग भएका सीमासम्बन्धी सन्धिसम्झौताबाट कायम भएको नेपालको कालापानी क्षेत्र फिर्ता गरी नेपालको भौगोलिक अखण्डता कायम राख्न भारतले सहयोग गर्नुपर्छ। भारतीय प्रधानमन्त्रीहरूले छिमेकी मुलुकहरूसँग सम्बन्ध सुधार गर्न विभिन्न नीतिहरू अघि सारे। वर्तमान प्रधानमन्त्री नरेन्द्र मोदीले पनि छिमेकी पहिलो नीति अवलम्बन गरेका छन्। सन् २०१४ मा नेपाल भ्रमण गर्दा नेपालको संविधानसभालाई सम्बोधन गर्दै उनले भारतीय गोर्खा रेजिमेन्टमा कार्यरत गोर्खाली सैनिकहरूले भारतको राष्ट्रिय सुरक्षामा पुर्याएको योगदानको खुलेरै प्रशंसा गरे। नेपाल र स्वतन्त्र भारत सम्बन्धको पहिलो जग भनेकै गोर्खा रेजिमेन्ट हो। भारतले नेपालको राजनीतिक परिवर्तनमा गरेको सहयोग नेपालीहरूले बिर्सेका छैनन्। भारतको भौगोगिक अखण्डताको रक्षा गर्न नेपालले गरेको सैनिक सहयोग पनि उसले बिर्सन हुँदैन। आन्तरिक राजनीतिक परिवर्तनमा गरेको सहयोगभन्दा राष्ट्रिय सुरक्षाका विषयमा गरेको सहयोग विशिष्ट, गहन र दीर्घकालीन महत्वको हुन्छ। नेपाली युवाहरूले भारतको राष्ट्रिय सुरक्षामा ज्यानको आहुतिसमेत दिई पुर्याएको योगदानलाई भारतका प्रधानमन्त्री नरेन्द्र मोदीले जसरी बुझेका छन्, त्यति नै गहिराइमा गएर नेपालका राजनीतिक नेता र कूटनीतिज्ञहरूले पनि यसको शक्ति र तागत बुझेर भारतसँग कूटनीतिक वार्ता गर्दा यसको भरपूर उपयोग गर्न सक्नुपर्छ। भारतीय सेनामा कार्यरत नेपालीहरू नेपालका पनि तागत हुन्। नेपालका लागि भारतीय पूर्वराजदूत श्याम शरणको भर्खरै प्रकाशित एउटा लेखमा आफ्नो अनुभव बाँड्दै भनेका छन् नेपालीहरू कालापानीजस्ता मुद्दाहरू राजनीतिक उद्देश्यले उठाउनकै लागि उठाउँछन् तर त्यसपछि गम्भीर वार्तामा आउँंदैनन्। हुन पनि ब्रिटिस, भारत र नेपालबीच सीमांकनजस्तो जटिल र संवेदनशील विषय निराकरण भई सीमा स्तम्भहरूसमेत गाडिसकेको पृष्ठभूमिमा स्वतन्त्र भारत र नेपालबीच पुनः यो समस्या उत्पन्न हुनु, समस्या अझ गहिरिँदै जानु र समस्या समाधानका लागि गम्भीर कूटनीतिक वार्तासमेत हुन नसक्नु दुःखदायी छ। नेपालभारत सम्बन्धको गहिराइलाई विचार गरी यो समस्याको समाधान प्रभावकारी कूटनीतिक तहबाट चाँडो गरिनु दुवै मुलुकको हितमा छ। पूर्वउपरथि सिलवालले राष्ट्रिय सुरक्षा रणनीतिमा स्नातकोत्तर र विद्यावारिधि गर्नुभएको छ।"
संघीयतामा प्रभावकारी प्रशासन,"संघीय शासन प्रणाली उच्चतम् प्रजातान्त्रिक र जनमुखी शासन प्रणाली हो। सार्वजनिक सेवा प्रवाह गर्ने संस्थाहरू र सार्वजनिक सेवाप्रदायकहरू जनताका निकटतम दूरीमा रहनुपर्छ अनि मात्र त्यो सरकार प्रभावकारी हुन्छ भन्ने परिपूरणको सिद्धान्तको वास्तविक प्रतिविम्ब संघीय शासन प्रणाली हो भन्ने गरिन्छ। यस प्रणालीमा जनतासँग सरकारसँग छिटो, छरितो र सहजतापूर्वक अन्तरक्रिया गर्न, आफ्ना गुनासा राख्न, सेवा लिन र शासन प्रणालीमा सहभागी हुने अधिकार रहेको हुन्छ। यस अर्थमा संघीय शासन प्रणलीअन्तर्गतको निजामती प्रशासन अझै प्रभावकारी, पारदर्शी र परिणाममुखी हुन आवश्यक हुन्छ। प्रजातान्त्रिक शासन प्रणालीमा एउटा वा केही राजनीतिक दल सरकारमा रहन्छन्। सरकारमा प्रतिनिधित्व गर्ने दललाई मत नदिएका मतदातासमेत सेवाग्राहीका रूपमा रहन्छन्। यस परिप्रेक्ष्यमा सार्वजनिक प्रशासनको भूमिका दलगत प्रभावमा नआई तटस्थ र प्रतिबद्ध भई सेवा प्रवाह गर्नु हो। संघीय शासन प्रणालीमा यो समस्या अझ घनीभूत रूपमा देखिन सक्छ। यसमा केन्द्रीय सरकार कुनै एक दलको, प्रादेशिक सरकार दोस्रो दलको र स्थानीय सरकार तेस्रो दलको हुँदा कर्मचारीले हरेक तहमा राजनीतिक तटस्थता प्रदर्शन गर्दै सेवा प्रवाहमा प्रतिबद्धता, कार्यसम्पादनमा प्रभावकारिता र आफ्नो विशिष्टता र दक्षताको कुशल प्रदर्शन गर्नुपर्ने हुन्छ। यस सन्दर्भमा सार्वजनिक प्रशासनको दायित्व तटस्थतासहितको प्रतिबद्ध दक्षताको अवधारणाको प्रत्याभूति गर्नु हो। प्रशासकहरू योग्यता प्रणालीका उपज भएकाले आफ्नो कार्यलाई विधिको आवरणबाट सुरक्षित राखी सेवा प्रवाहमा जनप्रशंसा प्राप्त गर्न सक्ने पोख्त योद्धा बन्न सक्नुपर्छ। विषयगत विज्ञता र स्थायी सरकारको हैसियतले प्रशासन यन्त्रले राजनीतिप्रति तटस्थता देखाउँदै सेवा प्रवाह र सरकारी नीति कार्यान्वयनमा सकारात्मक योगदानका निम्ति सदासर्वदा तत्पर र प्रतिबद्ध रहनु नै वास्तविक रूपमा तटस्थतासहितको प्रतिबद्ध दक्षता हो। प्रशासकहरूले हरेक तहमा राजनीतिक तटस्थता प्रदर्शन गर्दै सेवा प्रवाहमा प्रतिबद्धता, प्रभावकारिता र विशिष्टता र कुशलता प्रदर्शन गर्दै सरकार जनताको असल र प्रभावकारी सम्बन्ध सेतुका रूपमा आफूलाई प्रस्तुत गर्नुपर्छ। संघीय शासकीय स्वरूपका तीनै तहमा सार्वजनिक प्रशासनको भूमिका सेवा प्रवाहको दृष्टिले जति महत्वपूर्ण छ, तटस्थता र निष्पक्षताको दृष्टिले अझै चुनौतीपूर्ण छ। यस सन्दर्भमा यो चुनौतीलाई अवसरमा परिवर्तन गर्न प्रशासकहरूले हरेक तहमा राजनीतिक तटस्थता प्रदर्शन गर्दै सेवा प्रवाहमा प्रतिबद्धता, कार्य सम्पादनमा प्रभावकारिता र आफ्नो विशिष्टता र दक्षताको कुशल प्रदर्शन गर्दै सरकार जनताबीचको असल र प्रभावकारी सम्बन्ध सेतुका रूपमा आफूलाई प्रखर भूमिकामा प्रस्तुत गर्न सक्नुपर्छ। यो नै नेपालको संघीय शासन प्रणालीको सामयिक आवश्यकता हो। प्रशासनयन्त्रको प्रभावकारिता, चुस्तता, प्रतिबद्धता र तटस्थताले जनअभिमतको सच्चा कदर हुन सक्छ। प्रशासनयन्त्रको दायित्व भनेको सरकारी सेवालाई सरल, सहज, झण्झटमुक्त र प्रभावकारी बनाउनु हो। जनताका अभिमत र चाहनालाई कार्यरूपमा परिवर्तन गर्न सार्वजनिक प्रशासनको महत्वपूर्ण भूमिका रहेको हुन्छ। तटस्थता प्रशासनयन्त्रको त्यो अपरिहार्य गुण हो, जसको मूल ध्येय कानुनले निर्धारित गरेका प्रक्रियालाई पूर्णरूपमा परिपालना गर्दै सेवाग्राहीसँगको सम्बन्धलाई स्वच्छता, निष्पक्षता, इमानदारी, प्रतिबद्धता र तटस्थताको मूलमन्त्रद्वारा पेसागत दक्षता, व्यावसायिकता र विशिष्टताका आधारमा सार्वजनिक सेवा प्रवाहलाई प्रभावकारी, जनमुखी र परिणाममूलक बनाउनु हो। यसका साथसाथै सरकारी नीति र कार्यक्रमप्रति अपनत्वबोध, स्वामित्व ग्रहण, कार्यान्वयनमा तदारुकता र दृढ इच्छाशक्ति, मनोबलयुक्त भावनाको व्यवहारगत अवलम्बनसहितको प्रतिबद्धता अर्को आवश्यकीय आयाम हो। संघीय शासन प्रणाली उच्चतम प्रजातान्त्रिक परिपाटी अँगाल्न सकिने प्रणाली हो। संघीय शासन प्रणालीअन्तर्गतको सार्वजनिक प्रशासन अझै प्रभावकारी, पारदर्शी र परिणाममुखी हुन आवश्यक हुन्छ। जनप्रतिनिधिमार्फत प्राप्त जनताका अभिमत र चाहनालाई कार्यरूपमा परिवर्तन गर्न सार्वजनिक प्रशासनको महत्वपूर्ण भूमिका रहेको हुन्छ। यसै अर्थमा सार्वजनिक प्रशासनले सरकारको नेतृत्व गर्ने वा नगर्ने दलविशेषको राजनीतिक आस्थाबाट प्रभावित हुनु हुँदैन र संविधान, कानुन, नीतिको परिवेशभित्र रही कार्यकारी निकायका रूपमा रहेका सरकारका सच्चा प्रतिनिधिका रूपमा रही प्राप्त जनताका अभिमत र चाहनालाई कार्यरूपमा परिवर्तन गर्न दत्तचित्त रहनुपर्छ। प्रशासनयन्त्र प्रभावकारी भयो, सेवा प्रवाह चुस्तदुरुस्त रह्यो, सरकारी नीतिनियमको अन्तरवस्तुप्रति प्रतिबद्ध र त्यसको परिपालनामा तटस्थ रही प्रतिबद्धतापूर्वक कार्यान्वयन गर्ने तत्परता देखायो भने जनअभिमतको सच्चा कदर भएको मानिन्छ। यसले जनताप्रति सरकारको विश्वसनीयता अभिवृद्धि हुने र सरकारको दिगोपना रहने गर्छ। यसैले कुनै पनि देशको सरकार त्यहाँको प्रशासनयन्त्रभन्दा राम्रो हुन सक्दैन भन्ने गरिएको छ। प्रजातन्त्रमा सरकार कुनै राजनीतिक दलविशेषको हुने भएकाले सामान्यतया उसले आफूअनुकूलको प्रशासनयन्त्रको अपेक्षा राख्नु स्वाभाविकै हो। तर प्रशासनयन्त्र प्रतिस्पर्धात्मक छनोट प्रणालीबाट आएका हुन्छन्। उनीहरूको पेसागत मर्यादा र आचरण, उत्तरदायित्व एउटा निश्चित कानुनी आधारशिलाबाट निर्देशित भएको हुन्छ। यसर्थ उनीहरू चुनाव प्रणालीबाट आएका पदाधिकारीको आदेशलाई स्वेच्छा वा कुनै वादबाट प्रेरित भएर काम गर्न सक्दैनन्। प्रशासनयन्त्रको दायित्व भनेको सरकारले ल्याउने नीतिनिर्माणमा असल पृष्ठपोषक, व्यवहारकुशल कानुनी आधारशिला प्रदान गर्नमा सहयोगी, नीति कार्यान्वयनका लागि अनुकूल संस्थागत संरचना तयार गर्ने, नीतिको सकारात्मक वकालतकर्ता र सरल, सहज, झण्झटमुक्त तरिकाबाट सेवा प्रवाहलाई प्रभावकारी बनाउनु हो। सार्वजनिक प्रशासनको यो कुशलतापूर्ण उपस्थितिले शासन प्रणालीप्रति जनताको अपनत्व सिर्जना गर्नमा सहयोग गर्दछ।"
नेपाली समाजको समकालीन चरित्र,"तत्कालीन नेकपा एमाले र एकीकृत नेकपा माओवादी मिलेर नेकपा बन्ने समयमा एक राजनीतिक प्रतिवेदन तयार पारिएको थियो। उक्त राजनीतिक प्रतिवेदनमा नेपाललाई दलाल पुँजीपतिको बोलवाला रहेको समाजका रूपमा चित्रण गरिएको छ। प्रतिवेदनमा अगाडि लेखिएको छ, नेपाल पुँजीवादको प्रारम्भिक चरणबाट गुज्रिरहेको छ। राष्ट्रिय पुँजीवादी उत्पादक शक्ति कमजोर अवस्थामा छ। उत्पादनशील लगानी र पुनर्उत्पादन पुँजीवादको मुख्य पक्ष बन्न सकेको छैन। विदेशी बस्नु मुलुकमा भित्याएर नाफा कमाउने व्यापारिक पुँजी र विभिन्न ठेक्कापट्टा एवं सेवामा विदेशी कम्पनीको सेवक बनेर पैसा कमाउने दलाल पुँजीपतिको बोलवाला छ। मार्क्सवादी दर्शनमा आस्था राख्ने नेकपाले दलाल पुँजीवादी भनेको समाजलाई डोरबहादुर विष्टले नेपाललाई भाग्यवादी भनि व्याख्या गरेका थिए। आधुनिकवादी सिद्धान्तका प्रतिपादक डब्लूडब्लू रोस्टोको दृष्टिकोणबाट प्रेरित कतिपय विद्वान् नेपाललाई टेकअप स्टेज चरित्र बोकेको समाज भन्छन्। फरकफरक राजनीतिक तथा दार्शनिक दृष्टिकोणबाट हेर्दा समाजको चरित्र भिन्नभिन्न देखिनु स्वाभाविकै हो। यसर्थ यस लेखमा यस्ता राजनीतिक दर्शन वा सामाजिक सिद्धान्तबाट भइरहेका विश्लेषण ठीक हो वा होइन भन्नेतर्फ गएको छैन। बरु यस्ता वाद वा दर्शनभन्दा अलिकता बाहिर गएर नेपाली समाजको चरित्रलाई हेर्ने प्रयास गरिएको छ। समाजमा विद्यमान यस किसिमको चरित्रको खास कारणका बारेमा पनि विश्लेषण गरिएको छैन। समकालीन नेपाली समाजको चरित्र गज्जबको दोधारे र विरोधाभाषपूर्ण देखिन्छ। हरेक व्यक्ति, परिवार, टोल, समाजदेखि समग्र देश नै यस्तै हो कि होइन या छ कि छैन छुट्ट्याउनै नसकिने चरित्र बोकेर घस्रिरहेका छन्। इमानदारीलाई हेरौं। अरूमा सधैंभरि इमान खोज्ने तर आफैं कहिल्यै पनि इमानको परीक्षामा सामेल हुन नचाहनेको समाजमा वर्चस्व छ। हरेक दिन सार्वजनिक स्थानमा भ्रष्टाचारको विरोध गर्ने, चिन्ता व्यक्त गर्ने तर थोरै अवसर पाउनेबित्तिकै आफैं भ्रष्टाचार गर्न नछाड्नेहरू उल्लेख्य छन्। सुशासनको रटान लगाउने तर आफ्नो व्यवहारमा कदापि नउतार्नेहरूको समाज हो। भ्रष्टाचारको विरुद्धमा देशभरका सम्पूर्ण स्थानीय तहमा प्रवचन कार्यक्रम गर्दै हिँड्ने तर आफूले अवसर पाएमा भ्रष्टाचारको अभियोग प्रमाणित भइसकेकालाई मतदान गरेर पार्टीका शीर्ष तहमा विजयी गराउने चरित्र बोकेकाको समाज हो। कार्यालयको ढोकामा म भ्रष्टाचार गर्दिन र घुस लिन्न भनेर स्टिकर टाँस्ने तर भित्र घुस नभई सिन्को पनि नभाँच्ने प्रवृत्ति जतासुकै भेटिन्छ। सार्वजनिक मञ्चमा शिक्षा र स्वास्थ्यलाई निजीकरण गर्नु हँुदैन भन्दै चर्को भाषणबाजी गर्ने, लेख लेख्ने तर आफैं निजी विद्यालय वा नर्सिङहोमको मालिक हुने पाखण्डी चरित्र बोकेकाहरूको समाज हो। सामाजिक व्यवहार हेरांै। जनयुद्ध गर्नेक्रममा खर्च नगरी, तडकभडकविनाको क्रान्तिकारी विवाह गर्नुपर्छ भन्दै कार्यकर्तालाई सामूहिक विवाह गराइदिने तर आफ्ना छोरीको पाँचतारे होटेलमा लाखौं खर्च गर्ने दोधारे चरित्र यही समाजमा भेटिन्छ। जनताका छोराछोरीलाई मातृभाषामा शिक्षा दिलाउनुपर्छ भन्दै सडक आन्दोलन गर्ने तर आफ्ना छोराछोरी अंग्रेजी माध्यमका महँगा विदेशी स्कुलमा भर्ना गर्ने यत्रतत्र भेटिन्छन्। दुनियाँका छोराछोरी खाडीमा पसिना बगाएर दुईचार रुपैयाँ कमाउन गएकोमा यसरी कहाँ देश बन्छ भन्दै उपदेश दिने तर आफ्ना छोराछोरीलाई माध्यमिक तहको अध्ययन सक्नेबित्तिकै युरोप, अमेरिका, अस्ट्रेलिया पठाउने यहीं भेटिन्छन् समकालीन नेपाली समाज पुराना कुरा छाडेजस्तो गर्ने तर छाड्न नसक्ने अनि नयाँ कुरा अपनाउन खोजेजस्तो गर्ने तर अपनाउन नसक्ने विरोधाभाषी अवस्थामा गुज्रिरहेको छ। । दुनियाँका छोराछोरीलाई बुर्जुवा शिक्षा किन चाहियो भन्दै विद्यालय छोडाएर आन्दोलनमा लाग्न प्रेरित गर्ने अनि आफ्ना सन्तानलाई विदेशमा राखेर पढाउने स्वार्थी चरित्र यहीं भेटिन्छ। विदेश जानेलाई धारे हात लगाउँदै गाली गर्ने अनि आफूलाई भिसा लाग्यो भने संसारै जितेजस्तो गर्ने आम चरित्र बनेको छ। विदेशमा बस्ने अनि नेपालमा बस्नेले देश बिगारे, म भएको भए त्यस्तो हुन्थेन भन्दै सामाजिक सञ्जालमा अर्तीउपदेश दिनेको संख्या कम्ती छैन। सार्वजनिक मञ्चमा द्वन्द्वको विरोध गर्ने तर आफैं द्वन्द्व चाहने वा पर्दापछाडिबाट द्वन्द्व प्रवद्र्धन गर्ने, लोकतन्त्रको रटान लगाउने तर आफ्नो दल, आफ्नो संस्था तथा समूहमा लोकतन्त्रको धोती लगाइदिने प्रवृत्ति चुलिएको छ। शिक्षामा चरम राजनीतीकरण भयो भन्दै चियापसलमा घण्टौं बहस गर्ने तर आफैं राजनीतिक दलको झोले बन्ने शिक्षाविद्, प्राध्यापक तथा विद्यार्थी चोकचोकमा भेट्न सकिन्छ। मुखले सधैंभरि निष्पक्ष तथा तटस्थ पत्रकारिताको आवाज उठाउने आफैं दलको भ्रातृसंगठनको सदस्यता लिनेको संख्या प्रतिशतमा हेर्ने हो भने उनान्सय नै होला। दुनियाँमा बोक्साबोक्सी केही हँुदैन यो सामाजिक कुरीति हो भन्दै प्रवचन दिने तर आफैं निरीह र बेसाहारामाथि मलमूत्र कोच्याउनेको संख्या पनि कम्ती छैन। लैंगिक समानताका बारेमा दिनभरि प्रशिक्षण दिने बेलुकी घरमा पुगेर श्रीमतीमाथि हिंसा गर्नेहरूको संख्या उल्लेख्य छ। यस्ता घटना बेलाबेलामा सार्वजनिक पनि भइरहेकै छन्। अपराध नियन्त्रण र मानव अधिकारको सुनिश्चितता खोज्दै माइतीघर मण्डलामा जुलुस निकालेर मानव अधिकारवादी देखिन चाहने तर कुख्यात अपराधीका तर्फबाट विना हिच्किचाहट वकालत गर्नेहरू चरित्र बोकेकाहरूको समाज हो। राजनीतिलाई हेरौं। फिनल्याण्डमा ३४ वर्षीया सान्ना मरिनलाई प्रधानमन्त्री भएकोमा खुसी हुँदै बधाई दिँदै नेपालमा यस्तो दिन कहिले आउला भन्ने स्टाटस सामाजिक सञ्जालमा राख्ने तर आफ्ना पार्टी वा गुटका नेताका उमेरबारेमा प्रश्न गर्यो भने जाइलाग्ने अरिंगाले प्रवृत्ति बोक्नेहरूको समाज हो। अझ रञ्जु दर्शना काठमाडौंको मेयर पदमा उठ्दा उमेर पुगेको छैन वा डलरबाट परिचालित भन्दै आरोप लगाउँछन््। आफू टोल सुधार समितिकै भए पनि सदाबहार अध्यक्ष हुने, एकपटक पाएको पद कसैगरी पनि नछाड्ने, अरूका हकमा मात्र नेतृत्व हस्तान्तरण हुनुपर्छ भन्नेहरू यत्रतत्र भेटिन्छन्। सबै समस्याको जड राजनीति हो, यसलाई नसुधारी केही परिवर्तन हुँदैन भन्दै दिनरात रटान लगाउने तर निर्वाचनका समयमा आफ्नो पार्टीले जस्तोसुकै क्षमताविहीनलाई उठाए पनि उसैलाई मतदान गर्नेहरूको बाहुल्य भएको समाज हो। राजनीति आदर्श हो भन्दै भाषण गर्ने तर आफूचाहिँ राजनीतिलाई पेसा बनाएर अकूत सम्पत्ति जोड्ने चरित्र बोकेका नेता बनेका छन्। सत्ताबाहिर बस्दा राष्ट्रवादको अजंगको आवाज घन्काउने तर सत्तामा पुगेपछि देशको भूमि नै मिचिँदा पनि चुँक्क नबोल्नेले राजनीति हाँकिरहेका छन्। आफू सत्तामा हुँदा अभिव्यक्ति र व्यक्तिगत स्वतन्त्रता खोस्ने तर सत्ताबाहिर पुग्नेबित्तिकै त्यही मुद्दामा सडक संघर्ष सुरु गर्ने आम राजनीतिक प्रवृत्ति बन्न पुगेको छ। हरेक कुरामा अमूर्त सैद्धान्तिक सवाललाई दोष दिँदै आफू पानीमाथिको ओभानो बन्न चाहने पाखण्डी चरित्र नेपाली समाजको अर्को खास विशेषता हो। उदाहरणका लागि हरेक समस्या जस्तै सडक समयमा बनेन, कृषकले समयमा अनुदान वा मल, बीउविजन पाएनन्, बलात्कारका घटना बढ्दै गए भने दलाल पुँजीवादलाई देखाउने आम प्रवृत्ति बनेको छ। भ्रष्टाचारले चुचुरो छुन लागिसक्दा दलाल पुँजीवादलाई दोष लगाइरहेका छन्। दिनदिनैका डरलाग्दा सडक दुर्घटना, हत्या, हिंसा, गरिबी, भ्रष्टाचार, अन्याय र अत्याचार आदि हरेक सामाजिक विकृति र विसंगतिलाई दलाल पुँजीवादी वा अर्धसामन्तवादी वा परम्परावादी वा अन्य यस्तै वादलाई दोष दिएर नागरिकलाई झुलाउने तर आफू त्यही दलालीको चास्नीमा डुब्दै जाने पाखण्डी चरित्र बोकेकाको समाज हो। पुँजीवादी उत्पादन प्रणालीको सधैंभरि विरोध गर्ने, तर त्यही देशमा आफ्ना छोराछोरी पढ्न गयो वा ग्रयाजुएसन भयो भने हर्षबढाइँ गर्नेहरूको संख्या गनी नसक्नु छ। अर्थात् पुँजीवादको सधैंभरि विरोध गर्ने तर आफू दलाल पुँजीपति बन्न चाहने विरोधाभाषी चरित्र भएका व्यक्तिको बसोवास भएको समाज हो। आफूमा भएको बेइमानी संस्कार, आचरण, अनैतिकता, अल्छीपना, दोधारे चरित्र, आडम्बरीपन नछाड्ने तर हरेक समस्याको पछाडि त्यही दलाल पुँजीवादको हात छ भन्दै चर्को भाषण गर्नेहरूको संख्या ठूलो छ। अझ रोचक कुरा, तीमध्ये कतिपय त त्यही दलाल पुँजीवादी भनिएका देशको दूतावासबाट परियोजना ल्याएर सडकमा नारा घन्काउँछन्। ऋणधन गरेर सानो उद्योग, व्यापारव्यवसाय गरी उद्यमशील बन्न चाहने वा बनिरहेकाहरूलाई नाफाखोर, ठग, दलाल पुँजीपति देख्ने र त्यही दलाल पुँजीपति देशबाट पाएको आर्थिक अनुदानबाट सडकमा उग्रताको नारा घन्काउँदै हिँड्नेलाई नागरिक समाज र समाजसेवी देख्ने पाखण्डी चरित्रको प्रधानता रहेको समाज हो। आफ्नो नीतिमा कहिल्यै प्रस्ट नभएका नीतिनिर्माता यहाँ छन्। उदाहरणका लागि राष्ट्रिय पुँजी निर्माण गरी बूढीगण्डकी परियोजना सम्पन्न गर्ने भन्दै पेट्रोलियम पदार्थमा थप पैसा उठाउँछन्। अर्बौं रुपैयाँ उठिसकेपछि सुटुक्क चोरबाटोबाट विदेशी कम्पनीलाई परियोजना जिम्मा लगाइदिन्छन्। तर सडकमा भाषण गर्दा, दलको चुनावी घोषणापत्र तयार गर्दा वा पत्रिकामा लेख लेख्दा राष्ट्रिय पुँजी निर्माण गरिनेछ भन्न छाड्दैनन्। यस्तै मुकुण्डोधारी चरित्र बोकेको समाज हो। समग्रमा भन्नुपर्दा समकालीन नेपाली समाज पुराना कुरा छाडेजस्तो गर्ने तर छाड्न नसक्ने अनि नयाँ कुरा अपनाउन खोजेजस्तो गर्ने तर अपनाउन नसक्ने विरोधाभाषी अवस्थामा गुज्रिरहेको छ। नेता मात्र होइन जनता पनि, कर्मचारी मात्र होइन व्यापारी पनि हरेक व्यक्ति दोधारे चरित्र र विरोधाभाषमा बाँचिरहेका छन्। कृषक, उपभोक्ता, शिक्षक, पत्रकार, कृषक, आमनागरिक, नेता, कर्मचारी, प्राध्यापक डाक्टर, वकिल, पेसाकर्मीसहित समग्र समाज नै यही विरोधाभाषबाट गुज्रिरहेका देखिन्छन्। यो डोरबहादुर विष्टले भनेजस्तो भाग्यवादी वा मार्क्सवादीले भन्नेजस्तो दलाल पुँजीवादी चरित्र बोेकेको मात्र होइन। बरु समकालीन नेपाली समाज दोधारे र विरोधाभाषी चरित्रसहितको समाज हो।"
फोन ट्र्यापिङ किन ?,"केपी ओली नेतृत्वको सरकारले करिब २१ महिनाको अवधि पार गरिसकेको छ। यो सरकारको पहिलो प्राथमिकता सुशासन, शान्तिसुरक्षा र विकास हो। तर सरकार सबै क्षेत्रमा असफल हुँदै गभएको छ। जताततै भ्रष्टाचार छ। सुशासन कतै देखिँदैन। सर्वसाधारणले शान्तिसुरक्षाको प्रत्यभूति गर्न पाएका छैनन्। भय र सन्त्रासपूर्ण वातावरण छ। सरकारको अर्को महत्वपूर्ण कार्य विधेयक र कानुन निर्माण हो। संसद्मा थुप्रै विधेयक पेस भएका छन्, ती संविधानको प्रावधानविपरीत जनताका अधिकार खोस्ने र नियन्त्रण गर्ने खालका छन्। लोकतान्त्रिक संविधानलाई टेकेर गठन भएको सरकारका क्रियाकलाप र आवरणचाहिँ किन असंवैधानिक र अलोकतान्त्रिक बन्दैछन् र जनताका स्वतन्त्रता, अधिकार खोस्ने कानुन किन बनाइँदै छ ? यसको ज्वलन्त उदाहरण सरकारले हालै संघीय संसद्को राष्ट्रियसभामा दर्ता गराएको नेपालविशेष सेवाको गठन र सञ्चालनसम्बन्धी कानुनलाई संशोधन र एकीकृत गर्न बनेको विधेयक हो। यो विधेयक नेपालको संविधानका मौलिक हकले प्रदान गरेका नागरिक स्वतन्त्रताका हक कुण्ठित गर्ने, सूचना चुहावट हुने, गोपनीयता भंग हुने, स्वतन्त्रतालाई समाप्त गर्ने प्रावधान राखी बनाउने थालिएको छ, जुन नेपाली जनतालाई अमान्य हुनेछ। नेपाली जनताले लामो समयदेखि बलिदान, त्याग र तपस्या गरेका कारण आज सबैले वैयक्तिक स्वतन्त्रता, मानवअधिकार आदि उपयोग गर्न पाएका छौं। यसैले नेपाली कांग्रेसको संसदीय दलले जनताको सार्वभौमसत्ता, व्यक्तिगत स्वतन्त्रता र समानता खोस्ने यो विधेयक संसद्बाट फिर्ता लिइनुपर्छ भन्दै आफ्नो धारणा सार्वजनिक गरिसकेको छ। यो विधेयक हेर्दा सरकारले राष्ट्रिय अनुसन्धान विभाग (गुप्तचार) लाई थप अधिकार दिएर बलियो र शक्तिशाली बनाउँदै जनताको स्वतन्त्रताको अधिकार खोस्न थालेको देखिन्छ। यो विधेयकको दफा १० मा भनिएको छ, यस ऐनबमोजिम सूचना संकलन तथा प्रतिगुप्तचरी क्रियाकलापका सिलसिलामा विभागले संदिग्ध वा निगरानीमा रहेका व्यक्ति रसंघसंस्थाबाट सार्वजनिक सञ्चार वा अन्य माध्यमबाट भएका कुराकानी, श्रव्यदृश्य वा विद्युतीय संकेत वा विवरणलाई निगरानी, अनुगमन, इन्टरसेप्सन र अभिलेख गर्न सक्नेछ। सरकारले विशेष सेवा गठन र सञ्चालनसम्बन्धी कानुनलाई सशोधन गर्न बनेको विधेयक फिर्ता लिनुपर्छ। जनताको फोन ट्र््यापिङ गर्ने अधिकार वर्तमान सरकारलाई छैन। यो अधिकारअनुसार सरकारले टेलिफोन मात्र नभई इमेललगायतमा निगरानी गर्न पाउँछ। इन्टेलिजेन्स तथा प्रतिगुप्तचरीसम्बन्धी नीति निर्माण समन्वय मार्गदर्शक गर्नका लागि प्रधानमन्त्रीको अध्यक्षतामा एक केन्द्रीय निर्देशन समिति रहने व्यवस्था गरिएको छ। सोही विधेयकको प्रतिगुप्तचरीसम्बन्धी व्याख्याअन्तर्गत भनिएको छ। विभागले राष्ट्रिय हित तथा सुरक्षाका विषयमा प्रतिगुप्तचरीसम्बन्धी कामकारबाही गर्दा आवश्यकताअनुसार रक्षात्मक, प्रतिरक्षात्मक र प्रतिकारत्मक कार्य सञ्चालन गर्न सक्नेछ। यसका लागि विभागअन्तर्गत विशिष्टीकृत कार्यालय स्थापना गरिनेछ। यस विधेयकले सर्वसाधारणको टेलिफोनबाट भएका सूचना लिन सक्नेदेखि सरकारी अधिकारी मिडियासग गरेका कुराकानी वा मिडियाका कुराकानी पनि रेकर्ड गरेर सोभै हेर्न सकिने व्यवस्था गर्न खोजेको छ। त्यसैले यो विधेयकले जनताका गोपनीयताका हकमाथि सोभै आक्रमण गरेको छ। प्रचलित कानुनी व्यवस्थाअनुसार अदालतको अनुमतिविना कसैको पनि कल डिटेल हेर्न पाइँदैन। अदालतले अनुमति दिएमा फोन रेकर्ड गर्ने ऐन विद्यमान छँदै छ तर सरकार यस्तो हस्तक्षेपकारी, जनताका मौलिक हक र स्वतन्त्रताको ठाडो उल्लंघन हुने गरी यो विधेयक किन ल्याउँदैछ ? यस विधेयकमा इन्टरसेप्सनको व्याख्या गर्दै भनिएको छ संस्था सञ्चालनलाई अनुगमन वा निगरानी आवश्यकताअनुसार विषयवस्तु प्राप्त गर्ने कार्य सम्झिनुपर्छ। मुख्य अनुसन्धान निर्देशन गर्ने अनुमति लिएपछि अनुसन्धान अधिकृतले कम्प्युटर, टेलिफोन, मोबाइल, इन्टरनेट वा दूरसञ्चारका माध्यमबाट सूचना माग्न सक्ने व्यवस्था गरिएको छ। नेपालमा हालसम्म यस्तो प्रतिजासुसी संयन्त्र बन्न सकेको छैन। पञ्चायतकालको उत्तरार्धमा विदेशीहरूको गतिविधि निगरानी गर्न एक शाखा बनाइए पनि त्यो एक वर्षपछि नै अनावश्यक भन्दै खारेज गरिएको थियो। यस्तै २०६५ सालमा सुरक्षा निकाय आधुनिकीकरण उच्चस्तरीय कार्यदलले पनि यस्तो संयन्त्र स्थापना गर्न जोड दिएको थियो। त्यो पनि कार्यान्वयनमा आउन सकेन। यस्तै छिमेकी देश भारतमा पनि यो अधिकार विवादित बन्दै आएको छ। भारतमा अपराध अनुसन्धान तथा कानुनी कार्यान्वयन गर्ने सीबीआई, आईईबी, दिल्ली पुलिस, डीआरईलागायतलाई यस्तो अधिकार दिइएको छ, तर अनुसन्धान अधिकारीहरूले यो सुविधा दुरुपयोग भयो भन्दै विरोध गरेका छन्। बेलायतमा पनि इन्टरसेप्सनको दुरुपयोग रोक्न विपक्षी दलका सांसदसमेत रहेको संसदीय समितिले अनुगमन गर्ने व्यवस्था गरिएको छ। अमेरिकामा न्यायालयको अनुमतिमा मात्र फोन ट्र्यापिङ गर्ने प्रावधान छ। त्यसैले जनताले फोनमा गरेका संवादलाई ट्र्यापिङ गरेर हरेक नागरिकलाई तर्साउने, धम्क्याउने, आपराधिक दृष्टिकोणले आशंका हेर्ने गरी ल्याइएको यो विधेयक जनताले धेरै संघर्षका पछाडि प्राप्त गरेको लोकतान्त्रिक मूल्यमान्यताविपरीतका साथै जनताको स्वतन्त्र रूपले बाँच्न पाउने, कुराकानी गर्न पाउने, हिँडडुल गर्न पाउने, बोल्न पाउने अधिकारको पनि अवमूल्यांकन गरेको छ। त्यसैले सरकारले विशेष सेवा गठन र सञ्चालनसम्बन्धी कानुनलाई सशोधन गर्न बनेको विधेयक फिर्ता लिनुपर्छ। जनताको फोन ट्र््यापिङ गर्ने अधिकार वर्तमान सरकारलाई छैन। संग्रौला नेपाली कांग्रेसकी केन्द्रीय सदस्य हुन्।"
बिरामी गणतन्त्र,"अहिले आएर २०७२ सालमा बनेको संविधानले भने आलंकारिक राष्ट्रपति र अधिकारसम्पन्न प्रधानमन्त्रीमध्ये कुनै पनि मानसिक वा शारीरिक रूपमा अशक्त हुने सम्भावना देखेन ! केही दिनअघि यसै दैनिकमा सर्वोच्च अदालतका पूर्वन्यायाधीश बलराम केसीका नामबाट प्रधानमन्त्रीको स्वास्थ्य र संविधान को परिधिमा रहेर एक सामयिक विवेचना प्रकाशन भएको थियो। २५ मङ्सिरमा छापिएको त्यस लेखमा मुलुकको कार्यकारी अधिकार लिएका व्यक्तिले आफू होस गुम हुने एनेस्थेसियाको सुई लगाएर गरिनुपर्ने शल्यक्रिया मा जानुअघि योग्यता पुगेका अन्य व्यक्तिलाई जिम्मेदारी सुम्पेर निजलाई राष्ट्रपतिसमक्ष शपथ लिन लगाउनुपर्नेमा त्यसो नगरिँदा संवैधानिक संकट परेको भए के हुन्थ्यो भन्ने सही प्रश्न उठाइएको थियो। मुलुक बाहिरबाट हुने आक्रमणअतिक्रमणमा परेर सेना परिचालन गर्नुपरेका बखत त्यो काम गराउने अधिकारप्राप्त व्यक्ति को हुने भनेर लेखकले जायज जिरह गरेका छन्। भन्छन् कार्यकारी अधिकार सदा सचेत रहनुपर्छ, अचेत रहन दिनु हुँदैन। हाल बहाल रहेको संविधान केकस्ता पृष्ठभूमिमा लेखियो, प्रक्रिया छोट्ट्याउने धुनचक्करमा संकलित जनमतको समेत कसरी उपेक्षा गरियो र विवाद अनि सन्देहका बीच ३ असोज २०७२ मा त्यो घोषणा कुन ढंगबाट गरियो त्यो जगजाहेर विषय हो। मुलुकको मूल कानुन मानिनुपर्ने त्यो लिखत आरम्भमै अन्तर्विरोधहरूको पुलिन्दा हुन पुगेको थियो, र अवस्था अहिलेसम्म पनि त्यही छ। अर्को शब्दमा, यसबारेको जनस्तरका अवधारणा पनि जहाँको तहीं छ। बाध्यताले स्वीकार गर्नु एक कुरो हो, स्वेच्छाले सकार्नु भिन्नै मामिला। संविधानको प्रस्तावनामा परेका जनआन्दोलन, सशस्त्र संघर्ष, त्याग र बलिदानजस्ता लबजलाई ध्यानमा राख्दा बुझिन्छ, महान् उपलब्धि का रूपमा घोषणा गरिएको संविधानले मुलुकको कार्यकारी अधिकार राष्ट्राध्यक्षको साटो प्रधानमन्त्रीमा रहने व्यवस्था गरेको हो। तर संविधानले प्रधानमन्त्री पदमा पुगेको व्यक्ति बिरामी पर्न सक्छ भन्ने अनुमानचाहिँ गरेन, अथवा गर्न आवश्यक ठानेन। त्यसैगरी, आलंकारिक पदमा पुग्ने राष्ट्रपति पनि रोगव्याधि लागेर उपचार गराउनुपर्ने अवस्थामा पर्न सक्ने कुराको परिकल्पना संविधानका मसौदाकारहरूले गरेनन्। कदाचित गरेका हुँदा हुन् त अस्वस्थताका बखत राज्यव्यवस्थाको सञ्चालन कुन विधि र प्रक्रियाले कसबाट हुने हो, त्यसको चाँजो मिलाइएको हुने थियो। कानुनका ज्ञाता र पटकपटक सभामुखको दायित्व निर्वाह गर्न अग्रसर सुवास नेम्बाङजस्ता व्यक्तित्वसमेत यस पक्षमा मौन रहनु आश्चर्यको कुरो हो। रिक्तताको स्थिति संविधानमा कार्यकारिणी अधिकार मन्त्रिपरिषद्मा रहने जसको अध्यक्षता प्रधानमन्त्रीले गर्ने भनेर लेखिएको छ। धारा ७५ र ७६ पढ्दा स्पष्ट हुन्छ। तर यस्तो शक्तिशाली पदमा पुगेको व्यक्ति अस्वस्थ भएमा निजको जिम्मेवारी कसलाई कुन विधिद्वारा सुम्पिने त्यसको उल्लेख जिकिर कतै छैन। हो, प्रधानमन्त्रीको पद रिक्त हुने अवस्थाको चर्चा भने गरिएको छ, जसमा राजीनामा, महाभियोग, प्रतिनिधिसभाको सदस्यता कायम नरहेको स्थिति र निजको मृत्यु भएमा भनिएको छ। धारा ७७ प्रमाण छ। तर यसरी मृत्युको अपरिहार्य अवस्थाबारे सोच्न सक्ने मसौदाकार र तिनको कामको अनुमोदन गर्ने संविधानसभाका सदस्यहरूले प्रधानमन्त्रीको सम्भाव्य अस्वस्थताबारे चाहिँ केही उल्लेख नगर्नु आश्चर्य हो। कि होइन ? त्यसैगरी, राष्ट्रपति पदमा आसीन हुने व्यक्तिबारेमा पनि बिरामी भएका बखत के गर्ने हो, त्यसको स्पष्ट प्रावधान छैन, खाली मृत्यु भएमा पद रिक्त हुने भन्ने व्यवस्था मात्र छ। अलिक अघिको बन्दोबस्त हेरौं। नेपालको अन्तरिम संविधान, २०६३ मा पनि शक्तिशाली कार्यकारिणी निकाय मन्त्रिपरिषद्को नेतृत्व प्रधानमन्त्रीले गर्ने कुरा लेखिएको छ, तर निज अस्वस्थ हुँदा के वैकल्पिक व्यवस्था गरिने त्यसको उल्लेख छैन। ६३ सालको सुरुमा राजा ज्ञानेन्द्रसामु शपथ लिएका प्रधानमन्त्री सोही वर्ष माघमा अन्तरिम संविधान जारी गर्दा राष्ट्राध्यक्षको भूमिकासमेत निर्वाह गर्ने असाधारण अधिकारप्राप्त प्रधानमन्त्री भइसकेका थिए। र, नेपाल गणतन्त्र घोषित नहुँदै प्रधानमन्त्रीले नै विदेशी राजदूतहरूको ओहोदाको प्रमाणपत्र स्वीकार गर्न थालिइसकेका थिए। तर राज्यव्यवस्थामा सर्वेसर्वा भए पनि त्यो प्रधानमन्त्री भएका व्यक्ति बिरामी हुन सक्छ भन्ने सोच त्यसबखतका ठूलाबडा कसैले गरेनन्। किनभने सबैजसोको ध्यान सम्भवतः सत्ता र शक्तिमा केन्द्रित हुन गएको थियो। मानसिक र शारीरिक अस्वस्थता अभिलेखमा भेटिने विषय हो २०४६ सालको जनआन्दोलनको सन्दर्भ। अन्तरिम प्रधानमन्त्री कृष्णप्रसाद भट्टराईको कार्यकालमा न्यायाधीश (पछि प्रधानन्यायाधीश) विश्वनाथ उपाध्यायले अध्यक्षता गरेको आयोगले मसौदा गरी मन्त्रिपरिषद्बाट अनुमोदन भई नेपाल अधिराज्यको संविधान २०४७ सोही वर्ष कात्तिक २३ गते राजा वीरेन्द्रबाट जारी भएको थियो। तत्कालको राजनीतिक सहमतिअनुसार, बेलाइती ढाँचाको संवैधानिक राजतन्त्र अटाउने गरी घोषणा गरिएको त्यस लोकतान्त्रिक संविधानमा राष्ट्राध्यक्ष अस्वस्थ हुँदा के विधि अपनाएर मुलुक सञ्चालनलाई निरन्तरता दिने त्यसको किटान प्रावधान राखिएको थियो। तदनुसार, गद्दीनसीन राजाको स्वर्गारोहण भएमा वा राजाले नै राजगद्दी परित्याग गरेमा उत्तराधिकारी कसरी तोक्ने त्यसको समेत व्यवस्था मिलाएको देखिन्छ। त्यति मात्र होइन, श्री ५ मानसिक वा शारीरिक अशक्तावस्थाले गर्दा कार्यभार बहन गर्न असमर्थ रहेको अवस्थामा कसरी राज्यसहायकको व्यवस्था मिलाउने त्यसको विधिविधान पनि तोकिएको थियो। राष्ट्रपति पदमा आसीन हुने व्यक्तिबारेमा पनि बिरामी भएका बखत के गर्ने हो, त्यसको स्पष्ट प्रावधान छैन, खाली मृत्यु भएमा पद रिक्त हुने भन्ने व्यवस्था मात्र छ। ४७ सालको संविधान हेरे सबै कुरा खुलस्त हुन्छ। नयाँ संविधान आएपछि राजाको कार्यकारी कुनै अधिकार बाँकी नरहने कुरा स्पष्ट भइसकेको थियो, तैपनि राष्ट्राध्यक्षको हैसियतमा रहेका राजाको निधन हुँदा वा राजा बिरामी हुँदा केकसो गर्ने त्यसको कानुनी आधार तयार राखिएको पाइन्छ। विडम्बना हो, त्यस संविधानलाई संशोधन गरेर समायानुकूल तुल्याउने प्रयास एकपटक पनि नगरी २०६३ मा त्यसै किनारा लगाइयो। त्यत्रो अभ्यासपछि मुलुकले पाएको संविधान एकाएक बेवारिसे हुन पुग्यो। २०४७ सालअघिको संविधानको नाम हो, नेपालको संविधान २०१९। त्यसलाई तीनपटक संशोधन गरेर समयसापेक्ष बनाइएको देखिन्छ। त्यो पञ्चायती संविधानले राजालाई असीमित अधिकार दिएको थियो। तदनुकूल कार्यकारिणी, व्यवस्थापिका र न्यायपालिका सबैतिर मूल शक्तिको स्रोत भनेर राजालाई राखिएको थियो। राजाको शक्तिमा कुनै अंकुश थिएन, तसर्थ निरंकुश थिए भन्नु अत्युक्ति पनि होइन। यसरी मुलुकको सम्पूर्ण कार्यकारी अधिकार आफूमा राखेका राजाले समेत संविधानमा आफू बिरामी हुन सक्ने र कुनै समयमा गएर परलोक पनि होइन, प्राकृतिक नियमलाई स्वीकार गरेका थिए। त्यस पञ्चायती संविधानको धारा २३ मा राजा मानसिक वा शारीरिक रूपमा बिरामी पर्नसक्ने र त्यस बेला संकट टार्न केके गरिनुपर्ने त्यसको निरूपण गरेको देखिन्छ। भगवान् विष्णुकै जीवित अवतार मानिने राजाले पनि एकसमयमा देहत्याग नगरीकन सुख छैन भन्ने शाश्वत सत्यलाई राजा महेन्द्रले चुनौती दिने प्रश्नै थिएन। नभन्दै २०२८ साल माघमा उनी बिते। प्राथमिकताका प्रश्न अहिले आएर २०७२ सालमा बनेको संविधानले भने आलंकारिक राष्ट्रपति र अधिकारसम्पन्न प्रधानमन्त्रीमध्ये कुनै पनि मानसिक वा शारीरिक रूपमा अशक्त हुने सम्भावना देखेन ! परन्तु यतिञ्जेल देखेन भनेर अब पनि मुलुकको कार्यकारी अधिकारलाई, पूर्वन्यायाधीश केसीले भनेझैं, खेलौनाको रूपमा लिनु भएन। त्यसै पनि संविधानमा यस किसिमको अव्यवस्था रहिरहन दिनु हुँदैन। त्यसमाथि अहिले प्रधानमन्त्री ओली गम्भीर बिरामीकै अवस्थामा हुनुहुन्छ, र उहाँको शरीरमा नयाँ मिर्गौला प्रत्यारोपण गर्ने तयारी चलिरहेको स्थिति छ। मुलुक संक्रमणबाट उम्केको छैन भनेर त नेतागणले नै भनिरहेका छन्। भ्रष्टाचार, महँगी, असुरक्षा र स्वच्छ हावा एवं शुद्ध पानीको अभावसमेतले सिर्जना गरेको स्थिति यसै विस्फोटक चरणमा धकेलिँदो छ। यस्तोमा संविधानमा समेटिएको यो टड्कारो लापरबाही थपिँदा मुलुकमा अर्को अराजकता निम्तिन सक्छ। सत्ताधारी, विपक्षी सबैले पहिलो प्राथमिकता राष्ट्रिय स्वाधीनता र स्वाभिमानको संरक्षणलाई दिनुपर्ने हो। सावधानी यहींनेर आवश्यक छ। यस्तोमा कम्युनिस्ट वा गैरकम्युनिस्ट भन्ने कित्ताकाट प्रवृत्तिलाई हाबी हुन दिनु कदापि हुँदैन।"
फुटबलर इब्राहिमोभिचको शालिकको नाक काटिएपछि,"माल्मो : स्विडेनको माल्मो रंगशाला अगाडि राखिएको स्टार फुटबलर ज्लाटन इब्राहिमोभिचको शालिकमाथि हुल्याहा समर्थकले रिस पोख्दै इब्राहिमोभिचको शालिकको नाक काटिदिएका छन् । ३८ वर्षीय स्ट्राइकर इब्राहिमोभिचको शालिकको नाक कसले काट्यो भन्ने विषयमा स्थानीय प्रहरीले खोजी गरिरहेको छ । यसअघि पनि इब्राहिमोभिचको शालिकमाथि हुल्याहा समर्थकले दूर्व्यवहार गरेका थिए । इब्राहिमोभिचले आफ्नो चिर प्रतिद्वन्द्वी क्लब ह्यामरबीमा लगानी गर्ने समाचार सार्वजनिक भएपछि माल्मोका समर्थक उनीसँग रुष्ट बनेका छन् । त्यसैको रिस समर्थकहरुले इब्राहिमोभिचको शालिकमाथि पोख्दै आएका छन् । इब्राहिमोभिचले २० वर्षअघि माल्मोबाटै आफ्नो व्यवसायिक खेल जीवनको सुरुआत गरेका थिए । सन् १९९९ मा माल्मोमा आबद्ध भएका इब्राहिमोभिचले सन् २००१ सम्म त्यहाँबाट खेलेका थिए । माल्मोबाट ४० खेल खेल्दै उनले १६ गोल पनि गरेका थिए । त्यसपछि उनी डच क्लब आयाक्समा आबद्ध भएका थिए । आफ्नो उटपट्याङ र आक्रामक ब्यवहारका कारण मैदानमा सँधै चर्चित रहने इब्राहिमोभिच क्षमतावान खेलाडी पनि हुन् । उनले इटालियन क्लब युभेन्ट्स, इन्टर मिलान र एसी मिलानबाट पनि ब्यवसायिक फुटबल खेलेका छन् । यसैगरी उनले स्पेनिस क्लब बार्सिलोना, फ्रान्सेली क्लब पेरिस सेन्ट जर्मन र इङ्लिस प्रिमियर लिग क्लब म्यानचेस्टर युनाइटेडबाट पनि ब्यवसायिक फुटबल खेलिसकेका छन् । यतिबेला उनी अमेरिकाको मेजर लिग सकर क्लब लस एन्जल्स ग्यालेक्सिमा आबद्ध छन् । उनले एलए ग्यालेक्सिका लागि ५६ खेल खेल्दै ५२ गोल गरिसकेका छन् । उनले यही सिजनदेखि एलए ग्यालेक्सी छाड्ने पनि निश्चित भइसकेको छ । पछिल्लो समय उनी नयाँ क्लबको खोजीमा छन् । उनले सन् २००१ देखि सन् २०१६ सम्म स्विडेनको राष्ट्रिय टोलीबाट पनि खेलेका थिए । यसबीचमा उनले राष्ट्रिय टोलीका लागि एक सय १६ खेल खेल्दै ६२ गोल गरेका थिए । इब्राहिमोभिचको शालिक बनाउने कलाकार पिटर लिन्डेले कसैको पनि शालिकमाथि रिस पोख्नु अशोभनीय ब्यवहार भएको बताएका छन् । उनले समर्थकहरुसँग इब्राहिमोभिचको शालिकमाथि रिस नपोख्न पनि अनुरोध गरेका छन् । गत नोभेम्बरको २७ तारिखमा उनले म्यामरबीको २५ प्रतिशत सेयर खरिद गर्ने घोषणा गरेका थिए । त्यसपछि नै उनको पुरानो क्लब माल्मोका समर्थकरुष्ट बनेका हुन् । इब्राहिमोभिचले ह्यामरबीको सेयर खरिद गर्ने घोषणा गरेको दिन नै उनको शालिकमाथि रुष्ट समर्थकहरुले रङ पोतिदिएका थिए । त्यसपछि पनि रुष्ट समर्थकले पटकपटक उनको शालिकमाथि आफ्नो आक्रोश पोख्दै आएका छन् । गत अक्टोबलर ९ तारिखमा माल्मो रंगशाला अगाडि कांशबाट बनेको उनको ३५ मिटर अग्लो शालिक अनावरण गरिएको थियो ।"
"बराबरीमा रोकियो रियल मड्रिड, बार्सिलोनालाई २ अंकको अग्रता",स्पेन : स्पेनिस ला लिगाको यस सिजनको उपाधि होडमा बार्सिलोनासँगै अघि बढिरहेको रियल मड्रिडलाई धक्का लागेको छ। शनिबार राति भएको खेलमा एथ्लेटिक विल्बाओसँग गोलरहित बराबरीमा रोकिएपछि बार्सिलाना भन्दा पछि परेको हो । आफ्नै मैदानमा भएको खेलमा रियललले एथ्लेटिक विल्बाओलाई निकै दवावमा राखेको थियो । खेलमा दवदबा बनाए पनि विल्बाओको कडा डिफेन्सलाई असफल बनाई गोल गर्न सकेन। रियल बराबरीमा रोकिएपछि शीर्ष स्थानमा रहेको बार्सिलोनालाई फाइदा पुगेको छ। शनिबारको खेलमा सहज जित हात पारेको बार्सिलोनाले रियल मड्रिडसँग २ अंको अग्रता बनाउन सफल भएको छ । यसअघि बार्सिलोना गोलअन्तरका आधारमा मात्रै रियल मड्रिडलाई पछि पारी शीर्ष स्थानमा रहेको थियो । १८ खेलबाट शीर्ष स्थानमा रहेका बार्सिलोनाको ३९ अंक छ। समान खेलबाट ३७ अंक बनाई रियल मड्रिड दोस्रो स्थानमा छ। समान खेलबाट ३४ अंक बनाएको सेभिल्ला तेस्रो र ३२ अंक रहेका एथ्लेटिको मड्रिड चौथो स्थानमा छ ।
युभेन्टसलाई हराउँदै लाजिओले जित्यो इटालियन सुपर कप,रियाद : इटालियन सुपर कपको उपाधि लाजिओले जितेको छ। आइतबार राति भएको खेलमा युभेन्टसलाई ३१ ले हराउँदै लाजिओल ५औं पटक उपाधि जितेको हो। साउदी अरबको रियादमा भएको खेलमा लुइज अर्बेर्टोले १६औं मिनेटमा गोल गरी लाजिओलाई अग्रता दिलाएका थिए। ४५औं मिनेटमा पाउलो डिबालाले गोल गरी खेल बराबरी बनाए। दोस्रो आफमा लाजिओ ले २ गोल गरी नतिजा आफ्नौ पक्षमा पार्यो। ७३औं मिनेटमा सेनाड लुलिकले गोल गर्दा युभेन्टस पुन २१ ले पछि पर्यो। ९० मिनेटपछिको तेस्रो मिनेटमा युभेन्टसका रोड्रिगो बेन्ताकुरले रातो कार्ड पाएर बाहिरिए लगतै चौथो मिनेटमा लाजिओका डानिलो काताल्दीले गोल गरी ३१ को जित पक्का गरे। इटालियन सुपरकपमा गत सिजनमा इलालियन लिग सिरी ए र कोपा इटालियाको विजेताबीच प्रतिस्पर्धा हुने गर्छ। दुवै लिग एउटैले जितेको खण्डमा भने कोपा इटालियनको उपविजेताले सुपरकपको उपाधिका लागि प्रतिस्पर्धा गर्न पाउँछ। इटालियन सुपर कपको उपाधि सबैधन्दा धेरै ८ पटक युभेन्टसले जितेको छ। त्यसपछि एसी मिलानले ७ पटक उपाधि जितेको छ।
अन्तिम खेलमा धनगढीको जित,पोखरा : पोखरा प्रिमियर लिग (पीपीएल) को आफ्नो अन्तिम खेलमा धनगढी ब्लुजले जित हात पारेको छ। सोमबार भएको खेलमा गत संस्करणको विजेता पोखरा पल्टनलाई धनगढीले ५ विकेटले पराजित गरेको हो। टस जितेर पहिलो ब्याटिङ गरेको पोखरा १६३ ओभरमा ७९ रन बनाउँदा अलआउट भयो। ८० रनको झिनो लक्ष्य पछ्याएको धनगढीले ९१ ओभरमा ५ विकेट गुमाउँदै लक्ष्य भेट्टायो। धनगढीलाई जित दिलाउन दीपक पुनियाले सर्वाधिक २५ रनको योगदान दिए। उनले १६ बलको सामना गर्दै १ छक्का र २ चौका हिर्काए। त्यस्तै रोड्रिगो तोमसले १५ रन जोडे। कप्तान दीपेन्द्रसिंह ऐरीले १३ रन जोडे भने सुभेन्दु पाण्डेले ११ रन बनाए। पोखराका लागि प्रथमस डेक र सरबजित लद्दाले समान २२ विकेट लिए भने ललितनारायण राजवंशीको नाममा १ विकेट रह्यो। यसअघि पोखराका आसिफ शेखले सर्वाधिक ३२ रन जोडेका थिए। त्यस्तै विनोद भण्डारीले १२ रन बनाए। त्यसबाहेक अन्य ब्याट्स्म्यानले दोहोरो अंकको रन बनाउन सकेनन्। पोखरालाई सस्तैमा रोक्न धनगढीका अनिल खरेलले ३ विकेट लिए। त्यस्तै दीपक पुनिया र कमलसिंह ऐरीले समान २२ विकेट हात पारे। यसैगरी सागर ढकालको नाममा समेत २ विकेट रह्यो। पुछारमा रहेको धनगढी अन्तिम खेलको जितसँगै चौँथो स्थानमा पुगेको छ। तर प्ले अफमा पुग्ने सम्भावना भने न्यून रहेको छ। त्यसका लागि उसले अन्य बाँकी खेलको भर पर्नुपर्नेछ। यदि चितवन राइनोजले काठमाडौँ गोल्डेन वारियर्सलाई ठूलो अन्तर र बुटवल ब्लास्टर्सले विराटगर टाइटन्सलाई पराजित गरेको खण्डमा रन रेटको आधारमा धनगढीले इलिमिनेटर खेल्नेछ। तर यो सम्भावना भने न्यून रहेको छ।
