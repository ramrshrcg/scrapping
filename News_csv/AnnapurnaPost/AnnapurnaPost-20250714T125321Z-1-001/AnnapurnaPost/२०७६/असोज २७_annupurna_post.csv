शीर्षक,विवरण
'सिप्लोमेसी'बाट नेपालले के सिक्ने ?,"चिनियाँ राष्ट्रपति सी चिनफिङको चतुर र होसियार कूटनीति यतिबेला सामाजिक सञ्जालमा सिप्लोमेसीको ह्यासट्यागले लोकप्रिय भइरहेको छ। खासगरी कैयन् आपसी मतभेद हुँदाहुँदै पनि भारतसँगको सम्बन्ध सुदृढ गर्न चीनभारत अनौपचारिक सम्मेलनको दोस्रो अध्यायमार्फत चिनियाँ राष्ट्रपति सी भारतलाई चीनको महत्वाकांक्षी परियोजना बेल्ट एन्ड रोड इनिसिएटिभ (बीआरआई) मा सहभागी हुन सहमत गराउनेतर्फ अघि बढेका छन्। भारतीय प्रधानमन्त्री नरेन्द्र मोदीले उनलाई दक्षिण भारतको महाबल्लीपुरम्मा स्वागत गरे, जुन स्थान आफैंमा ऐतिहासिक सिल्क रुटको भाग मानिन्छ। भारतीय विदेश मन्त्रालयले चिनियाँ राष्ट्रपति सीको भ्रमणपछि जारी गरेको विज्ञप्तिमा दुई नेताले शदीयौं पुरानो वाणिज्य सम्बन्ध र सामुद्रिक सम्पर्कको सान्दर्भिकताका सम्बन्धमा छलफल गरेको उल्लेख गरेको छ। चीन र भारतबीच मतभेद हुँदाहुँदै पनि आर्थिक सम्बन्ध पनि त्यत्तिकै प्रगाढ छ। यी दुई देशबीच झण्डै ८५ अर्ब अमेरिकी डलरको वार्षिक व्यापार हुन्छ भने निकट भविष्यमै एक सय अर्ब अमेरिकी डलर पुग्ने प्रक्षेपण गरिएको छ। चीन र भारतबीचको आर्थिक सम्बन्धको सेतुका रूपमा नेपालले आफूलाई उभ्याउन चाहेको हो। यस्तो सम्बन्ध सेतु स्थापना हुने एउटा मात्र आधार भनेको दुवै देशको आर्थिक चासो हो। उत्तरदक्षिण सघन सम्पर्कका लागि उन्नत पूर्वाधार विकास गरेको खण्डमा दुई ठूला अर्थतन्त्रका बीचमा रहेको नेपालले सामरिक महत्वका आधारमा एक वा अर्काका पक्ष र विपक्षमा नलागी दुई ठूला अर्थतन्त्रबीचको गतिशील पुल बन्न सक्छ। अर्कातर्फ, चीनसँगको पारवहन र यातायात सम्झौताको प्रभावकारी कार्यान्वयन गर्न हामीलाई चीनसँग जोड्ने गुणस्तरीय सडक सञ्जाल अत्यावश्यक छ। उत्तरी छिमेकी चीनका राष्ट्रप्रमुखको भ्रमणसँगै नेपालले दुवै छिमेकी नेतृत्वको मन जितेर समृद्ध बन्ने नेपालीको मृगतृष्णालाई यथार्थ बनाउनेतर्फ अघि बढ्ने पाठ नेपाली नेतृत्वले सिप्लोमेसी अर्थात् चिनियाँ राष्ट्रपति सीको डिप्लोमेसी (कूटनीति) बाट सिक्न आवश्यक छ। त्यो राजनीतिक र कूटनीतिक कौशलले अविकास र गरिबीको नेपाली नियति फेरिन सक्छ। रूपान्तरण र बदलावका लागि त्यस किसिमको सोच र कौशल देखाउने समय आएको छ। तर नेपाली राजनीतिक नेतृत्वमा त्यस्तो सोच र कौशलको सधैं खडेरी देखिएको छ। ससाना स्वार्थका लागि एकातिर ढल्केर अर्कातिर सत्तोसराप गर्ने सोचको मूल्य देशले चुकाउँदै आएको छ। सी नेपाल आउनुअघि सीको विचारधारामा बहस, विमर्श त्यसैको उदाहरण हो। हुन त, विचारधाराले व्यवहार अँगाल्ने हो। तर उनको राजनीतिक विचारधाराभन्दा हाम्रो अगाडि उनको व्यवहार जगजाहेर छ। त्यो व्यवहारले आज चीनलाई विश्वमा प्रभावशाली राष्ट्रका रूपमा दह्रोसँग उभ्याएको छ। सीका विचारधारामा अल्झिनेभन्दा आर्थिक विकासका सी व्यवहारलाई बुझेर आर्थिक विकासको बाटोमा लाग्ने हो भने नेपाल विकास र समृद्धिको मार्गमा अघि बढ्नेछ। राजनीतिक स्वार्थप्रेरित नभई आर्थिक विकास र समृद्धिको बाटोमा अघि बढ्दा त्यसबाट हामीले हाम्रा दुई ठूला छिमेकीको साझा चासोलाई सम्बोधन गर्न सक्छौं। विचारका हिसाबले चीन कम्युनिस्ट मुलुक भए पनि व्यवहारमा पुँजीवादी मुलुक हो। उदार र प्रजातान्त्रिक अभ्यास अवलम्बन गरेका पश्चिमा देशहरूबाट बजार अर्थतन्त्रलाई अनुसरण गरेर चीनले लगानी, उत्पादन र रोजगार सिर्जना तथा गरिबी निवारणमा बाँकी विश्वलाई चक्मा दिएको छ। पूर्वाधार विकासमा पनि चीनले लोभलाग्दो प्रगति गरेको छ। पश्चिमा देशहरूले भने चीनलाई बौद्धिक सम्पत्तिको अधिकारप्रति चीनको प्रतिबद्धता कमजोर रहेको सवालमा आलोचना गर्ने गरेका छन्। तर चीनले पछिल्लो दशकमा आर्थिक विकासमा आशातीत उपलब्धि हासिल गरेको छ। सीको उदयअघि बाहिरी दुनियाँमा चीनको चासो कम देखिन्थ्यो। ऊ आफ्नै प्रगतिमा केन्द्रित थियो। शक्ति राष्ट्रका रूपमा उदय हुँदै गएपछि चीनका बाह्य चासो र प्रभाव बढ्दै गएका छन्। त्यसैको फलस्वरूप चिनियाँ राष्ट्रपतिको नेपाल भ्रमण सम्भव भएको हो। यद्यपि नेपालमा सीको भ्रमण चीनका अन्य छिमेकी देशको तुलनामा धेरै ढिलो गरी भएको छ। चीनका सीमावर्ती १४ देशमध्ये नेपालभन्दा अघि राष्ट्रपति सीले ११ देशको भ्रमण गरिसकेका छन्। दक्षिण एसियामै पनि चीनको सहयोगका दृष्टिले नेपाल अन्य मुलुकभन्दा पछि छ। भुटानसँग कूटनीतिक सम्बन्ध स्थापना भएकै छैन भने अन्य मुलुकले नेपालको भन्दा धेरै चिनियाँ सहयोग प्राप्त गरेका छन्। निकटको छिमेकी भएर पनि नेपालले चीनको आर्थिक विकासबाट लाभ लिन सकिरहेको थिएन। विशेष आर्थिक क्षेत्र विकासका सवालमा हामीले चीनबाट सिक्नुपर्छ। नेपालमा औद्योगिक पतनका कारण आज हामी आयातमा निर्भर अर्थतन्त्रका रूपमा दर्ज भएका छौं। देशमा औद्योगिक उत्पादनको आधार मात्र कमजोर भएको होइन, कृषि उत्पादनको जगसमेत विस्तारै भत्किरहेको छ। हामीले प्रतिस्पर्धी र तुलनात्मक लाभ भएका भनेका कृषि वस्तुको समेत आयात तीव्र रूपमा बढिरहेको छ। आयात प्रतिस्थापन र उत्पादन विकासमा सेकेन्ड बेस्ट अप्सन का रूपमा हामीले विशेष आर्थिक क्षेत्र निर्माण र सञ्चालन गर्नुपर्ने हो। तर निर्माण भएका विशेष आर्थिक क्षेत्रको सञ्चालनमा समेत हामीले ठूलै चुनौती सामना गरिराख्नु परेको यथार्थ छ। विशेष आर्थिक क्षेत्र निर्माणका सवालमा चिनियाँ अनुभव हाम्रा लागि फलदायी हुन सक्छ। चीनसँगको सहयोगमा निर्माण हुने विशेष आर्थिक क्षेत्रमा चिनियाँ लगानीमा औद्योगीकरण गर्ने र यसका अतिरिक्त विशेष आर्थिक क्षेत्र निर्माण र सञ्चालनमा चीनसहित अन्य मुलुकका लगानीकर्तालाई आकर्षण गर्नुपर्छ। यो सवालमा नेपालले सी व्यवहारबाट सिक्न जरुरी छ। राष्ट्रपति सी आफैं प्रमुख बढी निकासी गर्ने उद्योगहरूको समयसमयमा भ्रमण गर्छन्। तिनको समस्या समाधान गर्ने र तिनलाई प्रतिस्पर्धी बनाउन उनी हरहमेसा प्रयत्नरत छन्। उनको यो व्यवहारबाट हामीले सिक्न जरुरी छ। हाम्रो अर्थतन्त्रको संरचनात्मक समस्या समाधानका लागि हामीले लगानीसम्बन्धी व्यवस्थामा ठूलो सुधार गर्नुपर्नेछ। प्रणालीगतजस्तो बनिसकेको भ्रष्टाचारको समस्या र ढिलासुस्तीलाई अन्त्य नगरेसम्म आर्थिक समृद्धि र विकासको हाम्रो चाहना मृगतृष्णामा सीमित रहन्छ। औद्योगिक उत्पादनको बलियो जगले मात्र नेपाली अर्थतन्त्रको दिगो र फराकिलो विस्तार तथा उत्थानशीलता सम्भव छ। पूर्वाधार र औद्योगीकरणमा नेपालले खोजेको चिनियाँ सहयोग सकारात्मक छ। यसको अर्थपूर्ण र प्रभावकारी उपयोग तथा लगानीको व्यवस्था सुधारमार्फत बाह्य लगानी भित्याउन हामीले ढिलाइ गर्न हुन्न। चिनियाँ राष्ट्रपति सीको भ्रमणले नेपालमा चिनियाँ चासो बढेको स्पष्ट छ। चीन र नेपालका साझा चासोको पहिचान गरी त्यसमा एकले अर्कालाई सघाउने प्रतिबद्धतासँगै चीनको आर्थिक विकासको लाभ लिनेतर्फ केन्द्रित हुनुपर्छ। केही समयअघि भेरीबबई डाइभर्सनको सुरुङ छिचोल्ने क्रममा आयोजित कार्यक्रममा अमेरिकी राजदूत र्यान्डी डब्लू बेरी र चिनियाँ राजदूत होउ यान्छी एउटै मञ्चमा देखिएका थिए। त्यसलगत्तै बेरीले सामाजिक सञ्जालमा चिनियाँ निर्माण कम्पनी र अमेरिकी प्रविधिबाट विकासको लाभ नेपालले लिएको उल्लेख गरेका थिए। यो निकै अर्थपूर्ण छ। कूटनीतिमा आफ्नो राष्ट्रिय स्वार्थमा केन्द्रित भएर अन्य मुलुकसँग सम्बन्ध विकास गर्ने हो। आपसी सम्बन्ध विकास गर्दा दुई देशको साझा स्वार्थ तेस्रो मुलुकको हितसँग नबाझिने होस् भन्नेमा हामी सजग हुनुपर्छ। सिप्लोमेसीबाट चिनियाँ राष्ट्रपति सीले नेपालीको मन जित्न सफल भएका छन्। आफ्नो वक्तव्यमा उनले समावेश गरेको नेपाल र चीनबीच कुनै समस्या छैन, मित्रता मात्र छ। वाक्य अर्थपूर्ण छ। सिप्लोमेसीको यो सार केलाउने हो भने नेपालले छिमेकी र शक्ति राष्ट्रहरूसँग मित्रता मात्र कायम गर्नेतर्फ सोच्नुपर्छ। एउटासँग गठजोड र अर्कोसँग समस्या र मतभेद निम्त्याउने गरी अघि बढ्यौं भने ठूलो मूल्य चुकाउनुपर्ने हुन्छ। राजनीतिक स्वार्थप्रेरित नभई आर्थिक विकास र समृद्धिको बाटोमा अघि बढ्दा त्यसबाट हामीले हाम्रा दुई ठूला छिमेकीको साझा चासोलाई सम्बोधन गर्न सक्छौं। वास्तवमा, सिप्लोमेसीबाट नेपालले सिक्नुपर्ने विषय पनि यही हो।"
सीको प्राथमिकतामा राजनीतिक दल,"उत्तरी छिमेक चीनले १५ वर्ष अघिसम्म नेपाल मामलामा शान्त कूटनीति अवलम्बन गर्थ्यो। उसको विश्वास पनि त्यसमा थियो। चीनले नेपालमा गर्ने कुराकानीसमेत बाहिर आउँदैनथ्यो। कुनै तहमा फुत्केका विषय पनि विवादमा पर्दैनथ्यो। नेपाललाई चीनले प्राथमिकता नदिएको हो कि वा शान्त हो भन्ने विषय अलमलमा थियो। अब विस्तारै चीनको विषयमा राजनीतिक दलहरूमा विवाद देखिन थालेको छ। यहाँ रहने चिनियाँ राजदूत पहिला बाहिर निस्कने प्रचलन थिएन, कुनै प्रतिक्रिया दिँदैनथे। अर्थात् अन्य मुलुक राजदूत झैं सक्रिय थिएनन्। अब चीनले खुलेर भन्ने गरेको छ नेपाल हाम्रो प्राथमिकतामा छ। नेपालसँग चीनको कुनै अन्य भाव छैन मित्रता छ। हामी हिमालवारिपारि सहकार्य गरी विकासमा सँगसँगै अघि बढ्ने छौं, राष्ट्रपति सी चिनफिङबाटै उद्घोष भएको छ। उनको त्यही धारणाका आधारमा सहकार्य अघि बढ्नेछ। राजकीय भ्रमणका सम्झौता जेजस्ता भए पनि सूची जति लामो बनाए पनि मूल सार थियो, काम गर्ने प्रतिबद्धता नेपालले गरोस् हामी सहयोगी बन्ने छौं। नेपाल कामभन्दा बढी तामझाममा व्यस्त छ। भगिनी सहरदेखि कन्फ्युसियस केन्द्र खोल्नेसम्म पनि मुलुकको कार्यकारी प्रमुखको अगाडि सहमति गर्ने र हस्ताक्षर फाइल साट्ने काम गर्नुअघि राष्ट्रपति सीले दिएको उक्त सन्देश आफैंमा अर्थपूर्ण छ। नेपाल सूची बढाउने र देखाउने शैलीमा व्यस्त छ, उनीहरू भने कार्यान्वयनमा। यसो भनिरहँदा भ्रमण अब्बल भएन भन्ने होइन। नेपाल र चीनबीच २३ वर्षपछि भएको भ्रमणका धेरै अन्य अपेक्षा रहे पनि राजनीतिक विश्वासको आधार भने तय भएको छ। चीनका उच्च राजनीतिज्ञले बोलेको विषय कार्यान्वयनमा जान्छ। त्यही बोली मातहतका निकायले पछ्याउनुपर्छ। सीले भनेका छन्, गरिएका प्रतिबद्धता पूरा गर्न सक्नुपर्छ। हामी त्यसमा प्रतिबद्ध छौं र त्यसै गरिरहेका छौं। नेपालले प्रतिबद्धता जनाउने तर काम नगर्ने शैलीमा उनी परिचित झैं देखिए। यस क्षेत्रको मुख्य खेलाडी नेतासँग लामो छलफल गरेर नेपाल आएका सीले काठमाडौंमा देखाएको शालीनता उनको विशेष गुण हो। उनको यो भ्रमण रणनीतिक रूपमा पनि अर्थपूर्ण त छ नै। तर, त्योभन्दा पनि उनको हरेक वाक्यमा नेपाल प्राथमिकतामा रहेको सन्देश पश्चिमा र अर्को छिमेकका लागि झनै अर्थपूर्ण छ। हुन त, पछिल्लो समय चिनियाँ राजदूतको सक्रियता र राजनीतिक भेटघाट अर्को छिमेकी भारत शक्ति मुलुक अमेरिकाका राजदूतको भन्दा कम छैन। विश्वको अन्तर्राष्ट्रिय मञ्चमा चीन छुट्यो भने केही नपुगेजस्तो हुने आफ्नो उपस्थिति बनाइसकेको चीनका शक्तिशाली नेताले काठमाडौंमा २१ घण्टा बिताउँदा नेपालले उनीसँग के लिने भन्दा पनि सम्बन्धमा विश्वासको आधार कायम गर्न कत्तिको सबल भए, त्यो केही दिनमा देखिनेछ। हुन त, कतिपय समयमा दुई छिमेक नेपालमा प्रतिस्पर्धासमेत चल्थ्यो। नेपाललाई दुई देशबीच कूटनीतिक सन्तुलन कायम गर्न सहज छैन। नेपाल अझै कूटनीतिक चुनौतीमा छ। आपसमा प्रतिस्पर्धात्मक सम्बन्ध भएका दुई उदीयमान महाशक्ति राष्ट्रहरूको सामरिक राजनीतिक र आर्थिक स्वार्थ निकै माथि छ। चिनियाँ राष्ट्रपति महाबलिपुरम त्यसै पुगेका हैैनन्। त्यहाँ उनले मोदीसँग यस क्षेत्रको विकासका लागि सहकार्य र व्यापार प्रवद्र्धनका विषयमा वार्ता गरेका छन्। चीनले अंगीकार गरेको छिमेकी नीति सडक र रेल सञ्जालले नेपाल हुँदै दक्षिण एसियामा आर्थिक एवं कूटनीतिक सम्बन्ध विस्तार गर्न चाहेको देखिन्छ। नेपालले कूटनीतिक सन्तुलन गुमाएमा ठूलो मूल्य चुकाउनुपर्ने सम्भावना कायम रहिरहँदा नेपालमा चीनको यो स्तरको भ्रमणले एक प्रकारको राजनीतिक तरंग र बहस आरम्भ भएको छ। नेपालका राजनीतिक नेतृत्वलाई सन्देश पनि दिएका छन्, सीले। मुलुकको विकासका लागि दलभित्र पहिला शुद्धीकरण र भ्रष्टाचारमा शून्य सहनशीलता उनले सुझाएका छन्। नेपालका राजनीतिक नेतृत्व आफैं ठेकेदार पालेर बसिरहेको अवस्थामा छिमेकी राष्ट्र प्रमुखले त्यो स्तरको सन्देश दिनुले अर्थपूर्ण सन्देश बोकेको छ। भारत हुन् या चीन, दुवै मुलुकका कार्यकारी नेपाल आउँदा भन्ने शब्द पनि एउटै छ। त्यो हो, प्रतिबद्धतामा टिक्नु। भारत र चीनबीच व्यापारिक स्वार्थसँगै प्रभाव, सामरिक स्वार्थ र शक्तिको प्रतिस्पर्धा पनि तीव्र छ। विगतमा दुई ठूला छिमेकीबीच परम्परागत रूपमा कूटनीतिक सन्तुलन कायम गरेकोमा अन्तर्राष्ट्रिय जगत्ले नेपालको प्रशंसा गरेको थियो। अमेरिकी कूटनीतिज्ञ हेनरी किसिन्जरले ओल्ड अर्डर पुस्तकमा चीन र भारतबीचको कूटनीतिक सन्तुलनलाई नेपालले निर्वाह गरेको भूमिकाको प्रशंसा गरेका छन्। हुन त, नेपालका नेताले भारतसँग कुरा नमिले चीनतिर फर्कने गरेको र प्रतिकूल हुनेबित्तिकै भारत गुहार्ने गरेको उदाहरण पनि छ। यहीकारण आरोहअवरोह चलिरहेको छ। त्यो सन्दर्भमा यो भ्रमणले त्यस्ता विषयलाई चिरेको छ। सरकारले राजनीतिक भेटघाटका लागि चिनियाँ पक्षसँग अन्य दललाई समय मिलाउने काम नगर्दा केही चुकेको देखिन्छ। यसले मधेसी दलको एक कित्ता चीनसँग दूरी राख्न सक्ने अवस्था आउने देखिन्छ। सरकारमा रहेको दलका नेतालाई समेत छुट्टै वा समूहमा भेटवार्तामा राख्न ध्यान नदिनुले सन्देश फरक जानेछ। प्रमुख प्रतिपक्ष दलनिम्ति छुट्ट्याएको समय पनि निकै न्यून देखिन्छ। नेपालचीन भाइभाइको असल सम्बन्ध चिनियाँ पक्षले भनिरहँदा त्यो भनाइमा मात्र केन्द्रित हुने देखिन्छ। सी स्वयंले प्रमुख प्रतिपक्षलाई खोजेका थिए। त्यसो त, यसअघि भएका सम्झौता र सहकार्यमा समेत सरकारले काम अघि बढाउन सकेको देखिँदैन। सरकारले चीनसँग गरेको पारवहनलगायत सामरिक रूपले महत्वपूर्ण र दूरगामी प्रकृतिका सम्झौतालाई कतिपयले भारतविरुद्ध लक्ष्यित कदम मान्ने गरेको अवस्थामा त्यसलाई चिर्न सरकारले ठूलो छाती बनाउन नसकेको देखिन्छ। चीनले नेपालमा आफूअनुकूल सरकार भएका बेलामा मात्र सम्बन्ध बढाउने होइन। अरू मुलुकजस्तै चीन पनि आफ्नो सामरिक, आर्थिक र राजनीतिक स्वार्थअनुरूप चल्छ। नेपालसँग पारवहन, सीमापार सम्पर्क र कनेक्टिभिटी बढाउने र बेल्ट एन्ड रोड इनिसिएटिभमार्फत अघि बढ्न उसले अंगीकार गरेको छिमेकी नीति सडक र रेल सञ्जालले नेपाल हुँदै दक्षिण एसियामा आर्थिक एवं कूटनीतिक सम्बन्ध विस्तार गर्न चाहेको देखिन्छ। यसमा अडेर नेपालले भूमिका निर्वाह गर्नुपर्र्छ। नेपालबारे गहिरो अध्ययन गरेका अमेरिकी प्राध्यापक लियो इ रोजले चीन र भारतबीचको भूराजनीतिक सन्तुलनलाई नेपालको अस्तित्व रक्षाको रणनीति भनेको झैं होइन, किसिन्जरले प्रशंसा गरेको शैलीमा काम गर्न आवश्यक छ। भूराजनीतिक सन्तुलन कायम गर्ने कार्य त्यति सजिलो हुन्न, त्यही कारण नेतृत्व चनाखो बन्नुपर्छ। राजतन्त्रकालमा आफ्ना चासो दरबारबाट सम्बोधन गराउने नीति लिएको चीनले गणतन्त्रको स्थापनासँगै नेपाल मामिलामा खुला हिसाबले रूपमा प्रस्तुत हुन थालेको थियो। राजतन्त्र गएपछि भएको यो पहिलो उच्चस्तरीय भ्रमणले राजनीतिक नेतृत्वलाई विश्वास गरेको देखिन्छ। त्यही विश्वासमा अडेर नेतृत्वले भएका सहकार्य भ्रमणको भोलिपल्ट नै बिर्संदै फेरि अर्काे भ्रमणमा उही विषय दोहोर्याउने गरी होइन, काम फत्ते गर्दै सहकार्यमा जोड दिन आवश्यक छ। नेपालको आन्तरिक राजनीतिका सन्दर्भमा भारतजस्तो नदेखिए पनि पछिल्ला समय चीन कम जानकार भने छैन। चीनले पहिला आर्थिक सहयोगमार्फत प्रभाव राख्ने गरेकोमा अब लगानीको यात्रामा देखिन्छ। कहिलेकाहीं दबाबको नीति समेत लिने चीनले बीआआरआईमा हस्ताक्षरको समयको स्मरण पनि गराउँछ। नेपालले अपनाएको सन्तुलित कूटनीतिको सिद्धान्तलाई समर्थन गर्दै आफ्नो प्रभाव बढाउँदै लैजाने चीनको रणनीति देखिन्छ। पछिल्लो समयमा दोक्लाम तनावपछिको उहान वार्ता र महाबलिपुरम वार्ता अर्थात् जसलाई उहान २ पनि भनिन्छ, त्यो वार्तामा भएका विषयको छनक अझै बाहिर नआए पनि नेपालको विषयमा भारत र चीनबीच छलफल हुने गरेको छ। चीन नेपालको भूभाग भएर भारतीय बजारको पक्षमा छ, तर भारत त्यो त्रिदेशीय पक्षमा छैन। नेपाल र चीनको सेनाको सैन्य अभ्यास पनि चिनियाँ पक्षले अंगीकार गरेको रक्षा कूटनीति हो। लगानी रक्षा र राजनीतिक मात्र होइन, जनस्तरको कूटनीति पनि उत्तिकै अब्बल छ, चीनको। पछिल्लो समय नेपालले भारतसँग जेजस्ता सन्धिसम्झौता गरेको छ, चीनले पनि त्यही चाहेको देखिन्छ। चीनसँग कानुनी परामर्श सहयता सम्झौता पनि त्यसको उपज हो। यसबाहेक विश्वको शक्ति राष्ट्रको रूपमा उदाएको चीनले नेपाललाई प्राथमिकतामा राखेको देखिन्छ। यसमा हामी सचेत रहेर विश्वासमा लिएर अघि बढ्न आवश्यक छ। वाणिज्य र पारवहन सम्झौताका लागि संयन्त्र नेपाल र चीनबीच २० सम्झौतामा हस्ताक्षर (सम्झौतासहित)"
सीको नेपाल भ्रमण स्वर्णिम तर सुगन्धहीन,"चीनका राष्ट्रपति सी चिनफिङको भ्रमणले नेपालमा राजनीतिक तथा आर्थिक तरंग सिर्जना गरेको छ। प्रथमतः सी अमेरिकापछिको आर्थिक रूपले शक्तिशाली राष्ट्रका नेता हुन्। दोस्रो उनी भारत भ्रमणलगत्तै नेपाल आउनाले क्षेत्रफलमा सानो भए पनि सामरिक महत्वको कारणले नेपाललाई पनि भारतसरह नै चीनले मान्यता दिएको प्रस्ट भएको छ। तेस्रो, यस्ता व्यस्त व्यक्तित्वको भ्रमणले नेपाललाई चीनले प्रदान गरेको प्राथमिकतालाई प्रतिविम्बित गरेको छ। भारतमा आइसकेपछि सोझै चीन नगई नेपाल आउनुले यसलाई घामजस्तै छर्लंग पारेको छ। सन् १९९५ मा भएको जियाङ जेमिनको भ्रमणपछि २३ वर्षको अन्तरालमा भएको सीको भ्रमण देशका लागि उपलब्धि हो। यसका लागि सरकार बधाईको पात्र छ। विरोधी दलका नेतालाई पनि भेट्ने व्यवस्था गरेकोमा सरकारले प्रतिक्षारत सरकारलाई पनि महत्व दिएर देश चीनसितको सम्बन्धको मामलामा एक भएको सन्देश प्रवाह भएको छ। यो पनि स्वागतयोग्य हो। मधेसी दलले आफूलाई सहभागी नगराएको भन्दै गुनासो व्यक्त गरेका छन्। हातमा जितेर सरकार बित्तामा किन हारेको हो बुझ्न सकिएन। राष्ट्रपति सीले भारतमा जुन आतिथ्य प्राप्त गरे, त्यसको तुलनामा नेपालमा दिइएको आतिथ्य त्यति उल्लेखनीय भएन। जब कि नेपालले भारतको समानान्तर अथवा सीमान्त हिसाबले झन् राम्रो व्यवस्था गर्न सक्थ्यो। राष्ट्रपति, प्रधानमन्त्री तथा अन्य मन्त्रीको विमानस्थलमा भएको उपस्थितिले नेपालको चीनप्रतिको सौहार्दतालाई त दर्शायो, तर यो पर्याप्त भएन। भारतले ऐतिहासिक परिघटनाका आधारमा योजना गरेर भ्रमणलाई अविस्मरणीय बनाएको थियो। फलस्वरूप सीले भारती आतिथ्यको मुक्तकण्ठले प्रशंसा पनि गरे। भारतले सीको भ्रमण महाबलिपुरममा आयोजना गरेको थियो। योभन्दा पहिले चीनका प्रधानमन्त्री चाउ एन लाईले पनि सन् १९५६ मा भारतका प्रधानमन्त्री जवाहरलाल नेहरूको निमन्त्रणामा यस स्थानको भ्रमण गरेका थिए। यो सहरको इतिहास सातौं शताब्दीभन्दा अगाडिको छ। महाबलिपुरममा पल्लब वंशका महेन्द्रसिंह बर्मन (सन् ६००६३०), नरसिंह बर्मन (सन् ६३०६८०), राजसिंह बर्मन (सन् ७००७२८) आदि राजाले राज्य गरेका थिए। यहाँका रथ मन्दिर, गुफा मन्दिर तथा संरचनात्मक मन्दिर अति नै लोकप्रिय छन्। संरचनात्मक मन्दिरमा यहाँको सुप्रसिद्ध सोर मन्दिर राजा राजसिंह बर्मनको राज्यकालमा बनेको थियो। ढुंगाजस्तो जर्जर वस्तुबाट पनि कसरी सौन्दर्य सिर्जना गर्न सकिन्छ भन्ने सम्बन्धमा यी सम्पदाले पर्याप्त रूपमा उजागर गरेका छन्। चिनियाँ यात्री हुएन साङले यो सहरको सातौं शताब्दीमा भ्रमण गरेका थिए। यसरी महाबलिपुरमको सातौं शताब्दीका परिघटनालाई आधार बनाएर गरिएको भ्रमण आयोजनामा राष्ट्रपति सी मुग्ध भएका थिए। राष्ट्रपति, प्रधानमन्त्री तथा अन्य मन्त्रीको विमानस्थलमा भएको उपस्थितिले नेपालको चीनप्रतिको सौहार्दतालाई त दर्शायो, तर यो पर्याप्त भएन। नेपालमा पनि चीनसित सम्बद्ध यस्ता स्थानको कमी छैन। मिथकीय युगको कुरा गर्ने हो भने मञ्जु श्रीले चीनबाट नेपाल आएर चोभारबाट उपत्यकाको पानीको बहिर्गमन गराएका थिए। यो स्थान अहिले पनि विद्यमान छ। यसको नजिकै जलविनायक गणेशको भव्य मन्दिरपरिसर पनि रहेको छ। महाबलिपुरममा पल्लबराजाको राज्यकालमा हु एन साङ गएका थिए भने उनी नेपालमा पनि अंशुबर्माका (सन् ६०४६२१) पालामा आएका थिए। त्यतिबेला चीनमा टाङ वंशले राज्य गरेको थियो। उनले नेपालको विभिन्न विषयमा वर्णन गरेका छन्। त्यतिबेला रहेको कैलाशकूट भवनका बारेमा पनि उनले लेखेका छन्। लिच्छविकालीन राजधानी हाँडीगाउँमा अहिले कैलाशकूट भवनको प्रारम्भिक उत्खनन हुँदै छ। यो स्थानमा पनि राष्ट्रपति सीलाई लैजान सकिन्थ्यो। सी बेइजिङमा जन्मेका र यस सहरमा नेपालका तेह्रौं शताब्दीका स्थापत्य शास्त्री अनिकोले बनाएको श्वेत सत्तल अथवा ह्वाइट पागोडाले उनलाई प्रभावित बनाएको हुनुपर्छ। यो अर्काे अभिरुचिपूर्ण सन्दर्भ हो। हुन त यस विषयमा सी अनभिज्ञ छन् भन्न खोजेको होइन। उनको लेखमा यी विषयमा यथेष्ट चर्चा गरिएको छ। तर सुनेको या पढेका आधारमा लेख्नु र प्रत्यक्ष रूपमा देख्नुमा आकाशजमिनको फरक पर्छ। यस्ता स्थानमा सीलाई लैजान नसक्नु हाम्रो कमजोरी हो। योभन्दा पनि महत्वपूर्ण कुरा त के भने भारतमा राजधानी दिल्लीभन्दा बाहिर महाबलिपुरममा भ्रमण गराएजस्तै सीलाई लुम्बिनीमा पदार्पण गराउन सकिन्थ्यो। यो बुद्धको जन्मस्थल हुनुका अतिरिक्त यहाँ हुएन साङभन्दा पनि पहिले सेङ साइ सन ३७५ मा, फा हेन सन् ३९९ मा र पछि बाङ हुएन त्से सन् ६५६ मा आएका थिए। महाबलिपुरमको समानान्तर र अझ ऐतिहासिक रूपले भन्ने हो भने महाबलिपुरमभन्दा पनि पहिलेको स्थान अवलोकन गराउन सकिन्थ्यो। सरकारमा कल्पनाशीलता तथा सिर्जनशीलताको कमीले यो सुवर्ण अवसरबाट नेपाल वञ्चित भयो। जसरी तमिलनाडु सरकारले सक्रियताका साथ सीको भ्रमणको व्यवस्थापन गरेका थिए र जसरी उनीहरूले गौरवानुभूति गरेका थिए, ५ नं प्रदेशले पनि जोस तथा जाँगरका साथ सहभागिता प्रदर्शन गर्ने थियो। काठमाडौंमा भएको भ्रमणमा ३ नं प्रदेशका मुख्यमन्त्रीको विमानस्थलमा स्वागत गर्न गएको बाहेक कमसेकम सर्वसाधारण जनताले कतै पनि उल्लेख्य रूपमा उपस्थिति देख्न सकेनन्। अहिले संघीय सरकारले प्रान्तीय सरकारलाई महत्व नदिएको गुनासो व्यापक भएको छ। यसलाई पनि यस भ्रमणले अलिक मत्थर पार्न सकिने थियो। काठमाडौंमा भ्रमण गराउन सुरक्षाको दृष्टिले सहज भएको तर्क दिन सकिन्छ, तर यो तर्कको अर्थ छैन। किनभने काठमाडौंमा पनि चीनले सुरक्षाको अभिभारा बहन गरेको थियो। नेपाली सुरक्षा हात्तीको देखाउने दाँतजस्तो परिपूरक मात्र थियो। लुम्बिनी भ्रमण तय भएको भए त्यहाँ पनि चीनले सुरक्षाको जिम्मेवारी लिने थियो। यस्तो हुँदाहुँदै पनि नेपालका लागि सीको भ्रमण अति नै उपलब्धिपूर्ण भयो। बीसवटा विषयमा हस्ताक्षर भयो। सी नेपालको भूमिमा अवतरण गरेदेखि बेइजिङ अभिमुख विमानमा पदार्पण गरुन्जेल सधैं प्रफुल्ल मुद्रामा देखिए। यस हिसाबले यो भ्रमणलाई नेपालको कूटनीतिक इतिहासको एक स्वर्णिम परिघटनाका रूपमा चित्रण गर्न सकिन्छ। तर, यसलाई अझ सुगन्धमय पनि बनाउन सकिन्थ्यो। त्यस हिसाबले यसलाई एक गुमेको अवसरका रूपमा पनि लिन सकिन्छ। एक प्रकारले भन्ने हो भने भारतले पिठो बेचेर चामलको श्रेय लियो तर हामीले चामल हुँदाहुँदै पनि पिठोको भाउमा पनि बेच्न सकेनौं। भारत र चीनका शीर्षस्थ नेताको भविष्यमा पनि भ्रमण हुने छ। नेपालले भविष्यमा कसरी भ्रमणलाई अविस्मरणीय बनाउने भन्ने सम्बन्धमा अहिल्यै गृहकार्य गर्न आरम्भ गर्नुपर्छ। नत्र अन्तिम क्षणविना पर्याप्त तयारी भएको भ्रमणबाट चाहेजति फाइदा लिन सकिँदैन। नेपालले अहिलेसम्म पनि शास्त्रीय अथवा परम्परागत रूपमा विदेशी पाहुनाको भ्रमणको आयोजना गर्ने गरेको छ। यस विषयमा पनि अनुसन्धान, अध्ययन तथा नवप्रवर्तनको आवश्यकता छ। अनुसन्धान, अध्ययन र नवप्रवर्तनलाई विगतमा राज्यले महत्व दिन सकेन। दुईतिहाइको शक्तिशाली सरकारबाट यस सम्बन्धमा धेरै आशा गरिएको थियो। तर जुन जोगी आए पनि कान चिरेका भनेजस्तै यो सरकारले पनि यस क्षेत्रमा सिन्कोसमेत भाँच्न सकेन। अनुसन्धान, अध्ययन तथा नवप्रवर्तनका केन्द्र विश्वविद्यालयमा उपकुलपति तथा अन्य पदाधिकारीको स्थान महिनैाँदेखि रिक्त रहेर पनि अहिलेसम्म पूर्ति नहुनुले यसलाई प्रस्टताका साथ प्रतिविम्बित गरेको छ। यो दुर्भाग्यपूर्ण तथा लज्जापूर्ण पनि हो।"
नसुध्रिने भयो अर्थतन्त्र,"विकास प्रक्रिया अघि बढ्नबाट रोक्ने अवरोधहरूको गाँठो सरकारले बितेका १९ महिनासम्म पनि फुकाउन सकेको रहेनछ नेपाल राष्ट्र बैंकले गत महिना सार्वजनिक गरेको आर्थिक वर्ष २०७५७६ को वार्षिक आर्थिक प्रतिवेदन अध्ययन गर्दै जाँदा आवि २०७५७६ को बजेट कार्यान्वयनको स्थिति पत्याउनै नसकिने किसिमको निराशाजनक देखिएको छ। उक्त प्रतिवेदनअनुसार आव २०७५७६ मा सरकारको कूल खर्च अघिल्लो वर्षको तुलनामा नगदमा ३५ अर्ब २ करोड अर्थात् ३३ प्रतिशतले घटेको रहेछ। त्यो वर्षको ४६ प्रतिशतको मूल्य वृद्धिलाई समेत समायोजन गर्ने हो भने कूल खर्चको ह्रास योभन्दा बढी हुन्छ। त्यो वर्ष चालु खर्चसमेत ५ अर्ब ६५ करोड अर्थात् ०८ प्रतिशतले मात्र बढेको रहेछ भने पुँजीगत खर्च ५४ अर्ब ४४ करोड अर्थात् २०७ प्रतिशतले घटेको रहेछ। पुँजीगत खर्चको यो हविगत दुईतिहाइ बहुमतको सरकारको निमित्त सुहाउने कुरा होइन। पुँजीगत खर्चको कथा यत्तिमै टुंगिदैन। यसको पूरा कथा थाहा पाउन आव २०७५७६ को पुँजीगत खर्चमा भएका निम्नअनुसारका संशोधन हेर्नुपर्छ। आव २०७५७६ को बजेट पेस गर्दा उक्त आवमा पुँजीगत खर्च ३ खर्ब १४ अर्ब हुने अनुमान गरिएको थियो। तर बजेटको अर्धवार्षिक समीक्षा गर्दा त्यसलाई ४८ अर्ब ७३ करोड अर्थात् १५५ प्रतिशतले घटाएर २६५ अर्ब २७ करोड मात्र कायम गरिएको थियो। आव २०७६७७ को बजेट पेस गर्दा अघिल्लो वर्षको पुँजीगत खर्च ७ अर्ब ५० करोडले बढाएर २७२ अर्ब ७७ करोडको संशोधित अनुमान गरिएको थियो। तर यथार्थमा आउँदा त्यो अंक सुरुको अनुमानबाट १०४ अर्ब ९० करोड अर्थात् ३३४ प्रतिशतले घटेर २०९ अर्ब १० करोड रहन गएको छ। यसरी त्यो वर्ष पुँजीगत खर्च बजेट अनुमानको दुईतिहाइ रकम मात्र खर्च हुन सकेको छ। यो स्थितिलाई दुःखद भन्नुपर्छ। नेपालको बजेट इतिहासमा साविकको अनुमानभन्दा यति कम पुँजीगत खर्च भएको सायद यो पहिलो घटना हो। यद्यपि बैंकिङ कारोबारमा आधारित नगदमा भएको पुँजीगत खर्चभन्दा बजेटमा आउने खर्च रकम बढी हुन्छ। वैदेशिक सहायतादाताले विदेशी सेवा तथा वस्तुप्रदायकलाई सोझै दिने भुक्तानी रकम यो नगद खर्चमा नपर्ने हुनाले नगदमा हुने खर्च कम हुने गर्छ। तर पनि सोझै हुने भुक्तानी रकम बजेट अनुमानको एकतिहाइ न हुन्छ, न कहिल्यै भएको छ। साथै अर्धवार्षिक समीक्षामा नै १५५ प्रतिशतले यो खर्च घटाइएबाट त्यो वर्ष पुँजीगत खर्चको अवस्था नाजुक रहेको प्रस्ट हुन्छ। सरकारले आव २०७५७६ मा ७०५ प्रतिशतले आर्थिक वृद्धि भएको दाबी गरेको छ। पुँजीगत खर्चको यो अवस्थाले यो वृद्धिदरमा सरकारको वा पुँजीगत खर्चको भूमिका नगण्य रहेको भन्ने प्रस्टै हुन्छ। पुँजीगत खर्चको अवस्था यस्तो रहँदा पनि आर्थिक वृद्धिदर ७ प्रतिशत नाघ्छ भने यो खर्च पूरै हुन सकेको भए आर्थिक वृद्धिदर अझ बढी हुने सहज अनुमान गर्न सकिन्छ। विद्युत् आपूर्तिमा सुधार, उद्योग व्यापार व्यवसाय सञ्चालनमा खासै व्यवधान नहुनु, मौसमी अनुकूलताले धान उत्पादन उत्साहजनक हुनु, पर्यटक आगमनमा सुधार हुनु, नयाँ होटल, रिसोर्ट, रेस्टुराँ आदिमा निजी क्षेत्रको ठूलो लगानी हुनु र पुनर्निर्माणमा देखिएको गति आदि कारणले गत वर्ष आर्थिक वृद्धिदरमा केही सुधार भएको हो। अझ बजारमा तरलताको स्थिति बिग्रेर बैंकहरूले मनोमानी ढंगले ब्याजदर नबढाएको भए निजी क्षेत्रको लगानी र फलस्वरूप आर्थिक वृद्धि दर अझ बढी हुने थियो। त्यसैले लगानीअनुकूल राजनीतिक वातावरण, मौसमको अनुकूलता र निजी क्षेत्रको पहलका कारणले आर्थिक वृद्धि दरमा सुधार आएको हो। यसमा सरकारको भूमिका त पुँजीगत खर्चको नाजुक अवस्थाले नै बताउँछ। लगानीअनुकूल राजनीतिक वातावरण, मौसमको अनुकूलता र निजी क्षेत्रको पहलको कारणले आर्थिक वृद्धि दरमा सुधार आएको हो। यसमा सरकारको भूमिका त पुँजीगत खर्चको नाजुक अवस्थाले नै बताउँछ। गत आव राजस्व परिचालनको स्थिति पनि निराशाजनक रहेको त्यही प्रतिवेदनले देखाएको छ। त्यो वर्षको बजेटले ९ खर्ब ४५ अर्ब ५५ करोड ८० लाख राजस्व परिचालन गर्ने लक्ष्य राखेको थियो। त्यो लक्ष्यलाई अर्धवार्षिक बजेट समीक्षामा नै २८ अर्ब ५५ करोड ५७ लाख अर्थात् लक्ष्यमा ३ प्रतिशतले घटाएर ९ खर्ब १७ अर्ब १९ करोड १४ लाख कायम गरियो। त्यो संशोधित लक्ष्य पनि हासिल हुन नसक्ने देखिएपछि यो वर्षको बजेट प्रस्तुत गर्दा त्यसबाट पनि ५७ अर्ब १५ करोड ९१ लाख अर्थात् ६२ प्रतिशतले र सुरुको लक्ष्यभन्दा ८५ अर्ब ५५ करोड ५७ लाख अर्थात् ९ प्रतिशतले घटाएर संशोधित अनुमानको रूपमा ८ खर्ब ६० अर्ब २३ लाख मात्र राजस्वको अंक कायम गरियो। र, यथार्थमा त्यो आर्थिक वर्षभरिमा ८ खर्ब ६५ अर्ब ५५ लाख १३ लाख राजस्व परिचालन भयो, जुन सुरुको लक्ष्यभन्दा ८० अर्ब ६७ लाख अर्थात् ८५ प्रतिशतले कम थियो। राजस्व परिचालनको यो अवस्थाले कुनै कोणबाट पनि उत्साह जगाउँदैन। त्यो वर्ष आर्थिक वृद्धि ७०५ प्रतिशतले भएको भनिरहँदा त्यो वृद्धि राजस्व परिचालनमा पनि प्रतिविम्बित भएको हुनुपथ्र्यो। त्यसैले कथित आर्थिक वृद्धि दर र राजस्व परिचालनबीच स्वाभाविक तादात्म्य अर्थात् राजस्व परिचालनमा बायोयान्सी रहेको देखिएन। यसले राजस्व परिचालनमा पनि गम्भीर कमजोरी रहेको देखाउँछ। राजस्व परिचालन सुरुको लक्ष्यभन्दा झण्डै ८१ अर्बले कम हुनु भनेको त्यो रकम विनियोजन गरिएका विकासका आयोजना तथा कार्यक्रमको कार्यान्वयन रद्द हुनु हो। त्यो वर्षका लागि आर्थिक वृद्धि दर प्रक्षेपण गर्दा त्यस्ता आयोजना तथा कार्यक्रमलाई समेत आधार मानेर गरिएको हुन्छ। त्यसैले ती आयोजना र कार्यक्रम नै रद्द भएपछि तिनले आर्थिक वृद्धि दरमा पुर्याउने योगदान स्वतः कटौती हुन्छ। यसले के देखाउँछ भने राजस्व परिचालनमा रहेको कमजोरीबाट आर्थिक वृद्धि दर खुम्चिन गएको छ। चालु आवमा अर्थतन्त्रको अवस्था गत वर्षभन्दा झन् खराब हुने ठोस संकेतहरू आइरहेका छन्। यो वर्ष ८५ प्रतिशतले आर्थिक वृद्धि हुने लक्ष्य राखिएकोमा एसियाली विकास बैंक (एडीबी) ले यो वर्ष ६३ प्रतिशतले मात्र अर्थतन्त्र विस्तार हुन सक्ने प्रक्षेपण गरेको कुरा भर्खरै सार्वजनिक भएको छ। सरकारले दुई महिनाअघि राखेको वृद्धि दरको लक्ष्यभन्दा २२ प्रतिशत विन्दुले आर्थिक वृद्धि दर घटाइनु भनेको सामान्य होइन। एडीबीको यो प्रक्षेपण सरकारका लागि गम्भीर चुनौती हो। हुन त आर्थिक वर्षको पहिलो दुई महिनाको मात्र आर्थिक गतिविधिका आधारमा वर्षभरिको वृद्धि दरको प्रक्षेपण गर्नुलाई हतारको निष्कर्ष भन्न नसकिने होइन। तर एसियाली विकास बैंक जस्तो विशिष्ट वित्तीय संस्थाले ठोस, स्वीकार्य र विश्वासिलो आधार नदेखी यस्तो प्रक्षेपण गर्र्दैन भन्ने उत्तिकै सत्य हो। उसले यो वर्ष पूर्वाधार निर्माणमा केही सक्रियता, लगभग अनुकूल मनसुन र पर्यटकको संख्या बढ्ने सम्भावनालाई यो प्रक्षेपणको मुख्य आधार मानेको छ। उसको यो भनाइले यो वर्ष अर्थतन्त्रका अन्य क्षेत्रमा सामान्य मात्र प्रगति हुनेछ भन्ने देखाउँछ। एडीबीले यो आर्थिक वर्षको पहिलो अढाइ महिनामा भएको सरकारको पुँजीगत खर्चको अवस्थाका आधारमा पनि यस्तो प्रक्षेपण गरेको हुनुपर्छ। किनभने यो वर्षको दुई महिना नौ दिनको अवधिमा विगतका वर्षहरूको झण्डै सोही अवधिको तुलनामा सबैभन्दा कम पुँजीगत खर्च भएको छ। गत वर्ष पहिलो तीन महिनामा २२ अर्ब ५९ करोड पुँजीगत खर्च भएकोमा यो वर्षको दुई महिना नौ दिनमा जम्मा ६ अर्ब ९० करोड मात्र पुँजीगत खर्च हुन सकेको छ। त्यसपछि दसैं सुरु हुने भएकाले यो महिनाको बाँकी दिनमा खासै खर्च हुने देखिँदैन। यो वर्ष पुँजीगत खर्च उल्लेख्य मात्रामा बढाउने प्रतिबद्धता व्यक्त गरिएको भए पनि त्यसलाई व्यवहारमा उतार्ने प्रणालीगत सुधारका ठोस कदम नचालिएकाले भनिएबमोजिम पुँजीगत खर्च हुने सम्भावना न्यून छ। यो सबै बुझेरै एडीबीले सरकारले राखेको लक्ष्यभन्दा २२ प्रतिशत विन्दुले आर्थिक वृद्धि दर घटाएको हुन सक्छ। हालै सम्पन्न आर्थिक वर्षकोे पहिलो दुई महिनाको उच्चस्तरीय प्रगति समीक्षा बैठकमा मन्त्रालयबाट प्रस्तुत गरिएका प्रगति विवरणले पनि आशा जगाउने खालका सन्देश प्रवाह गरेनन्। पछिल्लो बैठकमा पनि विगतका यस्तै बैठकमा मन्त्रालयहरूले देखाएका समस्या नै दोहोरिए र प्रधानमन्त्रीको असन्तुष्टि र निर्देशन पनि त्यसरी नै दोहोरिए। त्यसबीचमा समस्या समाधान भई प्रगति अगाडि बढेको कतैबाट पनि आएन। यसरी यस्ता समीक्षा बैठक पनि क्रमिक रूपमा श्राद्धमा बिरालो बाँध्ने परम्परामा परिणत हुन पुगेका छन्। मन्त्रीहरूले प्रधानमन्त्रीका निर्देशन एउटा कानले सुन्ने र अर्को कानले उडाउने गरेजस्तो भएको छ। र, प्रधानमन्त्रीले पनि निर्देशन दिएपछि आफ्नो जिम्मेवारी पूरा भएको ठान्ने गरेजस्तो देखियो। त्यसले गर्दा प्रगतिमा सुधार आउन नसकेको हो। देखा परेका समस्या समाधान गरी अगाडि बढ्नको निमित्त त उच्च स्तरबाट निरन्तर अनुगमनको व्यवस्था हुनुपर्दथ्यो। यी सबैको स्वाभाविक निष्कर्ष के हुन्छ भने विकास प्रक्रियालाई अगाडि बढ्नबाट रोक्ने अवरोधहरूको गाँठो सरकारले बितेका १९ महिनासम्म पनि फुकाउन सकेको रहेनछ। र, यसको कारण विकासमा नेतृत्वको ध्यान पूर्णरूपमा केन्द्रित नहुनु हो। अतः अग्रगमनले धरातलमा सामना गरिरहेका वाधाव्यवधान एकपछि अर्को गरी समाधान गर्र्दै जाने र नगरिञ्जेल प्रगति वामे सर्न नसक्ने सम्झाइरहनुपर्ने विषय नहुनुपर्ने हो।"
दलहरूको मौनता र भ्रष्टाचार,"नेपाली आम सञ्चारमाध्यममा हरेक दिन दुर्गम गाउँबस्तीदेखि सिंहदरबारभित्रका भ्रष्टाचारका घटना एकपछि अर्को गर्दै सार्वजनिक भइरहेका छन्। तर यस्ता घटनामा कोही कसैले वास्ता गर्दैनन्। अनि विस्तारै सेलाएर जान्छन्। फेरि अर्को दिन अर्कै नयाँ घटना सार्वजनिक भइसकेका हुन्छन्। अघिल्लो दिनको घटना विस्मृतिमा धकेलिन्छ। नयाँ घटना पनि केही दिन आम सञ्चारमाध्यममा चर्चा र बहसको विषय बन्छन्। विस्तारै ओझेल पर्छन्। दुर्गम जिल्ला ओखलढुंगाका ६ वटा गाउँपालिकाले भात खान मात्रै एक वर्षमा ८० लाख रुपैयाँ खर्च गरेदेखि सिंहदरबारभित्रकै सडकमा गुणस्तरहीन कालोपत्रे भएकोसम्म समाचार सार्वजनिक भए अनि हराएर गए। सरकार चुपचाप छ। अख्तियार सेलाएर बसेको छ। नागरिक समाज चीर निद्रामा छ। देशको भविष्य निर्धारक मानिने राजनीतिक दलहरू त झनै रहस्यमही किसिमले मौन छन्। प्रधानसेनापतिले अर्बांै रुपैयाँ भ्रष्टाचार गरेको तथ्यसहितको सामग्री सार्वजनिक भयो। उनले गरेको भ्रष्टाचार र सम्पत्ति छानबिनका लागि संसदीय समितिमा उजुरी पर्यो तर सम्बन्धित निकायले मौनता साँधिदियो। अनि उनी अमेरिका भासिए। लोकमानसिंह कार्की क्यानाडा पुगे। अख्तियारका अर्का पूर्वप्रमुख आयुक्त दीप बस्न्यातको अकूत सम्पत्तिका बारेमा सार्वजनिक भएका समाचार पुस्तकालयमा थन्किन पुगे। गृह मन्त्रालयले सहयोगको नाममा चार वर्षमा ३ अर्ब रुपैयाँ आफ्ना दलका कार्यकर्तालाई वितरण गर्यो। सडक ठेक्कामा सांसद र मुख्यमन्त्रीलाई करोडको प्रस्ताव गरेको तथ्य सार्वजनिक भयो। आईजीपीमा बढुवा गर्न नेताले घुस मागेका र आफूले दिन नसक्दा अन्याय भएको प्रहरी अधिकृतले सार्वजनिक अभिव्यक्ति दिए। सत्तारुढ दलले आफ्नो पार्टीनिकटका विभिन्न ३२ संस्थालाई २६ करोड ३५ लाख रुपैयाँ दियो। आफ्नो पार्टीको केन्द्रीय कार्यालय रहेको पासाङ ल्यामु पर्वतारोहण प्रतिष्ठानलाई सरकारी ढुकुटी दुरुपयोग गर्दै ३० लाख रुपैयाँ दियो। कुनै दल बोल्दैनन्। कुनै राजनीतिक दलहरू यस्ता भ्रष्टाचारजन्य घटनाका बारेमा बहस र छलफल गर्न तयार छैनन्। यस्ता सवालमा खुलेर बोल्ने ल्याकत नै राख्दैनन्। यी त केही उदाहरण मात्र, राजनीतिक दलका नेताहरू एकपछि अर्को विभिन्न आर्थिक तथा नैतिक विचलनका घटनामा जोडिइरहेका छन्। तर त्यस्ता पात्र तथा प्रवृत्तिका सम्बन्धमा सोही नेता आबद्ध दलले संरक्षण गर्ने अनि अन्य राजनीतिक दलले मौनता साँधिदिन्छन्। अनि एकपछि अर्को गर्दै यस्ता घटना दोहोरिँदै जान्छन्। भ्रष्टाचार कसरी राजनीतिक स्वार्थपूर्तिका लागि अस्त्र बनिरहेको छ भन्ने हेर्न २०५७ सालको हिउँदे अधिवेशनको समयलाई हेर्न सकिन्छ। उक्त अधिवेशनमा लाउडा जहाज भाडा प्रकरणलाई लिएर तत्कालीन प्रमुख प्रतिपक्ष दल नेकपा एमालेले ५७ दिनसम्म संसद् अवरुद्ध गरेको थियो। मन्त्रिपरिषद्को निर्णयबाट भ्रष्टाचार भएको तत्कालीन नेकपा एमालेको ठहर थियो। सबै दल भ्रष्टाचारका सवालमा मौन छन्। भ्रष्टाचार र अनियमिततामा भइरहेको यो मौनताले दलहरूको असली चरित्र बुझ्न सघाउँछ। भिन्न राजनीतिक परिस्थितिका कारण तत्कालीन प्रधानमन्त्रीले राजीनामा दिएपछि मात्र संसद् खुलेको थियो। तत्कालीन शाही नेपाल वायु सेवा निगममा जहाज भाडामा लिँदा आर्थिक अनियमितता भएको भन्दै ५७ दिन संसद् अवरुद्ध गर्ने दल अहिले करिब दुईतिहाइ बहुमतका साथ सरकारमा छ। त्यस समयमा भन्दा अहिले नेपाल वायु सेवा निगमले किनेको बाइड बडी जहाजमा ठूलो मात्रामा आर्थिक अनियमितता भएका समाचार केही समयअघि एकपछि अर्को गर्दै सार्वजनिक भए। संसदीय समितिले गरेको छानबिनले पनि उक्त वाइड बडी खरिदका क्रममा करिब ४ अर्ब ३५ करोड रुपैयाँ घोटाला भएको देखाएको छ। यस प्रकरणमा देशका सबै प्रमुख दलका नेताहरूको संलग्नता रहेको तथ्य सार्वजनिक भयो। यससँगै घटना सामसुम भयो। झण्डै तीन दशकदेखि मेलम्ची खानेपानी आयोजनाले यस्तै अवस्था भोगिरहेको छ। झन् पछिल्लो समयमा विभिन्न ठूला भ्रष्टाचार, अनियमितता तथा कर छलीका घटना एकपछि अर्को गर्दै सार्वजनिक भइरहेका छन्। यस्ता सवालमा सरकारको नेतृत्व गरिरहेको दल मात्र होइन, प्रतिपक्षी दलहरू पनि रहस्यमयी किसिमले मौन छन्। सत्ता, शक्ति र बजेटको बाडफाँटको सवालमा आफ्नो स्वार्थपूर्ति वा सम्बोधन भएन भने चर्को स्वरमा भाषण गर्ने र भाग खोज्ने नत्र मौन रहने समान चरित्र हरेक नेपाली राजनीतिक दलहरूमा देखिन्छ। एनसेल पुँजीगत लाभकर छली प्रकरण, कर फस्र्यौट आयोगमा भएको अनियमितता, नेपाली सेनाभित्रको व्यापक भ्रष्टाचार, वाइड बडी प्रकरण, बालुवाटार प्रकरण कुनै एउटा राजनीतिक दलले सत्ता चलाएको बेलामा मात्र भएको होइन। यी घटनाक्रममा चलिरहँदा कयौंपटक सत्ता परिवर्तन भए। प्रमुख भनिने सबै पार्टीका नेताहरू सत्तामा पुगे। तर कुनै पनि राजनीतिक दल र तिनका नेताहरूले यस्ता घटना रोक्न ठोस कदम चालेनन्। त्यसतर्फ कुनै रुचि देखाएनन्। बरु आफ्नो स्वार्थपूर्तिका लागि त्यस्ता काण्ड उपयोग गरे। करिब एक खर्ब ४४ अर्ब रुपैयाँमा एनसेल बिक्री हुँदा नेपाली कांग्रेसका सुशील कोइरालाले सरकारको नेतृत्व गरेका थिए। तत्कालीन अर्थमन्त्री रामशरण महतले एनसेल खरिदकर्ता कम्पनी आजियाटालाई ४५ दिनभित्रै एनसेल खरिदको पुँजीगत लाभकर लाग्छ कि लाग्दैन भन्ने प्रश्नको जवाफ नदिँदाको ठूलो मूल्य देशले चुकाइरहेको छ। कर विवाद रहेकै समयमा सत्ता परिवर्तन भयो र केपी शर्मा ओली प्रधानमन्त्री भए। तत्कालीन अर्थमन्त्री विष्णु पौडेल थिए। ओली सरकारले आफ्नो पहिलो शासनकालभरिमा एनसेलको कर निर्धारण गर्नेतर्फ रुचि देखाएन। यसपछि तत्कालीन नेकपा माओवादी केन्द्रका अध्यक्ष पुष्पकमल दाहाल प्रधानमन्त्री भए। तत्कालीन अर्थमन्त्री कृष्णबहादुर महराले उल्टै एनसेललाई कर छुट दिने प्रयाससमेत गरे। यसपछि शेरबहादुर देउवा र फेरि केपी ओली प्रधानमन्त्री भए। तर कुनैले पनि एनसेलको लाभकर उठाउनेतर्फ ठोस पहल गरेनन्। पछिल्लो समय अदालतले पनि लाभकर तिर्नुनपर्ने फैसला गर्यो। सत्तामा रहेकालाई त सजिलै भयो। प्रतिपक्षीलाई पनि हाइसञ्चो भयो। यसबीचमा एनसेलको लाभकरसम्बन्धी सर्वोच्च अदालतको फैसला अध्ययन गर्न प्रस्ताव राख्ने सांसदलाई नै प्रतिपक्षी दलले उक्त समिटिबाट हटाइदियो। सबै दल तैं चुप मैं चुप भए। अनि झण्डै चार सय ५६ मेघावाटको अपर तामाकोशीजस्तै जलविद्युत् आयोजना सम्पन्न गर्न सकिने राजस्व सम्भवतः अब कहिल्यै नफर्किने बाटो लाग्यो। बालुवाटारको जग्गा प्रकरण, वाइड बडी प्रकरणमा पनि हरेक पार्टीको यसैगरी साझा सहमति र संलग्नता रहेको देखिन्छ। पछिल्लो समय दलहरू त ठेकेदारको संरक्षकजस्तै भएका छन्। वर्षौंदेखि पाएको ठेक्का पूरा नगरेर आम नागरिकलाई दिनुसम्म दुःख दिने घरबेटीलाई मेलम्चीको अर्बौंको ठेक्का दिइन्छ। अन्य दल पनि मौन बस्छन्। बरु ठेकेदारका जतिसुकै बदमासी सार्वजनिक भए पनि तिनीहरूकै संरक्षणमा सबै दल लागिपर्छन्। उदाहरणका लागि नेपाल सरकारका विभिन्न मन्त्रालय एवं विभागबाट अर्बौं रुपैयाँमा ठेक्का सम्झौताको कार्यान्वयन सन्तोषजनक नभएको गुनासो सार्वजनिक भएपछि अख्तियार दुरुपयोग अनुसन्धान आयोगले २०७५ माघमा अध्ययन गरी एक प्रतिवेदन सार्वजनिक गरेको थियो। अख्तियार दुरूरुपयोग अनुसन्धान आयोगले पूर्वाधार विकाससँग सम्बन्धित ७ वटा मन्त्रालयअन्तर्गतका विभागप्राधिकरणकम्पनी गरी आठवटा निकायले उपलब्ध गराएको कागजात तथा विवरण अध्ययन गर्दा ११८ अर्बका १८४८ वटा ठेक्का सम्झौता सुरु सम्झौता अवधिभित्र सम्पन्न नभएको पाएको थियो। यी ठेक्का सम्झौतामध्ये १०३२ वटा अर्थात् ५५८४ प्रतिशत ठेक्का सम्झौता म्याद थप पनि नभएको भेटिएको थियो। यस घटनामा पनि सबै दलका स्थानीयदेखि केन्द्रीय तहसम्म सबै पदाधिकारी मौन छन्। आखिर किन राजनीतिक दलमा भ्रष्टाचार र नैतिक विचलनका सम्बन्धमा मौनता बढ्दै गएको छ ? सत्तारुढ दल त शक्तिले अन्धो हुन्छ, बोल्दैन। तर सत्ताबाहिरका दल किन मौन छन् ? वास्तवमा सत्तापक्षीय मात्र होइन, प्रतिपक्षी पनि सत्ता र शक्ति प्राप्तिका लागि राजनीतिक दलले सारा अनियमितता, भ्रष्टाचार र खराब कामको संरक्षण गर्दै आएका छन्। आफ्नो राजनीतिक र आर्थिक स्वार्थको परिपूर्ति गर्न सबै दल लागिपरेका छन्। त्यसैले त देश र जनताले तिरेको कर रकममा भइरहेको खेलबाड, भ्रष्टाचार तथा अनियमितताका सम्बन्धमा तैं चुप मैं चुप छन्। यसबाट के देखिन्छ भने पहिला सत्तापक्ष मात्र संलग्न भएर गरिने अनियमितता र भ्रष्टाचारजन्य घटना पछिल्लो समयमा प्रतिपक्षी दलहरूसमेतको मिलिभगत र भागबन्डामा हुन थालेका छन्। जसले गर्दा सबै दल भ्रष्टाचारका सवालमा मौन छन्। भ्रष्टाचार र अनियमिततामा भइरहेको यो मौनताले दलहरूको असली चरित्र बुझ्न सघाउँछ। दलहरू पछिल्लो समय नाफाखोर कम्पनीजस्तो बन्दै गएका छन् र आफूलाई आर्थिक रूपमा जहाँ फाइदा हुन्छ त्यहाँ मौन बसिदिन्छन्।"
सन्धिखर्कमा एवाईसी भलिबल प्रतियोगीता सुरु,"सन्धिखर्क : अर्घाखाँचीको सन्धिखर्कमा सोमबारदेखि सर्वाधिक पुरस्कार राशीको एवाईसी अन्तर पालिकास्तरीय रनिङ शिल्ड भलिबल प्रतियोगीता सुरु भएको छ। 'युवाहरुको एकता समाज सुधारमा अग्रसरता' भन्ने नाराका साथ चुत्रावेसीमा स्थापित अर्घाखाँची युवा परिषद्को आयोजनामा भएको भलिबल प्रतियोगीतामा जिल्लाका ६ वटा स्थानीय तहको सहभागिता रहेको छ। भलिबल प्रतियोगीतामा प्रथम हुने टिमलाई ५० हजार, दोस्रो हुने टिमलाई ३० हजार र तेस्रो हुने टिमलाई २० हजार नगदका साथ आकर्षक शिल्ड, मेडल र प्रमाण प्रदान गरिने परिषद्का महासचिव प्रकाश भुसालले बताए।रनिङ शिल्ड जित्ने टिमलाई नगद एक लाखको साथमा शिल्ड पनि प्रदान गरिने उनको भनाई छ । गत वर्ष शितगंगा नगरपालिकाले यो उपाधी जितेको थियो । प्रतियोगीताको जिल्ला समन्वय समितिका प्रमुख पिताम्बर शर्माले उद्घाटन गरे। उद्घाटन समारोहमा नेता भुसालले खेलकुदले नै राष्ट्रलाई विश्वमा चिनाउने भएकाले खेलकुदको विकासमा सरकार गम्भीर भएर लाग्नुपर्ने बताए। कार्यक्रममा सन्धिखर्क नगरपालिकाका प्रमुख कमलप्रसाद भुसाल, शितगंगा नगरपालिका प्रमुख सूर्यप्रसाद अधिकारी, पाणिनि गाउँपालिकाका प्रमुख अच्युत गौतम, छत्रदेव गाउँपालिकाका अध्यक्ष लेखनाथ पोख्रेल, मालारानी गाउँपालिकाका उपाध्यक्ष प्रमिला क्षेत्री, प्रमुख जिल्ला अधिकारी विजयराज पौडेल, पत्रकार महासंघका अध्यक्ष हिम लेकालीलगायतको उपस्थिति रहेको थियो।"
क्यानमाथिको प्रतिबन्ध सशर्त फुकुवा,"काठमाडौं : अन्तर्राष्ट्रिय क्रिकेट काउन्सिल (आईसीसी) ले नेपाल क्रिकेट संघ (क्यान) को निलम्बन सशर्त फुकुवा गरेको छ। दुबईमा सोमबार सम्पन्न आईसीसीको बैठकले सशर्त क्यानको निलम्बन फुकुवा गर्ने निर्णय गरेको हो। काठमाडौंमा यही असोज १० र ११ गते भएको क्यानको निर्वाचित साधारण सभाले चतुरबहादुर चन्दको अध्यक्षतामा नयाँ कार्यसमितिको चयन गरेको थियो। यस्तै आईसीसीले जिम्बावेमाथि लगाएको निलम्बन समेत सशर्त फुकुवा गर्ने निर्णय गरेको छ। आईसीसीले सोमबार जारी गरेको विज्ञप्तिमा जिम्बावे र नेपाललाई आईसीसी सदस्यको रूपमा स्वीकार गरिएको पनि उल्लेख छ। यद्यपी आईसीसीले शर्तका विषय भने उल्लेख गरेको छैन। आईसीसीले क्यानमा सरकारी हस्तक्षेप भएको भन्दै तीन बर्षअघि क्यामाथि प्रतिबन्ध गरेको थियो। आईसीसीले आफ्नै निगरानीमा नेपाललाई अन्तर्राष्ट्रिय प्रतियोगितामा सहभागी गराउँदै आएको थियो। नेपाल क्रिकेट संघका महासचिव अशोकनाथ प्याकुरेलले आईसीसीको निर्णय नेपाली क्रिकेटको लागि स्वागत योग्य र सोचे अनुरुपकै कदम भएको बताए। आईसीसीले नेपालसँग एसोसिएट राष्ट्रको रुपमा काम गर्नुपर्ने, शुसासन, आर्थिक पारदर्शिता, क्यानको अफिस सञ्चालन लगायत विषयमा विगतदेखि सर्त राख्दै आएको थियो। यही सर्तमा हामी आईसीसीसँग छलफल गरेर अघि बढ्नेछौं, प्याकुरेलले भने। उनले नेपाली क्रिकेटमाथिको प्रतिबन्ध फुकुवा गरिदिएकोमा आईसीसीलाई धन्यबाद दिँदै नेपाली क्रिकेटले अब नयाँ गति लिने पनि बताए।"
क्रस कन्ट्रीमा ६० चिनियाँ धावक,"पोखरा : बुधबार हुन लागेको अन्तर्राष्ट्रिय क्रस कन्ट्री दौडमा छिमेकी मुलुक चीनका ६० धावक सहभागी हुने भएका छन्। प्रतियोगितामा चीनका विभिन्न सञ्चारमाध्यममा कार्यरत सञ्चारकर्मी तथा सरकारी निकायका प्रतिनिधिसहित गरेर ६० जना चिनियाँको सहभागिता रहने कार्यक्रम संयोजक विश्वशंकर पालिखेले जानकारी दिए। प्रतियोगितामा नेपालका २५ टोलीले सहभागिता जनाउनेछन्। क्रस कन्ट्रीमा एक सय पाँच जना खेलाडीको सहभागिता रहनेछ। पोखरा उद्योग वाणिज्य संघ, पश्चिमाञ्चल होटल संघ तथा कुन्मिन माउन्टेनियरिङ एन्ड एक्सप्लोरेसनको आयोजना हुने क्रस कन्ट्री २२ किलोमिटरको हुनेछ। क्रस कन्ट्री पोखराको पर्यटकीय क्षेत्र बैदामको बाराही चोकबाट सुरु हुनेछ। प्रतियोगितामा १९ किलोमिटर साइक्लिङ र १२ किलोमिटर बोटिङ पनि हुनेछ। दौडमा सहभागी धावक १३ सय मिटरको उचाइसम्मको स्थान पोखराको मट्टीखान र पुम्दीभुम्दीसम्म पुग्नेछन्। पोखरा र समग्र नेपालकै पर्यटन प्रवर्द्धन गर्न प्रतियोगिता महŒवपूर्ण हुने आयोजकको विश्वास छ।"
भारतलाई टेस्ट शृंखला,पुने : पाहुना टोली दक्षिण अफ्रिकाविरुद्धको तीन टेस्टको शृंखला भारतले जित्ने पक्का भएको छ। तीन टेस्टको शृंखलामा भारत २० ले अघि रहेकाले उसले शृंखला जित्ने पक्का भएको हो। दक्षिण अफ्रिकाविरुद्धको दोस्रो टेस्टमा घरेलु टोली भारत एक पाली र एक सय ३८ रनले विजयी भयो। दोस्रो टेस्टको चौथो दिन फलोअनमा परेको दक्षिण अफ्रिका दोस्रो पालीमा एक सय ८९ रनमा अल आउट भएपछि भारतले लगातार दोस्रो जित निकालेको हो। भारतको जितमा उमेश यादव र रवीन्द्र जडेजाले समान तीनतीन विकेट लिए। यसैगरी रविचन्द्रन अश्विनले दुई विकेट लिँदा इशान्त शर्मा र मोहमद सामीले एकएक विकेट हात पारे। दक्षिण अफ्रिकाका ब्याट्सम्यान डिन एल्गरले दोस्रो पालीमा सर्वाधिक ४८ रन बनाए। टेम्बा बाभुमाले ३८ र भरनोन फिलान्दरले ३७ र केशव महाराजले २२ रन बनाए। यसअघि दक्षिण अफ्रिका आफ्नो पहिलो पालीमा दुई सय ७५ रनमा खुम्चिएपछि भारतले फलोअन दिएको थियो। भारतले टस जितेर पहिले ब्याटिङ गर्दै आफ्नो पहिलो पालीमा पाँच विकेट गुमाएर ६ सय एक रनको विशाल योगफल खडा गरेको थियो। भारतका लागि कप्तान विराट कोहलीले दोहोरो शतक पूरा गरेका थिए। उनले अविजित दुई सय ५४ रन बनाएका थिए। यसैगरी ओपनर मायांक अग्रवालले एक सय आठ र रवीन्द्र जदेजाले ९१ रन बनाएका थिए। ०००
इटाली युरो कपमा,रोम : इटाली सन् २०२० मा आयोजना हुने युरो कप फुटबलमा छनोट भएको छ। शनिबार राति भएको समूह जे को खेलमा ग्रिसलाई २० गोलले हराउँदै इटालीले छनोट चरण पार गरेको हो। इटाली युरो कपमा छनोट हुने दोस्रो टोली पनि बनेको छ। यसअघि बेल्जियमले छनोट चरण पार गरिसकेको छ। घरेलु मैदानमा इटालीलाई जिताउन जर्जिन्होले ६३औं मिनेटमा पेनाल्टी गोलमार्फत खाता खोलेका थिए। फेडरिको बर्नाडेस्कीले ७८औं मिनेटमा गोल गर्दै इटालीलाई सहज जित दिलाए। यस जितसँगै सात खेलमा अपराजित इटालीले २१ अंक बनाएको छ। इटाली समूहको शीर्ष स्थानमा छ। समान खेलबाट पाँच अंक बनाएको ग्रिस पाँचौं स्थानमा छ। यही समूहको अर्को खेलमा बोस्निया एन्ड हर्जगोभिनाले फिनल्यान्डलाई ४१ गोलले हरायो। अर्को खेलमा लिचेस्टेन्सटेन र अर्मेनियाले ११ गोलको बराबरी खेल्दै अंक बाँडेका छन्। समूहमा १२ अंक बनाएको फिनल्यान्ड दोस्रो स्थानमा छ। समान १० अंक बनाएको अर्मेनिया तेस्रो र १० नै अंक बनाएको बोस्निया चौथो स्थानमा छ। दुई अंक बनाएको लिचेस्टेन्सटेन अन्तिममा छ। यसैगरी समूह एफ बाट स्पेनले पनि युरो कपमा छनोट हुने बलियो आधार तय गरेको छ। शनिबार राति भएको खेलमा स्पेन र नर्वेले ११ गोलको बराबरी खेल्दै अंक बाँडेका छन्। पाहुना टोली स्पेनले सुरुआती अग्रता लिएर पनि बराबरीमा चित्त बुझाएको थियो। स्पेनका लागि सउल निग्विजले ४७औं मिनेटमा गोल गरेका थिए। त्यसपछि नर्वेले खेलको अन्तिम समयमा पेनाल्टीमार्फत बराबरी गोल फर्काएको थियो। नर्वेका जोसुवा किङले बराबरी गोल गरेका थिए। यस खेलसँगै स्पेनका कप्तान सर्जियो रामोसले नयाँ कीर्तमान पनि रचेका छन्। उनी स्पेनका लागि सर्वाधिक एक सय ६८ खेल खेल्ने खेलाडी बनेका छन्। यसअघि उक्त कीर्तिमान इकर कासिलासको नाममा थियो। सन् २००५ मा सिनियर टोलीमा डेब्यु गरेका रामोसले स्पेनलाई विश्वकप र दुईवटा युरो कप उपाधिसमेत दिलाइसकेका छन्। यस बराबरीसँगै समूहको शीर्ष स्थानमा रहेको स्पेनले सात खेलबाट १९ अंक बनाएको छ। १० अंक बनाएको नर्वे चौथो स्थानमा छ। यही समूहको अर्को खेलमा स्विडेनले माल्टालाई उसैको मैदानमा ४० गोलले हरायो। रोमानियाले फारोय आइसल्यान्डलाई ३० गोलले पराजित गर्यो। जितसँगै दोस्रो स्थानमा रहेको स्विडेनको १४ अंक छ। तेस्रो स्थानमा रहेको रोमानियाको १३ अंक छ। तीन अंक बनाएको माल्टा पाँचौं स्थानमा छ। अंकविहीन फारोय आइसल्यान्ड अन्तिममा छ। छनोटअन्तर्गत समूह डी को अर्को खेलमा डेनमार्कले स्विट्जरल्यान्डलाई १० गोलले हराएको छ। डेनमार्कको कठिन जितमा युसुफ पउलसेनले ८५औं मिनेटमा निर्णायक गोल गरेका थिए। अर्को खेलमा जर्जिया र आयरल्यान्डले गोलरहित बराबरी खेल्दै अंक बाँडेका छन्। समूह डी मा ६ खेलबाट १२ अंक बनाएको आयरल्यान्ड शीर्ष स्थानमा छ। समान १२ अंक बनाएको डेनमार्क दोस्रो स्थानमा छ। आठ अंक बनाएको स्विट्जरल्यान्ड तेस्रो र पाँच अंक बनाएको जर्जिया चौथो स्थानमा छ। अंकविहीन गिबरलटार अन्तिममा छ। ००० युरो कपमा छनोट भएपछि खुसी मनाउँदै इटालीका खेलाडी। एपीरासस
१३औं साग तयारी : कराँते टोलीमा उत्साह,"काठमाडौं : १३औं दक्षिण एसियाली खेलकुद (साग) को बन्द प्रशिक्षणमा रहेका नेपाली कराँते खेलाडी उत्साहित बनेका छन्। लामो समयदेखि सागको तयारीमा रहेका खेलाडी विदेशी प्रशिक्षकको प्रशिक्षणले थप उत्साहित बनेका हुन्। खेलाडीलाई मलेसियाका प्रशिक्षकले एक साता प्रशिक्षण दिएका थिए। एसियन कराँते टेक्निकल कमिटीका संयोजकसमेत रहेका मलेसियाका प्याट्रिक लिमले नेपालको साग कराँते टोलीलाई प्रशिक्षण दिएका थिए। लिम काताका विशेषज्ञ हुन्। नेपाली खेलाडीलाई वैदेशिक प्रशिक्षणमा लैजानुभन्दा विदेशका राम्रा प्रशिक्षक झिकाएर नेपाल कराँते महासंघले खेलाडीलाई प्रशिक्षण दिएको हो। सागका लागि कराँतेमा दुई वैकल्पिकसहित ३४ खेलाडी छनोट भएका छन्। छनोट भएका खेलाडीको बन्द प्रशिक्षण ललितपुरको सातदोबाटोस्थित कराँते एकेडेमीमा भइरहेको छ। नेपाल कराँते महासंघले कातामा दुई वैकल्पिकसहित १२ र फाइटमा २२ खेलाडी छनोट गरेको छ। जसमा एकल कातामा महिला र पुरुषमा समान एक एक तथा टिम कातामा महिला र पुरुषमा समान तीन तीन जना खेलाडी छनोट गरिएको छ। फाइटमा महिलामा १० र पुरुषमा १२ खेलाडीले सागमा प्रतिस्पर्धा गर्नेछन्। सागका लागि एकल काता पुरुषतर्फ आठौं राष्ट्रिय खेलकुदका स्वर्ण पदक विजेता मन्डेकाजी श्रेष्ठ र महिला एकल कातामा आठौंकै स्वर्णधारी चञ्चला दनुवारले प्रतिस्पर्धा गर्नेछन्। मन्डेले टिम कातामा पनि प्रतिस्पर्धा गर्नेछन्। महिला टिम कातामा निर्मला तामाङ, संगीता मगर र सरु कार्कीले प्रतिस्पर्धा गर्नेछन्। कोपिला विष्ट वैकल्पिक खेलाडीमापरेकी छन्। फाइटमा पुरुषतर्फ विनोद शाक्य, लेखनाथ मैनाली, सुमन श्रेष्ठ, मुकुन्द महर्जन, विनोद महर्जन, राजेन्द्र कार्की, राम लिम्बू, आशिष थापा, डिगम्बर पन्त, विजय लामा, विप्लव श्रेष्ठ, शेखर श्रेष्ठ, सुशील पौड्याल र वीरबहादुर रनेनीले प्रतिस्पर्धा गर्नेछन्। महिलातर्फ विभूषा थापा, अमृता शाक्य, सुनिता महर्जन, कृपा शेर्पा, सुष्मिता वाइवा, रोजिता ढुंगेल, विनिता श्रेष्ठ, पूजा पुलामी मगर, जिन सुब्बा र सरिता श्रेष्ठले प्रतिस्पर्धा गर्नेछन्। यसपटक टोलीमा पुराना खेलाडी अमृता शाक्य, विनोद शाक्य, विनोद महर्जन र राम लिम्बूले टिममा पुनरागमन गरेका छन्। नेपाल कराँते महासंघले आठौं राष्ट्रिय खेलकुदपछि उत्कृष्ट प्रदर्शन गरेका खेलाडीलाई प्रशिक्षणमा राखेको थियो। त्यसपछि खुला छनोट प्रतियोगिता आयोजना गरी सागका लागि खेलाडी छनोट गरिएको थियो। खेलाडीले राम्रो तयारी गरेकाले नेपालले सबै विधामा पदकको आशा गरेको टोलीका मुख्य प्रशिक्षक मदन उप्रेतीले बताए। सागमा फेरि कराँते खेल समावेश भएपछि देशभरका खेलाडी उत्साहित भएका छन्। युवा खेलाडीको आगमन र केही गरौं भन्ने भावना सबैमा छ। आठौं सागमा जस्तै यसपटक कराँतेले राम्रो गर्र्नेमा हामी विश्वस्त छौं, प्रशिक्षक उप्रेतीले भने। सन् १९९९ मा काठमाडौंमा सम्पन्न आठौंं दक्षिण एसियाली खेलकुद (साग) नेपालले आयोजना गरेको हालसम्मकै ठूलो खेलकुद प्रतियोगिता हो। साग खेलकुद आयोजनाका दृष्टिले मात्र होइन, पदक र देशको साख जोगाउने हिसाबले पनि विशेष छ। दक्षिण एसियाली खेलकुदको सबैभन्दा ठूलो खेलमेला सागको १३औं संस्करण आगामी डिसेम्बर १ देखि १० सम्म नेपालमा हुँदैछ। नेपाललाई सागमा सर्वाधिक सफलता दिलाउने खेल कराँते पनि हो। नेपालमै आयोजना भएको सागको आठौं संस्करणदेखि कराँते खेल समावेश भएको थियो। त्यसपछि लगातार तीन संस्करण कराँतेले प्रवेश पायो। भारतको गुवाहाटी र सिलोङमा सम्पन्न १२औं संस्करणमा कराँते खेल समावेश नहुँदा नेपाल पदक तालिकामा निकै तल परेको थियो। आयोजकको हिसाबले नेपालले यसपटक १३औं सागमा कराँतेलाई समावेश गरेको छ। सागमा कराँतेको समावेश र विदेशी प्रशिक्षकको समेत आगमनले नेपाली कराँते टोली उत्साहित देखिएको छ।"
