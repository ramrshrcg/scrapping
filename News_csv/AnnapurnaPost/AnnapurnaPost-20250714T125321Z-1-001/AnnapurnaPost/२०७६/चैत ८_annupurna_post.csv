शीर्षक,विवरण
अतीतको चिनारी शिक्षाको नाभि,"हार्दिकता, आत्मीयता र उदारता पस्किएर मादी मुक्तकण्ठले हाम्रो स्वागत गरिरहेको थियो तर हामी भने मादीबाट बिदा मागिरहेका थियौं। कुनै बेला मादी शिक्षाको केन्द्र थियो। प्रजातन्त्रको स्थापनालगत्तै खुलेको मादी विद्यालय एउटा विशाल वटवृक्ष भएर झांगियो, जसले थुप्रै रसिला फल जन्मायो। पूर्वाञ्चलका विभिन्न जिल्लाबाट अध्ययनका लागि विद्यार्थीहरू मादी आउँथे। २०२७ सालमा मादी माध्यमिक विद्यालयको पुछारमा रहेको प्राथमिक विद्यालयबाट मैले कक्षा २ पास गरेको थिएँ। कुनै चाडपर्वमा विद्यालयको भिरालो भागबाट वितरीत सुन्तला टिप्न हामी बुर्कुसी मार्दै दगुथ्र्यौं। विद्यालय जाँदाआउँदा चिस्यानले नरम भएको खेतमा थलामारी खेल्थ्यौं। थलामारी अर्थात् एक ठाउँमा उभिएर अधिकतम दूरीसम्म उफ्रने छोटो जम्प। कहिले बाटाछेउ फुलेका फूल टिप्थ्यौं त कहिले धानका बाला स्पर्श गरेर रमाउँथ्यौं। तुम्लिङटारबाट अरुण तरेपछि कुनै बेला शिक्षासचेतनाका लागि प्रसिद्ध दिङ्ला पुगिन्छ। दिङ्ला जहाँ बालागुरु षडानन्दले १९३२ सालमा संस्कृत पाठशाला स्थापना गरेका थिए, जुन सम्भवतः नेपालकै पहिलो संस्कृत विद्यालय थियो। मेरा प्रपितामहका दीक्षा गुरु थिए षडानन्द। उनले दीक्षा मन्त्र प्रदान गरेका थिए। अरुण सेरोफेरो यात्रामा मैले दुन उपत्यका सम्झिएँ। भारतको उत्तराखण्ड राज्यको देहरादुन मसुरीको सिवालिक शृंखलामा दर्जनौं नामी शैक्षिक प्रतिष्ठान छन्, जहाँ आफ्ना लालाबालालाई भर्ना गराउन प्रभावशालीधनाढ्यहरूले समेत भनसुन गर्नुपर्छ। दिङ्लादेखि मादीसम्मको क्षेत्र आधुनिक शिक्षाको नाभिस्थल बन्न सक्ने मीठो कल्पनामा म हराएँ। पूर्वाधारको कुरा गर्ने हो भने तुम्लिङटारमा पक्की हवाई अड्डा छ। दुइटा सडक मार्गबाट वसन्तपुरहिले हुँदै केही घन्टामा इटहरी पुगिन्छ र फराकिलो दक्षिण एसियाली सडक सञ्जाल छुन सकिन्छ। धरानदेखि धनकुटासम्मको ५२ किमि लामो मोटरबाटो २०३३ सालमा निर्माण सुरु भई ६ वर्षमा सम्पन्न भएको थियो। बाल्यकालमा मादीदेखि धरानसम्मको यात्रा कहिले बोकिएर कहिले पैदल छिचोलेको थिएँ मैले। कस्सिएर हिँड्नेहरूलाई दुई दिन लाग्ने त्यो यात्रा हामी केटाकेटी र भारी बोक्ने भरियाका लागि पाँच दिनसम्म लाग्थ्यो। मधेसबाट मादीतर्फको यात्रामा धरानको फुस्रेबाट चिउरीबास हुँदै साँघुरीडाँडा नाघेपछि धारापानीको ओरालो झर्नुपथ्र्यो। मूलघाटमा झोलुंगे पुलबाट तमोर तरेपछि उकालो सुरु हुन्थ्यो। धनकुटा हुँदै हिलेसम्मको कठिन उकालोपश्चात् मादी जान दुइटा बाटा छुट्टिन्थे। एउटालाई तल्लो बाटो र अर्कोलाई माथ्लो बाटो भनिन्थ्यो। हिलेबाट पाख्रीबास दियाले लेगुवा, आँखीभै अरुणको गढतिर हुँदै एउटा बाटो थियो भने हिलेबाट गुँरासे सिधुवा, चित्रे, वसन्तपुर, टुटे देउराली तामाफोक हुँदै अर्को बाटो मादीतिर सोझिन्थ्यो। २०२१ सालपश्चात् पिताको जागिरको सिलसिलामा हामी कहिले बर्दिया, कहिले राजविराज त कहिले विराटनगर बस्यौं। बर्दिया बस्दाको स्मृति ममा शेष छैन यद्यपि राजविराज र विराटनगरका प्राथमिक विद्यालयमा सिलोटमा अक्षर घोटेको सम्झन्छु। हिलेबाट पाख्रिबास लेगुवा हुँदै तुम्लिङटारसम्मको छोटो बाटो जिप चल्न थालेको दशकौं भयो तर अझै स्तरोन्ननि भएको छैन। वसन्तपुरबाट मुढे, शनिश्चरे भएर पिलुवा चैनपुर हुँदै तुम्लिङटार खाँदबारीसम्मको बाटो कालोपत्र भएको पनि निकै भयो। यो बाटो पहिलेको तुलनामा आरामदायी छ तर यथोचित मर्मत नहुँदा ठाउँठाउँमा खाल्डाखुल्डीले सताउने गर्छ। तरेली परेको मादीमा जताततै हरियाली थियो। त्यसैले होला दूध, दही, मही, घ्यु, तरकारी आदिका लागि मादी प्रसिद्ध थियो। मादीको ठेकी र बोडीबारे कतिपय पुस्तकमा पढ्न पाइन्छ। यसै पनि मादी उर्वर तथा उब्जाउ भूमि हो। मादीको मलिलो खेतमा झिनुवा, जिरासरी, गनेमसिनो, रामभोग, बच्छीलगायत मसिनो धान पनि फल्थ्यो। हाम्रा घरका बुइगलमा भकारीमा धानको भण्डारण हुन्थ्यो। मादीमा उखु खेती पनि हुन्थ्यो। कोसेर नामको उखु ज्यादै गुलियो हुन्थ्यो। त्यस्तो उखु कोलमा पेलेर सक्खर बनाउँदा उत्सवको वातावरण हुन्थ्यो। उखुबाट रस निकाल्न मान्छे कोल घुमाइरहेका हुन्थे। ठूलाठूला कराइमा उखुको रस तताइन्थ्यो र सक्खर बन्थ्यो। रस तात्न थालेपछि कटकटे स्वरूपको पाग बन्थ्यो। हामी केटाकेटी त्यो पाग स्वादले खान्थ्यौं। चारैतिर नदीनाला भए पनि मादीमा बिजुली बलेको धेरै भएको छैन। तर उतिबेला साँझ परेपछि कुपी बालिन्थ्यो। त्यसैको उज्यालोमा हजुरआमाले विस्तारै कहिले रामायण त कहिले महाभारत वाचन गरेको मैले सुनेको छु। धरानबाट पाँच दिन लगाएर भरियाले मट्टीतेल बोकेर ल्याउँथे। लाल्टिनको प्रयोग बढ्दै गइरहेको थियो। विवाहलगायत उत्सव पर्वमा विशेषतः मइन्टोल (पेट्रोम्याक्स) बालिन्थ्यो। यसले मर्करीकै जस्तो दुधिलो उज्यालो छथ्र्यो। १९८४ सालमा हुनुपर्छ मेरा हजुरबुवा पद्मप्रसादको बिहेका बेला पेट्रोम्याक्स बालिएको थियो रे। मादीमा बिजुली बलेको धेरै भएको छैन। तर उतिबेला साँझ परेपछि कुपी बालिन्थ्यो। त्यसैको उज्यालोमा हजुरआमाले विस्तारै कहिले रामायण त कहिले महाभारत वाचन गरेको मैले सुनेको छु। पुराना सन्दर्भ छचल्किँदै जाँदा भूतप्रेतका अनेकौं प्रसंग मैले सम्झिएँ। कुनै रात पँधेरोछेउको पर्खाल गल्र्यामगुर्लुम ढलेको आवाज सुनेको हजुरआमा बताउनुहुन्थ्यो। तर बिहान हेर्दा पर्खाल जस्ताको तस्तै हुन्थ्यो। अब कसैको मृत्यु हुन्छ भन्ने भविष्यवाणी हजुरआमा गर्नुहुन्थ्यो। रामवेनी दोभानमा मुर्कुट्टा अर्थात् टाउको नभएको भूत देखेको दाबा गर्नेहरू पनि थिए। रात छिप्पिँदै जाँदा त्रास पनि बढ्दै जान्थ्यो। वयस्कहरू रातका बेला एक घरबाट अर्को घर जानुपर्यो भने राँको बालेर हिँड्ने गर्थे। बाँसका भाटाकप्टेराबाट बनाइएका त्यो मुठ्ठा बलुञ्जेल गन्तव्यमा पुगिसक्नु पथ्र्यो। कहिलेकाहीं चिसो सिरेटोले त्यो निभ्थ्यो अनि जन्मिन्थ्यो भूतको त्रास। कसैकसैले राँके भूत देखेको कुरा सुनाउँथे। चेतनाको दियो बल्दै गए पनि अन्धविश्वासको जरो पनि गहिरो थियो त्यो बेला। कोही बिरामी पर्दा धामीझाँक्री लगाउँथे, कोही झारफुक गर्थे। धामी कामेको देख्दा अर्कै जीव निजको शरीरमा प्रविष्ट गरेको भान हुन्थ्यो। हाम्रो घरको तेस्रो तल्लामा एउटा कोठा थियो, जहाँ अन्तरे हजुरबा कि जेठी पत्नीको असामयिक मृत्युपश्चात् उक्त कोठामा जोजो बस्न पुगे, राति तर्साउने र घिसार्नेसम्मको अनुभूति भएपछि त्यो कोठामा भूत छ भन्ने चर्चा व्याप्त भयो। तर स्वयं अन्तरे हजुरबा र उहाँकी कान्छी पत्नी त्यो कोठामा सुत्दा भने भूतले कुनै प्रतिक्रिया जनाउँदैनथ्यो रे। हामी केटाकेटी पत्याउँथ्यौं र त्यो कोठाभित्र जाँदैनथ्यौं। २०७६ फागुन १६ गते बिहानको पहिलो कार्यक्रम ओखरबोटेस्थित मादी नगरपालिकाको कार्यकक्षमा थियो। नगरका मेयर, उपमेयर तथा जनप्रतिनिधिहरूले बुवासहितको हाम्रो टोलीलाई न्यानो स्वागत गरे। ५८ वर्षअगाडि बुवा मादी गाउँ पञ्चायतको पहिलो प्रधानपञ्च हुनुहुन्थ्यो। म जन्मिएको जमिन मादी नगरपालिकालाई प्र्रदान गरी नामसारीसमेत भइसकेको छ। अर्को संक्षिप्त स्वागत कार्यक्रम मादी बहुमुखी क्याम्पसमा सम्पन्न भयो। पँधेरोवरिपरिको पैत्रिक जग्गा बुवाले यही क्याम्पसलाई प्रदान गरिसक्नुभएको छ। मादी क्याम्पसको कार्यकक्षमा मेरा प्रपितामह श्रीप्रसाद दाहालसहित दाताहरूको फोटो लहरै राखिएको रहेछ। क्याम्पस स्थापनार्थ २०५५ मा उहाँको स्मृतिमा परिवारजनका तर्फबाट ५१ हजार सहयोग गरिएको थियो। पूर्वाञ्चलकै नाम चलेका धनाढ्य व्यक्तिको पहिचान थियो श्रीप्रसाद दाहालको। म जन्मिदा उहाँको देहान्त भएको साढे तीन वर्ष बितिसकेको थियो। यद्यपि मैले उहाँलाई संक्षिप्त दाहाल वंशावलीमा यसरी पढेको थिएँ श्रीमान् मान्य र हृष्टपुष्ट गतिला बस्ने सदाचारमा नामी खुब ती श्रीप्रसाद जसका छन् आठ छोरा यहाँ। फागुन १६ मध्यान्ह मादी माध्यमिक विद्यालयमा आयोजित तेस्रो कार्यक्रममा हामीलाई जनप्रतिनिधिहरू विद्यालय सञ्चालक समितिका सदस्य तथा अभिभावक, शिक्षक र विद्यार्थीले गुराँस सयपत्रिका फूलमालाले हार्दिक स्वागत गरे। डा देवेन्द्रराज पाण्डेको प्रमुख आतिथ्यमा विद्यालय प्रांगणमा खुला कार्यक्रम सुरु भयो, जहाँ बुबा बद्रीप्रसाद विशेष अतिथि हुनुहुन्थ्यो। जुन विद्यालयमा कुनै बेला बुवाले अध्ययन गर्नुभएको थियो र केही महिना अवैतनिक तवरमा अध्यापन पनि गर्नुभएको थियो। ५० वर्ष अर्थात् आधा शताब्दीपछि म मादी विद्यालयको प्रांगणमा उभिएको थिएँ। कार्यक्रममा भाग लिन टाढाटाढाबाट सयौं नागरिक आएका थिए। हिमालय बचाऊ अभियानको अवधारणापत्र, गीत कविता मन्तव्यको समन्वयसहित उत्सवको वातावरणमा कार्यक्रम सम्पन्न भयो। १८५२ सालमा विर्ता प्राप्त गरी (सट्टापट्टा) मेरा पुर्खाहरू मादी आएका थिए। मादी मलिलो भूमिले हामीहाम्रा पुर्खाहरूलाई आ श्रय दियो। हाम्रा पुर्खाले यस भूमिमा सेवा गर्ने क्रममा जानीनजानी कुनै गल्ती गरेको भए वा कसैका मनमा चोट पुगेको भए परिवारजनको तर्फबाट क्षमा अभ्यर्थनासहित मैले मन्तव्य सुरु गरें। त्यो जमिन जहाँ मैले पहिलो श्वास फेरेको थिएँ, जहाँ म उभिएँ, हुर्किएँ, त्यो हाम्रो पैत्रिक जग्गाजमिनमाथि २०५८ सालमा माओवादीले धावा बोले। १८ वर्षदेखि माओवादी कब्जामा रहेको जग्गा अझसम्म फिर्ता भएको छैन। त्यो नियतिको क्रूर इच्छा थियो वा प्रारब्धको खेल, यद्यपि बाँच्नका लागि प्रकृतिईश्वरले दिएको यथेष्ट हामीसँग छ। तसर्थ हाम्रो कसैसँग कुनै गुनासोसिकायत छैन। तथापि आफ्नो पैत्रिक भूमिमाथि कसैको बलात् कब्जाआक्रमणको पीडा र त्रासदीको तीतो अनुभव हाम्रो परिवारसँग छ। त्यो तीतो जति सम्झियो त्यति कोक्याउने गर्छ। भविष्यमा कसैले पनि अर्काको सम्पत्ति हडप्ने दुस्साहस नगरून् र कसैले पनि त्यस्तो त्रासदी भोग्नु नपरोस् भन्ने हामी सबैको चाहना र कामना हो। मादीमा रहेको हाम्रो परिवारको जग्गाजमिनको एउटा अंश आमा राधादेवीका नाममा थियो। २०७६ असोजमा आमाको देहावसान भयो। आमाका नाममा रहेको त्यो जग्गा मादी माध्यमिक विद्यालयलाई प्रदान गर्ने घोषणा त्यही कार्यक्रममा गरियो। साथै हजुरआमा कृष्णकुमारी दाहाल र आमा राधादेवीका नाममा प्रत्येक वर्ष दुईजना विद्यार्थीलाई पुरस्कृत गर्ने गरी एक लाखको अक्षयकोष स्थापनार्थ नगद पनि प्रदान गरियो। मादीमा प्राप्त हार्दिकता आत्मीयता र उदारता हाम्रा लागि अविस्मरणीय रह्यो। मादी मुक्तकण्ठले हामीलाई स्वागत गरिरहेको थियो तर हामी भने मादीबाट बिदा मागिरहेका थियौं। पुग्न जति आतुर, फर्कन त्यति नै आतुर। सायद यो मेरो नियति भइसकेको थियो।"
डाउन सिन्ड्रोमले असुरक्षा,"नेपाल डाउन्स सिन्ड्रोम संघको स्थापना २०६३ सालमा डाउन सिड्रोम अवस्थाका अभिभावकबाटै भएको हो। संघले त्यतिबेलादेखि विभिन्न थेरापी, तालिम तथा जनचेतनामूलक कार्यक्रम गर्दै आइरहेको छ। डाउन्स सिन्ड्रोम अवस्थाका बच्चा आफ्नो दैनिक कार्य गर्न सक्दैनन्। खानपान, हिँड्डुल, लुगा लगाउन, सहीगलतको पहिचान आदि गर्न सक्दैनन्। उनीहरूले हरेक काम गर्न अभिभावकसंरक्षकको सहारा लिनुपर्छ। उनीहरू उमेरअनुसार अन्य बालबालिकासरह हुर्कन, बढ्न र पढ्न सक्दैनन्। तर यसको अर्थ यो होइन कि उनीहरू उक्त कार्य गर्न सक्दैनन्। धैर्य र विश्वासका साथ अभिभावक, संरक्षक, शिक्षकशिक्षिका तथा समाज निरन्तर रेखदेख र सिकाइमा लागिपरे गर्न सक्छन् तर ढिलो। डाउन्स सिन्ड्रोम कुनै रोग नभएकाले यसको कुनै उपचार हुँदैन। यो गर्भमा थाहा हुने, जन्मजात क्रोमोजोममा हुने गडबडीको अवस्था हो। सामान्य मानिसको प्रत्येक कोषमा २३ जोडा अर्थात् ४६ वटा क्रोभोजोम हुन्छन् भने डाउन सिन्ड्रोम भएकामा २१ नम्बरको जोडामा एक अतिरिक्त क्रोभोजोम थप जोडिने भएकाले ४७ वटा हुन्छन्। यसलाई ट्राइसोमी २१ पनि भनिन्छ। यही नम्बरलाई आधार मानी सन् २०१२ देखि संयुक्त राष्ट्रसंघ तथा विभिन्न सदस्य देशले २१ मार्चलाई विश्व डाउन सिन्ड्रोम दिवसका रूपमा मनाउँदै आइरहेका छन्। ती सदस्य देशमध्ये नेपाल पनि एक भएकाले उक्त दिन नेपालमा पनि विभिन्न कार्यक्रम गरी जनचेतना फैलाउने काम हुँदै आएको छ। यस वर्ष कोरोना भाइरसले गर्दा अन्य कार्यक्रम नगरेर पत्रिकामार्फत जनसमुदायसम्म जनचेतना पुर्याउने कामलाई निरन्तरता दिँदै छौं। यी बालबालिकाको जीवनस्तर उन्नतिका लागि कसले के गर्नुपर्छ त ? विशेषगरी सरकार वा राज्यले मुख्य दुइटा क्षेत्र स्वास्थ्य र शिक्षामा ध्यान पुर्याउन जरुरी छ। स्वास्थ्य क्षेत्र : डाउन सिन्ड्रोम अवस्थाका बालबालिकामा चिकित्सकीय समस्या जन्मेदेखि नै धेरै हुन्छ। यिनीहरूमा रोगसँग लड्ने क्षमता कम हुन्छ। अतः यिनीहरूलाई चाँडै रुघाखोकी, ज्वरो, पेट गडबड हुने हुन्छ। नाक, कान घाँटी, आँखा, मुटु, थाइराइड आदिमा समस्या देखा पर्छ। जन्मिँदा मांसपेसी फितलो हुने भएकाले बालविकास क्रम ढिलो हुँदै जान्छ। थाइराइडको समस्याले थप सुस्त भएर शारीरिक र बौद्धिक विकास ढिलो भएको पाइएको छ। अतः मांसपेशी बलियो बनाउन फिजियोथेरापी समयमै सुरु गर्नुपर्छ र बर्सेनि थाइराइड जाँच गरी आवश्यकता परे औषधिको व्यवस्था गर्नुपर्छ। प्रस्ट बोल्न नसक्ने भएकाले स्पिच थेरापी र दैनिक कार्य जस्तै लुगा लगाउने फुकाल्ने, खाने, पढ्ने, दिसापिसाब, महिनाबारीजस्ता आधारभूत सिकाइका लागि अक्युपेसनल थेरापी दिनुपर्ने हुन्छ। यी सबै थेरापिस्ट, चिकित्सक, अस्पताल महँगो भएकाले अभिभावक आफ्ना बालबालिकालाई उपचार गर्नबाट वञ्चित गराउन बाध्य छन्। अझ अभिभावकलाई बढी दुःख बेहोर्नु परिरहेको छ। एक त बिरामी सुस्त बच्चा त्यसमाथि तिनीहरूलाई रेखदेख गर्न अफिस, काम, परिवार सबै छाडेर बस्नुपर्ने स्थिति हुन्छ। जसले गर्दा आम्दानी घट्न जान्छ। त्यसले राज्यलाई पनि राजस्वमा प्रभाव पारेको हुन्छ। सबै सरकारी तथा प्राइभेट अस्पताल र क्लिनिकहरूले पनि मानवताको नाताले निःशुल्क चिकित्सक परामर्श र सहुलियत दरमा औषधिटेस्ट तथा उपचार गर्नुपर्ने आवश्यकता छ। शिक्षा क्षेत्र : संविधानमा समावेशी शिक्षा वा शिक्षा अनिवार्य भनिएको छ। डाउन्स सिन्ड्रोम अवस्थाका बालबालिकालाई पनि सामान्य बालबालिकासँगै मूलधार विद्यालयमा समावेशी ढंगले यसैमा तालिमप्राप्त शिक्षकशिक्षिका तथा छाया शिक्षकशिक्षिकाद्वारा सरकारले योजना, कार्यक्रम तथा वातावरण बनाउनुपर्छ। चाहे घर गएर होस् वा विद्यालयमै पढाउने प्रबन्ध मिलाउनुपर्छ। यसका लागि सम्बन्धित संघसंस्था र केन्द्रहरूसँग मिलेर व्यवस्थाको पहल गरी यिनीहरूलाई शिक्षाबाट वञ्चित हुनबाट जोगाउन सकिन्छ। अहिले नेपालमा विशेष तालिम प्राप्त शिक्षकशिक्षिका तथा छाया शिक्षकशिक्षिका नगण्य भएकाले यी बच्चा पढ्नबाट वञ्चित छन् र केही वर्ष विद्यालय गए पनि पछि घरमै बस्नुपर्ने बाध्यता र विवशता छ। यसले गर्दा यिनीहरूलाई सिकाएको तालिम दिएको कुरा सबै बालुवामा पानी खन्याए झैं हुन्छ। उनीहरूले केही समयपछि सबै बिर्सन्छन् र फेरि पहिलेकै स्थितिमा फर्किन्छन्। बौद्धिक अपांग वा डाउन सिन्ड्रोम बालबालिकालाई तालिम दिने संस्थालाई कसैले पनि आफ्नो घर भाडामा दिएर अपनाउन सकेका छैनन्। यो बाध्यता र विवशता यी बच्चाको मात्रै नभई यिनका अभिभावकको पनि हुन जान्छ। यी बच्चा यसपछि न घरमा घुलमिल हुन सक्छन् न दैनिकी बाहिर कतै लैजाने स्थिति अभिभावकको हुन्छ। यस क्षेत्रमा पनि सरकारी तथा निजी विद्यालयतर्फ विशेषगरी सबै विद्यार्थीका परिवार र समाजको सहयोगमा मिलेर पहल गर्न सकेमा यिनीहरूलाई पनि पढाउन, सीप सिकाउन र आत्मनिर्भर बनाई सम्मानपूर्वक जीवन दिलाउन मद्दत गर्न सक्छौं। अझ उनीहरूका अभिभावकलाई पनि ढुक्कसाथ आफ्नो आयआर्जनतिर जाने बाटो खोली असल नागरिकको परिचय दिन सक्छौं। हामी जस्तो व्यवहार गर्छौं, हाम्रा बालबालिका त्यही संस्कार अपनाउँछन्। रोजगार क्षेत्रमा पनि विशेष तालिम प्राप्त शिक्षक, छाया शिक्षक तथा विभिन्न थेरापिस्टहरू आफ्नै देशका बेरोजगारबाट तयार गराई (अहिले बाहिरबाट झिकाउनुपर्ने हुन्छ।) बेरोजगार हटाउन मद्दत गर्न राज्यलाई प्रेरित गर्न सकिन्छ। अपांगताका आधारमा १० प्रकारको वर्गीकरण छ। बौद्धिक अपांगको वर्गीकरणमा डाउन्स सिन्ड्रोमलाई राखिएको छ। यसको छुट्टै कुनै ऐन छैन। यसलाई छुट्टै वर्गीकरण गर्नुपर्छ। राज्यले अपांगताका आधारमा चार प्रकारको परिचयपत्रको व्यवस्था गरेको छ रातो, नीलो, पहेंलो र सेतो। रातो परिचयपत्र पाउने डाउन्स सिन्ड्रोम भएकाले मासिक तीन हजार रुपैयाँ सामाजिक सुरक्षा भत्ता पाउँछन्, जुन उनीहरूको शारीरिक र बौद्धिक स्थिति विकासका लागि व्यवस्था गरिएको हो। हात्तीको मुखमा जिरा झैं भएको छ। अझ अन्य परिचयपत्र भएकाहरूले त त्यो सुविधा पनि पाएका छैनन्। जबकि परिचयपत्रका आधारमा सबै डाउन सिन्ड्रोम अवस्थाका बच्चाले स्वास्थ्य र शिक्षा क्षेत्रमा सुविधा पाए भत्ताको आवश्यकता नै पर्दैन र परिचयपत्रको पनि वास्तविकतामा उपयोग हुन्थ्यो। हुन त गत १४ वर्षदेखि डाउन्स सिन्ड्रोमसम्बन्धी चेतना फैलाउने हाम्रो प्रयास अपुग भयो होला। जनसमुदाय र सरकारी निकायसम्म पैसा र सहयोग अभावले पनि सफल हुन अप्ठेरो छ, तैपनि हामीले पुर्याउने कोसिस गरेका छौं। यसको परिणाम २०१९ अप्रिलमा एक पूर्वसांसद (राज्यको एक गरिमामय पद) को उदाहरण हाम्रो सामुन्ने आएको थियो। उनी अज्ञानतावश आफ्नो डाउन सिन्ड्रोम अवस्थाको नवजात शिशुलाई अस्पताल छाडेर पत्रपत्रिका तथा मिडियाको चर्चाको पात्र बनेकी थिइन्। अहिले पनि बौद्धिक अपांग वा डाउन सिन्ड्रोम बालबालिकालाई तालिम दिने संस्थालाई कसैले पनि आफ्नो घर भाडामा दिएर अपनाउन सकेका छैनन्। दिइहाले पनि महँगो र केही समयका लागि मात्रै दिन्छन्। यसले गर्दा यी बच्चाको रेखदेख, सोच र तालिममा वाधा पर्छ, अझ यिनका हेरविचारको जिम्मा लिने निकायले झन् बढी तनाव र समस्याको सामना गर्नुपर्छ। यस्तो अवस्थामा राज्यले पनि कुनै पहल गर्न सक्दो रहेनछ। न भाडाका लागि आर्थिक सहयोग दिएर वा न त कुनै सरकारी घरभवन निःशुल्क वा कम शुल्कमा उपलब्ध गराएर सहयोग गर्न सक्छ। तर समाज र व्यक्तिले चाहे के हुँदैन भन्ने उदाहरण साथ डा अरुणा उपे्रतीले विश्वास र मानवताको नाताले विनासर्त, निःस्वार्थ भावले घरभाडाका लागि नेपाल डाउन सिन्ड्रोम संघलाई व्यक्तिगत एक लाखको आर्थिक सहयोग दिई डाउन सिन्ड्रोम बालबालिकाको भविष्य बनाउन सघाउँदै आएकी छन्। यस्तो समाजसेवीलाई संघ कोटीकोटी धन्यवाद अर्पण गर्छ। पिया नेपाल डाउन्स सिन्ड्रोम संघकी अध्यक्ष तथा संस्थापक उपाध्यक्ष हुन्।"
कोभिड १९ कमजोर भाइरस !,"कोरोना भाइरस परिवारमा कोभिड १९ सबैभन्दा कान्छो र अरू प्रजातिको तुलनामा कमजोर देखिन्छ। आगामी दिनमा यो भाइरसबारेमा थप जानकारी आउँदै गर्दा आजको मितिसम्मको तथ्यांकलाई आधार मान्ने हो भने विगतमा देखिएको विशेष गरेर कोरोनाका अरू प्रजाति जस्तै मर्स तथा सार्स कोरोना भाइरसभन्दा यसको मृत्युदर धेरै कम देखिन्छ। यद्यपि यसको प्रसारण गति तीव्र र संख्याको हिसाबमा धेरै हुन सक्छ। हाल यसको मृत्युदर तीनदेखि चार प्रतिशतको हाराहारीमा देखिएको छ भने मर्स झन्डै ३० र सार्स १० प्रतिशतको हाराहारीमा छ। झन्डै ८० प्रतिशतजतिमा कोभिड १९ को संक्रमण सामान्य हुने र ती व्यक्ति स्वास्थ्य केन्द्रसम्म नआउँदा तिनीहरूको गणना मृत्युदरको प्रतिशतमा जोडिएको छैन। तर यदि ती व्यक्ति पनि तथ्यांकमा समावेश गरिएर हेर्ने हो भने कोभिड १९ को मृत्युदर अति न्यून हुने निश्चित छ। यसमा धेरै वैज्ञानिक पनि सहमत भएको देखिन्छ। यस मानेमा यो कोभिड १९ प्रजाति विशेष गरेर अरू महामारीका रूपमा फैलिएको कोरोना परिवारका अरू प्रजातिभन्दा धेरै कम घातक भनिएको मान्न सकिन्छ। चीनको वुहान सहरबाट फैलिएको अनुमान गरिएको यो भाइरस चीनबाहिर विश्वका झन्डै एक सय ८० देशमा फैलिइसकेको छ। कोभिड १९ विभिन्न कारण ती देशमा पुगेको भए पनि ती सबै देशमा सो भाइरसले समुदायमा व्यापकता पाएको भने होइन। विश्वका हरेक देशका मानिस भने आफ्नो देशमा यसले भयावह स्थिति ल्याउँछ कि भनेर त्रासमा बाँचेको भने देखिन्छ, जुन नेपालमा पनि छ। यसो भन्दै गर्दा हामीले गएको तीन महिनामा यसले कति देशमा भयावह स्थिति ल्यायो भनेर संख्यामा हेर्ने गरेको देखिँदैन। सञ्चारमाध्यमबाट आउने समाचारमा पनि संक्रमण फैलिएको देशको संख्या हेर्ने र महामारी फैलिएको देशका बारेमा बढी चासो दिनेर लिने गरेको पाहिन्छ तर यस्तो भयावह स्थिति कति देशमा थियो वा छ भनेर कसैले पनि सोचेको भने पाइँदैन। अहिलेसम्म चीन, कोरिया, इरान र इटालीमा यो भाइरसको अति प्रभाव परेको देखिन्छ। अर्को शब्दमा भन्नुपर्दा विश्वमा कोभिड १९ देखिएको लगभग दुई प्रतिशत देशमा मात्र यसले भयावह महामारीको रूप लिएको देखिन्छ। अरू केही देशमा कोभिड १९ सुस्तगतिमा रहेको वा नियन्त्रणमा राखेको देखिन्छ। यसको मतलब कोभिड १९ पुगेको विश्वका हरेक देशमा यसले उत्तिकै प्रभाव वा मानवीय क्षति पार्न सक्ने क्षमता नराख्ने प्रस्टै देखिन्छ। धेरैको मनमस्तिष्कमा कोभिड १९ को संक्रमण हुनेबित्तिकै मृत्यु हुन्छ भन्ने छाप व्याप्त छ। तर यो भाइरस आफ्नै परिवारमा अरू प्रजातिभन्दा कम घातक र उस्तै लक्षण तथा सर्ने प्रकृति भएको फ्लु भाइरसको तुलनामा कम सक्रिय हुने देखिएको छ। हाल विश्वमा कोभिड १९ र फ्लु भाइरस सँगसँगै घुमेको देखिन्छ। पंक्तिकारले कोभिड १९ महामारीको उत्कर्षमा पुग्दा एक व्यक्ति चीन पुगेर फर्कनेबित्तिकै उच्च ज्वरो आउने, श्वासप्रश्वासमा कठिनाइ हुने र खोकी लाग्ने भएर अस्पताल आउँदा स्वास्थ्य परीक्षण र उपचार गरेको थियो। जोकोहीले पनि ती व्यक्तिमा कोभिड १९ को संक्रमण भएको हुन सक्छ भनेर शंका गर्न सक्छन्। त्यो सोच गलत पनि होइन तर प्रयोगशाला परीक्षणबाट फ्लु ए को संक्रमण देखियो। अर्थात् त्यो बेलामा चीनमा कोभिड १९ सँगै फ्लुको भाइरस पनि घुमिरहेको प्रस्टै देखिन्थ्यो। नेपालमा पनि पंक्तिकारले सिन्धुपाल्चोकको एक गाउँमा लगभग पूरै रुघा, खोकी, ज्वरो देखिँदा धेरैले त्यसलाई कोभिड १९ को संक्रमण होला भनेर शंकामा त्रासमा बसेको पाइएको थियो तर बिरामीको नमुना परीक्षण गर्दा हङकङ फ्लुको नामले चिनिने फ्लु एच ३ देखियो। हामीले फ्लु वा रुघाखोकी लाग्दा पनि सबैभन्दा पहिले कोभिड १९ लाई नै बढी प्राथमिकता दिँदा रहेछांै भन्ने देखिन्छ। बितेका चारपाँच महिनामा अमेरिकामा मात्र अनुमानित झन्डै १३ देखि २२ हजारको हाराहारीमा फ्लुबाट उत्पन्न जटिलताबाट त्यहाँका नागरिकको मृत्यु भएको अमेरिकाको सेन्टर फर डिजिज कन्ट्रोल एन्ड प्रिभेन्सनले जनाएको छ। तर कोभिड १९ ले तीन महिना बितिसक्दा पनि आजको मितिसम्म विश्वभरिको मृत्यु हुनेको संख्या १० हजारभन्दा पनि कम भएको देखिन्छ। यसको अर्थ कोभिड १९ को कारणले थप धेरै मानिसको मृत्यु होस् भन्न खोजिएको होइन तर फ्लु भाइरसको तुलनामा यो भाइरस धेरै कमजोर रहेछ भन्ने प्रस्टै देख्न सकिन्छ। यद्यपि यस संक्रमणको उतारचढाव आगामी दिनमा कस्तो हुन्छ भनेर हेर्न अरू केही हप्ता भने कुर्नुपर्ने नै हुन्छ। फ्लु र कोभिड १९ को सर्ने प्रकृति र लक्षण लगभग उस्तै भएकाले पनि यहाँ तुलना गर्न खोजिएको हो। फ्लुले विशेष गरेर बालबालिका, दीर्घरोगी तथा वृद्धवृद्धालाई बढी प्रभावित पारेको देखिन्छ। फ्लु भाइरसले युवालाई पनि उत्तिकै जोखिममा पारेको देखिन्छ तर कोभिड १९ का बारेमा गरिएको अनुसन्धानको निष्कर्षले बालबालिकामा यसको प्रभाव लगभग नगन्य वा शून्यप्राय भएको देखाएको छ। अझ नवजात शिशुमा समेत कोभिड १९ को संक्रमण देखिँदा पनि कडा अथवा मृत्यु नभएको देखिएको छ। यसले विशेष गरेर वृद्धवृद्धा यो पनि ७०८० वर्षभन्दा माथिकालाई मात्र बढी प्रभावित गराएको देखिएको छ। यसरी सरसर्ति हेर्दा कोभिड १९ को विशेष प्रभाव एउटा मात्र उमेर र समूहप्रति बढी र विशेष लक्ष्यित भएको देखिन्छ। विश्व स्वास्थ्य संगठनका अनुसार फ्लु भाइरसले संक्रमण गरेको दिनदेखि लक्षण देखिने समयसम्मको अवधि कोभिड १९ को भन्दा छोटो हुने र एक व्यक्तिबाट अर्को व्यक्तिमा सर्ने समय अन्तराल पनि कोभिड १९ भाइरसको भन्दा छिटोछिटो हुने उल्लेख गरेको छ। यसबाट पनि कोभिड १९ को एक व्यक्तिबाट अर्को व्यक्तिमा सर्ने गति फ्लु भाइरसको भन्दा कम भएको देखिन्छ। नेपालमा देखिएको पहिलो कोभिड १९ को बिरामीबाट नजिकको सम्पर्कमा आएका अरू व्यक्तिमा सरेको देखिँदैन र छैन। तर फ्लुको संक्रमण विद्यालय र गुम्बा वा सार्वजनिक स्थलहरूमा कसैलाई देखे लगभग त्यहाँ भएका सम्पूर्ण व्यक्तिलाई पनि त्यही समयमा संक्रमण हुने गरेको प्रशस्त उदाहरण छन्। यसबाट पनि कोभिड १९ को भाइरस सर्ने र सार्ने कुरामा पनि फ्लु भाइरसभन्दा कम क्षमता रहेछ भन्ने देखिन्छ। चीनका अनुसन्धानकर्ताले कोभिड १९ ले फेरि दोस्रोपटक संक्रमण गरेमा यसको लक्षण कडा नहुने वा रोग नै नदेखिने प्रारम्भिक तर सानो अनुसन्धानको नतिजा हालै सार्वजनिक गरेको थियो। यो अनुसन्धान बाँदरमा गरिएको थियो। यो अनुसन्धान प्रारम्भिक चरणमा रहेको भए पनि यसले एकपटक संक्रमण गरिसकेकालाई फेरि बिरामी बनाउन नसक्ने रहेछ भन्ने संकेत भने गरेको देखिन्छ। यद्यपि यस प्रकारको अनुसन्धान मानवमा गरेपछि अझ प्रस्ट हुनेछ। तर फ्लुले भने हरेक मौसममा आफ्नो जेनेटिक रूप परिवर्तन गर्दै (नेपालमा विशेषतः मार्च र अगस्त महिनामा) अत्यधिक मानिसलाई संक्रमण गरी मृत्युसमेत गराउने गर्छ। यसर्थ भोलि कोभिड १९ विरुद्धको खोपको विकास भएको अवस्थामा सो खोपले अत्यधिक वा पूर्ण सुरक्षा दिन सक्ने देखिन्छ तर फ्लु भाइरसको खोप विकास भइसकेको भए पनि यसले पूर्णरूपमा सुरक्षा दिने गरेको दिँदैन। कोभिड १९ भाइरस, कोरोना परिवारको सबैभन्दा कान्छो र नयाँ प्रजाति भएकाले मानिसमा कूतुहलता र जिज्ञासा र धेरै जानकारी थाहा नभएकाले सँगसँगै त्रास सिर्जना पनि गरेको छ। धेरैको मनमस्तिष्कमा कोभिड १९ को संक्रमण हुनेबित्तिकै मृत्यु हुन्छ भन्ने छाप व्याप्त भएको पाइन्छ। तर कोभिड १९ भाइरस आफ्नै कोरोना भाइरस परिवारमा अरू प्रजातिभन्दा कम घातक र उस्तै लक्षण तथा सर्ने प्रकृति भएको फ्लु भाइरसको तुलनामा कम सक्रिय हुने देखिएको छ। त्यसो हो भने के कोभिड १९ भाइरस हामीले सोचेभन्दा कमजोर रहेनछ त ? डा पुन क्लिनिकल रिसर्च युनिट शुक्रराज ट्रोपिकल तथा सरुवारोग अस्पतालका संयोजक हुन्।"
नेपालमै १२ ज्योतिर्लिंग,"भनिन्छ सत्ययुगमा ज्योतिर्लिंग धपधपी बल्थे रे। यही जनविश्वासकै कारण बर्सेनि हजारौं नेपाली भक्तजन भारतका विभिन्न स्थान धाएर केदारनाथ, रामेश्वरम्, मल्लिकार्जुन, सोमनाथ आदिको दर्शन गर्न जाने क्रम आजपर्यन्त छ। भगवान् शिव (शंकर) का साक्षात् अवतार भएकाले ज्योतिर्लिंगको दर्शन र पूजाआजाले पुण्य प्राप्त हुने शास्त्रहरूमा उल्लेख छ। ज्योतिर्लिंगको महिमा प्रत्येक वर्ष वाचन गरिने स्वस्थानी व्रतकथाको अध्याय ११ मा पनि आउँछ। मूलतः ६४ ज्योतिर्लिंगको चर्चा गरिएको छ। यसमध्ये १२ लाई सबैभन्दा पवित्र र उत्तम ज्योतिर्लिंगका रूपमा लिइन्छ, पुजिन्छ। १२ ज्योतिर्लिंगको दर्शन र पूजाआजा गर्दा तत्कालीन राजालगायतले पाएका फलबारे १२ वटै कथा पनि शास्त्रहरूमा वर्णन गरिएका छन्। यही जनविश्वासका साथ खासगरी नेपाली हिन्दु धर्मावलम्बी भक्तजन भारतका विभिन्न स्थानमा रहेका १२ ज्योतिर्लिंगको दर्शन र पूजाआजाका लागि धाइरहेकै छन्। यसका लागि सोमनाथ ज्योतिर्लिंग दशनार्थ भारतको गुजरात राज्य (सौराष्ट्र) को समुद्रतटमा छ भने मल्लिकार्जुन ज्योतिर्लिंग आन्ध्र प्रदेशको कृष्ण नदीतटमा छ। ओमकारेश्वर ज्योतिर्लिंग मध्य प्रदेशको नर्मदा तटमा छ भने वैद्यनाथ ज्योतिर्लिंग महाराष्ट्रको झारखण्डस्थित पराली गाउँमा छ। भीमाशंकर ज्योतिर्लिंग महाराष्ट्रमै छ भने रामेश्वरम् ज्योतिर्लिंग तामिलनाडूको सरयू नदीतटमा छ। केदारनाथ ज्योतिर्लिंग उत्तराखण्डको केदारनाथमा पर्छ भने घुस्मेश्वर ज्योतिर्लिंग महाराष्ट्रकै औरंगवाद सहरनजिक पर्छ। नागेश्वर ज्योतिर्लिंग गुजरातकै द्वारका पुरी (दारुकभनम) मा, त्रयम्बकेश्वर ज्योतिर्लिंग महाराष्ट्रको नासिकमा, विश्वनाथ ज्योतिर्लिंग उत्तरप्रदेशको बनारसमा र महाकालेश्वर ज्योतिर्लिंग मध्यप्रदेशको उज्जैनमा पर्छन्। अब १२ ज्योतिर्लिंग नेपालमै कल्पभेदअनुसार पुराणहरूमा १२ ज्योतिर्लिंग (द्वादश) ज्योतिर्लिंगको अस्तित्व विभिन्न स्थानमा रहेको पाइन्छ। शिवपुराण, वराहपुराण, स्कन्दपुराण र बृहत् विष्णुपुराणलगायतले १२ ज्योतिर्लिंग नेपालमा पनि रहेको प्रस्ट पारेको छ। यसअनुसार मल्लिकार्जुन ज्योतिर्लिंग नेपालको दार्चुलामा छ। ओमकारेश्वर ज्योतिर्लिंग खोटाङको रेवा नदीमा छ भने वैद्यनाथ ज्योतिर्लिंग अछामको साँफेबगर छ। भीमाशंकर ज्योतिर्लिंग दोलखाको कौशिकी नदीमा छ भने रामेश्वरम् ज्योतिर्लिंग महाकालीमा छ। केदारनाथ ज्योतिर्लिंग बैतडीको रावलाद्रीमा पर्छ भने धुष्मेश्वर ज्योतिर्लिंग रामेछापको जटापोखरीमा पर्छ। नागेश्वर ज्योतिर्लिंग दार्चुलाको नाघुमा, त्रयम्बकेश्वर ज्योतिर्लिंग सिन्धुलीको गौतमी नदीकिनारमा, विश्वनाथ महाकाली नदीतटमा र महाकालेश्वर ज्योतिर्लिंग ताप्लेजुङको तमोरी र पाँचथरको काबेली नदीको संगममा पर्छन्। नेपालका जगद्गुरु बालसन्त मोहनशरण देवाचार्यले स्कन्द पुराणको मानस खण्ड, हिमाद्री वराह पुराण र शिव पुराणको अध्ययन गरी यी १२ ज्योतिर्लिंग नेपालका विभिन्न १० जिल्लामा रहेको फेला पारेका हुन्। उनले शास्त्रीय प्रमाण फेला पारेपछि २०७२ सालदेखि २०७५ सालसम्म नेपालको पैदल यात्रा गरे। नेपाल आमाको मूर्ति स्थापनार्थ गरिएको पैदल यात्राका क्रममै उनले १२ ज्योतिर्लिंग तत्तत् स्थानमा रहेको फेला पनि पारेका हुन्। अधिकांश ज्योतिर्लिंगको औपचारिक रूपमा सुरुआत पनि गरेका छन्। पुत्रशोकले सन्तप्त धुष्मा दिव्य हिमालयतर्प गइन्। कौशिकी नदी पार गरी जटासरोवरबाट उत्पन्न जटागंगाका तटमा पुगेर भक्तिपूर्वक शिव आराधना गरिन्। धुष्माको आराधनाबाट उत्पन्न शिव नै धुष्मेश्वर ज्योतिर्लिंगका रूपमा प्रतिष्ठित भएको उल्लेख छ। कौशिकी पार गर्दै जाँदा रामेछापको जटापोखरीस्थित जटागंगा किनारमा धुष्मेश्वर ज्योतिर्लिंग उत्पन्न भएको प्रसंग छ। कहाँ कस्तो अवस्थामा छन् ? ताप्लेजुङ र पाँचथरको सीमामा पर्ने महाकालेश्वर ज्योतिर्लिंगका लागि मन्दिर बनाइएको मन्दिर व्यवस्थापन समितिका सहसचिव श्रीराम महतारा बताउँछन्। दुई रोपनीमा रहेको यसका लागि दुई रोपनी क्षेत्रफल थप्न लागिएको छ। साँझबिहान नियमित पूजा हुने यहाँ गाउँका सबैले पालैपालो पूजा गर्ने उनको भनाइ छ। यो काबलीबाट पाँच किलोमिटर दूरीमा छ। सिन्धुलीस्थित गौतमी नदीकिनारमा त्रयम्बकेश्वर ज्योतिर्लिंग छ, जुन यसअघि गाउँलेलाई थाहै थिएन। मन्दिर व्यवस्थापन समितिका अध्यक्ष शंकर मगर भन्छन्, नजिकको तीर्थ नचिनेर हेलाँ भएको रहेछ। जगद्गुरु बालसन्तले चिनाएपछि सबै उत्साहित छौं। मन्दिरका नाममा २५ रोपनी जग्गा छ। पुजारी अर्जुन आलेमगरले बिहानबेलुकी नित्य पूजा गरिरहेका छन्। बीपी राजमार्गबाट १५ मिनेट हिँडे पुगिन्छ। केदारनाथ ज्योतिर्लिंग पुग्न बैतडीको बडियाबाट चार घन्टा पैदल हिँड्नुपर्ने अवस्था छ। परापूर्वकालदेखि पूजा गर्दै आएका चन्द्रबहादुर भाटका अनुसार, बजेट नहुँदा पूर्वाधार व्यवस्थित छैन। पूजारी, भण्डारी, धामी, भरणी आदि मन्दिरमा हुन्छन्। वर्षमा एकदुईपटक भव्य पूजा हुन्छ तर प्रायः भक्तजनको भीड हुन्छ। मल्लिकार्जुन ज्योतिर्लिंग महाकाली र चौलानी नदीका बीचमा छ। विक्रम धामीका अनुसार सुरुआतदेखि यहाँ आफ्नै परम्परा भए पनि रुद्राभिषेक आदि पूजाका लागि अढाई वर्षसम्म बुकिङ भइसकेको छ। पहिले पूजारीबाहेकले हेर्न पाउँदैनथे। बलिको अन्त्य गर्न स्थानीय लागेकाले अहिले निषेधित छ। दिनहुँ पूजा हुन्छ तर पूर्वाधारमा लगानी आवश्यक छ, उनी भन्छन्। भारतले जसरी नै नेपालले पनि करोडौं लगानी गरेर भव्य पूर्वाधार बनाएमा मुलुकका विभिन्न भागमा रहेका ज्योतिर्लिंग दर्शन र पूजाआजाका लागि बर्सेनि हजारौं भक्तजन पुग्नेछन्। यसले धार्मिक पर्यटनको विकास हुनेछ। रामेश्वरम् ज्योतिर्लिंग पौराणिककालदेखि स्थानीय देवताका रूपमा पुजिँदै आएको थियो। व्यवस्थापन समितिका अध्यक्ष कमलसिंह बोहोरा भन्छन्, बालसन्तले ज्योतिर्लिंग भनेर प्राणप्रतिष्ठा गरेपछि घुइँचो लाग्न थालेको छ। डेढ वर्षमा २५ लाखजतिको श्रमदान गरेर स्थानीयले केही पूर्वाधार बनायौं। मन्दिरका लागि रामसिंह विष्टले एक बिघा जमिन दिएका छन्। विश्वनाथ ज्योतिर्लिंगमा गोपालदत्त भट्ट पूजारी छन्। मन्दिर बनाउन चन्दा संकलन गर्दै फाउन्डेसन तयार भइरहेको उनको भनाइ छ। ज्योतिर्लिंग भनेर चिनाएपछि भीड बढेको जानकारी दिँदै उनी थप्छन्, गाडी आइपुग्ने बाटो खनेका छौं, राजमार्गबाट भीरको बाटो एक घन्टा आउनुपर्छ। यसअघि बनारसी देवता भनेर पूजिन्थ्यो। यहाँ लोहार जातिका पूजारी, धामी, चण्डारी छन्। नागेश्वर ज्योतिर्लिंग दार्चुलाको नौगाड गाउँपालिका १ को उत्तरी भेगमा छ। मन्दिर व्यवस्थापन समितिका सहसचिव नरेन्द्रबहादुर बमका अनुसार विगतमा परम्पराअनुसार धूप र दियो बाल्ने गरे पनि ज्योतिर्लिंग पत्ता लागेपछि नित्य पूजा हुन थालेको छ। शिवरात्री र माघे संक्रान्तिमा घुइँचो लाग्न थालेको उनको भनाइ छ। बाटोबाट तीन किलोमिटर पैदल हिँडेपछि २० बिघा फराकिलो उक्त मन्दिर पुगिन्छ। जन श्रमदानबाट पाँच किलोमिटर सडक खन्ने काम भइरहेको छ। ज्योतिर्लिंग भनेर थाहा पाएपछि प्रदेश सरकारले १३ करोड रुपैयाँ छुट्ट्याएको छ, उनी भन्छन्। मुस्ताङमा पर्ने भनिएको सोमनाथ ज्योतिर्लिंग शालग्राम पर्वतसँग जोडिएको छ। अछाम साँफेबगरमा पत्ता लागेको वैद्यनाथ ज्योतिर्लिंगमा मन्दिर, आ श्रम, यज्ञमण्डप, गुरुकूल र गौशाला रहेको मन्दिरमा संलग्न पूर्वडीएसपी सुरजबहादुर शाहको भनाइ छ। मन्दिर व्यवस्थापन समितिका सल्लाहकार शान्तकृष्ण श्रेष्ठ दोलखास्थित भीमेश्वर नै भीमाशंकर ज्योतिर्लिंग भएको पुष्टि बालसन्तले गरेको जानकारी दिन्छन्। भारतले करोडौं लगानी गरेर भव्य पूर्वाधार बनाएका कारण त्यहाँका ज्योतिर्लिंग दर्शन र पूजाआजाका लागि बर्सेनि हजारौं नेपाली भक्तजन पुग्छन्। नेपालमा पनि अध्ययनअनुसन्धान गरी शास्त्रीय आधारअनुसार तत्तत् ठाउँमा पुगी पत्ता लगाई जगद्गुरु बालसन्तले प्राणप्रतिष्ठासमेत जगाइसकेको अवस्थामा नेपाल सरकारले त्यहाँ पुग्ने सहज सडक र मन्दिर र परिसरमा भव्य भौतिक पूर्वाधार निर्माण गर्न सके धार्मिक पर्यटनको समेत विकास हुनेछ। स्वस्थानी व्रतकथामा ज्योतिर्लिंग ब्राह्मणपुर भन्ने स्थानमा ऋषिपत्नीहरू स्नान गर्न गएका थिए। महादेवलाई त्यही बाटो भएर जान लागेको देखेर आपसमा कुरा गरे, महादेव पत्नी नहुँदा बेहोसी भई हिँडेका छन्। हामी एक भएर उनकै पछि जाऊँ। ऋषिहरूले महादेवले हाम्रा पत्नी पछि लगाए भनेर आरोप लगाए। शिवले भने, मैले ल्याएको होइन, किन आएछन् ? ऋषिहरूले भने, महादेव, हजुरको नांगो शरीर देखेर पत्नीहरू पछि लागेर आएका हुन्, हामी श्राप दिन्छौं तिम्रो लिंग पतन भइजाओस्। श्राप दिनासाथ शिवले पनि आफ्नो लिंग पतन भएको अभिनय गरे। तर त्यस लिंगबाट भयानक ज्योतिर्लिंग उत्पत्ति भयो। स्वस्थानी व्रतकथाको अध्याय ११ मा महादेवको ज्योतिर्लिंग उत्पत्ति भएको प्रसंग आउँछ। ब्रह्मादि देवताले ज्योतिर्लिंगले संसार छोप्न लाग्यो भनेपछि विष्णु तत्काल ज्योतिर्लिंग भएको ठाउँमा पुगे। विष्णुले शिवशिव भन्दै भयानक लिंगलाई अंकमाल गरे। त्यो ज्योतिर्लिग सय करोड सूर्यसमान थियो। अंकमाल गर्नासाथ त्यो भयानक ज्योतिर्लिंग सामान्य अवस्थामा परिणत भयो। त्यसपछि उक्त लिंगबाट शिव प्रत्यक्ष भई ऋषिहरूसँग भने, हे ऋषि हो, निरपराध मलाई तिमीहरूले श्राप दियौ। म पनि तिमेरुलाई श्राप दिन्छु। सुन, तिमेरुको पनि वाक्य अशुद्ध रहोस्। तिमेरुका स्त्री पनि एकै पुरुषसँग बस्न नसकून्। पतिव्रता नहोऊन्। यसपछि चित्तलाई दृढ बनाई उत्तर दिशामा गई लोभ, मोह, काम, क्रोध छाडी सम्पूर्ण इन्द्रिय बाँधी तीनवटै आँखालाई निराकार लिंगस्वरूपमा खिचेर ठूलो कष्टले महादेव तपस्या गर्न लागे।"
ओलम्पिक कमिटीको सचेतना कार्यक्रम,"काठमाडौं : नेपाल ओलम्पिक कमिटी (एनओसी) ले कोरोना भाइरसको रोकथामबारे सचेतना कार्यक्रम आयोजना गरेको छ। शुक्रबार ओलम्पिक कमिटीको भवनमा सचेतना कार्यक्रमको आयोजना गरेको हो। कार्यक्रममा टोकियो ओलम्पिकका लागि वाइल्ड कार्डको आवेदन भरेका खेलाडीसहित २२ जनाको सहभागिता रहेको थियो। सहभागीलाई डा बाबुराम मरासिनी, डा सरोजकृष्ण श्रेष्ठले कोरोना भाइरस र यसको रोकथामबारे जानकारी गराएका थिए। यस्तै कार्यक्रममा कोरोनाको कारण खेलाडीको प्रशिक्षणमा प्रत्यक्ष असर परेकाले उनीहरूको स्वास्थ्यलाई मध्यनजर गरी डाक्टर प्यानलसमेत बनाइएको छ। डाक्टर प्यानलमा सरोजकृष्ण श्रेष्ठ, नवेशमानसिंह प्रधान, राजु डंगोल, हेमन्त चन्द र पुनम पाठक रहेका छन्।"
पिटर विटिङ्घमको निधन,लन्डन : इङ्लिस फुटबल क्लब कार्डिफ सिटीका पूर्वखेलाडी पिटर विटिङ्घमको बिहीबार राति निधन भएको छ। मार्च ७ तारिखमा वेल्सस्थित एक बारमा दुर्घटनामा परी ३५ वर्षीय विटिङ्घम गम्भीर रूपमा घाइते भएका थिए। दुर्घटनामा परी उनको टाउकोमा गम्भीर चोट लागेको थियो। उनलाई उपचारका लागि वेल्सकै युनिभर्सिटी अस्पतालमा भर्ना गरिएको थियो। उपचारकै क्रममा बिहीबार राति उनको निधन भएको छ। इङ्ल्यान्डको यू२१ राष्ट्रिय टोलीका सदस्यसमेत रहेका विटिङ्घम केही समयमै दोस्रो सन्तानको पिता बन्दै थिए। साउथ वेल्सको प्रहरीले विटिङ्घमको दुर्घटनाको विषयमा अनुसन्धान पनि गरिरहेको छ। दुर्घटनाको प्रारम्भिक अनुसन्धानमा शंका गर्नुपर्ने कुनै तथ्य फेला नपरेको प्रहरीले जनाएको छ। विटिङ्घमले सन् २००३ मा इङ्लिस क्लब एस्टन भिल्लाबाट खेलजीवन सुरु गरेका थिए। यसबीचमा उनले बर्नली र डर्बी काउन्टीबाट पनि लोनमा व्यावसायिक फुटबल खेलेका थिए। त्यसपछि उनी सन् २००७ देखि सन् २०१७ सम्म कार्डिफ सिटीमा आबद्ध भएका थिए। पछिल्लो पटक उनले सन् २०१७ देखि सन् २०१८ सम्म ब्ल्याकबर्न रोभर्सबाट व्यावसायिक फुटबल खेलेका थिए। उनले कार्डिफ सिटीका लागि चार सय ५९ खेल खेल्दै ९८ गोल गरेका थिए। विटिङ्घमले व्यावसायिक फुटबल खेलेका क्लबहरूले उनीप्रति हार्दिक श्रद्धाञ्जलि व्यक्त गरेका छन्। विटिङ्घमका सहकर्मी फुटबल र शुभेच्छुकहरूले पनि उनको असामयिक निधनबाट आफूहरू स्तब्ध बनेको प्रतिक्रिया दिँदै श्रद्धाञ्जलि अर्पण गरेका छन्। यसैगरी म्यानचेस्टर युनाइटेडका प्रशिक्षक ओले गनर सोल्सकरले पनि विटिङ्घमप्रति श्रद्धाञ्जलि अर्पण गर्दै शोक सन्तप्त परिवारजनमा समवेदना व्यक्त गरेका छन्। विटिङ्घमले कार्डिफबाट व्यावसायिक फुटबल खेल्दा सोल्सकर उक्त क्लबका प्रशिक्षक थिए।
अप्रिल ३० सम्म रोकियो प्रिमियर लिग,"लन्डन : कोरोना भाइरसको त्रासका कारण इङ्लिस प्रिमियर लिग फुटबलको स्थगन अवधि बढाइएको छ। इङ्ल्यान्ड फुटबल संघ (एफए) ले गरेको पछिल्लो निर्णयअनुसार अप्रिल ३० तारिखसम्म प्रिमियर लिग स्थगित गरिएको हो। प्रिमियर लिगसँगै अप्रिल ३० तारिखसम्म इङ्ल्यान्डमा फुटबलका कुनै पनि गतिविधि हुने छैनन्। कोरोना भाइरसको महामारी विश्वव्यापी रूपमा फैलने क्रम जारी रहेकाले प्रिमियर लिग स्थगनको अवधि बढाइएको एफएले जनाएको छ। इङ्लिस प्रिमियर लिगका सम्पूर्ण खेल, महिला फुटबल लिग, महिला च्याम्पियनसिपलगायतका सम्पूर्ण प्रतियोगिता अप्रिल ३० सम्मका लागि स्थगित गरिएको छ, एफएद्वारा जारी विज्ञप्तिमा भनिएको छ। स्कटल्यान्ड, वेल्स र उत्तरी आयरल्यान्डमा समेत फुटबलका सम्पूर्ण प्रतियोगिता स्थगित गरिएको छ। कोरोना भाइरसको त्रासका कारण इङ्लिस प्रिमियर लिगको बाँकी खेल के गर्ने भन्ने विषयमा समेत अहिले व्यापक छलफल भइरहेको छ। एफएका केही पदाधिकारी र क्लबहरू लिग लिडर लिभरपुललाई विजेता घोषित गर्नुपर्ने पक्षमा छन्। तर, अधिकांश पदाधिकारी र क्लबहरू भने प्रिमियर लिगका बाँकी खेल कोरोना भाइरसको त्रास सकिएपछि पूरा गर्नुपर्ने पक्षमा देखिएका छन्। लिग तालिकामा पहिलो र दोस्रो टोलीबीच देखिएको ठूलो अन्तरका कारण लिभरपुललाई विजयी घोषित गरिए पनि च्याम्पियन्स लिग र युरोपा लिगमा पुग्ने टोलीको टुंगो लगाउन समस्या पर्ने देखिन्छ। यसैगरी लिगको बाँकी खेल हुन नसके रेलिगेसनमा पर्ने टोलीको टुंगो लगाउन पनि समस्या पर्नेछ। प्रिमियर लिगमा हालसम्म २९ खेल खेलेको लिभरपुल ८२ अंकसहित पहिलो र २८ खेल खेलेको म्यानचेस्टर सिटी ५७ अंकसहित दोस्रो स्थानमा छन्। अब लिभरपुलले नौ र म्यानचेस्टर सिटीले १० खेल खेल्न बाँकी छ। यी दुई टोलीबीच २५ अंकको अन्तर छ। यसैगरी २९ खेल खेलेको लेस्टर सिटी ५३ अंकसहित तेस्रो, समान खेल खेलेको चेल्सी ४८ अंकसहित चौथो र म्यानचेस्टर युनाइटेड ४५ अंकसहित पाँचौं स्थानमा छन्। त्यसपछिका टोलीबीचको अन्तर पनि निकै कम रहेको छ। अहिलेसम्म बर्नमाउथ, एस्टन भिल्ला र नर्विच सिटी रेलिगेसन क्षेत्रमा छन्। तर, त्यसभन्दा माथि रहेको टोलीसँग यी तीनवटै टोलीको अन्तर पनि निकै कम छ। यस्तोमा जुनसुकै टोली पनि रेलिगेसनमा पर्न सक्ने अवस्था छ। त्यसैले एफएले प्रिमियर लिगको बाँकी खेलका विषयमा हालसम्म कुनै स्पष्ट निर्णय लिइसकेको छैन। हाललाई एफए पनि प्रिमियर लिगको सिजन पूरा गर्ने पक्षमा देखिन्छ। एफएका अध्यक्ष ग्रेग क्लर्क र वेस्ट हामका उपाध्यक्ष कारेन बार्डीले भने प्रिमियर लिगको सिजन पूरा हुनेमा शंका व्यक्त गर्दै आएका छन्।"
घर फर्कने अनुमति पाए हिग्वेन,"रोम : कोरोना भाइरसको त्रासका कारण अहिले इटालियन सिरिए क्लबका अधिकांश खेलाडी क्वारेन्टनाइनमा छन्। इटालियन क्लबका केही खेलाडीमा कोरोना भाइरसको संक्रमण देखिएपछि पूर्वसावधानी अपनाउँदै अन्य खेलाडीलाई पनि क्वारेन्टाइनमा राखिएको हो। तर, युभेन्ट्सका चर्चित अर्जेन्टिनी खेलाडी गोन्जालो हिग्वेनलाई भने स्वदेश फर्कने अनुमति प्रदान गरिएको छ। आमा सिकिस्त बिरामी भएका कारण ३२ वर्षीय हिग्वेनलाई अर्जेन्टिना फर्कने अनुमति दिइएको युभेन्ट्सले जनाएको छ। अर्जेन्टिना फर्कने अनुमति दिइनुअघि हिग्वेनमा कोरोना भाइरसको परीक्षण गरिएको थियो। क्लबका अनुसार परीक्षणको नतिजा नेगेटिभ आएपछि उनले घर फर्कने अनुमति पाएका हुन्। इटाली कोरोना भाइरसको संक्रमणबाट सबैभन्दा बढी प्रभावित भएको देश हो। त्यसैले अधिकांश राष्ट्रले इटालीबाट कसैलाई पनि आफ्नो मुलुकमा प्रवेश गर्न रोक लगाएका छन्। हिग्वेनले भने मानवीय कारणले स्वदेश फर्कने अनुमति पाएका हुन्। तर, यसका लागि अर्जेन्टिना प्रवेश गरेपछि पनि उनको पुनः स्वास्थ्य परीक्षण गरिनेछ। स्पेनिस क्लब रियल म्याड्रिडका पूर्वस्ट्राइकर हिग्वेनले सन् २०१३ देखि लगातार विभिन्न इटालियन क्लबबाट व्यावसायिक फुटबल खेल्दै आएका छन्। हिग्वेनको आमालाई के भएको हो भन्ने विषयमा भने समाचारमा जनाइएको छैन।"
