शीर्षक,विवरण
भारतीय बजेटबाट के सिक्ने ?,"कृषि क्षेत्रलाई प्रतिस्पर्धी बनाउने हो भने कृषि र वित्तीय क्षेत्रलाई बजेटमार्फत जोड्ने व्यवस्था गर्न आवश्यक छ अन्य मुलुकको तुलनामा भारतमा केही वर्षयता फरक ढंगले बजेटको तयारी हुँदै आएको छ। फेब्रुअरी १ मा भारतीय अर्थमन्त्री निर्मला सीतारमणले प्रस्तुत गरेको बजेटमा केही पृथक् विशेषता देखिन्छन्। भारतले बजेटलाई सर्वसाधारण जनतासँग जोड्ने प्रयास गरेको देखिन्छ। बजेटमार्फत सर्वसाधारणलाई कसरी साथसाथै लैजाने प्रयत्न रहेको छ। बजेटलाई मूलतः ६ प्रमुख विषयमा बाँधिएको देखिन्छ। तीमध्ये तीनवटा मुख्य र बाँकी तीनवटा क्रसकटिङ (अन्तरसम्बन्धित) विषयवस्तु छन्। पहिलो विषय, महत्वाकांक्षी भारत। भारतीय प्रधानमन्त्री नरेन्द्र मोदीले १५ अगस्टमा भारतीय स्वतन्त्रता दिवसका अवसरमा लालकिल्लामा उभिएर भारतीय अर्थतन्त्रलाई पाँच वर्षभित्र (२०२४२५ सम्म) पाँच हजार अर्ब अमेरिकी डलर पुर्याउने घोषणा गरे। बजेटमार्फत पाँच हजार अर्ब डलरको अर्थतन्त्र निर्माण गर्ने विषयलाई आम नागरिकको महत्वाकांक्षासँग जोडिएको छ। अहिले भारतको अर्थतन्त्र दुई हजार नौ सय अर्ब अमेरिकी डलरको छ र विश्वका ठूला अर्थतन्त्रहरूमा भारत पाँचौं स्थानमा छ। अमेरिका, चीन, जापान, जर्मनीपछि भारतीय अर्थतन्त्र पाँचौं स्थानमा पर्छ। हरेक देशका नागरिक आफ्नो देश राम्रो होस्, महान् होस् भन्ने चाहन्छन्। भारत सरकारले जनताका त्यो आकांक्षालाई बजेटमार्फत जोडेको देखिन्छ। जनतासँग जोडिएन भने बजेट कार्यान्वयन हुँदैन र यसको सार्थकता पनि हुँदैन भन्ने सवाललाई भारतीय बजेटले आत्मसात गरेको साथै बजेट सार्वजनिक गर्ने दिनलाई उत्सवका रूपमा मनाएको देखिन्छ। महत्वाकांक्षी भारत का अतिरिक्त आर्थिक विकास, सहृदयी समाज (केयरिङ सोसाइटी) का तीन प्रमुख नारालाई कार्यान्वयन गर्न क्रसकटिङ विषयहरूमा सुशासन, वित्तीय पहुँच र प्रविधि तथा सहज जीवनयापनलाई राखेको देखिन्छ। भारत सरकारले बजेटलाई अर्थपूर्ण बनाउन वित्त मन्त्रालयले तयार गर्ने आर्थिक सर्वेक्षणसँग मेल खाने बनाइएको छ। कतिपय मुलुकमा आर्थिक सर्वेक्षण र बजेटबीच मेल देखिँदैन। नेपालकै उदाहरण लिने हो भने आर्थिक सर्वेक्षण एकातिर र बजेट अर्कातिर हुन्छ। देशको विकासका लागि आवश्यक विषय आर्थिक सर्वेक्षणमा उल्लेख गर्ने र त्यसलाई बजेटमा समावेश गर्दा आर्थिक सर्वेक्षणको सार्थकता रहन्छ। अर्कातर्फ सुविकसित विचार, अध्ययन तथा अनुसन्धानका आधारमा बजेट निर्माण गरिएको देखिन्छ। नेपालले पनि आर्थिक सर्वेक्षणलाई कर्मकाण्डी रूपमा पुराना तथ्यांकको पुलिन्दा नबनाएर आर्थिक विकासको विचार निर्माण गर्ने गरी प्रस्तुत गर्नुपर्छ भन्ने सिक्न सकिन्छ। भारत सरकारले प्रकाशन गरेको आर्थिक सर्वेक्षणमा सरकारको चिन्तनलाई राम्रोसँग व्याख्या गरिएको छ। आम नागरिकका पहुँचमा पहिल्यै पुग्ने उक्त सर्वेक्षणको अध्ययन गरेर बजेट के आधारमा तयार हुँदै छ र कस्तो हुँदै छ भन्ने सहज अनुमान गर्न सकिन्छ। नेपालमा ग्रामीण कृषि क्षेत्र र वित्तीय क्षेत्र जोड्ने वित्तीय संस्थाहरू छैनन्। सरकारले सहकारीमार्फत यो प्रयास गरेको भए पनि सहकारीको नियमन, सुपरिवेक्षण कमजोर भएकाले त्यति प्रभावकारी हुन सकेको छैन। भारतीय बजेटले आर्थिक सर्वेक्षणले बोकेका विचारमध्ये सम्पत्ति सिर्जना अर्थात् पाँच हजार अर्ब डलरको अर्थतन्त्र निर्माण गर्ने महत्वाकांक्षा बोकेको छ। राष्ट्रको सम्पत्ति विस्तार गर्ने लक्ष्य प्राप्तिका साधनमध्ये सरकार र निजी क्षेत्रको साझेदारी महत्वपूर्ण उपायका रूपमा अंगीकार गरेको बजेटमा झल्किन्छ। हरेक क्षेत्रमा सार्वजनिकनिजी साझेदारी (पीपीपी) अवलम्बन गर्ने बजेटमा उल्लेख छ। पीपीपी मोडलका परियोजना कार्यान्वयनमा निजी क्षेत्रलाई प्रोत्साहित गर्न भायबिलिटी ग्याप फन्डिङ (परियोजना सम्भाव्य हुने लागत र यथार्थ लागतको अन्तर) प्रदान गर्ने भएको छ। नेपालमा पनि सार्वजनिकनिजी साझेदारी ऐन आएको छ, तर कानुन र नीति ल्याउँदैमा सरकार र निजी क्षेत्रको साझेदारी अघि बढिहाल्छ भन्ने होइन। जबसम्म निजी क्षेत्रले प्राप्त गर्ने मुनासिब नाफासहित हेरेर सरकारले परियोजना सम्भाव्य हुने लागत र यथार्थ लागतबीचको अन्तरको रकम लगानी गर्दैन भने निजी क्षेत्र लगानीका लागि उत्साही हुँदैन। कतिपय परियोजना, साझेदारीका कार्यक्रम अल्पकालीन अवस्थामा सम्भाव्य हुँदैन। सम्भाव्य नहुने परियोजना निजी क्षेत्रले लगानी गर्दैन। निजी क्षेत्रसँग साझेदारी गर्ने हो भने अल्पकालका लागि सरकार भायबिलिटी ग्याप फन्डिङ का लागि तयार हुनुपर्छ। भारतले पूर्वाधार मात्र होइन, कृषि क्षेत्रसमेतको विकासका लागि पीपीपी मोडल अवलम्बन गर्ने र त्यसमा सरकारले त्यस्ता परियोजना सम्भाव्य बनाउन थप लगानी गर्ने उल्लेख गरेको छ। त्यस्तै स्वास्थ्य क्षेत्रमा मोडल अस्पतालहरू निर्माण गर्न लगाएर त्यसलाई नाफामूलक बनाउन अल्पकालीन लगानी गर्ने उल्लेख छ। निजी क्षेत्रबाट ग्रामीण क्षेत्रमा स्थापना हुने अस्पतालहरूले नाफामा चल्नका लागि सरकारको समेत लगानी प्राप्त गर्नेछन्। नेपालमा पनि ठूला सहरहरूमा बाहेक आधुनिक अस्पताल छैनन्। नेपालले पनि भारतकै शैलीमा ग्रामीण क्षेत्रमा निजी क्षेत्रले खोल्ने अस्पताललाई भायबिलिटी ग्याप फन्डिङ को व्यवस्था गर्ने हो भने नेपालीले सहज स्वास्थ्योपचारमा पहुँच हुनुका साथै दिगो विकासका सम्बन्धित लक्ष्य प्राप्तिमा समेत सहयोग पुनेछ। भारतले दिगो विकासका योजनालाई विभिन्न नारामार्फत आमजनताका मुद्दा बनाएको छ। उदाहरणका लागि सरसफाइ र स्वास्थ्यका मुद्दालाई आमजनतासँग जोड्न स्वच्छ भारत, आयुष्मान भारत, स्वच्छ ऊर्जा पहुँचको लक्ष्य प्राप्तिलाई उज्याला भारत मार्फत सम्बोधन गर्न खोजेको छ। दिगो विकासका लागि अभियानसहित आवश्यक बजेटरी व्यवस्थासमेत गरिएको देखिन्छ। त्यस्तै आर्थिक सर्वेक्षणले प्रोबिजनेस भर्सेस प्रोक्रोनी को विषय उल्लेख छ। यद्यपि भारतीय प्रधानमन्त्री मोदीले गुजराती निकटस्थहरूलाई याराना पुँजीवाद (क्रोनी क्यापिटालिजम्) प्रवद्र्धन गरेको भन्ने आरोप छ। तर पनि सरकारले प्रकाशन गरेको आर्थिक सर्वेक्षणमा यसको विरोध गरिएको छ। साथै अत्यावश्यक वस्तुहरूको स्टक लिमिट तोक्ने सरकारको नीति प्रत्युत्पादक रहेको भनेर सरकारकै नीतिको आत्मसमीक्षा पनि आर्थिक सर्वेक्षणमा भेटिन्छ। राष्ट्रको सम्पत्ति सिर्जनाका लागि अर्को उपायका रूपमा उद्यमशीलतालाई भारतीय बजेटले अघि सारेको छ। उद्यमशीलताको विकासविना अर्थतन्त्रको आकार बढाउन सकिँदैन भन्ने तथ्य मनन गरेको छ। उद्यमशीलताको विकास गर्न थुप्रै सहुलियत दिने व्यवस्था बजेटमा छ। उत्पादनमूलक (म्यानुफ्याक्चरिङ) क्षेत्रमा आउने नयाँ लगानीका हकमा व्यावसायिक आयकर १५ प्रतिशतमा झारेको छ। भारतले सिर्जनात्मक विनास मा विश्वास गरेको देखिन्छ। नयाँ प्रविधि र नयाँ सोचसहितका कुनै कम्पनी आउँछन् भने स्वीकार गर्नुपर्छ। यस्तो अवस्थामा कुनै पुरानो प्रविधिमा आधारित कम्पनीहरू टिक्न सक्दैनन् भने पनि चिन्ता गर्नु हुँदैन। भारतीय बजेटले देश विकासका लागि विश्वाससहितको अदृश्य हात (इनभिजिबल ह्यान्डस् विथ ट्रस्ट) को अवधारणा अघि बढाएको छ। यो भनेको सरकारको कम हस्तक्षेपमा निजी क्षेत्रको विकास हो। अर्थतन्त्रमा रहेका नियमनहरूलाई कम गर्दै निजी क्षेत्रका कामलाई कम झन्झटिलो बनाउने व्यवस्था गरेको छ। विश्वमा पछिल्लो समयमा कतिपय मुलुकले नियमनमा बढी ध्यान दिइरहेको अवस्थामा निजी क्षेत्रलाई बढी नियमन गरेर घाँटी निचोर्न हुन्न भन्ने मान्यतालाई भारतको बजेटले आत्मसात गरेको छ। भारतले सम्पूर्ण करसम्बन्धी व्यवस्थालाई सरलीकरण र करलाई औचित्यपूर्ण बनाएको छ। करका कारणले निजी क्षेत्रको विकासमा अवरोध भइरहेको भन्ने सवाललाई सम्बोधन गर्ने उद्देश्य देखिन्छ। व्यक्तिगत आयकरमा समेत सरलीकरण गरेको देखिन्छ। भारतमा अधिकतम ३० प्रतिशतसम्म व्यक्तिगत आयकरको प्रबन्ध छ। जबकि नेपालमा ३६ प्रतिशतसम्म व्यक्तिगत आयकर तिर्नुपर्छ। भारतले चालेको यो कदमले त्यहाँका नागरिकलाई बढी काम गर, बढी आर्जन गर र बढी बचत गर भन्ने सुविधा दिएको छ। यसले बढी काम गर्नलाई प्रोत्साहित गरेर उच्च आर्थिक वृद्धिदरको ढोका उघारेको छ। बजेटले डुइङ बिजनेस मा सुधारलाई आत्मसात गरेको छ। विश्वबैंकले प्रकाशन गर्ने डुइङ बिजनेस रिपोर्टमा सन् २०२० मा भारतको बरियता ६३औं स्थानमा छ। भारतले छिट्टै आफ्नो बरियता ५० भित्रै पार्ने लक्ष्य राखेको छ। यसका लागि प्रविधिमा आधारित गभर्नेन्स (इगभर्नेन्स) को नीति बजेटले अंगीकार गरेको छ। प्रशासन र सेवा प्रवाह गर्ने निकायलाई प्रविधिमा आधारित बनायो भने सेवाग्राहीले सेवाप्रदायकसँग प्रत्यक्ष भेटघाट गर्नु पर्दैन र यसले भ्रष्टाचार कम हुन्छ भन्ने मान्यता छ। भारतले पछिल्ला वर्षहरूमा डुइङ बिजनेस र भ्रष्टाचार मापनसम्बन्धी सूचकांकमा निकै सुधार गरेको छ। भारतीय बजेट र आर्थिक सर्वेक्षणले विश्व बैंकको डुइङ बिजनेस लाई निकै महत्व दिएर छुट्टै शीर्षक नै राखेको छ। डुइङ बिजनेसमा अघिल्लो १०१२ वर्षमा भारतको अवस्था के थियो, अहिले के छ भनेर व्याख्या गरेरै डुइङ बिजनेसमा सुधारका लागि आफ्नो देशको गभर्नेन्सलाई त्यसअनुकूल बनाउन खोजेको छ। निजी लगानी आकर्षित गर्न उपकरणका रूपमा प्रविधि प्रयोगलाई जोड दिएको छ। भारतले सन् २०१४ मा जाम ट्रिनिटी (जनधन योजना, आधार कार्ड र मोबाइल बैंकिङ) अवलम्बन गर्यो। यसले वित्तीय पहुँच ८० प्रतिशत पुर्यायो। पहुँच विस्तारमा लाग्ने लागतमा ठूलो कटौती गर्यो। अझै भारत सन्तुष्ट छैन। उसले चीनको द्रूत विकासलाई नियालिरहेको छ। भारतको आर्थिक सर्वेक्षणमा चीनको उदाहरण दिइएको छ। चीनले इकमर्स, प्रविधिमा जुन किसिमको सफलता हासिल गरेको छ, त्यस किसिमको मोडल भारतले पनि अवलम्बन गर्नुपर्छ भन्ने उल्लेख छ। चीनका असल अभ्यासलाई प्रशंसा गरेर आत्मसात गरेको छ। त्यस्ता असल अभ्यास मुलुकमा भित्याउनुपर्छ भनेर भारतीय बजेटबाट सिक्न जरुरी छ। भारतले कर व्यवस्थामा जुन ढंगले सुधार, सरलीकरण र करभार कटौती गरिरहेको छ, यस्ता असल अभ्यासको पाठ हामीले पनि सिक्नुपर्छ र आगामी बजेट निर्माण गर्दा करको बोझलाई कसरी न्यूनीकरण गर्न सकिन्छ भन्ने दिशातर्फ जान भारतको बजेटले अभिप्रेरित गर्छ। भारतले बजेटलाई पूर्वाधार विकासमा विशेष महत्व दिएको छ। सडक सञ्जाल, हवाई पूर्वाधार, सहरी क्षेत्रका पूर्वाधार, थप सहरीकरण गर्ने बजेटमा उल्लेख छ। भारतका सहरहरूमा ट्राफिक जामका समस्या समाधान गर्न धेरैभन्दा धेरै फ्लाइओभरहरू निर्माण गर्ने, सहरी परिवहन चुस्त बनाउने कार्यक्रम ल्याइएको छ। ग्रामीण क्षेत्रका अतिरिक्त सहरी क्षेत्रका सुविधामा पनि सुधार गर्ने विषयलाई प्राथमिकता दिएको छ। नेपालले पनि बढ्दो सहरीकरणलाई ख्याल गर्दै सहरी क्षेत्रमा सरकारले दिने सुविधा, सडक, ढल, बिजुली, फ्लाइओभर, सहरी परिवहनमा विविधीकरण, खुला ठाउँ, वनस्पति उद्यान, सहरभित्र हरियाली प्रवद्र्धन गर्ने काम गर्न सकिन्छ। यसले जनजीवनमा तुरुन्त परिवर्तनको अनुभव गर्न सक्छन्। भारतका ग्रामीण क्षेत्रसम्म स्तरीय सडक सञ्जाल निर्माण भएको छ। यसकै कारण भारतको आर्थिक विकास तीव्र हुँदै विश्व अर्थतन्त्रमा भारत उदीयमान मुलुकमा रूपान्तरण भएको हो। सडक सञ्जाल विस्तारका सवालमा हामीले भारतीय बजेटबाट सिक्न सक्छौं। भारतीय बजेटको अर्को प्रमुख विशेषता हो वित्तीय क्षेत्रको विकास। विश्व अर्थतन्त्रमा पाँचौं स्थानमा भए पनि त्यहाँको वित्तीय क्षेत्र अन्य मुलुकको तुलनामा विकास हुन सकेको छैन। अहिले भारतमा आर्थिक वृद्धिदर केही कमजोर हुनुमा वित्तीय क्षेत्रका समस्यालाई कारण मानिएको छ। त्यसकारण पनि भारतले वित्तीय सेवा विस्तारका लागि ससाना बैंक वित्तीय संस्थामार्फत कर्जा विस्तार र भुक्तानी प्रणाली आधुनिकीकरण गर्ने, स्वावलम्बन समूहमा नेसनल बैंक फर एग्रिकल्चर एन्ड रुरल डेभलपमेन्ट (नाबार्ड) लाई सबलीकरण गर्ने, सबै भारतीयलाई वित्तीय सेवा दिने उल्लेख छ। वाणिज्य बैंकमा मात्र निर्भर नहुने नीति भारतले लिएको छ। नाबार्डअन्तर्गत ग्रामीण पूर्वाधार विकास कोष पनि स्थापना गरेर बजेट विनियोजन गर्दै आएको छ। यसरी ग्रामीण र सहरी अर्थतन्त्रलाई आपसमा जोड्ने अवधारणा बजेटमार्फत कार्यान्वयन हुनेछ। नेपालमा ग्रामीण कृषि क्षेत्र र वित्तीय क्षेत्र जोड्ने वित्तीय संस्थाहरू छैनन्। सरकारले सहकारीमार्फत यो प्रयास गरेको भए पनि सहकारीको नियमन, सुपरिवेक्षण कमजोर भएकाले त्यति प्रभावकारी हुन सकेको छैन। त्यसकारण नेपालमा पनि कृषि क्षेत्रलाई प्रतिस्पर्धी बनाउने हो भने कृषि क्षेत्र र वित्तीय क्षेत्रलाई बजेटमार्फत जोड्ने व्यवस्था गर्न आवश्यक छ।"
कर प्रशासनमा सुशासन,"राजस्व चुहावट अनुसन्धान तथा नियन्त्रणको कार्यलाई प्रभावकारी बनाउन स्वस्थ, व्यावसायिक प्रतिस्पर्धा कायम गर्न भीसीटीएसले सघाउ पुर्याइरहेको छ वर्तमान सरकारले समृद्धि र सुशासनलाई प्राथमिकतामा राखेको छ। आर्थिक समृद्धिका लागि वित्तीय सुशासन पहिलो सर्त हो। स्रोत परिचालन, राजस्व संकलन, खर्च गर्ने परिपाटीमा सुशासन अनिवार्य छ। राज्यले बजेटमार्फत गर्ने खर्चका लागि विभिन्न स्रोतबाट राजस्व संंकलन गर्छ। राजस्व संकलन गर्ने विन्दुहरूमा राजस्व बुझाउने, राजस्व उठाउन सहयोग पुर्याउने, खर्च गर्ने निकायमा बस्ने व्यक्ति तथा प्रशासक अनुशासित हुनुपर्छ। राजस्व चुहावटका सन्दर्भमा राजस्व अनुसन्धान विभाग, आन्तरिक राजस्व विभाग र भन्सार विभाग तथा विभाग मातहतका कार्यालय तथा अन्य निरीक्षण एजेन्सीहरूको भूमिका महत्वपूर्ण हुन्छ। वर्तमान सरकार गठन भएपछि राजस्व अनुसन्धान विभाग प्रधानमन्त्री तथा मन्त्रिपरिषद्को कार्यालयअन्तर्गत राखियो। यसलाई राजस्व चुहावट नियन्त्रणका लागि उच्चस्तरीय पहलका रूपमा लिन सकिन्छ। यससँगै विभागको कार्यसम्पादनमा प्रशस्त सुधार भएको राजस्व चुहावट नियन्त्रणमा विभागको प्रयास र यसमा प्राप्त भइरहेको सफलताले पनि पुष्टि गर्छ। हालसम्म राजस्व चुहावटको कसुरमा राष्ट्रसेवक कर्मचारी ११ जनासहित पाँच सय ६ जनालाई प्रतिवादी बनाई १५ अर्ब ३६ करोड १९ लाख रुपैयाँ बिगो कायम गरी बिगोको दोब्बर जरिबाना र तीन वर्षसम्म कैद माग दाबी लिई विभिन्न जिल्ला अदालतमा मद्दा दायर गरिएको छ। राजस्व छली तथा आर्थिक अपराधका जोखिमयुक्त क्षेत्रमा अनुसन्धानलाई केन्द्रित गरिएबाट राजस्व प्रशासनमा सदाचार प्रवद्र्धन भई राजस्व संकलनमा सकारात्मक सुधार हँुदै आएको छ। विदेशी विनिमय अपचलन तथा अवैध हुन्डी कारोबारको कसुरमा तीन सय १५ जनालाई प्रतिवादी बनाई चार अर्ब ८७ करोड १८ लाख रुपैयाँ बिगो कायम गरी बिगोको तेब्बरसम्म जरिबाना एवं तीन वर्षसम्म कैद माग दाबी लिई विभिन्न जिल्ला अदालतमा मुद्दा दायर गरिएको छ। यसबाट राजस्व परिचालन र विप्रेषण आय प्राप्तिमा सकारात्मक प्रभाव परेको छ। चालू आर्थिक वर्षमा राजस्व चुहावटको (पुस २८ गते सम्म) कसुरमा ६२ वटा मुद्दामा १९८ जनाविरुद्ध राजस्व चुहावटको कसुरमा पाँच अर्ब ५२ करोड ५० लाख रुपैयाँ बिगो र बिगोको दोब्बरसम्म जरिबाना एवं तीन वर्षसम्म कैद माग दाबी लिई विभिन्न जिल्ला अदालतमा मुद्दा दायर गरिएको छ। राजस्व छली तथा आर्थिक अपराधका जोखिमयुक्त क्षेत्रमा अनुसन्धानलाई केन्द्रित गरिएबाट राजस्व प्रशासनमा सदाचार प्रवद्र्धन भई राजस्व संकलनमा सकारात्मक सुधार हँुदै आएको छ। चालू आर्थिक वर्षमा (पुस २८ गते सम्म) विदेशी विनिमय अपचलन तथा अवैध हुन्डी कारोबारमा विभिन्न जिल्ला अदालतमा ८५ वटा मुद्दा दर्ता गरी २६ करोड १८ लाखको बिगो माग दाबी लिई एक सय ३३ जनाविरुद्ध विभिन्न जिल्ला अदालतमा मुद्दा दायर गरिएको छ। १० वर्षपछि टुंगो लागेको मुद्दा झुटा तथा नक्कली भ्याट बिल छानबिन सम्बन्धमा १० वर्षअघि विभागले अनुसन्धानपछि निर्धारण गरेको करमा चित्त नबुझाएर कानुनी उपचारको बाटो रोजेकाहरूलाई पनि अदालतले कर तिर्नुपर्ने फैसला गरिदिएको छ। यसले ढिलोचाँडो राजस्व प्रशासनले गरेको काम सही थियो भन्ने सर्वोच्च अदालतको फैसलाबाट पुष्टि भएको छ। यसबीचमा पनि थुप्रै नक्कली भ्याट बिलहरू प्रयोग भएको भेटियो। मंसिर मसान्तसम्म विस्तृत अनुसन्धान गर्दा झुटा तथा नक्कली बिजक जारी गर्ने फर्मको संख्या एक सय ३० देखियो। ६ अर्ब रुपैयाँभन्दा बढी बिगो कायम गरी ५२ वटा फर्महरूमा ५५ जनामाथि जिल्ला अदालतमा मुद्दा दायर गरिएको छ। नक्कली बिजक खरिद गर्ने ५७ वटा फर्मको अनुसन्धान सुरु गरी १८ वटा फर्मको अनुसन्धान सम्पन्न गरी बिगो ७२ करोड कायम गरी मुद्दा दायर गरिएको छ। साथै हालसम्म झुटा नक्कली बिजक खरिद गर्ने फर्महरूको संख्या नौ सय ८१ रहेकोमा एक सय ३० वटा फर्महरूले १२ अर्ब रुपैयाँभन्दा बढीको झुटा नक्कली बिजक खरिद गरेको देखिएको छ। अनुसन्धान गर्दै जाँदा यसको राजस्व चुहावटमा प्रयोगको व्यापकता र गहनता अझ बढ्ने देखिन्छ। साथै झुटा नक्कली बिजकसम्बन्धी (पुस मसान्तसम्म) विभिन्न फर्महरूलाई सात अर्ब २४ करोड रुपैयाँभन्दा बढी बिगो कायम गरी मुद्दा चलाइएको छ। मिसम्याचमा आधारित अनुसन्धान उल्लेखित विवरणहरूले अहिले पनि राजस्व चुहावट भयावह छ भन्ने देखाउँछ। यसका लागि भन्सार विभाग, आन्तरिक राजस्व विभाग र यस मातहतका कार्यालयहरू, राजस्व अनुसन्धान विभागले एकीकृत (कन्सोलिडेटेड) ढंगले काम गर्नुपर्छ। नक्कली भ्याट बिलको अनुसन्धानको पृष्ठभूमिमा त्यतिबेला युरोपमा भएको भ्याट छलीको घटनाले उत्प्रेरित गरिरहेको थियो। त्यत्तिबेला नेपालमा पनि कर अधिकृतहरूको नजर एउटा कम्पनीले जारी गरेको बिलमा पर्यो। जसमा दुई सातापछि आउने मितिको बिल काटिएको थियो। अनुसन्धानको प्रस्थानबिन्दु त्यहींबाट सुरु भयो। उनीहरूले नक्कली बिल प्रयोगको आशंकालाई उक्त बिलले पुष्टि गर्यो। त्यो बिलका आधारमा कारोबार गर्ने अर्को पक्षसम्म विभाग पुग्यो। किनकि यो त यथार्थ कारोबारको बिल नै थिएन। यसरी नक्कली बिल उत्पादन गर्ने र प्रयोग गर्ने चलन व्यापक थियो। उनीहरूले वस्तु र सेवाका आपूर्तिकर्ताका नाममा आफैं बिल बनाउँथे अनि आफ्नो खर्च उच्च देखाउँथे। वस्तु बिक्री नभएसम्म मूल्य अभिवृद्धिकर (भ्याट) तिर्नुपर्ने बाध्यता हुँदैनथ्यो। उच्च सञ्चालन खर्च देखाएर उनीहरूले आयकरसमेत छलिरहेका थिए। कतिपयले नक्कली भ्याट बिल जारी गर्ने कम्पनीलाई वस्तु बेचेको देखाउँथे। यसले गर्दा वस्तु अर्को तहको कम्पनीमा बिक्री भएको हुन्थ्यो। उपभोक्तालाई बिक्री गरेको देखाउँदा भ्याट दाखिला गर्नुपर्ने भएकाले उनीहरू नक्कली कम्पनीलाई वस्तु बिक्री गरेको देखाउँथे र यथार्थमा उपभोक्ताले तिरेको भ्याटसमेत छली गरेर खाइरहेका थिए। मिस म्याचमा आधारित अनुसन्धानले करदाता र राजस्व प्रशासनमा अधिकारीहरूमा अनुशासन, सदाचारिता र इमानदार भएर काम गर्न प्रोत्साहित गरेको छ। मिस म्याचमा आधारित अनुसन्धान सुरु भएपछि राजस्व दाखिला स्वतस्फूर्त बढ्न थाल्यो। यस अनुसन्धानपछि करदाताले राज्यलाई चिट गर्दा महँगो मूल्य चुकाउनुपर्छ भन्ने तथ्य आत्मसात् गरे। राजस्व प्रशासनमा कर्मचारीमा पनि सदाचार र इमानदारिता प्रवद्र्धन गर्न महत्वपूर्ण भूमिका निर्वाह गर्यो। नवीनतम कार्यको थालनी राजस्व अनुसन्धान विभागले व्यावसायिक प्रयोजनका मालवस्तु तथा ढुवानीका साधनको अनुगमन प्रणाली (भीसीटीएस) तयार गरी साउनदेखि लागू गर्यो। राजस्व चुहावट अनुसन्धान तथा नियन्त्रणको कार्यलाई प्रभावकारी बनाउन स्वस्थ, व्यावसायिक प्रतिस्पर्धा कायम गर्न सघाउ पुर्याइरहेको छ। अनौपचारिक आर्थिक कारोबारलाई औपचारिकतर्फ जान दबाव सिर्जना भएको छ। स्वेच्छिक कर सहभागिता बढाई करधारलाई विस्तार गर्न मद्दत पुगेको छ। यसले डिजिटल नेपालको अवधारणालाई समेत सहयोग पुर्याउने देखिएको छ। आर्थिक सुशासन प्रवद्र्धन गर्न, सूचना र प्रविधिको प्रयोग गरी राजस्व चुहावट (अनुसन्धान तथा नियन्त्रण) ऐनको दफा १३ (ग) मा २०७१ सालबाटै भएको व्यवस्था हो। तर २०७६०७७ को बजेटमा व्यवस्था भएपछि यसलाई सुरु गर्न सक्षम भयौं। यो प्रणाली सुरु गर्नुभन्दा पहिला निजी क्षेत्रसँग नेपाल राज्यभरि ५० भन्दा बढी अन्तरसंवाद कार्यक्रम सञ्चालन गरेका थियौं। यो प्रणालीको विकास र कार्यान्वयनमा निजी क्षेत्रको असाध्यै सकारात्मक सहयोग रहेको छ। हालसम्म ६९ हजार पाँच सयभन्दा बढी प्रयोगकर्ता यस प्रणालीमा आबद्ध भइसकेका छन्। दैनिक १६ हजार कन्साइनमेन्ट (ढुवानी) प्रणालीमा प्रविष्ट भइरहेको छ। साथै भीसीटीएसको प्रभावकारी कार्यान्वयन गर्न विभाग तथा जिल्लास्थित कार्यालयहरूबाट विभिन्न टोली बनाई चौबीसै घण्टा छड्के अनुगमनका लागि विभिन्न स्थानमा टोलीहरू खटाइएको छ। भीसीटीएस वेबमा आधारित एप्लिकेसन हो। राजस्व अनुसन्धान विभागको वेबसाइटमा भीसीटीएसमा ढुवानीकर्ता दर्ता हुने प्रणाली राखेका छौं। प्रयोगकर्ताले (उद्योगी तथा व्यवसाय) त्यो प्रणालीमा गएर युजर आईडी तथा पासवर्ड सिर्जना गर्नुपर्छ। वस्तु आयातकर्ता, थोक बिक्रेता तथा वितरक र आन्तरिक उत्पादनका वितरकले मालवस्तु तथा ढुवानी गर्नुअघि त्यसमा विवरण इन्ट्री गरेर मेनिफेस्टो तयार गर्नुपर्छ। भन्सारबाट वस्तु आयात भएपछि देशभित्र ढुवानी गर्नुअघि इन्ट्री गर्नुपर्ने विवरण भन्सारको आसिकुडा (अटोमेटेड सिस्टम फर कस्टम्स डाटा) सँग सामञ्जस्य हुने गरी तयार गरिएको छ। यसरी प्रविष्ट हुने तथ्यांक भन्सार विभाग र आन्तरिक राजस्व विभागसँग इन्टरफेस हुन्छन्, यो प्रणालीलाई लिएर केहीमा दुविधा पनि छ। खुद्रा बिक्रीकर्ताले यो प्रणालीमा दर्ता हुनै पर्दैन। आयात गर्ने, थोक व्यापार गर्ने र आन्तरिक उत्पादनको पनि थोक व्यापार गर्नेले मात्र अनिवार्य दर्ता हुनुपर्ने हो। कोही खुद्रा कारोबार गर्ने व्यापारीले दर्ता हुन चाहेर पनि दर्ता हुन पाइँदैन। आयातको हकमा भन्सार बिन्दुमा नै भन्सार जाँचपास भइसकेपछि भन्सार एजेन्टले यो सिस्टममा चाहिँ गाडी नम्बर, चालकको नाम तथा सम्पर्क नम्बर, कहाँबाट कहाँ जाने, प्रमाणपत्र नम्बर मालवस्तुको प्रकृति, आयातकर्ताको प्यान नम्बर र त्यो प्रज्ञापनपत्रको कुल मूल्य मात्रै उल्लेख गर्नुपर्छ। यसमा उसले प्रज्ञापनपत्र प्रविष्ट गर्नेबित्तिकै सबै विवरण विभागको सर्भरमा उपलब्ध हुन्छ। एउटा सामान्य मोबाइल चलाउने चालकले पनि यसमा विवरण प्रविष्ट गन सक्छ। विवरण प्रविष्ट गरेपछि त्यसमा सबै विवरणसहितको क्यूआर कोड पनि तयार हुन्छ। त्यसलाई राजस्व अनुसन्धान विभागले स्क्यान गरेर विवरण हेर्न सक्छ। यो व्यवस्था विगतभन्दा कम भन्झटयुक्त छ। हामीले व्यापारको सहजीकरण र देशभित्र थोक बिक्रेताले सामान ओसारपसारमा झन्झट भोग्नु नपरोस् भनेर यो प्रणाली कार्यान्वयनमा ल्याएका हांै। यससँग हामीले राजस्व अनुसन्धान विभागका चेकपोस्ट पनि हटाइसकेका छौं। अब जसले यो प्रणालीलाई अनुसरण गरेर काम गर्छ, उसलाई कुनै भन्झट हुँदैन। विगतभन्दा सरल र सहजरूपमा काम गर्न सकिने भएकाले समय र लागतको पनि बचत हुन्छ। कुनै पनि नयाँ पद्धति सुरु गर्दा त्यसलाई अनुसरण गर्न अनिच्छा प्रकट हुन सक्छ। तर जसले बुझेको छैन उसले मात्र यसलाई बोझका रूपमा लिएको छ। कतिपय खुद्रा व्यापारी पनि यसको विरोधमा छन्। जसले दर्ता हुनै पर्दैन। यो पद्धति लागू भएपछि उल्लेख्य सहभागिता छ। हामीले विकास गरेको प्रणालीमा एउटा विवरण प्रविष्ट गर्न बढीमा ३० सेकेन्ड मात्र लाग्छ। यसबाट व्यवसायी तथा उद्योगीले एकाउन्ट पनि बनाएर ढुवानी भइरहेको वस्तुको जहाँसुकै बसेर अनुगमन गर्न सक्नेछन्। यसबाहेक राजस्व चुहावट (अनुसन्धान तथा नियन्त्रण) ऐन, २०५२ मा सामायिक संशोधनको विधेयक तयार गरी व्यापक छलफलपछि प्रतिनिधिसभाबाट सर्वसम्मत रूपमा पास भई राष्ट्रियसभामा पेस हने क्रममा छ। नयाँ ऐन कार्यान्वयनबाट राजस्व चुहावटमा अझ प्रभावकारिता आउनेछ। राजस्व अनुसन्धान विभागका महानिर्देशक मैनालीसँग पवन तिमिल्सिनाले गरेको कुराकानीमा आधारित।"
विकेन्द्रित भ्रष्टाचार र अख्तियारको निर्देशन,"अख्तियार दुरुपयोग अनुसन्धान आयोगले जाजरकोटको जुनिचाँदे गाउँपालिकाका अध्यक्ष कृष्णबहादुर केसी र सोही गाउँपालिकाको उपाध्यक्षका श्रीमान्लाई आठ लाख रुपैयाँ घुससहित रंगेहात पक्राउ गरेको छ। गाउँपालिकामा निर्माण भएका सडकको भुक्तानी दिने क्रममा अध्यक्ष र उपाध्यक्षले घुस मागेपछि उपभोक्ता समितिले अख्तियारलाई खबर गरेका थिए। यो त एउटा उदाहरण मात्र हो। शक्ति, अधिकार तथा स्रोतको बढात्तरीसँगै स्थानीय तहमा भ्रष्टाचार मौलाएको छ। अख्तियारले भर्खरै सार्वजनिक गरेको एक तथ्यांकअनुसार आयोगमा दर्ता हुने अनियमिततासम्बन्धी उजुरीहरूमध्ये ३४ प्रतिशत स्थानीय तहसँग सम्बन्धित छन्। स्थानीय तहमा भ्रष्टाचारको मात्रा जुन रूपमा बढोत्तरी हुँदै गएको छ, त्यही रूपमा यसलाई नियन्त्रण गर्ने काम हुन सकिरहेको छैन। न नियन्त्रण गर्ने निकायहरू सक्रिय हुन सकेका छन् न त नागरिक नै यसविरुद्ध आवाज उठाउन सशक्त छन्। बरु भ्रष्टाचारले डरलाग्दो गरी स्थानीय तहमा जरा गाड्न थालेको छ। अनियमितताका स्वरूप स्थानीय तहमा भ्रष्टाचारका आयाम र स्वरूप विविध प्रकारका छन्। अख्तियारले गएको मंसिर १५ गते जारी गरेको ६१ बुँदे निर्देशन हेर्दा यो प्रस्ट रूपमा देखिन्छ। स्थानीय तहमा मूलतः योजना कार्यान्वयन तथा व्यवस्थापन, सेवा तथा खरिदसम्बन्धी कार्य, सामाजिक सुरक्षा भत्ता, सार्वजनिक जग्गा अतिक्रमण, शिक्षा लगायतका क्षेत्रमा बढी मात्रामा भ्रष्टाचार हुने गरेको छ। स्थानीय तहमा कानुनविपरीत जथाभावी आफू निकटका व्यक्ति वा संस्थालाई आर्थिक सहायताबापत ठूलो रकम वितरण गरिएको छ। राजनीतिक तथा प्रशासनिक पहुँचका आधारमा योजना छनोट गरिएको छ। राजनीतिक उद्देश्यले गठित संस्थालाई समेत बजेट विनियोजन गरिएको छ। एउटै कामलाई दोहोरो देखाई झुठा बिल बनाई भुक्तानी लिइएको छ। उपभोक्ता समिति वास्तविक उपभोक्ताको नभई मिलेमतोमा ठूलो रकम पेस्की लिने र काम नगर्ने क्रम बढेको छ। भौतिक तथा पूर्वाधार विकासका कामभन्दा पनि तालिम क्षमता विकास कार्यक्रमको संख्या धेरै छन्। यस्ता कार्यक्रमको प्रतिफल भने देखिँदैन। यस्ता कार्यक्रमलाई कर्मचारी, जनप्रतिनिधि तथा स्थानीय टाठाबाठाले भत्ता खाने माध्यम बनाएका छन्। एउटै व्यक्ति यस्ता कार्यक्रममा नियमित रूपमा सहभागी भईरहेका छन्। साथैफर्जी विल बनाई भुक्तानी लिने काम समेत भईरहेको छ। यसैगरी लागत अनुमान स्वीकृत गर्दा श्रमिकबाट गर्ने गरी स्वीकृत गर्ने तर निर्माण कार्यमा हेभी इक्विपमेन्ट प्रयोग भइरहेको छ। स्थानीय तहमा हुने सार्वजनिक खरिदसम्बन्धी कार्य कानुनसम्मत र पारदर्शी हुनुको साटो मिलेमतोमा भइरहेको छ। यसैगरी आफू निकट व्यक्तिको सवारी साधन उच्चतम दररेटमा भाडामा लिएर सार्वजनिक रकम दुरुपयोग गर्ने क्रम पनि बढेर गएको छ। नियमविपरीत स्थानीय तहमा आफन्त तथा आफ्नो दलका कार्यकर्ता नियुक्त गरिएको छ। सामाजिक सुरक्षा भत्ता वितरणमा किर्ते दस्तखत गरी अनियमितता गरिएको छ। जनप्रतिनिधिले नियमविपरीत विभिन्न सेवा सुविधासमेत लिएर सार्वजनिक सम्पत्ति दुरुपयोग गरिरहेका छन्। स्थानीय तहका सञ्चारकर्मीलाई भ्रष्टाचारका बारेमा अनुसन्धानात्मक समाचार संकलन गर्ने क्षमता अभिवृद्धि गर्न सक्दा सकारात्मक प्रतिफल पाउन सकिन्छ। यसैगरी प्रदेश तथा स्थानीय तहले केन्द्रीय सरकारको स्विकृतिबिना वैदेशिक अनुदान लिई काम गरिरहेका छन्। यसैगरी वैदेशिक कार्यक्रममा आफूखुसी जाने, वैदेशिक निकायबाट प्राप्त अनुदान रकमको दुरुपयोगसमेत गरिरहेका छन्। प्रदेश सरकारका कर्मचारी, पत्रकार तथा लक्षित वर्गका लागि अभिमुखीकरण गोष्ठी कार्यक्रम सञ्चालन गरी बिल भर्पाई मिलाई अस्वाभाविक रूपमा खर्च गरिएका घटनासमेत व्यापक छन्। संघ, प्रदेश र स्थानीय तहबाट विनियोजन र वितरण गरिने बजेटमा दोहोरोपनाका घटना व्यापक छन्। विद्यालयमा वितरण हुने छात्रवृत्ति रकममा अनियमितता र विद्यालयको भौतिक सुधारका कार्यक्रम रकमको दुरुपयोग भएको छ। विद्यालयको सम्पत्ति अतिक्रमण र दुरुपयोग भएकोसमेत भेटिएको थियो। भत्तामा धेरै रकम खर्च गरी व्यापक अनियमितता गरिएको छ। सबैभन्दा रोचक कुरा कार्यक्रमको अनुगमन तथा मूल्यांकन गर्ने काममा समेत अनियमितता भएको अख्तियारले फेला पारेको छ। कहाँ छ समस्या ? स्थानीय तहमा स्रोत, अधिकार तथा शक्तिको विकेन्द्रीकरण उच्चतम रूपमा भएको छ। नेपालमा राजनीतिक र संवैधानिक अधिकार जुन रूपमा तल्लो तहसम्म पुगेको छ, त्यही मात्रामा बजारलाई प्रतिस्पर्धात्मक बनाउन सकिएको छैन। न त सार्वजनिक खर्च अनुगमनका संयन्त्रहरूलाई विकेन्द्रीकृत गर्न सकिएको छ। अनुगमन तथा भ्रष्टाचार नियन्त्रणका संयन्त्रहरूको चरम केन्द्रीकरण अनि अधिकार, स्रोत तथा शक्तिको चरम विकेन्द्रीकरणले स्थानीय तहमा विकृति झाँगिएको छ। यसैगरी स्थानीय तहलाई एक स्वायत्त सरकारको रूपमा लिइन्छ। तर स्थानीय तहको सरकारमा प्रतिपक्षीको अवधारणा छैन। प्रतिपक्षीविहीन स्थानीय सरकारले आफूखुसी मनलाग्दी रूपमा गरिरहेको खर्च व्यवस्थित गर्न झक्झक्याउने औपचारिक संयन्त्र छैन। यसले गर्दा स्थानीय तहका जनप्रतिनिधि फुक्काफाल जस्तै छन्। मनलाग्दी अनियमित तवरले खर्च गरिरहेका छन्। त्यसरी गरेको खर्चलाई कतिपय स्थानमा कर्मचारीसँग मिलेर, फकाएर त कतिपय स्थानमा धम्क्याएर भुक्तानी लिइरहेका छन्। पछिल्लो समयमा स्थानीय तहका अनियमितता तथा भ्रष्टाचारलाई सार्वजनिक गर्ने काम आमसञ्चार माध्यमले गर्दै आइरहेका छन्। यद्यपि सञ्चारमाध्यमका सूचना स्रोत तथा दायरा पनि विकेन्द्रीकृत हुन सकेको छैन। एक गाउँ एक पत्रकारको अवधारणाले व्यावसायिक स्वरूप लिन सकेको छैन। गैरव्यावसायिक व्यक्ति, जसले आफूलाई स्थानीय पत्रकारका रूपमा चिनाउँदै आएका छन्, त्यस्ता व्यक्तिलाई गोष्ठी तथा सेमिनारका नाममा केही भत्ता दिएर जनप्रतिनिधिले आफू अनुकूलका समाचार प्रकाशन तथा प्रसारण गरिरहेका छन्। भ्रष्टाचार नियन्त्रणका लागि काम गरिरहेका राष्ट्रिय सतर्कता केन्द्र र अख्तियार दुरुपयोग अनुसन्धान आयोगको स्वरूप अझै पनि केन्द्रीकृत नै छ। यस्ता निकायले विकेन्द्रीकृत भ्रष्टाचारलाई नियन्त्रण गर्ने रणनीति अझै पनि तय गर्न सकेका छैनन्। अख्तियार दुरुपयोग अनुसन्धान आयोगले भ्रष्टाचारमुक्त र सदाचारयुक्त समाज निर्माण गर्ने दूरदृष्टिका साथ भ्रष्टाचार नियन्त्रणको संस्थागत रणनीतिक योजना २०७६७७ देखि २०८० २०८१ जारी गरेको छ। यसले पनि विकेन्द्रित भ्रष्टाचारलाई नियन्त्रण गर्ने स्पष्ट र ठोस रणनीति बनाउन सकेको छैन। अहिलेको अवस्था हेर्ने हो भने यस्ता निकाय स्थानीय तहमा भएका भ्रष्टाचारको उजुरी पर्खेर बसिरहेका छन्। अख्तियारलाई भ्रष्टाचार नियन्त्रणको प्रचारात्मक, प्रवद्र्धनात्मक तथा उपचारात्मक विधि प्रयोग गर्न सक्ने कानुनी व्यवस्था छ। तर अख्तियारले उपचारात्मक विधिमा आफ्नो ध्यान बढी दिएजस्तो देखिन्छ। सतर्कता केन्द्र त केही प्राविधिक परीक्षण र सम्पत्ति विवरणबाट माथि उठ्न सकेकै छैन। न त उठ्ने वातावरण नै बनाइएको छ। स्थानीय तहका टाठाबाठा सबै उपभोक्ता समितिमा अटाएका छन्। जो अटाएका छैनन्, उनीहरू अनुगमन समिति वा यस्तै केही समितिको सदस्य बनेका छन्। अनि भत्तामा भुलेका छन्। आमनागरिक आफ्नो रोजीरोटीकै लागि व्यस्त छन्। स्थानीय सरकारको बारेमा चासो राख्नसमेत सक्ने अवस्थामा छैनन्। चासो राखे पनि यस्ता नागरिकलाई कसैले कुनै सूचना दिने अवस्था छैन। परिणामतः स्थानीय तहमा नागरिक खबरदारी प्रभावकारी हुन सकेको छैन। सामाजिक जवाफदेहिता अभिवृद्धि गर्ने संयन्त्रजस्तै सार्वजनिक सुनुवाइ तथा सार्वजनिक लेखापरीक्षण प्रक्रिया पुर्याउन मात्र गरिँदै आएका छन्। निःसर्त रूपमा स्थानीय तहमा ठूलो मात्रामा बजेट जाने गरेको छ। यसलाई कुनै सूत्रमा जोड्न सकिएको छैन। परिणामतः स्थानीय तह भ्रष्टाचारको अखडा बन्ने हुन् कि भन्ने अवस्था देखिएको छ। के गर्न सकिन्छ ? विकेन्द्रीकरण सर्वाधिक सुन्दर शासन व्यवस्था हो। यसबाट स्थानीय नागरिकले आफ्नो गाउँठाउँमै सबै सेवासुविधा प्राप्त गर्न सक्छन्। यही सुन्दर शासन व्यवस्थामा भ्रष्टाचार घुस्यो भने नागरिकले कहिल्यै नपाउने दुःख र सास्ती व्यहोर्नुपर्ने हुन्छ। त्यसैले स्थानीय तहमा भ्रष्टाचार नियन्त्रण गर्दै सुशासन अभिवृद्धि गर्नु आजको मुख्य कार्य हो। सुशासनका आवश्यक तत्वहरू, सूचनाको हक, जवाफदेहिता, पारदर्शिता, कानुनी शासनलगायतको कार्यान्वयन त आवश्यक पर्छ नै, यसका अलावा अन्य केही कार्यसमेत गर्नुपर्ने जरुरी छ। यसका लागि स्थानीय तहमा प्रतिस्पर्धामुखी बजार विस्तार गर्नुपर्छ। कुनै पनि सेवा तथा सुविधा र वस्तुको एकाधिकारले प्रतिस्पर्धालाई निस्तेज पार्छ। प्रतिस्पर्धाले सुशासनलाई प्रवद्र्धन गर्छ। यसैगरी सूचना प्रविधिको उच्चतम उपयोग गर्ने, नागरिकलाई स्थानीय तहको सेवामा प्रत्यक्ष रूपमा नगई सूचना प्रविधिका माध्यमबाट पनि सेवा सुविधा लिन सक्ने व्यवस्था गर्न सके त्यसले सकारात्मक परिणाम दिन्छ। देशको अधिकांश क्षेत्रमा नागरिकको हातहातमा मोबाइल र इन्टरनेट पुगिसकेको छ। अब अलिकता इन्टरनेट साक्षरता अभिवृद्धि गर्ने हो भने सूचना प्रविधिमार्फत धेरै सेवा प्रवाह गर्न सकिने अवस्था बनिसकेको छ। अर्को अख्तियारले स्थानीय तहलाई निर्देशन जारी गरेर मात्र उसले पाएको संवैधानिक दायित्व पूरा हुँदैन। एक तिहाइभन्दा बढी उजुरी स्थानीय तहका आइरहेको अवस्थामा निर्देशन जारी गरेर समस्या समाधान हुनै सक्दैन। बरु स्थानीय तहमा भइरहेका अनियमितता तथा भ्रष्टाचार नियन्त्रणका सवाललाई मात्रै समेटेर एक स्पष्ट र ठोस रणनीति बनाउनु आवश्यक छ। शक्तिशाली आयोगले उजुरी कुर्दै बसिरहँदा समस्याको पहाड ठडिँदै गएका छन्। अर्को महत्वपूर्ण पक्ष स्थानीय तहमा प्रतिपक्षीको व्यवस्था हुनु जरुरी छ। नत्र भने दलिय रूपमा स्थानीय तहमा निर्वाचन हुने व्यवस्था खारेज गर्नुपर्छ। बरु स्थानीय तहमा स्वतन्त्र रूपमा निर्वाचन हुने व्यवस्था हुनुपर्छ। यसले गर्दा स्थानीय तहमा हुने भ्रष्टाचारमा दलीय संरक्षणको डरलाग्दो समस्या घटाउन सकिन्छ। जननिर्वाचित प्रतिनिधिलाई पनि अवैधानिक रूपमा आफ्नो दलका नेता तथा कार्यकर्तालाई पोस्नुपर्ने र उनीहरूको नाजायज दबाबलाई स्वीकार्नुपर्ने अवस्था रहँदैन। साथै स्थानीय तहका सञ्चारकर्मीलाई भ्रष्टाचारका बारेमा अनुसन्धानात्मक समाचार संकलन गर्ने क्षमता अभिवृद्धि गर्न सक्दा सकारात्मक प्रतिफल पाउन सकिन्छ। साथै स्थानीय शासनका हरेक कार्य तथा गतिविधिमा नागरिक सहभागिता सुनिश्चित गर्नु जरुरी छ। नागरिक सहभागिताका विभिन्न आयाम तथा प्रक्रिया छन्। यसको बारेमा सामान्य प्रशासन तथा संघीय मामिला मन्त्रालयले २०७५ चैतमै लोकतान्त्रिक शासन व्यवस्थामा नागरिक सहभागिता स्रोत पुस्तिकासमेत प्रकाशित गरेको छ। यसलाई अनुसरण गरी नागरिक सहभागिता प्रवद्र्धन गर्दा स्थानीय तहमा सुशासन अभिवृद्धि गर्न मद्दत पुग्छ।"
प्रेम त पूर्णता हो,"आज मानिस जुन एकता, विकास र समृद्धि खोज्दै युद्ध, क्रान्ति, राजनीति या अनुसन्धानमा लागेको छ, ती सबै प्राप्तिको लक्ष्य भने प्रेम नै हो। किनकि सबै चिज प्राप्त गरेर व्यक्ति प्रेममा बाँच्न चाहन्छ। आजसम्म मानिस शरीरको लतमा प्रेम खोज्दै हिँड्यो त्यसैले जीवनमा जे पनि प्राप्त गर्यो अपूर्णता नै महसुस गर्दै आइरहेको छ। प्रेम कसैबाट प्राप्त गर्ने र आफ्नालाई मात्र दिने चिज भन्ठान्यो। प्रेम त व्यक्तिभित्रको आन्तरिक स्वभाव हो जसलाई कारणबस दिने चिज होइन भन्ने बुझेन मानिसले। प्रेम छ भने सबैमा हुन्छ, कसैलाई प्रेम र कसैलाई घृणा हुनै सक्दैन। प्रेम त सतत् प्रतिपल भइरहेछ। प्रकृतिका सारा सृष्टिप्रतिको प्रेम नै प्रेम हो। प्रेमका अनेक भाव र तरिका हुन्छन् तर यिनको कुनै सर्त हुँदैन, कुनै माग र अपेक्षा हुँदैन। करुणा, प्रसन्नता, परोपकार, दिने भावना अर्थात् आन्तरिक गुणवत्ता प्रेम हो, आन्तरिक पूर्णता प्रेम हो। प्रेमलाई जान्ने कुनै सूत्र हुँदैन। प्रेमलाई प्रयोग गरेर हेर्ने कुनै प्रयोगशाला छैन। प्रेम आफैंमा एक रहस्यमय प्रयोगशाला हो, जसलाई अनभूति मात्र गर्न सकिन्छ। अनुभूति र अनुभवको नाम नै प्रेम हो। सृष्टिको स्रोत नै प्रेम हो। प्रेमका कारण हामीले जीवन पाएका छौं। प्रेमविना यो जीवन सम्भव थिएन तर विडम्बना रहस्यलाई रहस्यकै रूपमा अनुभूति गर्न छाडेर परिभाषामा अल्झेका छौं हामी। हृदयको सुन्दैनौं, तर मष्तिस्कको इशारामा बढी चल्छौं। मष्तिस्कले कहिल्यै रहस्यलाई रहस्यका रूपमा रहन दिँदैन। कुनै पनि चिज, भाव या रहस्यलाई परिभाषामा नउतारीकन मन शान्त हुँदैन। तर कयौं चिज यस्ता छन्, जसलाई परिभाषामा बाँध्न र व्याख्यामा समेट्न सकिन्न। कुनै कविता, उपन्यास पढेर प्रेम जान्न सकिन्न। बरू प्रेमकै कारण कविता फुर्छन् र उपन्यास लेखिन्छन्। ओशो भन्छन्, प्रेमको प्रसंगलाई लिएर मानिस भ्रममा छन्। जीवनको सफलता सम्बन्ध,पद र प्रतिष्ठामा छ भनेर जीवनभर यिनै कुरा प्राप्तिका लागि मानिस दौडिरहेको हुन्छ तर समस्त जीवनको सफलता प्रेममा छिपेको छ। जीवनको केन्द्रमा एक मात्र प्यास, प्रार्थना र अभिप्सा छ भने त्यो हो प्रेम। बाहिरका सम्बन्ध र सम्पन्नता चाहेअनुरूप भएन भने मानिस जीवनलाई व्यर्थ ठान्छ तर त्यसो होइन। जबसम्म जीवनको केन्द्रमा रहेको प्रेम फलित हुन सक्दैन, प्रेमको वीज अंकुराउन सक्दैन तब जीवन व्यर्थ, विनामूल्यको, निरस महसुस लाग्न थाल्छ। यो संसारजतिको हराभरा र मानिसको जीवनजतिको आनन्दित र उत्सवपूर्ण अरू केही छैन। मरेपछि स्वर्ग देख्ने होइन, यो जीवित स्वर्गरूपी जीवनलाई प्रेमले भरिपूर्ण बनाऊ र स्वर्गीय आनन्द लिऊ। जीवन समाप्त हुनुअगाडि नै जगत्लाई प्रेम गर, प्रेम देऊ, प्रेममा डुब, प्रेमको आनन्द लिऊ। मरेपछिको स्वर्ग कसैले देखेको छैन। प्रेमले स्वार्थबाट परोपकारतर्फ प्रेरित गर्छ र जतिसुकै भय र कठिन परिस्थितिलाई पनि आन्तरिक शक्ति र जितमा परिणत गरिदिन्छ। वास्तवमा व्यक्ति जीवनमा सफलताका लागि भनेर अनेक संघर्ष गर्छ, मेहनत गर्छ, अनेक प्रपञ्च रच्छ। यसको प्रमुख कारण पनि प्रेम नै हो। प्रेमले नै मानिसलाई संघर्षशील बनाउँछ। प्रेमका लागि मानिस सबै कुरा त्याग्न तयार हुन्छ। त्यसो त प्रेम प्राप्त भएपछि अरू सबै कुरा आफैं छुट्दै जान्छन्। सूक्ष्मरूपमा हरेक क्रियाकलापमा प्रेमरूपी दृष्टि नहुनाले मानिस प्रेम शब्दलाई संकुचित तरिकाले प्रयोग गर्छन््। प्रेम त जीवनको पोषण हो। सृष्टिका सबै प्राणी र वस्तुलाई जीवित रहन, आफ्नो अस्तित्व बचाइराख्न पोषणको आवश्यकता पर्छ। जीवनमा प्रेम भएन र चराचर जगत्लाई प्रेम दिन जानिएन भने हामीसँग प्रेमरूपी कुनै गुण छैन भन्दा अनुपयुक्त हुँदैन। कैयन् ठूला अनुसन्धान र वैज्ञानिकहरूले समेत परिभाषामा समेट्न नसकेको भाव हो प्रेम। प्रेम अनन्त आकाशभन्दा फराकिलो छ। शदीयौं बिते प्रेमका परिभाषा असम्भव भएका छन्, जसको कुनै सीमा छैन, आँकडा छैन, अंकगणित छैन, आफैंमा अनन्त र विराट् अर्थ बोकेको छ। प्रेमलाई पनि मानिसले परिकल्पना गरेका कुनै आयोजना जस्तै ठान्दै यसका उद्देश्य र लक्ष्य के हुन् भनेर खोज्न र विचार गर्न थाल्छौं हामी। प्रेम कुनै वस्तु होइन, जसलाई कसी लगाएर प्रमाणित गर्न सकियोस्। जसले आफ्नो मन र मष्तिस्कको इशारा बुझ्न सक्दैन, मनभन्दा पर पनि कुनै अस्तित्व छ भन्ने जान्दैन, उसले मात्र हरेक कुरालाई परिभाषामा सीमित गरेर, तर्कद्वारा सिद्ध गर्न खोज्छ। जसको मन ऊभन्दा अगाडि छ अर्थात् जसले आफ्नो मनलाई आफ्नो मालिक बनाएको छ, ऊ हरेक कुरामा स्पष्टता चाहन्छ। बुद्धिमानी त्यसमै छ, हामी प्रेमपूर्ण बाँच्न सुरु गरौं, जीवनलाई प्रेमले भरिपूर्ण पारौं र आनन्दित बनाऔं। जसको अनुभूति मात्र गर्न सकिन्छ त्यसलाई कसरी शब्दमा उतार्ने ? प्रेम अनुभूति हो; रहस्य हो र राज हो। यसमा जति तर्क र बुद्धि लगाए पनि, मन जति मालिक हुन खोजे पनि यो रहस्यमै रहन्छ। यो रहस्यको आनन्दमा डुब्नुजतिको समझदारी अरू हुनै सक्दैन। जीवनको रहस्य आनन्दमा समाहित हुनु हो भने प्रेमको रहस्य अस्तित्वसँग तादात्म्य जोड्नु हो। प्रकृतिसँग रमाउनु हो। आफैंभित्र डुबुल्की लगाउनु हो। प्रेमले अराजक व्यक्तिलाई पनि सिर्जनशील बनाउँछ। प्रेमले नै स्वार्थबाट परोपकारतर्फ प्रेरित गर्छ। प्रेमले जतिसुकै भय र कठिन परिस्थितिलाई पनि आन्तरिक शक्ति र जितमा परिणत गरिदिन्छ। घृणामा भन्दा सयौं गुणा ताकत हुन्छ प्रेममा। हृदयमा प्रेमको झंकार उठ्नासाथ रिस, राग, वैमनस्य आफैं हराएर जान्छ। शान्ति, भक्ति, समृद्धि, प्रगति प्रेमविना सम्भव छैन। एक व्यक्ति भौतिक सम्पदाले भरिपूर्ण छ, धन, पद, रूप सबै छ तर उसँग प्रेम छैन भने को उसको नजिक पर्छ ? आया प्रेम कहाँ गया, देखा था सब कोय, छिन रोवे, छिन हँसे, यह तो प्रेम न होय सन्त कविरले भने झैं केही पाउँदा खुसी र कसैले दिँदा आनन्द महसुस गर्ने तर कसैले चोट पुर्याउँदा चित्त दुख्छ भने पनि प्रेममा छैनौं हामी। किनकि चोट मस्तिस्कमा लाग्छ, हृदयमा होइन। हृदयले सधैं सबैलाई प्रेम बाँडिरहेको हुन्छ। हाम्रो मन र मस्तिष्कले हृदयलाई प्रस्फुटन हुन नदिँदाको बखत मात्र हामीलाई वासनाले सताउने गर्छ। कसैको रूप, धन, पद आदि भौतिक सम्पदासँग गरिने प्रेम मस्तिस्कको खेल हो, हिसाबकिताब, अंकगणित हो प्रेम होइन। प्रेम त हृदयको झंकारबाट प्रस्फुटन हुन्छ, जसले भौतिक सम्पदासँग कुनै तादात्म्य राख्दैन। प्रेम अथाह ऊर्जाको स्रोत हो। रूपान्तरणको शक्ति कहीं छ त त्यो प्रेममा छ। प्रेममा नै प्रकाश छ, परिपूर्णता छ। त्यसैले जीवनको मार्ग र स्रोत प्रेमबाट नै पूर्णता मिल्छ। प्रेम अस्तित्व हो; भगवान् हो; परमात्मा हो। यसलाई व्यक्तिले जुन कुरासँग तादात्म्य जोड्न मनपर्छ, त्यसैसँग जोड्छ। जुन नामसँग उसलाई खुसी मिल्छ; जोसँग उसलाई आनन्द मिल्छ; त्यसकै नाम प्रेम हो। प्रेम कुनै सिद्धान्त होइन। कुनै बौद्धिक चर्चा र अनुसन्धानले प्रेमलाई पुष्टि गर्न सकिँदैन। जसले प्रेमको सागरमा पौडिन जानेको छैन, उसले पौडिने कसरी भनेर अनेकौं किताब पढे पनि अनुभवविना पुष्टि गर्न सक्दैन। प्रेम दिन जान्नेले प्रेमको अनुभूति गर्न सक्छ। निडर, निर्भय, समर्पण, भक्ति र श्रद्धाजस्ता गुण आफूमा कायम राख्न सक्नेले मात्र प्रेम जान्न सक्छ। प्रेम अधिकार होइन, त्याग हो भन्ने अहंकार तिरोहित भएको अवस्थामा पुग्न सक्छ।"
प्रेरणा र अभिलाषा सेमिफाइनलमा,"पोखरा : पोखरामा जारी आईटीएफ जुनियर विश्व वरीयता टुर टेनिस प्रतियोगितामा नेपाली खेलाडीले उत्कृष्ट प्रदर्शन गरेका छन्। बिहीबार सम्पन्न खेलमा सफलता हात पार्दै नेपाली खेलाडी प्रेरणा कोइराला र अभिलाषा विष्ट सेमिफाइनलमा प्रवेश गरेका छन्। प्रेरणा र अभिलाषाले अब फाइनल प्रवेशका लागि क्रमशः भारतीय र सिंगापुरका खेलाडीसँग प्रतिस्पर्धा गर्नेछन्। प्रेरणाले क्वार्टरफाइनल खेलमा नेपालकै सलोनी तामाङलाई ७६(५), ६४ अंकले पराजित गरिन्। अभिलाषा भने क्वार्टरफाइनल खेलमा जापानकी आओका नागासावालाई ६१, ६४ को सोझो सेटमा पराजित गर्दै अन्तिम चारमा प्रवेश गरेकी हुन्। अर्को क्वार्टरफाइनल खेलमा भारतीय खेलाडी गर्गी परवरले चिनियाँ खेलाडी सुहाङ लियाङलाई ६२, ६२ अंकले हराइन्। यसैगरी सिंगापुरकी डिने चो भने चीनकी हुवाई चाङलाई ७५, ६२ अंकले पाखा लगाउँदै सेमिफाइनलमा पुगेकी हुन्। प्रतियोगिता कास्की जिल्ला टेनिस संघको आयोजना र अन्तर्राष्ट्रिय टेनिस महासंघको समन्वयमा भएको हो। पुरुषतर्फ भारतीय खेलाडी जस्मिनी सिधानाले भारतकै टोरस रावतलाई ६२, ६१ ले हराए। अर्का भारतीय खेलाडी कृष्ण होडाले जापानका साटोरु नाकाजिमालाई पराजित गरे। जापानका सोगो सान्दाले भारतका आर्यन लक्ष्मणलाई ६७(४), ६०, ६४ अंकले पराजित गरे। भारतका अमन दहियाले जर्मनका पल आर्मिन अल्बर्टलाई ६३, ६३ अंकले पाखा लगाए। विजयी खेलाडी सेमिफाइनलमा पुग्न सफल भए।"
पुलिसको जितमा जुमानुको ह्याट्रिक,"काठमाडौं : जुमानु राईको ह्याट्रिक सहयोगमा विभागीय टोली नेपाल पुलिस क्लबले सहिद स्मारक ए डिभिजन लिगमा सुखद अन्त्य गरेको छ। सातदोबाटोस्थित एन्फा कम्प्लेक्समा बिहीबार भएको खेलमा पुलिसले फ्रेन्ड्स क्लबलाई ३० गोलले हरायो। लिगको आफ्नो अन्तिम खेलमा पुलिसलाई जिताउन भेट्रान्स स्ट्राइकर जुमानु नायक बने। पहिलो हाफमा गोलरहित बराबरीमा रोकिएको पुलिसलाई जुमानुले नै दोस्रो हाफमा उद्घार गरेका थिए। जुमानु ४९औं मिनेटमा हेमन्त श्रेष्ठको स्थानमा वैकल्पिक खेलाडीको रूपमा मैदान प्रवेश गरेका थिए। उनले मैदान प्रवेश गर्नासाथ खाता खोलेका थिए। दोस्रो हाफमा सशक्त प्रदर्शन गरेको पुलिसले ५६औं र ८५औं मिनेटमा दुई गोल थपेको थियो। जुमानुले लगातार गोल गर्दै ह्याट्रिक पूरा गरे। मध्यभागमा औसत प्रदर्शन गरेको फ्रेन्डसको अग्रपंक्ति बिर्सनलायक बन्यो। जुमानु म्यान अफ दी म्याच भए। जितसँगै पुलिस तालिकाको पाँचौं स्थानमा उक्लिएको छ। लिगका सुरुआती खेलमा कमजोर देखिएको पुलिसले विस्तारै शीर्ष ६ भित्र रहेर लिग सकेको छ। पुलिसले १३ खेलबाट २० अंक बनाएको छ। १४ अंक बनाएको फ्रेन्ड्स १०औं स्थानमा छ। यसैगरी अर्को खेलमा एपीएफ र ब्रिगेड ब्वाइज क्लबले बराबरी खेल्दै अंक बाँडेका। अन्तिम खेलमा एपीएफ र ब्रिगेडले ११ गोलको बराबरी खेले। खेलको अन्तिम समयमा सम्हालिन नसक्दा एपीएफले अंक बाँडेको थियो। एपीएफका लागि आशिष लामाले सुरुआती गोल गरे। आशिषले ४४औं मिनेटमा नवीन लामाको पासमा हेडमार्फत गोल गरेका थिए। आशिष लिगमा सर्वाधिक गोल गर्ने खेलाडीको शीर्ष स्थानमा छन्। उनले व्यक्तिगत नौ गोल गरेका छन््््। ब्रिगेडले दोस्रो हाफको इन्जुरी समयमा एपीएफको कमजोर रक्षापंक्तिको फाइदा उठाउँदै बराबरी गोल फर्कायो। ब्रिगेडका विजय गुरुङले गोल गर्दै खेललाई बराबरीमा सकेका थिए। एपीएफ र ब्रिगेडले दुई खेलअधि रेलिगेसन जोगाएका थिए। एपीएफका नवीन लामा म्यान अफ दी म्याच भए। १३ खेबाट नौं अंक बनाएको एपीएफ १२औं स्थानमा रह्यो। समान नौ अंक बनाएको ब्रिगेड गोलअन्तरका आधारमा १३औं स्थानमा रह्यो। यसैगरी साबिक उपविजेता संकटाले अन्तिम खेलमा रेलिगेसनमा रहेको सरस्वतीविरुद्ध गोल वर्षा गरेको छ। संकटाले सरस्वतीलाई ६२ गोलले हरायो। एकपक्षीय खेलमा संकटालाई जिताउन मेसोउको ओलोउमोउले दुई गोल गरे। मेसोउकोले पाँचौं र ३३औं मिनेटमा गोल गरेका थिए। सुवास गुरुङले ३७औं, टीकाराज गुरुङले ५६औं र रोशन पहाडीले ८३औं मिनेटमा गोल गरेका थिए। अर्को गोल ६५औं मिनेटमा सरस्वतीको तर्फबाट आत्मघाती गोल भएको थियो। बल बचाउने क्रममा पूर्णबहादुर श्रेष्ठको प्रहार आफ्नै पोस्ट्मा परेको थियो। लगत्तै ६६औं मिनेटमा सरस्वतीका काजिम बुसारीले गोल फर्काए। दुई गोल गरेका बुरासीले ७९औं मिनेटमा दोस्रो गोल गरेका थिए। संकटाका सुवास गुरुङ म्यान अफ दी म्याच भए। जितसँगै संकटा सातौं स्थानमा उक्लिएको छ। संकटाले १३ खेलबाट १८ अंक बनाएको छ। यसअघि नै रेलिगेसनमा परेको सरस्वतीले चार अंक बनाएको छ। सरस्वतीले लिगमा एक जित र एक बराबरीको नतिजा निकालेको थियो"
