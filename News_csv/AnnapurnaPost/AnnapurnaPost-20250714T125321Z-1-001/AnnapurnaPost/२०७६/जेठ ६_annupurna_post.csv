शीर्षक,विवरण
नागरिकताका नाटक,"नेपालमा पहिलोपटक २००९ सालमा नागरिकता जारी गर्न थालिएको हो। सरकारी जागिर वा निजी क्षेत्रको रोजगारको सेवासुविधा अति न्यून थियो। कृषिप्रधान समाजमा हातमुख जोर्ने उपाय आफ्नो सम्पत्ति हुनेले कृषि, पशुपालन गर्नु र सर्वसाधारणका लागि एक मात्र समाजका ठूलाठालुहरूको आदेशमा लाएअराएको काम गर्नु थियो। यसर्थ समाजका ठालू तथा जमिनदार सामन्त आफ्नो राजनीतिक वर्चश्व र भूस्वामित्व सुरक्षाका लागि आसपासका सर्वसाधारणलाई नागरिकता दिन र भूस्वामित्वबाट विमुख राख्न चाहन्थे। देशव्यापी रूपमा जमिनदार सामन्त तथा शासनका पदाधिकारीको स्वार्थ एकमत रह्यो। शताब्दीयौंदेखि नेपाली माटो, नेपाली भूमि र संस्कृति अपनाउँदै आएका नेपालका दूरदराजका गाउँठाउँ र अशिक्षित समाजमा नागरिक नागरिकताको खोजीमा लागेनन्। त्यो बेला नागरिकता साथमा हुनु र नहुनुको कुनै तात्विक अर्थ पनि थिएन। नेपाली भूमि र सम्पदालाई माया गर्ने, यही भूमिमा जन्मेहुर्केका मात्र नभई पुर्खांैपुर्खादेखि नेपाली समाजमा बस्दै आएका तर अशिक्षित, गरिब र असहायहरूले राज्यबाट असल अभिभावकत्व पाउन सकेनन्। फलतः नेपालका अशिक्षित जनतामाथि द्वैध चरित्रका, दोहोरो नागरिकता भएका र शंकास्पद क्रियाकलापमा खप्पिस बसाइँ सरेर आएका देशभित्रका र बाहिरका आयातीत सामन्त वा अगुवा नै सर्वसाधारण जनताका नागरिक हकका वाधक भए। तर जातीय र क्षेत्रीय मसिहाको नारा लगाउनेहरू नै नागरिकमाथि ठेक्कामा शासन गर्ने पद्धति भिœयाउन थाले। जतासुकैबाट बसाइँ सर्ने र आउने केन्द्रमा समथर भूभाग पर्न गयो। यसर्थ नागरिकताको मूल समस्या तराईमधेसको भूभागमा बस्ने समाजका नागरिकमा भयो। देशको नागरिक हुनुको पहिचान उसको नागरिकता हो। देशको नागरिकता नै सार्वभौम अधिकार प्रयोगको अधिकारी हुनुको प्रमाण हो। तर तराईमधेसको ग्रामीण क्षेत्र जनघनत्व र फरकफरक समुदाय वा जातजातिको बसाइका कारण आपसमा घुलमिल कमजोर छ वा एक्ले अर्को समूह वा समुदायलाई विश्वास नगर्ने समस्याबाट पीडित छ ? जे भए पनि मधेसका अशिक्षित र विपन्न समुदाय राज्यका सबै सेवासुविधा प्राप्त गर्नबाट वञ्चित छन् र बढी पीडित छन् भन्ने देखिन्छ। पञ्चायतकालमा पञ्च, सर्वपञ्च प्रायः जमिनदार वा समाजका ठालू नै रहे। राजनीतिक परिवर्तनपछि बहुदलीय तथा गणतन्त्रीय अगुवाहरूसमेत हुने अवसर त्यही तप्का र वर्गका व्यक्तिले पाए। फलतः शताब्दीयौंसम्म जनताले सही सत्यतथ्य र जनपक्षीय कुराबारे जानकारी लिने अवसर नै पाएनन्। के न्याय र के अन्याय ? भन्ने बुझ्न र छुट्ट्याउने ज्ञान नै भएन। जनतामाथि विश्वास गर्ने, जनताका पक्षधर हामी हौं भन्ने पार्टीसमेत गाउँ प्रवेश गर्दा ठालूको सम्पर्क मिलाएर जाने गरे। ठालूको कब्जामा गाउँ, ठालूकै कब्जामा पार्टी परे। वैज्ञानिक भूमिसुधार, भूमिहीनलाई जग्गाको स्वामित्व सबै सपना भए। जनताको जीवनमा रूपान्तरण गर्ने राजनीतिक दबाब सिर्जना हुनै सकेन। देशभर जनतामा बढ्दो असन्तोषलाई राज्य तह र विश्व तहमा सुनिने अवस्थामा पुयाउन माओवादी विद्रोहले काम गयो। शदीयौं सुतेको मधेससमेत जुरुक्क जाग्यो र हक अधिकार माग्न थाल्यो। क्रान्तिकारीको मसिहा ठान्ने माओवादी पार्टीलाई समेत मधेसका आवाजले धक्का दियो र मधेसी जनताको मुक्तिका नाममा विद्रोह गयो। फलतः नेपालको राजनीतिक स्वरूप संघीयतामा रूपान्तरण भएको छ। ऐतिहासिक कालखण्डदेखि २०६३ सालसम्मको नागरिकताविहीनतालाई राज्य तहबाट अन्त्य गरिएको पाइन्छ। यद्यपि नेपालमा पितृ प्रधानको समाज र सामाजिक विकृति वा कुनै विशेष कारणले नेपाली भूमिमा जन्मिएर वा जन्माउने आमाले नै मेरो सन्तान हो भनी खुलेर दाबी गर्दासमेत ऐनकानुनको अड्चनले सयौं बालबालिका वा युवायुवती नेपाली नागरिकताबाट वञ्चित रहेको सुन्न, पढ्न र देख्न पाइन्छ। विदेशी एकजनाले पनि नागरिकता नपाऊन् र देशका कुनै पनि नागरिक नागरिकताविहीन नहोऊन् भन्ने सुनिश्चितता गर्नु मुलुकका पार्टी तथा सत्ताधारी सरकार तथा प्रशासकको दायित्व हो। अझ मधेसको भूभागका वासिन्दा अनुहार हेरेर शंका गर्ने पहाडी राष्ट्रवादको सिकारमा परेको गुनासो सुन्न पाइन्छ। २०६३ सालमा जारी जन्मसिद्ध नागरिकका सन्तानले वंशजको नागरिकता पाउने सवालले मुलुकलाई नयाँ बहसमा प्रवेश गराएको छ। मुलुकले फिजीकरण, सिक्किमीकरण, पोर्चुगल दक्षिण कोरिया झैं विदेशी जनमतको प्रभावबाट आफ्नो अस्तित्व गुमाउने त होइन ? भनी आवाज उठाउनेहरूको राष्ट्रवादी स्वर पनि गुन्जिरहेको देखिन्छ। तर जातीय, भाषिक र क्षेत्रीय भूभाग केन्द्रित हुँदै साम्प्रदायिक भावना रोपिने गरी नागरिकताको सवाल उठाउँदा मधेस र तराई मूलका जनता पहाडी शासकीय मानसिकताको विरुद्धमा जाने निश्चित छ। जातीय अस्तित्व, राजनीतिक विचार र धारणामा फरकपनको द्वन्द्व सुरु हुनेछ। सदासर्वदा एउटै मालाका अंग मालाबाट टुक्रिएर छुट्टाछुट्टै हुने खतरा छ। मधेसको मुद्दामा दशकौंदेखि क्षेत्रीयताको वकालत गर्ने नेपाल सद्भावना पार्टी हराएको छ। मधेसकेन्द्रित क्षेत्रीय पार्टी राष्ट्रिय पहिचान दिने क्षेत्रीयताको झलक नदिने तेस्रो र चौथो स्थानमा निर्वाचन मतबाट पुगेका छन्। यसर्थ नागरिक हकको सुरक्षा, नागरिकता र राष्ट्रियताको सवाल कुनै वर्ग, जातविशेषको मुद्दा होइन र समग्र देशको चासो हो। तसर्थ नागरिक, नागरिकता र राष्ट्रियताको सवालका विषयमा संवेदनशील हुन जरुरी छ। विगतमा देशमा मुठीभरका चतुरहरूले ऐतिहासिक कालखण्डदेखि लामो समयसम्म विविध किसिमको शासन पद्धति सञ्चालन गरेर सेवा गरे वा लुटे। तर उक्त कार्यमा देशका सबै भागका हस्तीलाई सहभागी गराइएको पाइन्छ। मधेसका विविध समस्या र पीडा समाधान नहुनुमा ती हस्ती र उनीहरूका उत्तराधिकारी पनि समान जिम्मेवार छन्। यद्यपि कतिपय क्षेत्रीय पार्टी राजनीतिक आवरणमा साम्प्रदायिक आकर्षक मुद्दा दिएर मधेसमा चरम शोषण भएको र पहाडी शासक मात्र दोषी हुन् भन्ने खेल खेलिरहेका छन्। तापनि जनताको मुक्ति र मधेस समृद्धिको नारा दिएर राजनीतिक मुद्दा उठाउनेहरू सामाजिक रूपान्तरण तथा आर्थिक विकल्प केके हुन् भनेर स्पष्ट पार्न सकिरहेका छैनन्। यद्यपि कांग्रेस पार्टीको एकलौटी भोट बैंकलाई मधेसबाट क्षेत्रीयताको नाराले पूर्णतः भत्काइदिएको छ। नेकपालाई मध्यम वर्र्र्गीय चरित्र र राजनीतिक धारमा सीमित गर्दा निमुखा वर्गले पूर्ण विश्वास गर्न नसक्दा अन्योलपूर्ण वातावरण सिर्जना भएको छ। कम्युनिस्ट राजनीति माक्र्सवादी चिन्तन र वर्गीय सामाजिक न्यायभन्दा दलाल, माफियाको फन्दामा परी अनैतिक मुद्दामा फस्दै गएको छ। नेपालको कम्युनिस्ट आन्दोलन असफलतातिर गएको संकेत अराजनीतिक चरित्रले देखाउँदो छ। यो चिन्ताको विषय हो। स्वार्थी राजनीति र निकासहीन विवादले राष्ट्रियताका सवाललाई बलियो बनाउन सकिँदैन। यसर्थ मुलुकमा संवेदनशील नेतृत्वको खाँचो देखिन्छ। जनताका गुनासाको कदर गरी विभेदजन्य कार्यबाट जनताको मनोभावनाको महत्त्वबोध गर्ने, राजनीतिक अगुवाको नेतृत्वकारी भूमिका निर्वाह गर्ने व्यक्तित्व तथा राज्य संगठनहरूमा श्रद्धा र विश्वास हुन्छ। यसर्थ नागरिक हक के हो ? देशभक्ति भावना र राष्ट्रियता के हो ? विदेशी एकजनाले पनि नागरिकता नपाऊन् र देशका कुनै पनि नागरिक नागरिकताविहीन नहोऊन् भन्ने सुनिश्चितता गर्नु मुलुकका पार्टी तथा सत्ताधारी सरकार तथा प्रशासकको दायित्व हो। तराईमधेस क्षेत्रलाई खुला सीमामा राखेको पीडा र जनजीवनको असुरक्षा सीमा क्षेत्रका वासिन्दालाई कति छ ? दिनहुँको आतंक र दबाबमा भएका दक्षिणी सीमा क्षेत्रका जनताले जे दुःख र सास्ती पाएका छन् त्यो पहाडी भाग, काठमाडौं र सीमा क्षेत्रभन्दा टाढा रहेकालाई के थाहा ? एउटा अनुभव छ २०६३ मा कपिलवस्तुको सीमा क्षेत्रमा नागरिकता टोलीमा गएको बेला मैले प्रक्रियानुसार जारी गरेर बाँड्दै गएको नागरिकता लिने व्यक्ति फर्जी भारतीय नागरिक हो भनी नागरिकता लिन लागेको व्यक्तिलाई रोक्ने मधेसी स्थानीयलाई म कसरी भुल्न सक्छु ? यसर्थ नागरिकता जस्तो प्रमाणपत्र दिने प्रशासक र लिने व्यक्तिले मात्र थाहा नपाउने गरी जुन ठाउँबाट लिन लागेको हो, त्यहाँका जनताले फलाना व्यक्तिले जन्मसिद्ध नागरिकता २०६३ मा लिएको हो, अंगीकृत नागरिकता लिएको हो र तिनका यी सन्तानलाई नेपालको कानुनअनुसार नागरिकता जारी हुँदै छ। कसैको केही भन्नु छ ? सोधौं र सहमतिमा नागरिकता दिऊँ तर सबै नागरिकलाई विदेशी देख्ने, फिजी र सिक्किमीकरणको भ्रममा पर्ने कार्य तुरुन्त बन्द गरौं। सक्छौ छिमेकी मुलुकसँगको सीमा खुला नछाडौं र आवतजावत गर्न परिचयपत्र लागू गरौं। हो, सबै नेपाली भारतमा मिले पनि भारतलाई असर गर्दैन तर भारतका एक प्रतिशत मानिस नेपाल आएमा हामी थेग्न सक्दैनौं। तसर्थ शिक्षा, जनशक्ति सबैमा सबल नागरिकलाई प्रतिस्पर्धी बनाएर कोही आफ्नो खुट्टामा बञ्चरो हान्दैन भन्ने हेक्का राखौं। घरमा अर्काको नेतृत्व नस्विकार्नेले विदेशीको दासता स्विकार्छ भन्ने नठानौं र देशका जनतामाथि विश्वास गरौं। स्थानविशेषका जनताका पिरमर्का र उनीहरूको दयनीय अवस्थाप्रति नजिकबाट सोधखोज गरौं। उनीहरूका परिवर्तनका चाहना र यथार्थ जान्न सकौं र मन जितौं। गैरतराईको आदिवासी मधेसी पहाडी मूलका व्यक्तिले अध्ययन अनुभव गरेका तराई मूलका जनताले भोग्न परिरहेका केही कठिनाइ आत्मसात गरेअनुरूप यहाँ चित्रण भएको छ। मधेसको मूल समस्या भनेको संवेदनशील, इमानदार र सर्वस्वीकार्य नेतृत्वको खाँचो पूर्ति गर्नु हो र नागरिक सर्वोच्चताको अधिकार भेदभावरहित प्राप्त भएको अनुभव पनि हो। चार सय नागरिकता रद्द नागरिकतामा हेलचेक्र्याईं जन्मसिद्धका सन्तानलाई धमाधम नागरिकता ढाँटेर नागरिकता लिएको भन्दै उजुरी जन्मका आधारमा नागरिकता बाँड्न पूर्ण बन्देज जन्मका आधारमा नागरिकता : १२ वर्षमा दुई लाख बाँडियो सर्वोच्चको आदेशपछि नवलपरासीमा ७ सय नागरिकता रोक्का"
विदेशी गैरसरकारी संस्थाका भय,"विदेशीलाई संगठन खोल्न र चलाउन पाउने हक निरपेक्ष हक कुन देशमा होला ? राष्ट्रसंघका हालका महासचिवले शपथ ग्रहण गर्दा हातले छोएको किताब राष्ट्रसंघको बडापत्र थिएन। त्यो एउटा खास विश्वास प्रणाली सम्बद्ध किताब थियो। त्यो पुरानै वा नयाँ संस्करण के थियो थाहा भएन। राष्ट्रसंघका पदाधिकारीले एउटा विश्वासको एउटा पन्थको किताब छोएर शपथ लिएपछि ऊ धर्म वा पन्थ निरपेक्ष हुन सक्छ वा सक्दैन भन्ने जवाफ खोज्नु सायद मनासिव हुँदैन ? राष्ट्रसंघले सहकार्य गर्न छानेका संस्था कुन कुन धर्म, धम्म वा विश्वास सम्बद्ध छन् त्यसको अध्ययन गर्दा समान व्यवहार भएको देखिन्छ देखिँदैन थाहा भएन। राष्ट्रसंघका र्यापोर्टर कताका कोको छानिन्छन् त्यसमा शंका गर्नु पक्कै सहिष्णु मानिँदैन। यता नेपालमा तामो, तुलसी हातमा लिएर शपथ गर्ने चलन गाउँघरमा थियो। पीपलको बोट छोएर भाक्ने गरेको पनि देखेसुनेको हो। हाम्रो न्याय प्रणालीमा पीपलको चौतारोमा बसेर न्याय सम्पादन गर्ने चलन रहेको मानिन्छ। पीपलको रूखमुनि पक्ष, साक्षी र न्यायकर्ता कसैले झूटो नबोल्ने मान्यता थिए। गाउँघरमा शालिग्राम छोएर भाक्ने चलन पनि थिए। शपथ सम्बन्धमा नेपालमै स्थानअनुसारका फरक चलन हुन सक्छन्। नेपालमा औपचारिक शपथ ग्रहण गर्दा हरिवंश पुराण हातमा लिन लगाउने कुरा देखेका मानिस पनि होलान्। काठमाडौं उपत्यकामा कालभैरवको मूर्ति छुने र त्यो पनि न्यायाधीशले छुने चलन रहेको जानकारहरू बताउँछन्। धर्म निरपेक्षतापूर्व नै राज्य प्रणालीमा हरिवंश, गीता वा मूर्ति छोएर शपथ लिन छोडिएको थियो। नेपालमा साक्षीले अदालतमा बकपत्र गर्दा इमान धर्म सम्झने चलन चलाइयो। सरकारी नियुक्तिमा ईश्वरका नामको विकल्पमा सत्य निष्ठापूर्वक प्रतिज्ञा गर्ने व्यहोरा आयो। यो विकल्पको कल्पना कहिले कुन कानुनबाट कसरी गरियो भन्ने र शपथसम्बन्धी व्यवस्थाबारे छुट्टै अध्ययन हुन सक्छ। यो लेखको आशय राष्ट्रसंघजस्तो विश्व संस्थामा वा त्यसका लागि काम गर्नेले अन्तर्यमा आफूले शपथ लिएको पन्थको विस्तार र सहज वातावरणका लागि भिन्न सभ्यता भएका र भिन्न शपथ पद्धति भएका मुलुकमा आफ्ना कुरा घुमाएर लाद्ने त गर्दैनन् भनी प्रश्न खडा गर्नु पनि हो। नेपालमा केही समयअगाडि सरकारले सदाचार नीतिको मस्यौदा तयार गर्न लगायो। मस्यौदा सरकारमा पुगेपछि आन्तरिक छलफल चल्दै थियो। सो प्रतिवेदन सरकारले अध्ययन नगर्दासम्म त्यो अपरिपक्व नै हुन्छ। सरकारले अपरिपक्व सूचना औपचारिक रूपमा सार्वजनिक गर्दैन। त्यसैबीच सदाचार नीतिको मस्यौदामा राष्ट्रसंघका चारजना र्यापोर्टरले नेपाल सरकारलाई प्रतिक्रिया पठाए। व्यवहारमा सार्वजनिक नभएको यो लिखत राष्ट्रसंघका र्यापोर्टरसम्म कसरी पुग्यो ? कसले पुर्यायो ? किन पुर्यायो ? के हाम्रा गोप्य लिखत यसरी बाहिरिन्छन् ? के नेपाल सरकारले राष्ट्रसंघसँग यसबारे प्रतिक्रिया मागेको थियो ? मागेको थिएन भने किन सरकारको आफ्नो धारणा समावेश नभएको अपरिपक्व लिखतमा र्यापोर्टर प्रतिक्रिया आयो ? के राष्ट्रसंघका र्यापोर्टर पश्चिमा मुलुकका अपरिपक्व नीतिमा त्यहाँको सरकारलाई पनि पत्र काट्छन् ? र्यापोर्टरको पत्रको हैसियत के हो ? तिनीहरूको पत्रको व्यहोरालाई शिरोधार्य गर्नुपर्ने हो ? शिरोधार्य नगरे के हुने हो ? के राष्ट्रसंघ विदेशी संस्थाको लागि लबिङ गर्ने संस्था हो ? के राष्ट्रसंघ पश्चिमा मुलकमा पूर्वीय सभ्यतासम्बद्ध संस्थाको भूमिका विस्तारका लागि काम गर्छ ? किन राष्ट्रसंघले जेनोसाइड शब्दको परिभाषा गर्दा कल्चरल जेनोसाइड (धर्म परिवर्तन गराई गरिने सभ्यता र संस्कृतिको आमसंहार) बारे निर्णय गरेन ? के राष्ट्रसंघमा अमूक पन्थ सम्बद्ध पुस्तक छोएर शपथ गर्नेहरू त्यही पन्थको विस्तारमा लागेका संस्थाको विस्तारका लागि काम गर्छन् ? अन्तर्राष्ट्रिय समुदायको नाममा केही पश्चिमा मुलुकका कूटनीतिज्ञसँग मात्र नारिएर हिँड्नु र अरू भूगोल र सभ्यताका देशका कूटनीतिज्ञ सो समुदायमा नपारिनु बडापत्रको भावनाअनुकूल हो ? त्यसैले के यस्ता पत्र उताका कूटनीतिज्ञले लेख्न नमिलेकाले राष्ट्रसंघका र्यापोर्टरबाट लेखाउने गरिएको हो ? त्यो पत्रले यस्ता अनेक प्रश्न जन्माएको छ। राष्ट्रसंघका चार र्यापोर्टरले लेखेको सो पत्रमा १८ जुलाई २०१८ को मिति छ। (जततउस्ररधधध।यजअजच।यचन ) यो आलेखमा सोही पत्रमा उठाइएका केही प्रश्नमाथि प्रश्न उठाउने प्रयत्न गरिएको छ। राष्ट्रसंघका चार र्यापोर्टरको पत्रमा विदेशीबाट सहायता लिने संस्थामाथि प्रतिवेदनसम्बन्धी कठोर सर्त रहेको भनिएको छ। त्यसका लागि प्रतिवेदनको प्रति र बिल तथा अरू सूचना सरकारलाई दिनुपर्ने, करको दायरामा ल्याउनुपर्ने र तिनले लेखापरीक्षण गराई प्रतिवेदन दिनुपर्नेमा ती र्यापोर्टरले चित्त नबुझाएको देखिन्छ। विदेशीबाट रकम लिने संस्थाले सरकारमा प्रतिवेदन बुझाउन नपर्ने, बिल भौचर सरकारले हेर्न नहुने, कर तिर्न नपर्ने र लेखापरीक्षण गर्न नपर्ने हो ? अरू नेपाली संस्थालाई यस्तो छुट हुन्छ ? करबाहेकका कुरामा स्वयं राष्ट्रसंघले खर्च गर्ने परियोजनामा यी क्रियाकलाप आवश्यक हुन्छ हुँदैन ? यसको तर्कमा यी कार्य गर्नपर्नु ठूलो भार हुने, बढी समय र साधन खर्च हुने तथा बजेटमा नकारात्मक प्रभाव पर्ने भनिएको छ। कामसम्बन्धी प्रतिवेदन र लेखा परीक्षण प्रतिवेदन दातालाई पक्कै बुझाउनुपर्छ। त्यसको थप प्रति बनाई सरकारलाई बुझाउँदा लाग्ने खर्च, समय र स्रोतको भारी थाम्न नसकिने नै हो ? राज्यको कानुनअन्तर्गत दर्ता भएका संस्थामा कहाँबाट किन, कसरी, कस्तो रकम आयो र कहाँ, कसरी, कसबाट खर्च भयो राज्यले हेर्न नपाउने नै हो ? राष्ट्रसंघले नै निजी क्षेत्रमा हुने भ्रष्टाचारलाई कानुनी दायरामा ल्याउने भनेको छ। कालो धन पो आएको छ कि ? ड्रग मनी पो आएको छ कि ? आतंककारी क्रियाकलापका लागि रकम आएको छ कि ? यताको कालो धन उताका संस्थामार्फत फेरि यतै फर्काइएको छ कि ? नेपालको संविधानले रोकेको र फौजदारी कानुनले अपराध मानेको धर्म परिवर्तन गराउने काममा लगाउन अरू बहानामा खर्च गराउन खोजिएको छ कि ? प्रतिवेदन बुझाउन नपरे यस्ता गैरकानुनी र आपराधिक क्रियाकलाप भएनभएको कसरी हेर्ने हो ? अमेरिकामा ट्वीन टावर हमलापछि टेरर फन्डिङ, ड्रग फन्डिङ र मनी लाउन्ड्रिङ जस्ता विषयमा अन्तर्राष्ट्रिय दबाब बनेका थिए। केही समय स्वयं नेपालका अमेरिकास्थित खाता रोकिएको जानकारीमा आएको थियो। जासुसी गर्न, विदेशी कुनै कम्पनीको लबिङ गर्न र धर्म परिवर्तन गराउन बाहिरबाट आउने रकम लिन यस्ता संस्थाको आडमा खोलिएका संस्थाको दुरुपयोग हुन सक्ने कुरा पूरै नकार्न सकिन्छ र ? विदेशीबाट रकम लिएकै कारण स्वतः पवित्र हुने हो ? सो पत्रमा नेपाली गैरसरकारी संस्था र विदेशी गैरसरकारी संस्थामा विभेद गरेको भनिएको छ। विदेशी संस्था नेपाली नागरिकका संस्था होइनन्, विदेशीलाई प्रवेशाज्ञा दिनेनदिने भन्ने नै राज्यको अधिकार हो। कतिपय विदेशीलाई अग्रिम रूपमा देशमा प्रवेश गर्न नपाउने गरी रोक लगाउने गरेका उदाहरण छन्। राज्यको कानुनविपरीत काम गर्ने व्यक्तिलाई फिर्ता पठाउने गरेका उदाहरण पनि छन्। सबै विदेशी संस्थालाई नेपाली संस्थासरह सबै अधिकार हुन्छ भन्न खोजेको हो ? यस्तो व्यवस्था कहीं छ ? गरिबका नाममा आएको रकम प्रशासनिक खर्चका नाममा उतै फर्काउने वा दाताजीवीको सयलका लागि खर्च गर्ने वा प्रशासनिक खर्च देखाई दयाको व्यापारमा लगाउन पाउने भन्ने हुन्छ ? संस्था नवीकरण गर्नुपर्ने भनी कानुनले भनेको समय नाघेको तीन महिनामा पनि नवीकरण नगरे दर्ता खारेज हुनेमा पनि प्रश्न उठाइएको छ। संस्था कृत्रिम व्यक्ति हो। कानुनले यसको आयु तोक्ने गर्छ। दाताको रकम नलिने संस्थाले समयमा नवीकरण नगरे त्यसको पनि दर्ता खारेज हुन्छ। दाताबाट रकम लिएकै कारण संस्था नवीकरण गर्नुनपर्ने भन्ने तर्क गरी ती नेपाली संस्थासरह विदेशी संस्थाका लागि अधिकार मागी विदेशी संस्थालाई पनि नवीकरण गर्नुनपर्ने गराउने आशय त होइन ? नेपालको हितविरुद्ध र नेपालको कानुनविपरीत काम गरे विदेशी संस्थाको दर्ता वा सम्बद्धता खारेज गर्न सक्ने भन्नेमा पनि ती र्यापोर्टरको पत्रमा प्रश्न उठाइएको छ। के संसारको कुनै देशले कुनै विदेशी संस्थाले आफ्नो देश र आफ्नो देशको कानुनविरुद्ध काम गरे पनि तिनलाई सहन बाध्य हुनुपर्ने भन्न खोजेको हो ? आफ्नो देशको नागरिक वा संस्थाले त्यही काम गरे अपराध हुने तर विदेशीले आफ्नो माटोमा त्यही काम गरे प्रशस्तिसहित राख्नु र सहनुपर्ने भन्न खोजिएको हो ? यस्तै कुनै विदेशी गैरसरकारी संस्थाले नेपालमा धर्म परिवर्तन गराउने काम गरेमा सो विदेशी संस्थाको दर्ता खारेज हुने भन्ने विषयमा पनि र्यापोर्टरहरूले आपत्ति उठाएका छन्। धर्म परिवर्तन गराउनु नेपालमा असंवैधानिक र आपराधिक कार्य हो। नेपालले आफ्नो देशको संविधानको रक्षा गर्न नपाउने वा कसुर रोक्न नपाउने भन्न खोजिएको हो ? राष्ट्रसंघका महासचिवले शपथ लिँदा जुन किताब छोएर गरे के राष्ट्रसंघ त्यही रिलिजन र विश्वासको मात्र संरक्षक हो ? के र्यापोर्टर त्यसैका क्रुसेडर हुन् ? अरू धर्मसंस्कृति र सभ्यता समाप्त गर्न प्रेरित गर्दा नै विश्वमा सभ्यता र सांस्कृतिक विविधता कायम रहने हो ? संसारमा रिलिजनपछि मजहब र त्यसपछि धर्म मान्नेको संख्या छ। विश्व परिस्थितिमा धर्म मान्ने तीभन्दा अल्पसंख्यक भए। अरू कतिपय विषयमा अल्पसंख्यकको रक्षाका लागि काम गर्न उद्यत् राष्ट्रसंघ प्रकारान्तरले विश्व परिवेशमा धार्मिक अल्पसंख्यकको धर्म परिवर्तन गराउने संस्थाको पक्षमा उभिनु अल्पसंख्यकको हितविरुद्ध हुँदैन ? राष्ट्रसंघले आदिवासीको कुरा उठाउँछ तर आदि धर्म, संस्कृति र सभ्यताको रक्षामा राष्ट्रसंघको दायित्व हुँदै नहुने हो ? र्यापोर्टरले नेपालस्थित विदेशी गैरसरकारी संस्थामा काम गर्ने विदेशी व्यक्तिको संख्या निश्चित गर्नुपर्ने, उही विदेशी तीन वर्षभन्दा बढी अवधि विदेशी सोही संस्थामा रहेर काम गर्न नपाउने र विदेशी गैरसरकारी संस्थामा काम गर्न आउने व्यक्तिको विगतका क्रियाकलाप हेर्ने भन्ने कुरामा पनि आपत्ति गरेको देखिन्छ। विदेशी संस्था नेपालमा आवश्यक हुने नहुने, कति संस्थालाई मात्र सम्बन्धन दिने, त्यसको आकार कत्रो रहन दिने यी सम्बन्धित सरकारले तय गर्ने कुरा हुन्। राज्य आत्मनिर्भर भएको क्षेत्रमा ती चाहिँदैन। खासगरी नेपाल धर्म, देवता र दयाका क्षेत्रमा आत्मनिर्भर छ। त्यो क्षेत्रमा विदेशी गैरसरकारी संस्था आवश्यक छैन। सोबाहेक पनि नेपालले आफ्नो आत्मनिर्भरता बढाउने हो। विदेशीबाटै सबथोक सम्भव हुने मानसिकतामा परिवर्तन गर्न जरुरी छ। आफ्ना नागरिक र संस्थामा क्षमता वृद्धि गरी विदेशी संस्थाको संख्या र आकार घटाउने अधिकार नेपालको हो। राष्ट्रसंघका र्यापोर्टरले यो तहको कुरा उठाई (माइक्रो मेनेजमेन्ट) पत्र लेख्नुलाई कति नेपालीले गद्गद् भएर स्वीकार गर्लान् ? राष्ट्रसंघका र्यापोर्टरले विदेशी गैरसरकारी संस्थाले अवकाशको खास अवधि उच्च अधिकृतलाई काममा लगाउन नपाउने विषयमा पनि प्रश्न उठाएका छन्। यसलाई ती संस्थाको रोजगार दिन पाउने हक हनन भएजस्तो देखाउन खोजिएको छ। अवकाशप्राप्त उच्च सरकारी अधिकारी राज्यका गोप्य सूचनासँग नजिक रहेका हुन्छन्। यस्तै अवकाशपश्चात् ती संस्थामा तुरुन्त काम पाउन उनीहरूको एजेन्डामा काम गर्न गोप्यता भंग गर्न सक्नेसमेतका समस्या हुन सक्छन्। राज्यले आफ्ना अधिकारी र त्यसको रापतापको खास अवधिसम्म विदेशीका लागि काम गर्न रोक्नु विदेशी र विदेशी संस्थाको हकको हनन होइन। नेपाल सरकारका उच्च अधिकारी भइसकेका व्यक्तिलाई विदेशी गैरसरकारी संस्थाले ब्रिफकेस बोकाएर आफूमातहत काम गरेका अधिकृतकहाँ डोर्याएर ल्याउनु र प्रभाव पार्न खोज्नुलाई कुन नेपालीले उपयुक्त ठान्ला र ? स्वाभिमान भएको कुन उच्च अधिकारी विदेशी गैरसरकारी संस्थाको निम्ति डोरिएर जाला र ? राष्ट्रसंघका र्यापोर्टरको पत्रमा गैरसरकारी संस्थालाई ठेक्कापट्टाको काम गर्न दिन नहुने भन्नेमा पनि प्रश्न उठाइएको छ। ठेक्का लिने भए निर्माण व्यवसायीमा दर्ता हुने कि नाफा नकमाउने संस्था दर्ता गर्ने ? राष्ट्रसंघले सामाजिक संस्थालाई ठेकेदार बनाउन खोज्नुको आशय के हो ? के स्वयं सेवा र सामाजिक सेवा अब राष्ट्रसंघको परिभाषामा नाफा कमाउने व्यवसाय भएका हुन् ? कम्पनीको सामाजिक दायित्वजस्तै सामाजिक संस्थाको ठेकेदारी दायित्व हुने नयाँ अवधारणा राष्ट्रसंघले प्रतिपादन गरी सकेको हो ? राष्ट्रसंघका र्यापोर्टरले लेखेको पत्रमा अरू प्रशासनिक र प्रशासनिक खर्चको सीमाजस्ता विषयमा पनि प्रश्न उठाइएको छ। गरिबका नाममा आएको रकम प्रशासनिक खर्चका नाममा उतै फर्काउने वा दाताजीवीको सयलका लागि खर्च गर्ने वा प्रशासनिक खर्च देखाई दयाको व्यापारमा लगाउन पाउने भन्ने हुन्छ ? यस्तै विदेशी संस्थामा विदेशीको संख्या निश्चित हुनुपर्ने भन्ने कुरालाई संगठनको स्वतन्त्रतामा असर पर्ने भनिएको छ। एउटा देशमा अर्को देशको नागरिकको हक सोही देशको नागरिकसरह हुने हो ? विदेशीलाई संगठन खोल्न र चलाउन पाउने हक निरपेक्ष हक कुन देशमा होला ? नेपालमा अहिले संस्थासम्बन्धी ऐनको मस्यौदा तयार हुँदै गरेको सुनिएको छ। त्यो कानुन बनाउँदा विदेशी संस्था र नेपाली संस्थासम्बन्धी विषय एकै कानुनमा राख्न मनासिब नहुने कुरो यो पत्रले पुष्टि गर्छ। यो कानुन बन्दा यस पत्रलाई आदेश मानेर गर्ने, सुझाव मानेर गर्ने वा माइक्रो मेनेजमेन्टमा संलग्न भएकोमा प्रश्न गर्नेमध्ये के गर्ने भन्ने सरकार र विधायकको काँधमा छोडौं। दाता र दाताजीवीको प्रभावमा परी वा स्वतन्त्ररूपमा काम गरियो भन्ने त्यो विधेयकको अनुहार हेरेर वा संसद्मा छलफल हुँदा वा पारित भएपछि थाहा हुने नै छ।"
प्रेसविरोधी विधेयक निहितार्थ,"सरकारले यो निरंकुश विधेयक फिर्ता लिएन भने यो माग सञ्चारकर्मीको मात्र नभई न्यायको र अधिकारका लागि संघर्ष गर्न चाहने सबैको हुनेछ। नेपाली प्रेस जगत्, मुख्यतः ठूला मिडिया हाउसले पहिलो संविधानसभालाई विघटन गरेर प्रायोजित दोस्रो संविधानसभा निर्वाचन गर्ने निर्णयप्रति खासै असहमति जनाएको थिएन। तीन प्रमुख राजनीतिक दलका शीर्ष नेताले फास्ट ट्र्याकबाट बनाएर जारी गरिएको संविधान र त्यस उपलक्ष्यमा दीपावली गर्नेे सरकारी निर्णयको पनि उनीहरूले स्वागत नै गरेका थिए। नेपालको विद्यमान संविधान जारी भइसकेपछि गरिएको निर्वाचन र त्यसको परिणामप्रति उनीहरूले उच्च सम्मान व्यक्त गरेकै थिए। नेकपाले दुईतिहाइको सरकार बनाउँदा बल्ल नेपालमा स्थायित्व र स्थिरता आयो भनेर हर्षोल्लास मनाउने काम पनि भएको थियो। त्यति मात्र होइन, यो संविधान, यो व्यवस्थाको विरोधमा मुखरित आवाजलाई पनि जनताका बीचमा जस्ताको तस्तै जान दिनुपर्छ भनेर मिडियाले आफ्नो जिम्मेवारी पूरा गर्नमा पनि त्यति ध्यान दिएजस्तो लागेन। उल्टै त्यस प्रकारका सामग्रीलाई माथिबाट सेन्सर हुने स्थिति पनि आएको सुनिने गरेकै हो। मूलधार नेपाली प्रेसबाट यो संविधान, यो व्यवस्था र सरकारको पक्षमा यहाँभन्दा बढी गर्ने ठाउँ नै थिएन जस्तो देखिन्थ्यो। तर परिस्थिति बदलिएको छ। त्यही नेपाली प्रेस जगत् आज उद्वेलित छ। सञ्चारकर्मी यो सरकारले लिएका प्रेस स्वतन्त्रता हनन गर्ने निर्णयको विरोधमा सडकमा उत्रेका छन्। आवेशमा आएर होइन, गहिरोसँग बुझेर संघर्षमा उत्रेका छन्। सतही रूपमा हेर्दा प्रेसमाथि भएको जस्तो देखिने यो हमला केवल पे्रसमाथिको मात्र होइन, नेपाली जनताको मौलिक अधिकारमाथिको पनि हो। त्यसकारण मानव अधिकारवादी संस्था, सामाजिक संगठन, राजनीतिक पार्टी सबैलाई यसले प्रभावित पार्ने र सञ्चारकर्मीको आन्दोलनका पक्षमा सबै उभिनुपर्ने वा उत्रनुपर्ने आवश्यकता हो यतिखेरको भन्ने लाग्छ। १ सञ्चारकर्मीहरूको माग जायज केपी ओली नेतृत्वको यो सरकार भ्रष्टाचारको पर्याय बनेको छ। सरकारमा रहेको उच्च ओहोदाका मानिसहरूको संलग्नतामा भएका वाइडबडी विमान प्रकरण हुँदै, बालुवाटारस्थित स्वयं प्रधानमन्त्री निवाससहितका जमिन कब्जामा पारेको घटनासम्म आइपुग्दा यी र यस्तै घटनाको प्रभावबाट माथिदेखि तलसम्मका मानिसको दैनिक जीवनचर्या जस्तै बनेको भ्रष्टाचार सामान्य नेपाली जनताका लागि पनि सहन कठिन हुने अवस्था आइरहेको छ। तस्करी त पहिले पनि हुन्थे, तर त्यसमा व्यक्तिहरू, गिरोहहरू संलग्न भएको पाइन्थ्यो। तर यो सरकारका पालामा भएको तस्करीमा सरकारी उच्च ओहोदाका मानिसहरू र तिनीहरूका मातहतका सरकारी स्रोत साधनसमेत प्रयोग भएको पाइएको छ। आफ्नै संलग्नता भएको कारणले सरकार तिनलाई ढाकछोप गर्नमा तल्लीन देखिन्छ। शिक्षा र स्वास्थ्य क्षेत्र माफियाकरणबाट आक्रान्त छ। माफिया र सरकारका उच्च ओहोदामा भएका मानिसको साँठगाँठबाट यो व्यवसाय मौलाइरहेको जगजाहेरै छ। कुनै समयमा नेपालको गौरवका रूपमा लिइने गरेको त्रिभुवन विश्वविद्यालयको सेवा आयोगमा भएका घटनाले हामी सबैलाई लज्जित तुल्याएको छ। निर्मला पन्त बलात्कार र हत्याकाण्ड सरकारले ढाकछोप गरेको घटना ओलीप्रचण्ड सरकारको कलंक नै बन्न पुगेको छ। यी र यस प्रकारका अनगिन्ती घटनाको विषयमा समाजमा छताछुल्ल भइसकेपछि यहाँका सञ्चारमाध्यम र सामाजिक सञ्जाल कानमा तेल हालेर बस्ने कुरा हुन सक्दैनथ्यो। जनसरोकारका यी विषयमा पनि केही बोल्न र लेख्न नसक्ने हो भने सञ्चारमाध्यम हुनुको नै के औचित्य रहने भयो र ? यी सबै घटनाको चर्चा गर्ने सञ्चारमाध्यम र सामाजिक सञ्जाललाई केपीप्रचण्ड मण्डलीले आफ्नाविरुद्ध दुस्मनी गरेको रूपमा लिएको पाइयो। सरकारलाई उनीहरूले ढाल बनाउने काम गरे आफ्नो रक्षाका लागि। यसलाई उनीहरूले दुईतिहाइ बहुमत प्राप्त सरकारको अवज्ञा गरेको भन्ने अथ्र्याउन थाले। मिडियालाई पूर्णरूपमा आफ्नो अधीनमा राख्न यो सरकारले सदनमा नेपाल मिडिया काउन्सिल ऐन, २०७५ प्रस्तुत गरेको छ। यो ऐन संसद्बाट पारित भयो भने नेपालको प्रेसको भूमिका हामीले फाँसीवादी भन्दै आएको पञ्चायतकालजतिको पनि हुने छैन। त्यसकारण नेपाली मिडियालाई नियन्त्रण गर्न सरकारले चालेको यो निरंकुश कदमविरुद्ध सञ्चारकर्मीले उठाएका माग जायज छन् र यस कदमविरुद्ध चलाइएको आन्दोलन सही छ। यसलाई सबै पक्षले समर्थन र सहयोग गर्नुपर्छ। आपत्तिजनक विधेयक सरकारको तर्फबाट संसद्मा प्रस्तुत विधेयक आपत्तिजनक छ। यस प्रकारको ऐन बनाइयो भने यसले सञ्चारकर्मीलाई सधैं आतंकित पार्ने काम गर्नेछ। उनीहरूको हैसियत सरकारी कार्यालयको कर्मचारीजतिको पनि हुने छैन। कसैको विरोधमा लेख्ने, छाप्ने वा बोल्ने काम गरेवापत सरकारले सञ्चारकर्मीलाई दस लाखसम्मको जरिबाना तोक्ने अधिकार प्राप्त गर्नेछ। यो कानुन हरेक सञ्चारकर्मीको टाउकामाथि झुन्डिरहेको तरबारजस्तै हुनेछ। यस प्रकारको आतंकको वातावरणमा हामीले कस्तो प्रेस स्वतन्त्रता प्राप्त गर्न सक्छौं ? यसले हाम्रो अधिकारलाई खोस्ने काम गर्नेछ। सरकारद्वारा सदनमा प्रस्तुत विधेयकको दफा १८ मा राखिएको प्रावधान यस प्रकार छ : (१) काउन्सिलबाट जारी भएको आचार संहिताविपरीत कुनै सामग्री प्रकाशन वा प्रसारण गरेको कारण मर्यादा वा प्रतिष्ठामा आँच पुर्याएको भनी सम्बन्धित व्यक्तिले दफा १६ बमोजिम दिएको उजुरीउपर दफा १७ बमोजिम जाँचबुझ गर्दा कसैको मर्यादा वा प्रतिष्ठामा आँच पुर्याएको देखिएमा काउन्सिलले सम्बन्धित आमसञ्चार माध्यम, प्रकाशक, सम्पादक, पत्रकार वा संवाददातालाई पच्चीस हजार रुपैयाँदेखि दस लाख रुपैयाँसम्म जरिबाना गर्न सक्नेछ। (२) काउन्सिलबाट जारी भएको आचार संहिताविपरीत कुनै सामग्री प्रकाशन वा प्रसारण गरेको कारणबाट कुनै व्यक्ति वा संस्थालाई क्षति पुगेको भएमा काउन्सिलले त्यस्तो क्षति पुगेको व्यक्ति वा संस्थालाई मनासिव क्षतिपूर्ति भराइदिन सक्नेछ। उपरोक्त ऐनको धारा १८(१) अनुसार एउटा सञ्चारकर्मीले समाचार लेखेको आधारमा १० लाखसम्म जरिवाना तिर्नुपर्ने भएपछि सरकारले गरेका कमीकमजोरीका विषयमा लेख्ने वा बोल्ने आँट उसले कसरी गर्न सक्ला ? आफ्नो पारिवारिक जीवन धान्न धौधौ पर्ने सञ्चारकर्मीले आफ्नो कमाइबाट दस लाख बचत जीवनमा कहिल्यै गर्न सक्ला ? त्यो त कल्पनाभन्दा बाहिरको विषय हो। अनि जरिवाना नै तिर्न नसकेपछि त कालकोठरीको वासबाहेक अर्को के विकल्प छ त ? त्यसबाहेक धारा १८(२) अनुसार अझ क्षतिपूर्तिसमेत थप तिर्नुपर्ने भएपछि त्यसले पैदा गर्ने आतंकका बीचमा को तयार होला निर्भीक सञ्चारकर्मी बन्न ? कार्यरत धेरैजना सञ्चारकर्मीले यो पेसाबाट हात धुनुपर्ने र नयाँ यो पेसामा प्रवेश नै नगर्ने स्थिति त आउने होइन ? यसका साथै उक्त ऐनको परिच्छेद ३ को १ मा प्रस्तावित काउन्सिल गठनमा परिभाषित गरिएअनुसार पत्रकार महासंघका सभापतिबाहेक उक्त कमिटीमा सबै सरकारद्वारा मनोनीत मानिसहरू मात्र रहने व्यवस्था छ। त्यस्तै हुने हो भने सञ्चार मन्त्रालयअन्तर्गत एउटा विभाग बनाएर चलाए भइगयो नि, किन कमिटी बनाउनुपर्यो ? त्यसकारण, कुनै पनि हालतमा यो विधेयक सरकारले फिर्ता लिनुपर्छ। सरकारले यो निरंकुश विधेयक फिर्ता लिएन भने यो माग केवल सञ्चारकर्मीहरूको मात्र हुने छैन। न्यायको र अधिकारका लागि संघर्ष गर्न चाहने सबैको माग हुनेछ। यसले नेपालमा अर्को जनआन्दोलनलाई जन्म दिने सभावना छ। सञ्चार जगत् मात्र होइन, विद्यार्थी, शिक्षकहरू पनि सडकमा उत्रिसकेका छन्। अरू पनि सडकमा उत्रने तयारी गर्दै छन्। पर्खालमा लेखिएको कुराको अध्ययन गर्ने जोसुकैले पनि बुझ्न सक्ने के हो भने, अब यो सरकारका दिन गन्ती सुरु भए। नेपाली समाजको इतिहासमा स्थापित घटनाक्रम सम्झने हो भने यही सम्भावना प्रबल देखिन्छ। सडक साँच्चैसँग तातेपछि कथित दुईतिहाइको बहुमतले पनि थेग्न कठिन छ। कम्युनिस्ट पार्टी एकता र सरकारको कामबारे सीपी मैनालीसँगको कुराकानी"
उदासीन राज्यव्यवस्था समिति,"अधिकांश सांसदको रोजाइमा पर्ने गर्छ प्रतिनिधिसभाको राज्यव्यवस्था समिति। विगतको गर्विलो इतिहास र कार्यक्षेत्रको विशिष्टताका कारण आकर्षक र प्रभावकारी मानिन्छ यो समिति। तर पछिल्ला दिनमा अपारदर्शी शैली र निर्णय क्षमताको अभाव ले राज्यव्यवस्था समितिप्रतिको आकर्षण घट्दो छ। जनप्रतिनिधिका आवाज जनतासम्म पुर्याउने सञ्चार जगत् (प्रेस) लाई ढोकाबाहिर राखेर छलफल र निर्णय गर्ने अपारदर्शी गतिविधिले समितिको गरिमा र ओजमाथि प्रश्न उठ्न थालेका छन्। नेकपाकी नेतृ शशी श्रेष्ठले समितिको कमान्ड सम्हालेपछि पटकपटक सञ्चारकर्मीलाई अपमान गर्दै समितिमा छेकबार लगाइएको छ। जनताले जानकारी नै पाउन नहुने तथा राज्यव्यवस्था सञ्चालनमा गम्भीर असर पर्ने के त्यस्ता विषयमा छलफल गर्न समितिको छलफल बन्द कोठामा सीमित गरिँदै छ भन्ने प्रश्न उठ्न थालेका छन्। प्रेसप्रति आफू सकारात्मक र सहयोगी रहेको भन्ने समिति सभापति श्रेष्ठको भनाइ देखावटी मात्र हो कि भन्ने शंका पैदा भएको छ। कुनै बेला संसदीय समिति भनेर राज्यव्यवस्था र लेखा समिति मात्र चिनिन्थे। यी समितिले महत्त्वपूर्ण विषयमा छलफल गर्थे, सिंगो राज्यको ध्यान आफूतर्फ आकर्षित गर्थे र राज्यसंयन्त्रलाई हल्लाउने निर्णय र निर्देशन दिन्थे। प्रधानमन्त्री तथा मन्त्रिपरिषद्को कार्यालय, गृह मन्त्रालय, रक्षा मन्त्रालय, संघीय मामिला तथा सामान्य प्रशासन मन्त्रालय, अख्तियार दुरुपयोग अनुसन्धान आयोग, लोकसेवा आयोग, निर्वाचन आयोग कार्यक्षेत्र भएकाले राज्यव्यवस्थाका छलफलले सञ्चारमाध्यममा पनि राम्रै स्थान पाउँथे। तर पछिल्ला दिनमा न समितिले उल्लेखनीय मुद्दामा बहस गर्न सकेको छ न त विधेयक निर्माणको मूल काममै अपेक्षाकृत सफलता हासिल गरेको छ। आफ्ना कुत्सित स्वार्थ पूरा गर्न र कमजोरी लुकाउन झन् प्रेसलाई बन्देज गर्न थालिएको छ। समितिले राज्य सञ्चालनका महत्त्वपूर्ण विषयमा यदाकदा महत्त्वपूर्ण छलफल त गर्छ, तर निर्णय के भयो भन्दा हात लाग्यो शून्यजस्तै अवस्था छ। नागरिकता संशोधन विधेयक १० महिनादेखि समितिमा कोल घुमाइमा छ। नागरिकता ऐनमा संशोधनका लागि ओपेन बुँदाभन्दा संविधानमै नागरिकताको व्यवस्था कस्तो बनाउने शैलीमा छलफल अघि बढेपछि समितिले कुनै पनि निर्णय लिन नसकेको हो। विज्ञ, सरोकारवाला समूह, राजनीतिक दलसँग छलफल गरे पनि संविधानले टुंगो लगाइसकेको र संविधानविपरीतका बुँदा पनि ऐनमा राख्नुपर्ने तर्कले समितिले नागरिकता विधेयकमा माखो मार्न सकेको छैन। समितिबाट पार नलाग्ने देखेपछि उपसमिति बनाएर विधेयक अघि बढाउने कोसिस भएको छ। तर उपसमिति पनि कछुवा गतिमा रहेकाले विधेयकले पूर्णता कहिले पाउने भन्ने टुंगो छैन। विधेयकलाई समितिले समयमा टुंग्याउन नसकेपछि सरकारले अघि बढेर नागरिकता वितरण गर्न परिपत्र नै जारी गर्यो। समितिमा विधेयक विचाराधीन रहेकै बेला सरकारले बाध्यताका नाममा समितिको कार्यक्षेत्रमाथि प्रहार गर्यो। समितिले समयमै उक्त विधेयक पारित गरिदिएको भए सरकारले यस्तो हर्कत गर्दैनथ्यो कि ? स्थानीय तहदेखि केन्द्रसम्म सरकारी साधनस्रोतको व्यापक दुरुपयोग बढेको र आर्थिक अनुशासनहीनता बढेको बेला समितिले राज्यलाई खबरदारी गर्न सक्नुपर्छ। कर्मचारी समायोजन विधेयकमा समिति र सभापतिको अपरिपक्व निर्णयले संसद्मा हंगामा नै मच्चिएको थियो। जनप्रतिनिधिले नभई कर्मचारीले पो कानुन बनाउने हो जस्तो गरी समिति सभापति श्रेष्ठले कर्मचारीलाई हावी हुन दिएपछि कर्मचारी समायोजन विधेयक विवादमा पर्यो। समितिको निर्णयविपरीत संसद्का कर्मचारीले आफूअनुकूलका व्यवस्था विधेयकमा राखे, जुन प्रतिवेदनमा समिति सभापति श्रेष्ठको समेत हस्ताक्षर थियो। तर पछि सामान्य प्रशासन र कानुन मन्त्रालयका प्रतिनिधिले त्यसको विरोध गरेपछि समिति सभापति आफैंले हस्ताक्षर गरेको प्रतिवेदन च्यात्न लगाइन्। नयाँ प्रतिवेदन तयार पारेर प्रतिनिधिसभामा पेस गरिन्। संसदीय इतिहासमा उक्त घटना निकै भद्दा र अपरिपक्वताको नमुनाको रूपमा लिइनेछ। मुलुकको सुरक्षा व्यवस्था, सार्वजनिक प्रशासन, स्वच्छ निर्वाचन, संवैधानिक आयोगहरूको प्रभावकारिता तथा शान्ति प्रक्रियासँग सम्बन्धित निकायका क्रियाकलापलाई संसदीय निगरानी गर्ने मुख्य जिम्मेवारी हो समितिको। साथै आवश्यक कानुन र नीति निर्माण गरी विषय क्षेत्रसँग सम्बन्धित निकायलाई उत्तरदायी तुल्याई समग्रमा सुशासन कायम गर्न महत्त्वपूर्ण भूमिका निर्वाह गर्नुपर्ने हुन्छ। समितिमा राज्य सञ्चालनमा महत्त्वपूर्ण लोकसेवा आयोग, राष्ट्रिय परिचयपत्र था पञ्जीकरण सम्बन्धमा व्यवस्था गर्न बनेको विधेयक र संघीय निजामती सेवा गठन, सञ्चालनसम्बन्धी विधेयक छलफलका क्रममा रहे पनि कछुवा गतिमा छन्। संसद्का सबै कार्य पूर्ण सदनबाट मात्र सम्पादन गर्न सम्भव हुँदैन भन्ने मान्यतासाथ समितिको गठन हुने गर्छ। संसद्को नियमित कार्यमा सहयोग पुर्याउन एवं सरकारबाट भएगरेका कामकारबाहीको अनुगमन र मूल्यांकन गरी आवश्यक निर्देशन वा रायसल्लाह प्रदान गर्ने काम समितिहरूले गर्छन्। यसका साथै सरकारलाई संसद्प्रति जिम्मेवार तथा जवाफदेही बनाउने कार्यमा संसदीय समितिहरूको महत्त्वपूर्ण भूमिका रहन्छ। तर समितिले आफ्नो जिम्मेवारी र उत्तरदायित्व नबुझी व्यक्तिगत र केही स्वार्थ समूहको प्रभावमा परेर निर्णय गर्दा भने समिति नै कमजोर र निकम्मा हुन सक्छन्। काठमाडौंबाट फास्ट ट्र्याकको प्रस्थान विन्दुका विषयमा राज्यव्यवस्था समितिका सदस्यहरूले समितिमा चुनावी क्षेत्र र व्यक्तिगत हितलाई केन्द्रमा राखेर छलफल गरेको आरोप छ। संसद्को समय बचत गर्न, कार्य प्रक्रियालाई सरलीकृत गर्न, विशेषज्ञताको उपयोग गर्न, विषयवस्तुको गहन अध्ययन गर्न संसद्ले संसदीय समितिमार्फत आफ्ना कार्य सम्पादन गर्छ। आफ्नो कार्य क्षेत्रभित्रका विषयमाथि गहिराइमा पुगेर छलफल गरिने र सरकारलाई उत्तरदायी तुल्याउने हुँदा संसदीय समितिहरूलाई मिनिपार्लियामेन्ट मानिन्छ। विषयवस्तुमाथि गहन छलफल हुने भएकाले समितिलाई कार्यशालाको रूपमा पनि बुझ्ने गरिन्छ। मुलुकको सुशासन, भ्रष्टाचार, अनियमितता, हिंसाका घटना वृद्धि भइरहेका बेला समितिले जिम्मेवार निकायसँग छलफल गरी आवश्यक निर्देशन र बेथिति अन्त्यका लागि पहल गर्न सक्छ। तर सरकारको बचाउमा सत्तापक्ष र सरकारको विरोधमा विपक्षी केन्द्रित हुने हो भने समितिको बहस निरर्थक बन्ने गर्छन्। राज्यसंयन्त्र र सञ्चालनमा देखिएका बेथिति, अराजकता, ढिलासुस्तीका विषयमा समितिले सरकारलाई घच्घच्याउने गर्नुपर्छ। कर्मचारी सरुवा र बढुवामा समितिका सदस्यले व्यक्तिगत र पार्टीगत स्वार्थ राख्दा कैयन्पटक विभागीय मन्त्रीले समेत समिति बैठकलाई बहिष्कार गर्दै आएका छन्। समितिहरू व्यक्तिगत र पार्टीगत स्वार्थबाट माथि उठेर देश र समाजका लागि काम गर्दा मात्र यिनीहरूको महत्त्व बढ्छ। आफ्नो कार्य क्षेत्रसम्बन्धी विषयको विधेयकमाथि छलफल गर्ने, नीति निर्माण गर्ने, सरकारमाथि निगरानी राख्ने, संसद्, सरकार र जनताबीच सम्पर्क सेतुको काम गर्ने, प्रत्यायोजित विधायनको जाँचबुझ गर्ने, नियन्त्रण गर्ने, राजस्व तथा व्यय र सार्वजनिक लेखाको जाँच गर्ने, सरकारी आश्वासन र नीतिमाथि अध्ययन, अनुसन्धान तथा अनुगमन मूल्यांकन गरी सरकारलाई आवश्यक मार्गनिर्देशन गर्नेलगायत काम समितिले गर्नुपर्छ। कांग्रेसका पूर्णबहादुर खड्कादेखि तत्कालीन एमालेका नेता रामनाथ ढकालले नेतृत्व गर्दाताका जस्तो राज्यव्यवस्थाको चार्मिङ नरहेको समितिकै सदस्य बताउन थालेका छन्। कांग्रेसका खड्का सभापति रहँदा निजामती सेवा ऐनमा व्यापक सुधार गरिएको थियो। ढकालको पालामा बहुचर्चित सुडान घोटाला काण्डको अनुसन्धान समितिले गरेको काम संसदीय इतिहासमै उदाहरणीय मानिन्छ। शान्ति प्रक्रियालाई पूर्णता दिने, सेनालाई लोकतन्त्रीकरण गर्ने कानुन निर्माणदेखि, सशस्त्र र नेपाल प्रहरीभित्रका बेथिति अन्त्य, शान्ति प्रक्रियालाई पूर्णता दिने कानुन निर्माणदेखि आवश्यक छलफल गरेर समितिले वाहवाही कमाएको थियो। कांग्रेसकै हृदयराम थानी र तत्कालीन एमालेका कमल कोइरालाका पालामा पनि समिति चर्चामै रह्यो। राज्यसंयन्त्रका विभिन्न निकायमा भएका बेथितिको उजागर गर्ने काम त्यस बेला समितिले गरेको थियो। अघिल्लो संसद्ताका कांग्रेसका दिलबहादुर घर्तीको पालादेखि सुस्ताएको राज्यव्यवस्था समितिलाई पुनर्जीवन दिएर समितिलाई क्रियाशील बनाउन श्रेष्ठको पहलकदमी आवश्यक छ। स्थानीय तहदेखि केन्द्रसम्म सरकारी साधनस्रोतको व्यापक दुरुपयोग बढेको र आर्थिक अनुशासनहीनता बढेको बेला समितिले राज्यलाई खबरदारी गर्न सक्नुपर्छ।"
"मेलम्चीमा मेयरकप कराँते, मानसिं डोजोलाई उपाधि","सिन्धुपाल्चोक : प्रथम मेलम्ची नगर मेयरकप कराँते प्रतियोगिताको उपाधि मानसिं डोजो काठमाडौंले जितेको छ । गोजुरियो कराँते दो संघ मेलम्ची डोजोद्वारा आयोजित प्रतियोगिता शुक्रबारदेखि आइतबारसम्म चलेको थियो । प्रतियोगितामा ९ स्वर्णसहित मानसिं डोजो प्रथम भई मेयर कपको उपाधि जितेको हो । मानसिंका खेलाडीले चार रजत र आठ कास्य पदक पनि जित्न सफल भए । प्रतियोगितामा ७ स्वर्णसहित मनकामना डोजो दोस्रो भएको भयो । मनकामनाका खेलाडीले चार रजत र तीन कास्य पदक जिते । छ स्वणर्, सात रजत र पाँच कास्य पदक जितेको दक्षिणढोका डोजो तेस्रो स्थान भयो । मेलम्ची नगरपालिकाको आर्थिक सहयोगमा मेलम्चीमा पहिलो पटक राष्ट्रिय स्तरको प्रतियोगिता भएको आयोजक कमिटिका संयोजक एवम गोजुरियो कराँते दो संघका केन्द्रीय सचिव सानुबाबु गिरीले जानकारी दिए । राष्ट्रिय स्तरको प्रतियोगिताले यस क्षेत्रका खेलाडीलाई प्रोत्साहित हुने भएकाले प्रतियोगिता आयोजना गरिएको गिरीले बताए ।"
"ला लिगाको अन्तिम खेलमा मेसीको २ गोल, बार्सिलोना बराबरीमा","एजेन्सी : स्पेनिस ला लिगाको यस सिजनको अन्तिम खेलमा उपाधि विजेता बार्सिलोना बराबरीमा रोकिएको छ । दुई खेल बाँकी छँदै उपाधि पोल्टामा पारिसकेको बार्सिलोना एइबरसँग २२ को बराबरीमा रोकिएको हो । एइबरको घरेलु मैदानमा भएको खेलमा बार्सिलोनाका लागि कप्तान मेसीले २ गोल गरेपनि टोलीको जितका लागि त्यो पर्याप्त भएन । एइबरका मार्स कुकुरेल्लाले २० औं मिनेटमा गोल गरी टोलीलाई अग्रता दिलाएका थिए । ३१ औं र ३२ औं मिनेटमा मेसीले लगातार गोल गर्दा बार्सिलोना २१ ले अघि बढेको थियो तर ४५ औं मिनेटमा एइबरका लागि पाब्लो डे ब्लासिसले गोल गरी खेल बराबरी गरे । पहिलो हाफ मै २२ को बराबरी पुगेको खेलमा दोस्रो हाफमा कुनै गोल हुन नसक्दा बराबरीमै सकियो । बार्सिलोनाले निरन्तर दबाद बनाए पनि घरेलु मैदानमा एइबरका खेलाडीले कडा प्रतिरक्षा गर्दै मौकाको सदुपयो गरी बार्सिलोनामाथि आक्रमण गरे । ३८ खेल खेल्दा ८७ अंक बनाएर बार्सिलोनाले यो सिजनको अन्त्य गरेको छ । बार्सिलोनाले ३८ खेल मध्ये २६ मा जित, ९ मा बराबरी र ३ खेलमा हारकाे नतिजासहित यस सिजनको उपाधि जित्न सफल भएको छ । दोस्रो स्थानमा रहेको एथ्लेटिको मड्रिडको ७६ अंक रह्यो । उपाधि दाबेदार मध्येको एक टोली रियल मड्रिड भने ६८ अंकका साथ तेस्रो स्थानमै सीमित भयो । ला लिगाको यस सिजनमा सर्वाधिक गोलकर्ता लियोनल मेसी बने उनले ३६ गोल गरे । मेसीपछि धेरै गोल गर्नेको दोस्रो सूचीमा पनि बार्सिलोना कै लुइज सुवारेज रहे । उनले २१ गोल गरे ।"
"रोनाल्डोबिनाको रियल : सुखद् सुरुवात, दुखद् अन्त्य","मड्रिड : स्पेनिस पावर हाउस रियल मड्रिडका लागि ला लिगाको यस सिजनको अन्त्य पनि दुखद बनेको छ । आइतबार राति भएको अन्तिम खेलमा रियल बेटिससँग २० को हारसहित रियल मड्रिडले यो सिजनको अन्त्य गरेको छ । घरेलु मैदानमै रियललाई स्तब्ध बनाउने क्रममा रियल बेटिसका लागि गार्सियाले ६१औं मिनेटमा गोल गरे भने ६८ औं मिनेटमा परिवर्तित खेलाडीकोरुपमा मैदान छिरेको जेसले ७५औं मिनेटमा अर्काे गाल गरी रियल मड्रिडलाई थप निराश बनाए । स्टार खेलाडी क्रिस्टियानो रोनाल्डो बाहिरिएपछि यस सिजनमा रियल मड्रिडको प्रदर्शनमा उतारचढाब देखिएको छ । ला लिगाको सुरुवातमा उत्कृष्ट प्रदर्शन गरेको रियल मड्रिड बीचमा खस्किएको थियो । यसबीच प्रशिक्षक हटाउने, परिवर्तन गर्ने गतिविधि पनि जारी रह्यो। पूरानै प्रशिक्षक जिनेदिने जिदान फर्किए पछि केही खेलमा राम्रो नतिजा निकालेको रियल मड्रिडले पछिल्ला खेलमा कमजोर देखिएको छ। ला लिगामा पछिल्ला २ खेलमा लगातार हार व्यहोर्न बाध्य भयो । २१ जित, ५ मा बराबरी र १२ खेलमा हारकासाथ अंक तालिकाको तेस्रो स्थानमा रहँदै रियल मड्रिडले यस सिजनको अन्त्य गर्यो । रोनाल्डो र प्रशिक्षक जिदानबिनाको रियल मड्रिडको यस सिजनको प्रदर्शन कमजोर हुने आँकलन गरिएको थियो। सिजनको सुरुवातमा रियलले निरन्तर जित निकाली रियल रोनाल्डोबिना बलियो रहेको प्रमाणित गरेको थियो । सुरुका तीन खेलमा सानदार जित निकाल्दै रियलले उत्कृष्ट सुरुवात गरेको थियो । सानदार सुरुवात गरेको रियलको अन्त्य भने दुखद् बन्न पुग्यो । रियल यस सिजनमा उपाधिबिहीन हुने भएको छ । रियल च्याम्पियन लिग र स्पेनसको पुरानो घरेलु लिग कोपा डेल रेबाटसमेत बाहिरीसकेको छ ।"
