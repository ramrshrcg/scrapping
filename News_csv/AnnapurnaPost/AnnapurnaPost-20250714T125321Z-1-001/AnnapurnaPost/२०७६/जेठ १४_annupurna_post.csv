शीर्षक,विवरण
ओलीको अनुदारवादी अवतार,"शक्तिको सिंहदरबार र बालुवाटार केन्द्रीकरण होइन, शक्तिको लोकतन्त्रीकरण, संघीयकरण र निक्षेपीकरण गर्नुपर्छ राष्ट्रवाद, समृद्धि र स्थिर सरकारको नाराका साथ सत्तामा पुग्न सफल नेपाल कम्युनिस्ट पार्टीका अध्यक्ष केपी ओलीको गैरजिम्मेवार अभिव्यक्ति र अनुत्तरदायी कार्यशैली तथा १५ महिनाको अवधिमा सरकारका शृंखलाबद्ध विवादास्पद निर्णयले ओलीको अभीष्ट र सरकारको गन्तव्यबारेमा गम्भीर बहस प्रारम्भ भएको छ। लोकतान्त्रिक मूल्य र मान्यता, संविधानको प्रस्तावना र संघीय प्रणालीको सिद्धान्तविपरीत शक्तिको केन्द्रीकरण गरी शक्तिको अवैध र अतृप्त अभिलाषा सार्वजनिक भएपछि उक्त बहस हुनु अस्वाभाविक होइन। ओलीले कार्यपालिकाअन्तर्गतका राज्यका निकायलाई मात्रै केन्द्रीकृत गरी शक्तिशाली बन्न खोजेको होइन, सार्वभौम संसद् र स्वतन्त्र न्यायपालिकालाई समेत दुईतिहाइको आडमा सरकारको अनुकूल बनाउन खोजेको देखिन्छ। यसैगरी राष्ट्रिय मानव अधिकार आयोग, अख्तियार दुरुपयोग अनुसन्धान आयोग, निर्वाचन आयोगजस्ता संवैधानिक निकायलाई समेत नियन्त्रण गर्ने उद्देश्यले कुनै निकायमा आफ्नो अनुकूल राजनीतिक नियुक्ति गरिएको छ कुनै निकायको कानुन नै संशोधन गरी सरकारको लाचार छायाँका रूपमा रूपान्तरण गर्ने धृष्टता गरिएको छ। राष्ट्रिय सुरक्षाको गहन जिम्मेवारी भएको राष्ट्रिय सेनाको परिचालन र विश्वविद्यालयजस्ता प्राज्ञिक निकायहरूमा समेत प्रधानमन्त्रीको हस्तक्षेप र राज्यको चौथो अंग प्रेस जगत्लाई समेत नियन्त्रण गर्ने उद्देश्यले एकपछि अर्को विवादित कानुन प्रस्ताव गरिएपछि सरकारको वास्तविक नियतको पर्दाफास भएको छ। त्यसैले प्रतिपक्षी कांग्रेसलगायत राजनीतिक दलहरू, नागरिक समाज र सञ्चार जगत्ले सरकारले लोकतान्त्रिक मूल्य र मान्यतालाई चुनौती दिएर सर्वसत्तावादी हुँदै गएको आरोप लगाउँदै सरकारको कार्यशैली सुधार नभए लोकतन्त्रको रक्षार्थ सशक्त आन्दोलन गर्ने चेतावनी दिएका छन्। संविधानको प्रस्तावनाविपरीत प्रेस स्वतन्त्रता नियन्त्रण गर्ने उद्देश्यले विवादास्पद कानुन संसद्मा दर्ता गरिएपछि नेपाल पत्रकार महासंघ सडक आन्दोलनमा उत्रिएको छ। के कांग्रेसलगायत राजनीतिक दलहरू, नागरिक समाज र सञ्चार जगत्ले आरोप लगाएजस्तै सरकार सर्वसत्तावादी दिशातर्फ उन्मुख भएकै हो ? नेकपाको द्वैध नीति, विगत निर्वाचनको एमाले र माओवादीको संयुक्त घोषणापत्र, सरकारका विवादास्पद निर्णय, ओलीको अनुत्तरदायी प्रवृत्ति र अभिव्यक्तिका आधारमा मीमांसा गर्दा उक्त आरोपहरू निराधार छैनन्।१ अनुदारवादको विश्वव्यापी लहर स्वतन्त्रता, लोकतन्त्र, उदारवाद र बहुलवादी समाजको जन्म तथा प्रवद्र्धन भूमि युरोप, अमेरिकाजस्ता पहिलो विश्वबाटै उदारवादी लोकतन्त्रका सार्वभौम सिद्धान्तमाथि गम्भीर चुनौती सिर्जना भएको निष्कर्ष स्वयं पश्चिमा अखबार, जर्नल, थिंक ट्यांक, विश्वविद्यालय र राजनीतिशास्त्रीले निकालेका छन्। उदारवाद र लोकतन्त्र पक्षधर दी इकोनोमिस्ट, दी न्युयोर्क टाइम्स, दी वासिंटन पोस्ट्जस्ता अखबार, फरेन अफेयर्स, जर्नल अफ डेमोक्रेसीजस्ता जर्नल, हार्वर्ड, स्ट्यानफोर्ड र सिकागोजस्ता विश्वविद्यालय, चटाम हाउस, फ्रिडम हाउस, नेसनल इन्डाउमेन्ट फर डेमोक्रेसीजस्ता थिंकट्यांकहरूको अहिलेको अध्ययन, अनुसन्धान र बहसको विषय बनेको छ लोकतन्त्रमाथिको संकट। लोकतन्त्रको प्रतिलहर नै सुरु भएको त होइन ? भन्ने बहस स्वयं पश्चिमा चिन्तक र राजनीतिशास्त्रीहरूले गरेका छन्। सन् १९९० मा शीतयुद्धको अन्त्य तथा तत्कालीन सोभियत संघमा सात दशक लामो कम्युनिस्ट शासन पतन भई लोकतन्त्रको स्थापना भएपछि विश्वबाटै कम्युनिस्ट विचारधाराको अन्त्य तथा उदार लोकतन्त्रको दिग्विजय भएको घोषणा गरेका फ्रान्सिस फुकुयामाले नै उदार लोकतन्त्रमाथि अभूतपूर्व संकट सिर्जना भएको भर्खरै प्रकाशित आइडेन्टिटी नामक पुस्तकमा स्वीकार गरेका छन्। फुकुयामाले अहिले अमेरिका, युरोपलगायत विश्वव्यापीरूपमा नै उदार लोकतन्त्रमाथि चुनौती सिर्जना भएको विश्लेषण गर्दै उदार लोकतान्त्रिक प्रणालीको परिधि भित्रैबाट उक्त चुनौतीको अविलम्ब समाधान गर्न सुझाव दिएका छन्। अनुदारवादी प्रेतात्माका पोष्यपुत्र र प्रवक्ताहरूलाई सर्वसत्तावादी शासन गर्ने मृगतृष्णा हुन सक्छ। तर सर्वसत्तावादको उक्त अवैध आकांक्षाले जसरी सर्वसत्तावादी शासकहरू इतिहासको कलंकित गर्तमा विलिन भए, त्यसरी नै विलिन हुने निश्चित छ। लोकतान्त्रिक प्रणालीका शोधार्थी हार्वर्ड विश्वविद्यालयका प्राध्यापकहरू स्टेभिन लिभित्स्की र डेनियल जिबलटद्वारा लिखित हाउ डेमोक्रेसिस डाई ह्वाट हिस्ट्री रिभिल्स अबाउट आवर फ्युचर नामक पुस्तकमा लोकतन्त्रका चुनौती र ह्रासोन्मुख प्रवृत्तिबारेमा विहंगम विश्लेषण गरेका छन्। सन् २०१८ मा प्रकाशित उक्त पुस्तकमा केवल लोकतन्त्र पतनोन्मुख भएको निष्कर्ष मात्रै निकालेका छैनन्, समयमै उक्त चुनौतीको यथोचित सम्बोधन गरिएन भने उदारवादी लोकतन्त्र अनुदारवादी लोकतन्त्रमा रूपान्तरण हुन सक्ने चेतावनीपूर्ण भविष्यवाणीसमेत गरेका छन्। लोकतन्त्र मामिला शोधार्थी स्ट्यानफोर्ड विश्वविद्यालयका प्राध्यापक ल्यारी डाइमन्डले पनि सन् २०१५ मा प्रकाशित डेमोक्रेसी इन डिक्लाइन नामक पुस्तकमा उदार लोकतन्त्रको असफलताको तथ्य र तथ्यांकसहित विश्लेषण गरेका छन्। यसैगरी हार्वर्ड विश्वविद्यालयका अर्का प्राध्यापक यश्चा माउन्कले पनि सन् २०१८ मा प्रकाशित दी पिपुल भर्सेज डेमोक्रेसी नामक पुस्तकमा दक्षिणपन्थी राष्ट्रवाद, लोकप्रियतावाद र अतिवादको घातक प्रहारले लोकतान्त्रिक प्रणाली कमजोर हुँदै गएको निष्कर्ष निकालेका छन्। उक्त सबै शोधार्थी, पुस्तक र आलेखहरूको करिब समान निष्कर्ष छ एक्काइसौं शताब्दीमा शीतयुद्धकालीन साम्यवाद, फाँसीवाद, सैन्य तानाशाह तथा निरंकुश शासन चुनौती होइनन्। अनुदारवादी शासन, दक्षिणपन्थी राष्ट्रवाद, लोकप्रियतावाद, भूमण्डलीकरणविरुद्ध संरक्षणवाद, जातिवाद र निर्वाचित सर्वसत्तावाद उदार लोकतन्त्रका प्रमुख चुनौती हुन्। त्यसैले उक्त अन्तर्राष्ट्रिय परिवेशमा विश्लेषण गर्दा विश्वव्यापीरूपमा नै लोकतन्त्रमाथि अभूतपूर्व संकट सिर्जना भएको छ।२नेपालमा प्रभाव विश्वव्यापी राजनीतिक तथा आर्थिक लहरको प्रत्यक्ष वा परोक्ष प्रभाव नेपालमा पनि पर्दै आएको छ। लोकतन्त्रको विश्वव्यापी लहरले ०४६ मा नेपालमा लोकतन्त्र स्थापना भएको थियो भने सन् १९९० पछि प्रारम्भ भएको उदार र बजारमुखी अर्थतन्त्र, भूमण्डलीकण, निजीकरणको नेपाली अर्थतन्त्रमा परेको प्रभाव अद्यापि जारी छ। विगत केही वर्षदेखि सुरु भएको दक्षिणपन्थी राष्ट्रवाद र लोकप्रियतावादको उल्लेखनीय प्रभाव पनि परिरहेको छ। ०७४ को आमनिर्वाचनमा वामपन्थी गठबन्धनको विजय हुनुमा कांग्रेसको कमजोर संगठन र अलोकप्रिय नेतृत्व पनि जिम्मेवार थियो। तर वामपन्थी गठबन्धनको विजयको प्रमुख आधार दक्षिणपन्थी राष्ट्रवाद र लोकप्रियतावाद थियो। यद्यपि एमाले र माओवादीबीच एकीकरणपछि बनेको नेकपा कम्युनिस्ट पार्टी हो। तर पार्टीको नीति र नेताहरूको अभिव्यक्तिका आधारमा विश्लेषण गर्दा नेकपा कम्युनिस्टभन्दा दक्षिणपन्थी राष्ट्रवादी र लोकप्रियतावादी पार्टीका रूपमा रूपान्तरण हुँदै गएको देखिन्छ। यसैगरी ओली नेकपाको अध्यक्ष भए पनि वास्तवमा दक्षिणपन्थी राष्ट्रवाद र लोकप्रियतावादका संरक्षक र प्रवक्ता भएको उनकै अभिव्यक्तिबाट पुष्टि भएको छ। नेपाली राजनीतिका वाचल खेलाडी ओलीले सत्तामा पुग्न दक्षिणपन्थी राष्ट्रवाद र लोकप्रियतावादको अस्त्र प्रयोग गरे। तर दुईतिहाइको शक्तिशाली सरकार गठन गर्न सफल भएपछि उनका विवादास्पद निर्णय, प्रवृत्ति र अभिव्यक्तिका आधारमा विश्लेषण गर्दा क्रमिकरूपमा अनुदारवादी तथा सर्वसत्तावादी शासनतर्फ उन्मुख भएको देखिन्छ। अमेरिकी राष्ट्रपति डोनाल्ड ट्रम्प, टर्कीका राष्ट्रपति रिसेप ताय्यिप इर्दोगान, अनुदारवादी लोकतन्त्रका प्रवक्ता हंगेरीका प्रधानमन्त्री भिक्टर ओरबान, भारतीय प्रधानमन्त्री नरेन्द्र मोदीजस्ता दक्षिणपन्थीहरूले पनि लोकतान्त्रिक प्रणालीमार्फत सत्तामा पुग्न राष्ट्रवादी र लोकप्रियतावादी अस्त्र प्रयोग गरेका थिए। तर सत्तामा पुगेपछि पहिलो आक्रमण संविधान, लोकतान्त्रिक मूल्यमान्यता, लोकतान्त्रिक तथा संवैधानिक संस्था र सञ्चार जगत्माथि आक्रमण गर्दै आएका छन्। राष्ट्रवाद र लोकप्रियतावादका आधारमा सत्तामा पुग्ने तर सत्तामा पुगेपछि निर्वाचित अधिनायकवाद र सर्वसत्तावाद अहिलेका विश्वव्यापी समस्या र चुनौती हुन्। ओलीको शासकीय शैली लोकतान्त्रिक प्रणालीअनुरूप जनताप्रति उत्तरदायी र जवाफदेही छैनन्। ओलीले पनि ट्रम्प, इर्दोगान, ओरबान र मोदीजस्ता दक्षिणपन्थी शासकहरूको शासकीय शैली अनुसरण गरी अनुदारवादी शासनतर्फ प्रवृत्त भएको निष्कर्ष नेकपा र ओलीलाई आग्रहपूर्ण पनि लाग्न सक्छ। तर तथ्य र तथ्यांकहरूका आधारमा विश्लेषण गर्दा सोही निष्कर्षमा पुगिन्छ। ओलीको रोडम्याप नागरिक अधिकार, व्यवस्थापिका, न्यायपालिका र कार्यपालिकाबीचको शक्ति सन्तुलन, स्वतन्त्र न्यायपालिका, अभिव्यक्ति तथा प्रेस स्वतन्त्रता लोकतान्त्रिक प्रणालीका आधारभूत प्रस्थापना हुन्। तर जुन दिन ओलीले प्रधानमन्त्रीको शपथ ग्रहण गरे, सोही घडीदेखि लोकतान्त्रिक मूल्यमान्यता, संघीय प्रणाली, लोकतान्त्रिक संस्था, संवैधानिक निकाय र प्रेस स्वतन्त्रतामाथि क्रमिकरूपमा नियोजित प्रहार गरिएको छ। नयाँ संविधानअनुरूप राज्यको संघीयकरण तथा संघीय प्रणालीको सिद्धान्तका आधारमा राज्य सञ्चालन प्रमुख संवैधानिक दायित्व थियो। संघीय प्रणाली कार्यान्वयनका लागि प्रदेश र स्थानीय सरकारसम्बन्धी कानुन, वित्तीय आयोग, कर्मचारी समायोजन, संघीय तथा प्रदेश प्रहरी कानुनहरू अति आवश्यक थिए। तर १५ महिनासम्म पनि ओलीले आवश्यक कानुन तर्जुमा गरी संघीय प्रणाली कार्यान्वयनलाई प्राथमिकता दिएनन्। प्रदेश र स्थानीय सरकारहरूले निरन्तर कानुन, बजेट र कर्मचारी माग गर्दै आइरहेका छन् तर ओलीले गरेनन्। त्यसैले ओलीले सबैभन्दा संगीन प्रहार संघीय प्रणालीमाथि गरेका छन्। प्रदेश र स्थानीय सरकार पनि संघीय सरकारअन्तर्गत भएको सगौरव घोषणा गरेपछि ओलीको संघीयताप्रतिको वास्तविक अनुहार पर्दाफास भएको छ। उक्त उद्घोष संघीय प्रणालीअन्तर्गत शपथ गरेका प्रधानमन्त्रीको हो कि एकात्मक र केन्द्रीकृत प्रणालीको प्रेतात्माको आत्मालाप ? सात प्रादेशिक र ७५३ स्थानीय सरकारहरू ओली वा काठमाडौंका उपनिवेश होइनन्, संविधानअनुरूप बनेका तथा जनताबाट निर्वाचित स्वायत्त सरकारहरू हुन्। प्रदेश र स्थानीय सरकारहरू संघीय सरकारका एकाइ होइनन्, नेपाल राज्यका एकाइहरू हुन्। संघीय प्रणालीमा कुनै पनि तहका सरकार संघीय सरकारको मातहत हुँदैनन्। त्यसैले ओलीकै विश्वास पात्र मुख्यमन्त्रीहरू पृथ्वी सुब्बा गुरुङ र शेरधन राईले समेत ओलीको उक्त गैरसंघीय अभिव्यक्तिको तीव्र प्रतिवाद गरेका छन्। गुरुङ र राईले त ती वाद गरे भने ओली संघीयताविरोधी भएको योभन्दा स्पष्ट प्रमाण अरू के हुन सक्छ ? नेपालको संविधानले उन्नत र उदार संघीय प्रणालीको परिकल्पना गरेको छ। तर ओलीको कार्यशैली ठीक विपरीत छ। ओलीको अतिरिक्त अभीष्ट छैन भने शक्तिको केन्द्रीकरण किन ? अधिकारको केन्द्रीकरण संघीय लोकतान्त्रिक प्रणालीको आधारभूत प्रस्थापना र अभ्यासविपरीत हो। त्यसैले ओलीले शक्तिको सिंहदरबार र बालुवाटार केन्द्रीकरण होइन, यथार्थमा शक्तिको लोकतन्त्रीकरण, संघीयकरण र निक्षेपीकरण गर्नुपर्छ। संघीय लोकतान्त्रिक प्रणालीको सिद्धान्त, मर्म र भावना पनि यही हो। दोस्रो प्रहार नागरिक अधिकार र प्रेस स्वतन्त्रतामाथि गरेका छन्। प्रधानमन्त्रीको शपथ ग्रहण गर्नासाथ ओलीले स्वतन्त्रता र लोकतान्त्रिक आन्दोलनको प्रतीक र प्रतिविम्ब माइतीघर मण्डलालाई निषेधित क्षेत्र घोषणा गरे। यसैगरी संविधानको प्रस्तावना र भावनाविपरीत अभिव्यक्ति तथा प्रेस स्वतन्त्रता कुण्ठित गर्ने अभीष्टले शृंखलाबद्ध विवादास्पद कानुनहरू जारी गरिएका छन्। त्यसैले सरकारको उक्त सर्वसत्तावादी प्रवृत्तिको विरुद्धमा राजनीतिक दलहरू र स्वतन्त्रताप्रेमी नागरिक समाजले कडा शब्दमा भत्र्सना गरेका छन् भने दैनिक अखबार, टेलिभिजन र डिजिटल माध्यमका २१ जना सम्पादकहरूले संयुक्त प्रेस विज्ञप्ति जारी सरकारको नियतबारेमा गम्भीर आशंका गरेका छन्। उनीहरूले महासंघलगायत प्रेस स्वतन्त्रताका लागि गरिएको आन्दोलनमा ऐक्यबद्धता जाहेर गर्दै उक्त विवादास्पद कानुन अविलम्ब फिर्ता लिन सरकारलाई आह्वान गरेका छन् र संविधानले प्रत्याभूत गरेको पूर्ण प्रेस स्वतन्त्रता प्रत्याभूति गरी अर्को विधेयक पेस गर्न माग गरेका छन्। तत्कालीन राजा ज्ञानेन्द्रको निरंकुश शासनपछि सम्भवतः पहिलोपटक नागरिक अधिकार, लोकतान्त्रिक प्रणाली, अभिव्यक्ति तथा प्रेस स्वतन्त्रताका लागि सम्पादकहरू नै सडकमा उत्रिएका छन्। ओली अनुदारवादी र सर्वसत्तावादी भएको त्योभन्दा ठोस प्रमाण अरू के हुन सक्छ ? तेस्रो प्रहार सार्वभौम संसद्माथि गरेका छन्। सरकारको नीति र कार्यक्रमको प्रत्युत्तर दिने क्रममा संसद्को रोस्ट्रमबाट प्रतिपक्षी दलहरूलाई लल्कार किन ? वास्तवमा त्यो प्रतिपक्षी दलहरूको मात्रै होइन, सार्वभौम संसद्को उपेक्षा हो। संविधान र संसद्को गरिमा र सम्मान त कायम गर्दैनन् भने ओलीले कसको सम्मान गर्छन् ? नेपालको संसदीय इतिहासमा पहिलोपटक प्रधानमन्त्रीको गैरसंसदीय अभिव्यक्ति संसद्को अभिलेख हटाउनु परेको छ भने लोकतान्त्रिक प्रणालीका लागि योभन्दा ठूलो दुर्भाग्य र लज्जा अरू के हुन सक्छ ? निष्कर्ष उपरोक्त बृहत्तर क्यानभासमा विश्लेषण गर्दा ओली अनुदारवादी र सर्वसत्तावादी दिशातर्फ उन्मुख भएको पुष्टि भएको छ। भर्खरै सम्पन्न भारतीय निर्वाचनमा मोदी विजयले ओलीमा थप मनोवैज्ञानिक ऊर्जा अभिवृद्धि भएको हुन सक्छ। सम्भवतः ओली आफ्नो रोडम्यापमा स्पष्ट छन्, भ्रममा केवल अन्य राजनीतिक दल, नागरिक समाज र सञ्चारकर्मी छन्। यद्यपि अनुदारवादी प्रेतात्माका पोष्यपुत्र र प्रवक्ताहरूलाई सर्वसत्तावादी शासन गर्ने मृगतृष्णा हुन सक्छ। तर सर्वसत्तावादको उक्त अवैध आकांक्षाले जसरी सर्वसत्तावादी शासकहरू इतिहासको कलंकित गर्तमा विलिन भए, त्यसरी नै विलिन हुने निश्चित छ।"
सकारात्मक पहल ?,"पंक्तिकार आफैं अर्थशास्त्री त होइन, तर उसले हाम्रो अर्थतन्त्रप्रति एउटा धारणा भने अवश्य बनाएको छ। हाम्रो चिन्तन र गतिविधि सबै भन्सार अर्थतन्त्र भन्दा माथिको छैन। यस्तो सोचले कसरी समृद्धि आउँछ ? अन्नपूर्ण पोस्ट्ले एउटा समाचार छाप्यो सरकारले भन्सार महसुल पुनरावलोकन गर्न सकिने आयातीत वस्तुको सूची तयार गरेको छ। यो सकारात्मक कदम हो, यसबारे १० वर्षअघि नै पहल गर्नुपर्ने थियो। उक्त समाचारमै आधिकारिक भनाइ नै देखिने एउटा वाक्य पनि छ यद्यपि, उद्योग, वाणिज्य तथा आपूर्ति मन्त्रालयले भने भन्सार महसुल बढाउने उपायलाई अस्वाभाविक भनेको छ। सरकारको एक निकाय (त्यो पनि एक प्रकारबाट अर्थतन्त्रको राखनधरन मन्त्रालयको) सम्भाव्य कारबाहीलाई अस्वाभाविक नामकरण गर्ने अधिकार उद्योग, वाणिज्य तथा आपूर्ति मन्त्रालयलाई कहाँबाट आयो ? बजेटजस्तो महŒवपूर्ण कार्यमा हचुवा रूपमा यस्तो प्रतिक्रिया दिने साहस कसबाट भयो ? यो नेपाल सरकार अर्थात् अर्थ मन्त्रालय आफैंका लागि पनि खोजीको विषय हो कि होइन ? त्यस्तो प्रतिक्रिया कसरी आयो ? दोस्रो, तयारी आयातीत वस्तुमा भन्सार महसुल बढाउँदा नेपाल डब्लूटीए (विश्व व्यापार संगठन) ले गर्ने व्यापार नीति समीक्षामा खस्कन सक्छ। यसले लगानीमा असर पार्न सक्छ। नेपालको स्तर अहिले कति उच्च छ र समीक्षामा खस्किने डर ? साथै, नेपाली अर्थतन्त्र भने ओर्लंदै जाने अनि समीक्षामा स्तरोन्नति हुनुको के अर्थ ? मुलुकमा नागरिककै लागि लगानीको वातावरण सिर्जना नगरी विदेशीका लागिको वातावरणको तर्क के नेपाललाई बनाना गणतन्त्र बनाउनन गरिएको हो ? त्यसका साथै साफ्टालगायत क्षेत्रीय व्यापार सम्झौतामा समेत भन्सार दर क्रमशः घटाउँदै क्षेत्रीय व्यापार र लगानी प्रवद्र्धन गर्ने उल्लेख को दाबी नेपालजस्तो दुवैतिर ठूलाठूला मुलुकले च्यापिएको राष्ट्रले उनीहरूका नाममा सहिद बन्नुपर्छ भनी गरिएको कुतर्क होइन ? उपरोक्त समाचारदाताले उल्लेख गरे झैं कच्चा खाने तेल, फलफूल, अन्नजस्तो वस्तुमा ३५ देखि ५० प्रतिशतसम्म भन्सार शुल्क वृद्धि गर्न सक्ने प्रावधान विश्व व्यापार संगठनले त्यसै व्यवस्थित गरेको होइन। असुविधामा रहेका नेपालजस्ता मुलुकले प्रयास गरी आफूलाई बलियो बनाउन दिएको अवसर हो। यस्तो प्रावधानलाई हामीले उपयोग गर्नुपर्छ भनी पत्रकारलाई सुझाउनुपर्नेमा सरकारी कर्मचारीले साफ्टाको हवाला दिँदै के भन्न खोजेको ? नेपाल नै नरहे साफ्टा र लगानी प्रवद्र्धन कहाँ जान्छ ? हाम्रो उद्योग, वाणिज्य र आपूर्ति क्षेत्रका अधिकारीको यस्तै सतही धारणाले हो हाम्रो मुलुकले दुःख पाएको। धेरै वस्तुमा मुलुकलाई आत्मनिर्भर बनाऊँ भनी सोच्नु एकातिर अनुपयुक्त हुन्छ भने अर्काेतिर मामुली वस्तुमा परनिर्भर बनाइराख्नु राष्ट्रघात हो। यो लेख बजेट प्रस्तुतिको केही दिनअघि मात्र प्रकाशित त्यही समाचारप्रति नै केन्द्रित छ। समाचारदाताले मिहिनेतका साथ हाम्रा उपभोग्य अन्न, तेल, तरकारी र फलफूलजस्ता पदार्थमा आयातीत वस्तुमा लाग्ने गरेको नौ प्रतिशत (न्यून) भन्सार लाग्ने गरेको र विश्व व्यापार संगठनले ५० देखि ६० प्रतिशतसम्म थप महसुल लागू गर्न सकिने प्रावधान रहेको पनि जनाएका छन्। त्यो व्यवस्था किन र कसका लागि गरिएको ? हामीजस्तै मुलुकका लागि होइन ? उपरोक्त डब्लूटीओ समीक्षा र क्षेत्रीय व्यापार तथा लगानीको दलील गर्ने महानुभावको अर्थतन्त्र नै धराशायी भइसकेपछि नेपालको डब्लूटीओ र साफ्टामा स्थान, व्यापार र लगानीबारेको तर्क के होला ? त्यस्तै, अहिले नेपाल लोभोल्टेज इन्सुलेटेड केवुल (तार) र कन्डक्टर (हाइभोल्टेजसमेत) मा आत्मनिर्भर भइसकेकाले निर्बाध आयात निरुत्साहित गरिनुपर्छ। हिजोअस्ति भारतबाट आयातीत क्लिंकरबाट नाफा कमाउने उद्देश्यबाट स्थापित सिमेन्ट उद्योग आफ्नै क्लिंकरबाट सिमेन्ट बनाउने बाध्यतामा छन् मूल्यमा प्रतिस्पर्धाका कारणबाट, विकास बैंक वाणिज्य बैंकसँग मर्जर हुनुपर्ने जस्तैजस्तै कारणबाट। पंक्तिकारले कुरकुरे, लेज र तयारी चिप्स, मेक्सिकन नाचो जस्ता पदार्थ उत्पादन गर्ने उद्योग नेपालमै सम्भवतः पाँचछ प्रदेशमै खुलिसकेको सन्दर्भमा त्यस्ता वस्तुमा अधिकतम आयात शुल्क निर्धारण गरी स्वदेशमै रोजगार, सीप र व्यवसायलाई प्रोत्साहित गर्नुपर्ने दलील गरेको धेरै समय गुज्रिसकेको छ, आशा गरौं यस वर्षको बजेटमा नेपाली हितमा केही हुनेछ। कपडामा त धेरै भन्नु नै पर्दैन नेपालमा उक्त वस्तुलाई नेपाली हितमा प्रवद्र्धन गरिएकै छैन। कसको हितमा त्यस्तो भइरहेको छ राम्ररी अनुसन्धान, र अनुगमन आवश्यक छ नै ! हाम्रा ठूलाठूला अर्थशास्त्रीका ध्यान यस्ता विषयमा नगई कहाँ जान्छन् हो ! हामी नेपालीलाई त्यसै पनि लाइटवेट (हल्का तौलका) भन्न थालिएको सुनेको समय पनि निकै भइसक्यो। नेपालबाट निर्यात हुन सक्ने, भारतले पनि बाहिरबाट आयात गर्दाभन्दा नेपालले आफ्नो विदेशी मुद्रा खर्च गरी आयात गरी प्रशोधनसाथ निकासी गरेमा सस्तो पर्ने ठहर गरी आयात इजाजत दिने वनस्पती तेलजस्ता वस्तुमा आयातमा उपयुक्त भन्सार निर्धारण गरी निकासीयोग्य बनाउनुबाहेक सायद दुईचार वर्षका लागि नेपाललाई विकल्प छैन। साथै, धेरै वस्तुमा मुलुकलाई तत्कालै आत्मनिर्भर बनाऊँ भनी सोच्नु एकातिर अनुपयुक्त हुन्छ भने अर्काेतिर मामुली वस्तुमा पनि मुलुकलाई परनिर्भर बनाइराख्नु राष्ट्रघात नै हो। भोलि चिनियाँ रेल केरुङ आइपुगेपछि फेरि थप विचार गर्न त सायद कसैले रोक्दैन होला। नेपालभारत सीमामा निर्बाध रूपमा वन्यजन्तु हात्ती, गैंडा, बाघ मात्र आवतजावत गर्दैनन्। तिनीहरूभन्दा उत्रै वा ठूला सामानले लादिएका वस्तु ट्रकमै (तथाकथित भारतका लागि खुला, नेपालका लागि बन्द) नेपालभारत सीमाबीच भन्सार छली आयात हुने भनिएका विद्युतीय उपकरणमा भन्सार तिरी ल्याउँदा फाइदा हुने तहमा भन्सार दस्तुर तोकिँदा मुलुकलाई पनि फाइदै हुन्छ कि ? भन्सार अर्थतन्त्र का नियामकहरूको यसमा के राय होला ? अर्थमन्त्री युवराज खतिवडासँग आग्रह गरौं नेपाल राष्ट्र बैंकका गभर्नर हुँदा नेपाली वाणिज्य बैंकहरूलाई थप व्यवस्थित गर्न धेरथोर योगदान गर्नुभयो। सर्वत्र विफलजस्तै देखिएको सरकारलाई त्राण दिन आगामी केही दिनभित्रै संविधानतः पेस हुनुपर्ने बजेटले यस क्षेत्रमा तात्कालिक मात्र भए पनि केही गरोस्।"
गैरन्यायिक कर प्रणाली,"कर सरकारको मुख्य आम्दानीको स्रोत हो। सरकारले कर लगाउनुको उद्देश्य सामान्य आर्थिक तथा सामाजिक न्याय स्थापना गर्नु तथा आर्थिक स्थिरता कायम गर्नुलाई लिइन्छ। सरकारले कर लगाउँदा सामाजिक तथा आर्थिक न्यायका सिद्धान्त अवलम्बन गर्नुपर्छ। कर लगाउँदा आर्थिक तथा सामाजिक लाभहानिको विश्लेषण गर्नुपर्ने मान्यता अर्थशास्त्रीको छ। कर नीति प्रगतिशील, समान, करदाताका लागि सहज हुने गरी कर उठाउनुपर्ने तथा तटस्थताको सिद्धान्तजस्ता केही महत्वपूर्ण सिद्धान्त अवलम्बन गर्नुपर्ने अर्थशास्त्रीले सुझाएका छन्। सामाजिक न्याय संसार स्वास्थ्य तथा वातावरण प्रतिकूल असर गर्ने वस्तुमा अन्य करका अतिरिक्ति थप कर अन्तशुल्क लगाइन्छ। सामान्यतः सुर्तीजन्य पदार्थ, मदिराजन्य वस्तुले स्वास्थ्यलाई प्रत्यक्ष हानि गर्ने भएकाले कर लगाएर महँगो बनाई सर्वसाधारणले खान नसक्ने बनाउनुपर्छ। कम कर भएमा सस्तो भई सेवनकर्ता बढी हुने भएकाले बढी कर लगाई उपभोग निरुत्साहित गर्ने भएकाले पाप कर (सिन टाक्स) र वातावरणीय करलाई खराब कर भन्ने चलन छ। सरकारले बढी कर लगाउँदा सेवनकर्ता सम्भावित रोगबाट बच्ने तथा रोग लागिसकेपछि उपचार गर्न नपाई अकालमा मर्नुपर्ने भएकाले यी क्षेत्रमा करको दर उच्च राख्ने गरिएको छ। विश्व स्वास्थ्य संगठनले सुर्तीजन्य पदार्थमा खुद्रा मूल्यको न्यूनतम ७५ प्रतिशत हुनुपर्ने विश्वभरका मुलुकको सम्मेलनले पारित गरेको छ। छिमेकी चीनले खुद्रा मूल्यको ८० प्रतिशत लगाएकोे छ भने बंगलादेश तथा भारतमा खुद्रा मूल्यको ८० प्रतिशतभन्दा बढी कर लगाउने प्रस्ताव गरेका छन्। हाल भारतमा ४० प्रतिशत र बंगलादेशमा उच्च कोटीको चुरोटमा ७० प्रतिशत छ। उच्च करको दर नै सर्वसाधारणको स्वास्थ्य यसका निश्चित केही फाइदा छन्। एकातिर सरकारले राजस्व बढाउन सक्छ भने अर्कोतिर ५० प्रतिशत कर बढाएमा २० प्रतिशत सेवनकर्ताले छोड्ने गरेको अन्तर्राष्ट्रिय अनुभव छ। नेपालमा चुरोट उत्पादन गर्ने तीनवटा उद्योग छन्। त्यसमध्ये एक उद्योगको ८० प्रतिशत बजार छ। तर केही उद्योगीको दबाबमा सरकारले लाखौं व्यक्तिको ज्यान जोखिममा राखेर उच्च कोटीको सुर्तीजन्य पदार्थमा २६ प्रतिशत र निम्नकोटीमा १० प्रतिशत कर लगाएको छ। यो काम नीतिनिर्मातालाई लाज लाग्नुपर्ने विषय हो। विकासशील देशमा ८० प्रतिशतकोे मृत्यु घातक रोगबाट हुने गरेको अनुमान गरिएको छ। सुर्तीजन्य वस्तुको नेपालमा २७ लाख सेवनकर्ता छन्। त्यसबाट गत वर्ष मात्र १४ अर्ब मात्र अन्तशुल्क उठाएकोे छ। घातक रोगका बिरामीलाई एक लाख दिने सरकारी घोषणा रहेको छ। सो घोषणाअनुसार राज्यको बजेटबाट २० वर्षमा करिब २१ खर्ब रुपैयाँ राज्य कोषबाट दिनुपर्ने देखिन्छ। बिरामीको निजी खर्च, औषधि, अस्पताल खर्च, परिवारमा पर्ने पीडा तथा त्यसबाट उत्पन्न हुने गरिबीजस्ता क्षतिको मूल्यांकन हुनुपर्ने तर्क अर्थशास्त्रीको छ। गरिब सेवनकर्ता बढी पीडित भएकाले अत्यधिक कर लगाई बाध्यतावस छोड्न लगाउने एक सहज माध्यम हो। यसबाट कर संकलन झन्डै शतप्रतिशत बढ्न गएको, राज्यको स्रोतको दुरुपयोग हुनबाट जोगिएको संसारभरको अनुभवले देखाउँछ। करको दर परिवर्तनबाट मात्रै थप ३५ अर्ब राजस्व संकलन हुन्छ भने अर्बौं रुपैयाँको सर्वसाधारणको खर्च बचत हुन्छ। स्थानीय करसमेत एकै ऐनमा समावेश गरी आपसी सामञ्जस्यमा एक एकीकृत कर ऐन ल्याउन सकिएमा व्यावसायिक लागत न्यून हुन जान्छ। नेपालमा वार्षिक प्रतिव्यक्ति अल्कोहल भएको दुई लिटर मदिरा खपत हुने अनुमान गरेको छ। यो सामान्य खान मिल्ने ४२५ प्रतिशतको झन्डै १४ करोड लिटर। मदिरा उत्पादन गर्न सकिन्छ। यसको कारोबार झन्डै दुई खर्ब रहेको र १५० अर्ब राजस्व आउनुपर्नेमा जम्मा ७० अर्ब राजस्व आएको छ। सेवनकर्तामध्ये १३ प्रतिशत व्यक्ति उच्च जोखिममा भएको देखिएको छ। स्वदेशी मदिरामा ५० प्रतिशत र आयातीत मदिरामा मूल्यको २० प्रतिशत मात्र कर लाग्छ। नेपालमा प्रतिलिटर पाँच लाख रुपैयाँसम्म पर्ने मदिरा आयात हुने गरेको छ। सरकारले न्यून मूल्य पर्ने स्थानीय मदिरामा र अत्यधिक महँगो पर्ने मदिरामा ८९८ रुपैयाँ नै लगाएकाले स्वदेशी तथा विदेशी मदिरामा एकतिहाइको राजस्व गुमेको छ। पाँच लाख रुपैयाँ प्रतिलिटर पर्ने मदिरामा प्रभावकारी करको दर निकै न्यून छ। यसको विचलन हटाउन निश्चित मूल्यभन्दा बढी पर्ने मदिरामा अतिरिक्त कर लगाउनु नै सामाजिक तथा आर्थिक न्याय हुन्छ। आर्थिक न्याय सामान्य वस्तुमा प्राथमिक आधारभूत वस्तुमा न्यून करको दर हुनुपर्नेमा दर्जनौं वस्तुहरूमा न्यून कर लगाई सरकारले निश्चित व्यापारीलाई प्रोत्साहन गरेको छ। नेपालमा लुगा आयात गर्दा ३० प्रतिशत र चिनीमा १३ प्रतिशत मात्र लाग्छ। खाद्यान्न बीउ आयात गर्दा १० प्रतिशत भन्सार लाग्छ। चामल, मकै र गहुँमा पाँच प्रतिशत लाग्छ। सोयाबिन तेल, भटमास, तोरीमा पनि पाँच प्रतिशत कर लाग्छ। के यी वस्तु समान महत्वका हुन् ? यस दरले स्वदेशी कृषिजन्य वस्तुको प्रवद्र्धन गरेको छ। यो प्रश्नको उत्तर नीतिनिर्माताले दिनुपर्छ। आय बढ्दै जाँदा करको भार थपिँदै जाने सिद्धान्त प्रगतिशील कर भनिन्छ। व्यवसाय तथा रोजगारको आयमा प्रगतिशील कर प्रणाली भए पनि पुँजीगत लाभ करमा अयन्तै न्यूनतम कर घरजग्गामा २५ वा पाँच प्रतिशत र धितोपत्रको आयमा ७५ प्रतिशत मात्र लाग्छ। उदाहरणका लागि घरजग्गाबाट २१ लाख रुपैयाँ आम्दानी गरेमा ५२ हजार पाँच सय रुपैयाँ तिरे पुग्छ, सेयरबाट २१ लाख आम्दानी भए एक लाख ५७ हजार तिरे पुग्छ तर व्यवसाय वा रोजगारबाट गरेको आम्दानीमा पाँच लाख कर तिर्नुपर्छ। के यो व्यवस्था न्यायिक छ, रोजगार तथा व्यवसाय गर्ने व्यक्ति अपराधी र सेयर वा घरजग्गाको कारोबार व्यक्ति राज्यका सम्मानजनक व्यक्ति सरकारले मान्नु न्यायिक व्यवस्था हो र सरकार स्वयंले सेयरको कारोबार तथा जग्गाको कारोबारलाई प्रवद्र्धन र अन्य क्षेत्रलाई निरुत्साहित गर्नु अन्यायपूर्ण व्यवस्था होइन। रोजगार तथा व्यवसाय गर्ने व्यक्तिले ३६ प्रतिशत कर तिर्नुपर्ने र घरजग्गाको कारोबार गर्ने करोडौं आम्दानी गरे पनि २५ वा ७५ प्रतिशत कर तिरे पुग्ने व्यवस्था कल्याणकारी राज्यमा हुनै सक्दैन। जसको कारण धेरै व्यक्ति उत्पादनमूलक क्षेत्र छोडी सेयर र जग्गालाई व्यावसायिक कारोबार बनाएका छन्। व्यक्तिले जग्गाको कारोबारमा २५ प्रतिशत तर संस्थाले १० गुणा बढी २५ प्रतिशत कर तिर्नुपर्छ। गत वर्षको पुँजीगत लाभकर अनुपात व्यक्तिगत र संस्थागतको ९० र १० प्रतिशत छ। यो संस्थागत व्यवस्थालाई निरुत्साहित गर्ने व्यवस्था हो। यसले अर्थतन्त्रमा थप विकृति ल्याएको छ। संस्थागत कारोबार कम देखाउने प्रकृति बढेको छ। संस्थाहरू सधैं घाटामा गएको देखिएको छ। व्यक्तिलाई कम दर भएका कारण संस्थागत सम्पत्ति व्यक्तिको नाम खरिद तथा बिक्री गर्ने र व्यक्तिको सम्पत्ति शुद्धीकरण गर्ने सबैभन्दा सहज उपाय भएको छ। कर कार्यान्वयनको पाटो विश्व बैंक प्रतिवेदनले भ्रष्टाचार कम हुने मुलुकमा कुल ग्राहस्थ उत्पादनको पाँच प्रतिशत बढी कर संकलन हुने देखाएको छ। नेपाललाई भ्रष्टाचार कम हुने मुलुकमा लैजान सके राजस्व बढ्न सक्ने देखिन्छ। विद्युतीय माध्यमबाट आयकर विवरण बुझाउने अधिकांश करदाताले घुस तिर्नु पर्दैन। तर कर चुक्ता प्रमाण पत्र अधिकांश करदाताले घुस तिर्नुपर्छ। यो कर चुक्ता प्रमाणपत्र नभई कर विवरण कर कार्यालयमा पेस गरेको प्रमाण मात्र होे। राज्यलाई स्वतस्फूर्त कर तिर्ने व्यक्तिलाई विद्युतीय माध्यम तत्काल पठाउन सकिनेमा उल्टै घुस नदिई नहुने वातावरण बनाउनु सरकारको नैतिक विचलन हो। मूल्य अभिवृद्धि र अन्तशुल्कमा दर्ता भएका अधिकांश करदाताले कर अधिकृत अनधिकृत पैसा तिर्नुपर्ने गुनासो छ। रकमको मात्रा भने व्यवसायीहरूको कारोबारको अभिलेखको पारदर्शितामा निर्भर हुन्छ। आयकरको परीक्षणमा अधिकांश व्यवसायीले घुस तिर्नैपर्ने बाध्यता छ। यथार्थ विवरण राख्दासमेत घुस नै तिरेर विवरण स्वीकृति गराउनुपर्ने भएपछि किन हामीले यथार्थ विवरण पेस गर्ने भन्ने व्यवसायीहरूको भनाइ छ। नेपालमा कर कार्यान्वयनको प्रभावकारितासमेत निकै कमजोर छ। मूल्य अभिवृद्धि करमा दर्ता भएका करदाता वास्तविक करदाता होइनन्। मूल्य अभिवृद्धि कर तत्कालका लागि ग्राहकसँग लिने सरकारका प्रतिनिधिहरू मात्र हुन्। नेपालमा झन्डै दुई लाख करदातामध्ये ८५ प्रतिशत ग्राहकसँग कर उठाई सरकारलाई तिर्दैनन्। झन्डै एक लाख करदाताले त सरकारसँग कर फिर्ता मागेका छन्। हाल करिब चार हजार मात्र निर्यातकर्ता भएको र त्यसमध्ये अधिकांशले कच्चा पदार्थमा कर नै नतिरी सामान आयात गर्ने भएकाले सामान्यतः एक हजारभन्दा बढी करदाताहरू कर फिर्ता लिने करदाता हँुदैनन्। यो व्यवस्था व्यवसायीका लागि सर्वसाधारणसँग पैसा उठाई खाने इजाजत भएको छ। र, कहिलेकाहीं कर अधिकृत परीक्षण परेमा केही रकम दिई सहजै मिलाउन सकिन्छ। यसबाट के देखिन्छ भने कर परीक्षण कर नतिर्ने करदातालाई संरक्षण गर्ने साधन भएको छ। कर परीक्षणले कार्यान्वयनमा थप कमजोर ल्याएकाले कर परीक्षण गर्ने पद्धतिलाई खारेज गरी कर अधिकृत र करदातासँग प्रत्यक्ष सम्पर्क नहुने गरी अनुसन्धान मात्र गर्ने वा स्वतन्त्र व्यक्तिबाट अनुसन्धान हुने व्यवस्था हुनुपर्छ। यसमा सुधार गर्न मूल्य अभिवृद्धि कर तथा अन्तशुल्कमा दर्ता भएका व्यक्तिले अनिवार्य रूपमा विद्युतीय माध्यमबाट मात्र बिल जारी गर्नुपर्छ। कर बुझाउने लागत विद्यमान कर प्रणालीबाट दुर्गम क्षेत्रका करदाता सबैभन्दा मर्कामा छन्। अधिकांश करदाता वार्षिक दुई हजार रुपैयाँ तिर्छन्। तर यी व्यक्तिको कर बुझाउने लागत १० गुणा बढी हुने र अझै स्वतन्त्र लेखापरीक्षण गर्नुपर्ने भएमा अझ बढी लागत पर्छ। यसमा सुधार गर्न स्थानीय निकायमा स्थापना भएका बैंकका जुनसुकै शाखामा कर बुझाए पनि हुने र कर चुक्ता प्रमाणपत्र विद्युतीय माध्यमबाट स्वतः आउने व्यवस्था हुनुपर्छ। यसबाट करदाताको आकर्षणसमेत बढ्न सक्छ। हाल सामान्य करदाताले पनि स्वतन्त्र लेखापरीक्षकबाट कर परीक्षण गराउनुपर्ने व्यवस्था छ। व्यक्तिगत करदाताले निश्चित कारोबारसम्म परीक्षण नगरे पनि सबै साझेदारी व्यवसाय वा कम्पनीले अनिवार्य परीक्षण गर्नुपर्छ। यसले थप लागत बढाएको छ। सरकारले हाल कर संहिता मस्यौदा गरिरहेको छ। यो मस्यौदामा आयकर, मूल्य अभिवृद्धि कर तथा अन्तशुल्क एकै ऐनमा समेटेर एकीकृत ऐन बनाउन लागेको छ। सँगैसँगै करसँग सम्बन्धित ऐनहरू राजस्व न्यायाधिकरण ऐन तथा राजस्व चुहावट ऐनलाई छुट्टै बनाउन लागेको छ। करसँग सम्बन्धित तीनवटा ऐनलाई एकै ठाउँमा ल्याउँदा व्यावसायिक लागत कम गर्न सक्नेछ। तर अन्तर्राष्ट्रिय अभ्यासमा सबै कर ऐनसँग सम्बन्धित ऐनहरू भन्सार ऐन तथा केही मुलुकमा स्थानीय करका व्यवस्थासमेत ऐनमा राखी एकीकृत बनाइएको छ। स्थानीय करसमेत एकै ऐनमा समावेश गरी आपसी सामञ्जस्यमा एक एकीकृत कर ऐन ल्याउन सकिएमा व्यावसायिक लागत न्यून हुन जान्छ। हालको कर प्रणाली र कर कानुनकोे चरित्र गैरप्राकृतिक छ। धेरै करका दरहरू निर्धारणमा नीतिनिर्माताको गलत मनसाय छ। यो करको भार धनी व्यक्तिहरूमा भन्दा गरिब व्यक्तिहरूमा बढी छ। सामाजिक न्यायका दृष्टिकोणले करका व्यवस्था निश्चित व्यवसायीबाट निर्देशित छन् नीतिगत भ्रष्टाचार व्यापक देखिन्छ। यसबाट के देखिएको छ भने हामीकहाँ सामाजिक र आर्थिक न्यायसहितको कर नीति आवश्यक छ। सरकार आगामी आवको बजेट निर्माणको अन्तिम चरणमा छ। यी विद्यमान कर व्यवस्थामा सुधार गरी करदातामैत्री कर प्रणाली बनाउने यो अवसर हो अन्यथा पीडितहरूले तपाईंहरूलाई दिएको श्राप लाग्नेछ। पाण्डे त्रिभुवन विश्व विद्यालयमा प्राध्यापनरत छन्।"
नेपाल किन बनेन ? हामी अल्छी भएर,"नेपाल किन बनेन नेता गतिला नभएर। जुन शासक आए पनि उस्तै परेर। विकासको बजेट भ्रष्टाचारमा सकेर। धेरैका उत्तर यस्तैयस्तै हुन्छन्। कतिले सतीले सरापेको पुरानो थेगो जोड्न भुल्दैनन्। कसैले हाम्रो विकट भूगोललाई दोष दिन्छन्। तर, यथार्थ अर्कै छ हामी अल्छी भएर। समयलाई मूल्यमा बदल्न नसकेर। श्रमको अर्थ बुझ्न नसकेर। अर्काको मुख ताकेर। सिर्जना होइन, ध्वंसको फेर समातेर। जर्मनीको फ्य्राङफट विमानस्थलमा केही दिनअघि एक भाइ भेटिए। रिसिभ गर्न आएका उनी हतारोमा देखिन्थे। र, उनले भने पनि, दाइ, म अचेल तीन घन्टा मात्र सुत्छु। बाँकी समय कामैकाम गर्छन् उनी। फोटोग्राफर किशोर कायस्थले फ्याट्ट भने, नेपालमै पनि तीन घन्टा मात्र सुत्नु हो भने त्यसभन्दा धेरै कमिन्छ। हामीकहाँ त औसतमा तीन घन्टा काम गर्नेको बाहुल्य छ। अनि, कसरी देश बनोस् ? व्यक्ति समृद्ध कसरी होस् ? फ्य्राङफटमै एक यस्ता घुमन्ते व्यापारी रहेछन्, जसले आफ्नो शरीरलाई नै सानो रेस्टुरेन्ट बनाएका रहेछन्। भिर्ने फित्ताले ठूलो हल्का भाँडो अघिल्तिर झुन्ड्याएका। त्यही भाँडामा ग्यास जडान गरिएको छ। त्यसकै पछाडि बाँधिएको छाता उनको छाना हो। उनी डुल्दै हिँड्छन्। ब्रेड, ससेजजस्ता परिकार सजाएर राखेका छन्। जहाँ जसले जे माग्छ, छुस्स आगो बाल्छन्। तात्तातो र ताजा परिकार तुरुन्त दिन्छन्। यतिका भरका उनले मालामाल कमाएका छन्। न कसैलाई भाडा तिर्नुपर्छ, न सजावटमा लगानी नै गर्नुपर्छ। उनको पेसाले सानोकेएफसीको झल्को दियो। सन् १९५२ मा हल्र्यान्ड डेभिड स्यान्डर्सले अमेरिकाको केन्टुकी लुइजभिलको सडक पेटीमा ठेलामा कुखुराको मासु बेच्न थाले। त्यसलाई नाम दिए केन्टुकी फ्राइड चिकन। छोटकरीमा केएफसी। आर्थिक मन्दीले गाँजेर ठूलाठूला व्यवसाय फत्र्याकफत्र्याक परिरहेका बेला उनको फुटपाथे पसल खुब चल्यो। त्यसलाई उनले अन्यत्र पनि फैलाउने निधो गरे। सञ्जाल क्रमशः बढ्दै गयो। अहिले त्यही केएफसी विश्वव्यापी फास्टफुड रेस्टुराँ ब्रान्ड बनेको छ। कुनै यस्तो देश छैन होला जहाँ केएफसी पुगेको नहोस्। यसका शाखा मात्र २५ हजार नाघेका छन्। जर्मनीले राइन नदीमा पानीजहाज चलाइरहेछ। हाम्रा नदीमा किन सम्भव छैन ? हावाबाट बिजुली हाम्रै देशमा चाहिँ किन निस्कँदैन ? नेपालले यस्तै ब्रान्ड बनाउने प्रशस्त गुञ्जायस छ। केहीले प्रयास गरेका पनि छन्। अन्नपूर्ण पोस्ट्ले गत वार्षिकोत्सवमा प्रकाशन गरेको पौरखी पाइला विशेषांक त्यस्तैको उजागर थियो। हामीले त्यस्ता धेरै पौरखी खोज्यौं, जसले सानो ठाउँबाट ठूलो प्रगति गरिरहेका छन्। तर, तिनको संख्या अति थोरै छ। हामी धेरैजसोले त सानो कामको इज्जतै गर्दैनौं। एकैचोटि ठूलोठूलो ताक्छौं। लगानी पुग्दैन। चुप लागेर बस्छौं। बरु मिटर ब्याजमा दुई लाख रुपैयाँ खोजेर वैदेशिक रोजगारमा जान्छौं। ताल परे फस्छौं। भाग्यले साथ थिए ऋणसम्म सुखले तिर्छौं। अझ बलियो भाग्य हुनेले केही रेमिट्यान्स पठाउँछौं। तर, त्यो दुई लाख रुपैयाँले नेपालमै केही गर्ने हो भने परिवारसँग बसेर गतिलो कमाइ गर्न सक्छौं। त्यसले हामी पनि बन्छौं, देश पनि बन्छ। अब यता ध्यान दिने कि ? हामी जो देशमा छौं, साह्रै अल्छी छौं। खाएको थाल अर्कालाई मझाउँछौं। करेसाबारी बाँझो राखेर प्लास्टिकका झोलामा साँझबिहान तरकारी ओसार्छौं। कतिपयले तास खेलेर समय बिताउँछौं। गफ चुटेर दिन काट्नेको संख्या त भन्नै पर्दैन। कार्यालयमा ६ घन्टा तोकिएको छ भने दुईघन्टे जागिर खान्छौं। हाजिर ६ घन्टाकै गर्छौं। यो सबैलाई भनिएको होइन। बहुसंख्यकलाई भने पक्कै हो। युरोपमा ठीक उल्टो पाइयो। खाना खाने समय आधाएक घन्टा। चुरोट तान्न कोही बीचमा निस्किन्छ भने दर्ता गर्नुपर्छ। लञ्च आवरमा त्यो घट्दै जान्छ। नत्र तलब काटिन्छ। अफिसमा बसेर व्यक्तिगत काम गर्न पाइन्न। गर्नै परे समय घटाउनुपर्छ। श्रमको सम्मान छ। तर, श्रममा ठगठाग छैन। बेइमानी चल्दैन। घन्टा गन्र्नुहोस्। पैसा लिनुहोस्। नगर्ने भए जानुहोस्। सीधा नियम। नेपाल नबन्नुको अर्को कारण हामी विलासितालाई प्राथमिकता दिन्छौं। अनुत्पादक क्षेत्रमा तामझाम देखाउन हौसिन्छौं। युरोपका सडकमा भन्दा हाम्रा गल्लीमा महँगा कार गुड्छन्। हामी आफू बस्ने घर पनि तलैतला थपेर चुल्याउँछौं। भयंकर महलको बासलाई सानको विषय ठान्छौं। जुन लगानीले न कसैलाई रोजगार दिन्छ, न आफैंलाई कमाइ गराउँछ।आलु खाएर पेडाको धाक लगाउँछौं हामी। सर विन्स्टन चर्चिलले भनेका थिए, युद्धमा तपाईं एकपल्ट मारिनुहुन्छ, राजनीतिमा कयौंपल्ट। दोस्रो विश्वयुद्धको बेलायती नेतृत्व उनैले गरेका थिए। देशलाई नझुकाएको स्वाभिमान स्वरूप त्यसपछि पनि उनले शासनको अख्तियारी पाएका थिए। त्यस युद्धमा सात करोडदेखि आठ करोड ५० लाखको ज्यान गएको अनुमान छ। सबैभन्दा तहसनहस युरोपकै भएको थियो। जर्मनीमा मात्र करिब ७० लाखको मृत्यु भएको थियो। पोल्यान्डमा ६० लाख, सोभियत युनियनमा झन्डै ३ करोडले जीवन गुमाउनुपरेको थियो। चर्चिलले राजनीतिलाई युद्धभन्दा खतरनाक हत्यारा देख्नुको प्रतिबिम्ब अहिलेको युरोपको चामत्कारिक विकास हो। युद्ध निम्त्याउने चरम राजनीतिले हो। अर्थात्, भोकयुक्त राजनीतिले। शासन, शक्ति र आर्जनको भोक जब बढ्दै जान्छ, युद्धको वीजारोपण हुन्छ। नेपालका सन्दर्भमा धेरैले प्रश्न गर्छन् बहुदलीय लोकतन्त्र अंगीकार गर्ने र एमालेसँग एक भएर नेकपामा रमाउने नै गन्तव्य थियो भने माओवादी हिंसात्मक युद्धमा किन उत्रियो ? २०४६ लगत्तै कम्युनिस्ट एक भएर शासनको लडाइँमा उत्रिएका भए यो स्थान सजिलै हासिल हुन्थ्यो। तर, त्यहाँ पुग्न बाटो समातियो युद्धको। युरोप जब युद्धबाट थाक्यो, विकासले गति लियो। अहिले विश्व सहायताको ५० प्रतिशत युरोपियन युनियनका सदस्यको छ। युरोप धनी र शक्तिशाली दुवै बनेको छ। हामीलाई भने युद्ध पुग्यो भन्न पाएको हुँदैन, अर्को युद्ध झेल्नैपर्छ। देशमा फेरि युद्धका बाछिटा देखिन थालेका छन्। हत्या र बन्दका शृंखला चल्न थालेका छन्। आधा शरीर युद्धबाटै आएको सत्तारूढ दल पेल्ने मनस्थितिमा छ। त्यहींबाट चोइटिएको विप्लव समूह नटेर्ने मुडमा छ। वार्ताभन्दा अहम्ले देशलाई गलत दिशामा लगिरहेको छ। हाम्रो पुर्पुरोमा के हत्याहिंसा मात्र लेखिएको छ ? कि समृद्धि पनि ? हाम्रा नेताहरूले आवेशमा आएर बोलेको स्विजरल्यान्ड बनाउने भनाइलाई दुनियाँले उडाउँछन्। उडाइरहेका छन्। त्यो असम्भव भने होइनथिएन। मात्र हो अति राजनीति र अल्छ्याइँले भने पक्कै असम्भव हो। जर्मनीले राइन नदीमा पानीजहाज चलाइरहेछ। हाम्रा नदीमा किन सम्भव छैन ? हावाबाट बिजुली हाम्रै देशमा चाहिँ किन निस्कँदैन ? हिमालको पानीलाई सिलबन्दी गरेर बेच्न किन सकिँदैन ? सबै सम्भव छन्। तर, बोलेर मात्र हुँदैन, पुर्याउनुपर्छ। बाँकी छ त्यही पुर्याउन। रोकेको छ अल्छीपना र फाल्तु गफले। नेपाल प्राकृतिक र सांस्कृतिक दुवैमा समृद्ध देश हो। यी दुवै पैसाका बोट हुन्। अरूले यिनै बोटबाट पैसा टिप्छन्। हामी जान्दैनौं। अनि, कसरी समृद्ध हुन्छौं ? जजसले जेसुकै भनून् हामीले जाँगर चलाउने हो भने नेपाल पक्कै बन्छ। इमानदार हुनुपर्छ, युरोपजस्तो छिटै बन्छ। यसरी नै हात बाँधिरह्यो भने त कहिल्यै बन्दैन।"
सैनिक कप फुटबलको क्वार्टरफाइनल समीकरण पूरा,"भक्तपुर : भक्तपुरमा जारी अठारौं सैनिक कप अन्तरविद्यालय रनिङ फुटबल प्रतियोगिताको क्वार्टरफाइनलको समीकरण पूरा भएको छ। भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगिताअन्तर्गत मंगलबार लिग चरणमा सम्पूर्ण स्पर्धा सकिएसँगै क्वार्टरफाइनल पुग्ने सम्पूर्ण टीमको टुंगो लागेको हो। मंगलबार भएका लिग खेलबाट समूह ए बाट सैनिकको रिपमर्दिनी स्कुल, समूह सी बाट जेम्स र समूह डी बाट बुढानिलकण्ठ स्कुलले क्वार्टरफाइनलको यात्रा गरेका हुन्। रिपुमर्दिनीले त्रियोग स्कुललाई २१ गोलले हराउँदै अन्तिम आठमा स्थान पक्का गरेको हो। त्यस्तै काठमाडौं भ्यालीलाई ४० गोलले पन्छाउँदै जेम्स स्कुल समूह उपविजेता बन्दै क्वार्टरफाइनलमा पुग्न सफल भयो। अर्को खेलमा लिटिल एञ्जेन्ससँग ३१ गोलले पराजित भएर पनि बुढानिलकण्ठ स्कुलले क्वार्टरफाइनलको यात्रा तय गरेको छ। लिटिल एञ्जेल्स समूह विजेता बन्दा बुढानिलकण्ठ उपविजेता बनेको हो। बुधबार प्रतियोगिताअन्तर्गत क्वार्टरफाइनलका सम्पूर्ण खेल हुने आयोजक सैनिकका खेलकुद इन्चार्ज रञ्जित राणाले जानकारी दिए। उनका अनुसार पहिलो क्वार्टरफाइनलमा आयोजक सैनिकको ए टीम र जेम्स स्कुल आमनेसामने हुनेछन्। त्यसपछि साइपला एकेडेमी र बुढानिलकण्ठ तथा नेपाल प्रहरी स्कुल र रिपुमर्दिनी स्कुलबीच स्पर्धा हुनेछ। अन्तिम क्वार्टरफाइनलमा लिटिल एञ्जेल्सले आयोजक सैनिकको बी टीमको सामना गर्ने उनले बताए। प्रतियोगितामा काठमाडौं उपत्यकाका १४ स्कुलको सहभागिता रहेको छ।"
सैनिक कप फुटबलको क्वार्टरफाइनल समीकरण पूरा,"भक्तपुर : भक्तपुरमा जारी अठारौं सैनिक कप अन्तरविद्यालय रनिङ फुटबल प्रतियोगिताको क्वार्टरफाइनलको समीकरण पूरा भएको छ। भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगिताअन्तर्गत मंगलबार लिग चरणमा सम्पूर्ण स्पर्धा सकिएसँगै क्वार्टरफाइनल पुग्ने सम्पूर्ण टीमको टुंगो लागेको हो। मंगलबार भएका लिग खेलबाट समूह ए बाट सैनिकको रिपमर्दिनी स्कुल, समूह सी बाट जेम्स र समूह डी बाट बुढानिलकण्ठ स्कुलले क्वार्टरफाइनलको यात्रा गरेका हुन्। रिपुमर्दिनीले त्रियोग स्कुललाई २१ गोलले हराउँदै अन्तिम आठमा स्थान पक्का गरेको हो। त्यस्तै काठमाडौं भ्यालीलाई ४० गोलले पन्छाउँदै जेम्स स्कुल समूह उपविजेता बन्दै क्वार्टरफाइनलमा पुग्न सफल भयो। अर्को खेलमा लिटिल एञ्जेन्ससँग ३१ गोलले पराजित भएर पनि बुढानिलकण्ठ स्कुलले क्वार्टरफाइनलको यात्रा तय गरेको छ। लिटिल एञ्जेल्स समूह विजेता बन्दा बुढानिलकण्ठ उपविजेता बनेको हो। बुधबार प्रतियोगिताअन्तर्गत क्वार्टरफाइनलका सम्पूर्ण खेल हुने आयोजक सैनिकका खेलकुद इन्चार्ज रञ्जित राणाले जानकारी दिए। उनका अनुसार पहिलो क्वार्टरफाइनलमा आयोजक सैनिकको ए टीम र जेम्स स्कुल आमनेसामने हुनेछन्। त्यसपछि साइपला एकेडेमी र बुढानिलकण्ठ तथा नेपाल प्रहरी स्कुल र रिपुमर्दिनी स्कुलबीच स्पर्धा हुनेछ। अन्तिम क्वार्टरफाइनलमा लिटिल एञ्जेल्सले आयोजक सैनिकको बी टीमको सामना गर्ने उनले बताए। प्रतियोगितामा काठमाडौं उपत्यकाका १४ स्कुलको सहभागिता रहेको छ।"
