शीर्षक,विवरण
मुलुकी ऐन २०२० र महेन्द्र,"२०१७ सालमा राजा महेन्द्रले चालेको राजनीतिक कदम प्रजातान्त्रिक दृष्टिले आलोच्य सावित गराउन खोजियो। यद्यपि सामाजिक न्याय, मानव अधिकार, सुशासन र राष्ट्रिय समृद्धिका दृष्टिले राजा महेन्द्रको कदम महत्त्वपूर्ण मानिन्छ। किनकि, यो देशको सामाजिक, धार्मिक, प्राकृतिक बनोटका हिसाबले र जातीय विविधता, धार्मिक, सांस्कृतिक, सामाजिक र भौगोलिक विविधताले सजिएको सुन्दर र शान्त देश हो नेपाल। यही जातीय विविधता, धार्मिक सहिष्णुताभित्रको सामाजिक एकता, भ्रातृत्व, बन्धुत्व र साम्प्रदायिक सद्भावलाई चीरकाल वरकरार राख्न र मानवीय मूल्यमान्यता बचाइराख्न, सामाजिक सद्भाव खल्बलिन नदिन युगसुहाउँदो मानव मर्यादित समाज स्थापना गर्नु पहिलो आवश्यकता हो। समाजमा विद्यमान जातीय र लिंगीय विभेदहरू धर्मको पक्ष नभए पनि धर्मकै आडमा गाजिँदै आएका बालविवाह, बहुविवाह, हलिया, डोलिया, छाउपडी र मानव कलंकका रूपमा रहिआएको यो छुवाछूत प्रथाले शताब्दीयौंदेखि समाजमा जरा गाडिआएका थिए। जो नितान्त राष्ट्रिय विकास र सामाजिक एकताविरोधी छ। यस्तो अवस्थामा समाज एकतातर्फ नभएर अनेकतातर्फ र समृद्धितर्फ नभएर विनाशतर्फ मोडिन सक्ने प्रबल सम्भावनालाई दृष्टिगत गरी महेन्द्रले त्यो दूरदर्शी कदम चाल्नु महत्त्वपूर्ण मानिन्छ। २०२० सालको नयाँ मुलुकी ऐन जारी गरिनुभन्दा पहिले नेपालमा राणाशासक जंगबहादुर राणाद्वारा १९१० सालमा मुलुकी ऐन जारी गरिएको थियो। मनुस्मिृतिमा आधारित १९१० को मुलुकी ऐनले जातीय विभेद र लिंगीय विभेद एवं छुवाछूतलाई कानुनी रूपमै वैधानिकता प्रदान गरेको थियो। सो १९१० को मुलुकी ऐनको विभिन्न धारा, उपधारा र विभिन्न महलमा नितान्त मानवताविरोधी प्रावधान राखिएको थियो। जस्तै तल्ला भनिने जातिहरूलाई शिक्षा आर्जन एवं जग्गाजमिनको स्वामित्व ग्रहण र धनसम्पत्ति आर्जनमा कानुनी अधिकार थिएन। शिक्षा आर्जन गरे गाउँनिकाला गर्ने, सम्पत्ति आर्जन गरेमा शासक जातिहरूले लुटी लिने व्यवस्था थियो। कथित तल्ला भनिएका जातिहरूले धार्मिक ग्रन्थ अध्ययन गर्ने वा सुन्ने वा मठमन्दिर प्रवेश गर्ने, पूजापाठ, धार्मिक क्रियाकलाप गर्न पूर्णरूपमा कानुनी बन्देज थियो। समाजका सामन्त एवं अभिजात्य वर्गको सेवा गर्नु नै तल्ला भनिएका जातिको प्रमुख धर्म मानिन्थ्यो। उक्त धर्मविपरीत धन वा शिक्षा आर्जन गर्ने वा धार्मिक क्रियाकलाप गरेमा जेल, नेल, अंगभंग, कुटपिट गर्ने, कोर्रा हान्नेदेखि देश निकालासम्मका कानुनी प्रावधान थिए मनुस्मृतिमा आधारित १९१० को मुलुकी ऐनमा। दूरदर्शी राजा महेन्द्रले नेपाल र नेपालीलाई बिर्सिनसक्नु गुन लगाएका छन्। त्यस्ता राष्ट्रवादी राजा न पहिले जन्मिए, न पछि जन्मेलान्। मनु महाराज भनिएका शासकद्वारा प्रतिपादित दर्शन हो मनुस्मृति। यसै दर्शनमा आधारित वर्णवादी, जातीय विभेद र छुवाछूत, वर्णा श्रम व्यवस्थाको रूप हो। यो जातीय विभेद र लिंगीय विभेद सिन्धु सभ्यताको महत्त्वपूर्ण अंश मानिन्छ। पछि सिन्धु शब्द अपभ्रंश हुन गई हिन्दु बन्न पुग्यो र कालान्तरमा हिन्दु धर्म भनियो। सिन्धु लाई सबैको जनजिब्रोले हिन्दु भनिए पनि वास्तवमा यो हिन्दु धर्मलाई वैदिक सनातन धर्म भनिन्छ। यो धर्मको विधान वेद हो। वेदमा कुनै प्रकारको भेद छैन। चार वेद, ६ दर्शन, १० वेदान्त र अनेकौं उपनिषद् र १८ पुराणहरूमा कहींकतै जातपात र छुवाछूतसम्बन्धी उल्लेख नहुनु तर हिन्दु धर्मभित्र जातपात हुनु आश्चर्यजनक छ। त्यही वर्णाश्रम वर्णवादी व्यवस्थाको विधान मनुस्मृति भित्रका अन्तरवस्तुलाई आधार बनाएर १९१० सालको मुलुकी ऐन बन्यो, जसलाई जंगबहादुर राणाले लालमोहर लगाएर अनेकौं प्रकारका विकृति विसंगतिलाई कानुनी रूपमा वैधानिकता प्रदान गरेका थिए। त्यसैले गर्दा पनि १०४ वर्षीय जहानिया राणाशासनमा अन्याय र अत्याचार थियो। २००७ सालमा राणाशासन पतन भई मुलुकमा प्रजातन्त्र स्थापना भए पनि पानी बगेको ठाउँ चिसो भनेजस्तै सामन्तवादी संस्कार जस्ताको त्यस्तै रह्यो। (जसरी अहिले देशमा संघीय लोकतान्त्रिक व्यवस्था भनिए पनि व्यवहारमा लोकतन्त्रन भएजस्तै)। नेपाली जनजीवन अस्तव्यस्त हुन थाल्यो। भारत भूमिमा जन्मेहुर्केको नेपाली कांग्रेसमा भारतीय शासकहरूको प्रभाव बढ्दै जान थाल्यो। नेपालमा भारतीय नोट चल्न थाल्यो। स्कुलहरूमा हिन्दी भाषा पढाउन थालियो, भारतीय, राष्ट्रिय गान बज्न थाल्यो। नेपालको नीतिनिर्माण गरिने संसद् मा मुख्य सचिव भारतीय हुने भए। नेपालको साँध सिमाना भारततर्फ मिचिँदै जान थाल्यो। राष्ट्रिय रूपमा नै भारतीयहरूको दबदबा बढेर जान थाल्यो। नेपालको सार्वभौम सत्ता र राष्ट्रिय अखण्डता कमजोर बन्दै जान थालेपछि राष्ट्रियता जगेर्नाका लागि पनि महेन्द्रले २०१७ सालको कदम चाल्नुपर्ने अवस्था आएको हो। नेपालको एउटा जिल्लाबाट अर्को जिल्ला जानुपर्दा भारतीय भूमिको प्रयोग गर्नुपर्ने बाध्यताको अन्त्य गर्न, पूर्वपश्चिम महेन्द्र राजमार्ग, त्रिभुवन राजपथ र अनेकौं सडक सञ्जाल निर्माण हुन थाले। नेपालको जल, जंगल, हिमाल, पहाड, तराईको पहिचान सामथ्र्यको वैज्ञानिक सन्तुलन मिलाएर पाँच विकास क्षेत्र ७५ जिल्लाको विभाजन गरी, पाँच विकास क्षेत्रमा विकास निर्माणका पूर्वाधार तयार पारी पृथ्वीनारायण शाहले निर्माण गरेको चार वर्ण ३६ जातको साझा फूलबारीलाई फुलाउने र फलाउने काम राजा महेन्द्रले गरेका हुन्। भूमिहीनहरूलाई देशका विभिन्न भूभागमा पुनर्बासको व्यवस्था मिलाइयो। राष्ट्रिय योजना आयोग, लुम्बिनी गुरुयोजना, नेसनल टेडिङ लिमिटेड, औलो उन्मूलन संघ, प्रसूति गृह, कर्मचारी सञ्चयकोष, जनकपुर चुरोट कारखाना, विराटनगर जुट मिललगायतका अनगिन्ती विकासका पूर्वाधार तयार बनाउनेदेखि त्रिभुवन विश्वविद्यालय स्थापनालगायत नेपाललाई विश्वसामु चिनाउन संयुक्त राष्ट्रसंघको सदस्यता लिने काम भयो। नेपाल राष्ट्र एकताबद्ध बनिरहोस्। नेपाली जनता खुसी र सुखी बनून्। भ्रातृत्व, बन्धुत्व एवं साम्प्रदायिक सद्भाव नखल्बलियोस्। मानवीय मूल्य सामाजिक सभ्यतामा आँच आउने खालका महिला हिंसा र जातीय छुवाछूतलगायतका अनेकौं सामाजिक विसंगति अन्त्य गर्न महेन्द्रले २०२० को नयाँ मुलुकी ऐन जारी गरी नयाँ युगको प्रारम्भ गरेका हुन्। शिक्षा, स्वास्थ्य सबैका लागि सर्वसुलभ, धार्मिक र आर्थिक उपार्जन सबैका लागि समान अवसर होस्, नेपाली जनजीवन उठोस्, सामाजिक न्याय, धर्म, संस्कार, संस्कृति पहिचान सबैका लागि समान होस्। देश सबैका लागि साझा फूलबारी बनोस्। सबैले फुल्ने, फल्ने अवसर निर्बाध रूपमा प्राप्त होस्। राष्ट्रिय विकासको प्रतिफल सबै नेपालीले समान ढंगबाट चाख्न पाउने र सबै नेपालीले सुरक्षित र मर्यादित भएर जिउन पाउने वातावरण सिर्जना गरी सबै नेपालीलाई राष्ट्रिय विकासको मूलधारमा ल्याएर मुलुकलाई समृद्धितर्फ उन्मुख बनाउन दूरदर्शी राजा महेन्द्रले नेपाल र नेपालीलाई बिर्सिनसक्नु गुन लगाएका छन्। त्यस्ता राष्ट्रवादी राजा न पहिले जन्मिए, न पछि जन्मेलान्। राष्ट्रियसभाका पूर्वसांसद परियार राप्रपा संयुक्तका नेता हुन्।"
नेपाल प्रहरीमा फौजदारी संहिता कार्यान्वयन,"लामो प्रयासपछि मुलुकी अपराध संहिता २०७४, मुलुकी फौजदारी कार्यविधि संहिता २०७४ र फौजदारी कसुर (सजाय निर्धारण तथा कार्यान्वयन) ऐन, २०७४ निर्माण भई २०७४ भदौ १ गतेबाट कार्यान्वयनमा आएका छन्। नेपालको फौजदारी कानुनको इतिहासमा यसलाई ऐतिहासिक उपलब्धि मान्नुपर्छ। राजनीतिक परिवर्तन संस्थागत गर्ने प्रयासस्वरूप संविधान र ऐन, कानुन बनाउने क्रमसँगै आएका फौजदारी संहिताले आम नागरिकको फौजदारी न्याय पाउने संवैधानिक हक कार्यान्वयन गर्न मार्ग सुनिश्चित गरेको छ। राजनीतिक परिवर्तनको नयाँ जोससँगै आर्थिक, सामाजिक विकासमा आएको गति, प्रविधिको द्रूततर विकास, मानव अधिकारप्रतिको संवेदनशीलता, न्यायप्रतिको नागरिक सचेतना र सजगता अनि अपराध र आपराधिक प्रवृत्तिमा देखा परेका नयाँपन, समस्या र चुनौतीसमेतलाई सम्बोधन गर्ने गरी संहिता आएका छन्। संहितामा साबिकभन्दा लगभग ५० प्रतिशत नयाँ कानुनी प्रावधान छन्, जुन विकसित मुलुकको मापदण्डमा आधारित छ। अधिकांश नयाँ प्रावधान बोकेर आएका संहिता कार्यान्वयनको जिम्मेवारी नेपाल प्रहरी, सरकारी वकिल र अदालतलाई छ। प्राइभेट वकिल, आमनागरिक र अन्य सरोकारवाला निकायको पनि संहिता कार्यान्वयनमा त्यत्तिकै जिम्मेवारी छ। संहिता प्रमाणीकरण भएर पनि लगभग एक वर्षपछि कार्यान्वयन सुरु गरियो। यी नयाँ कानुनी प्रावधान कार्यान्वयनमा जाँदा प्रहरी, वकिल, अदालत र अन्य सरोकारवाला निकायले आफूलाई तयारी बनाउने समय पाऊन् भन्ने हो। उक्त अवधिमा थुप्रै छलफल, गोष्ठी, तालिम, समन्वय सचेतनाका कामलाई नेपाल प्रहरीले गर्दै आएको छ। संहिताको कार्यान्वयन सुरु भइसकेपछि पनि मातहत निकायको निरीक्षण, अनुगमन, निर्देशिका, कायविधि निर्माण आदि भइरहेका छन्। हालै मात्र महान्यायाधिवक्ता कार्यालय र नेपाल प्रहरीले २६ जिल्लामा संयुक्त अनुगमनसमेत गरेका छन्। ३१,३६३ प्रहरीलाई अनुशिक्षण दिइएको छ। अनुसन्धान एकाइको संख्या २१० पुर्याइएको छ। अनुसन्धानलाई विशिष्टीकृत गर्दै जाने उद्देश्यअनुसार हालै केन्द्रमा केन्द्रीय साइबर ब्युरो र मानव बेचबिखन अनुसन्धान ब्युरो पनि स्थापना गरिएको छ। साथै कार्यान्वयन प्रभावकारी बनाउन हालै प्रहरी, सरकारी वकिल र विशेषज्ञसहितको प्रादेशिक सम्मेलन क्रमशः जनकपुर, धनगढी र काठमाडौंमा सम्पन्न भएका छन्। गत साल मात्रै यस्तै सम्मेलन विराटनगर, बुटवल, नेपालगन्ज र काठमाडौंमा सम्पन्न गरिएको थियो। प्रहरी महानिरीक्षकबाट संहिता कार्यान्वयनको विषयलाई आफ्नो कामको प्रमुख प्राथमिकतामा राखेर नियमित रूपमा अनुगमन, निरीक्षण, निर्देशन र समन्वय गर्ने काम भइरहेका छन्। संहिता कार्यान्वयनका क्रममा आव ०७५०७६ मा ४३०५१ मुद्दा दर्ता भई अनुसन्धान गरी आरोपित ४९७६२ मध्ये ४१३६५ (८३५) पक्राउ भएका छन्। प्राप्त विभागीय तथ्यांकअनुसार नयाँ प्रावधानको कार्यान्वयन हेर्दा विगत नौ महिनामा अपराधको सूचना तामेलीमा राखेको संख्या ३१ वटा, अभियुक्तलाई धरौट, जमानत र तारेखमा छाडेको संख्या ९० छन्। अनुगमनबाट २६ जिल्लाको आँकडा हेर्दा संहिता कार्यान्वयन भएदेखि हालसम्म अदालतको अनुमतिले पक्राउ पुर्जी ३२०४ र जरुरी पक्राउ पुर्जी २१,१४४ लाई जारी भएको देखिन्छ। यी तथ्यांक उदाहरण मात्र हुन्। यस्तै धेरै नयाँ कानुनी प्रावधान कार्यान्वयनमा आएका छन्। यसरी नेपाल प्रहरीले विकसित मुलुक झैं यथेष्ट साधन, स्रोत, जनशक्ति नभए पनि म्यानुअल प्रयासस्वरूप आफ्नै सम्पर्क र मेहनतले अनुसन्धान कार्यसफलताको विन्दुमा अगाडि बढाइरहेको छ भन्ने हालै महान्यायाधिवक्ता कार्यालयको रिपोर्टमा मुद्दाको सफलता ७२२८ प्रतिशत वृद्धि भएको तथ्यांकले पुष्टि गर्छ। यो विगत वर्षको भन्दा धेरै हो। अधिकांश नयाँ प्रावधान बोकेर आएको संहिता कार्यान्वयनको काम नेपाल प्रहरीका लागि चुनौती र अवसर दुवै हो। विकसित मुलुकको मापदण्डमा आएको संहितालाई साधन, स्रोत, जनशक्ति र क्षमता अभाव भोगिरहेको नेपाल प्रहरीका लागि मर्सिडिज कारलाई कच्ची बाटोमा गुडाउनेजस्तै चुनौती अनुभव गर्न सकिन्छ। अपराध अनुसन्धान आफैंमा चुनौतीपूर्ण एवं धेरै परि श्रम र लगनशीलता चाहिने कार्य भएकाले यसमा काम गर्ने कर्मचारीलाई थप इन्सेन्टिभको व्यवस्था हुन पनि आवश्यक छ। कुनै पनि नयाँ कानुन समाजको परिवेश, मान्यता र आवश्यकतालाई मध्यनजर गरेर आएको हुन्छ र आउनुपर्छ। नयाँ कानुन बनाउने नाममा बाहिरी मुलुकको अनुसरण मात्र गर्न थालियो भने कार्यान्वयनमा कठिनाइ आउँछ। कार्यान्वयन नै नहुने कानुनले कुनै सार्थकता राख्दैन। कतिपय यस्ता व्यवस्था पनि छन्, जो संशोधन हुन आवश्यक छ। संहितामा देखिएका अपुग विषय समेटेर संहिताको पहिलो संशोधन आएको छ भने कार्यविधिगत विषयलाई सहज बनाउन अनुसन्धानसम्बन्धी नियमावली २०७५ पनि सरकारले बनाएको छ। केही दफामा संशोधन, पुनर्विचार तथा नियम कार्यविधि बनाउन आवश्यक देखिन्छ। संहितामा भएको बर्हिक्षेत्रीय अधिकार प्रयोग गर्न केही कूटनीतिक आर्थिक र संस्थागत प्रयास हुन आवश्यक छ। आत्महत्यामा दुरुत्साहन गर्नेलाई कारबाही हुने कानुनी व्यवस्थाले यससम्बन्धी मुद्दाको संख्या बढेको देखिन्छ। आव ०७५०७६ मा आत्महत्या दुरुत्साहनतर्फ जम्मा ६२ वटा मुद्दा दर्ता भएको देखिन्छ र कतिपय अवस्थामा दुरुत्साहनका आधार स्पष्ट नहुँदा निर्दोष व्यक्तिमाथि पनि अन्याय हुन सक्ने देखिन्छ। २० वर्ष पुगेपछिको विवाह मात्र कानुनी हुने व्यवस्था भए पनि समाजमा धेरै विवाह त्योभन्दा पनि कम उमेरमा भइरहेको देखिन्छ, जसले बालविवाहसम्बन्धी मुद्दा बढिरहेका छन्। अपराध पीडितलाई अन्तरिम क्षतिपूर्तिको व्यवस्था राम्रो छ, तर आर्थिक र कार्यविधिगत विषयमा सुधार गर्नुपर्ने देखिन्छ। अहोरात्र अनुसन्धानमा खटिने प्रहरीलाई अनुसन्धानमा बदनियत गर्ने प्रावधानले अनुसन्धान अधिकृतको मनोबल त्रसित बनाएको देखिन्छ। यो व्यवस्थालाई पुनर्विचार गर्न आवश्यक छ। जुनसुकै खालको उजुरी अनिवार्य दर्ता गर्नुपर्ने प्रावधानले विभिन्न स्वार्थमा निर्दोष मानिसले दुःख पाउने र कार्यबोझ पनि बढ्ने हुँदा प्रहरीको प्रारम्भिक अनुसन्धानमा दर्ता गर्न मिल्ने र नमिल्ने छुट्ट्याउने अधिकार दिए राम्रो हुन्छ। कार्यविधि संहिताको दफा ९ अनुसार अदालतको अनुमति र जरुरी पक्राउ पुर्जीले मात्र पक्राउ गर्न सकिने व्यवस्थाले गुण्डागर्दी, हुलदंगा, ग्याङफाइटजस्ता दैनिक घटनामा पनि पक्राउ गर्दा पुर्जी नै थमाउनुपर्ने हो कि भन्ने अन्योल फिल्डमा काम गर्ने प्रहरीमा देखिन्छ। यसबारेमा पनि कानुन प्रस्ट हुन जरुरी छ। अदालतको अनुमति लिएर मात्र पक्राउ गर्ने विषयले सूचनाको गोपनीयता भंग भई पक्राउ गर्नुपर्ने मानिस फेला नपरेको गुनासो पनि आउन थालेको छ। जबर्जस्ती करणीको हदम्याद एक वर्ष राखिदिँदा कतिपय अवस्थामा मिलेमतोमा भएका सम्पर्क पनि पछि मन नमिल्दा जबर्जस्ती करणी भयो भनी उजुरी आउने गरेका छन्। यसको हदम्याद सम्बन्धमा पनि उचित ध्यान पुर्याउन आवश्यक छ। हिजोआज हरेक अपराधको योजना र कार्यान्वयन गर्दा कसुरदारले फोनको प्रयोग गर्ने हुँदा फोनसँग सम्बन्धित विवरण लिन अदालतको अनुमति अनिवार्य चाहिने प्रावधानले कतिपय घटनामा ढिलो हुन गई अपराधी उम्कने तथा अनुसन्धान कठिन हुने समस्या छ। व्यक्तिको गोपनीयतालाई सम्मान दिँदै फोन विवरणमा अनुसन्धानकर्ताको सहज पहुँच हुने गरी कानुनी व्यवस्था हुन जरुरी देखिन्छ। शान्तिसुरक्षा र अपराध अनुसन्धानसँग जोडिन सक्ने अन्य निकायका डाटाहरूसमेत नेपाल प्रहरीको केन्द्रीय डाटा सेन्टरमा रहने व्यवस्था हुन आवश्यक छ। संहिता कार्यान्वयन गर्दा राज्यले पर्याप्त जनशक्ति, क्षमता, संरचना, चेतना विस्तारमा पनि त्यत्तिकै ध्यान दिनुपर्छ। यी विषय संहिता कार्यान्वयनसँग पनि जोडिन पुग्छ। नयाँ संहितामा प्रविधिमैत्री अनुसन्धानलाई जोड दिइएको छ। विधिविज्ञान र मेडिको लिगल क्षेत्र अनुसन्धानसँग प्रत्यक्ष सरोकार राख्छन्। यस्ता निकाय, व्यक्ति र साधनस्रोतको विस्तार र सुधार आवश्यक छ। संहिताले १८ वर्षभन्दा मुनिकालाई बालबालिका मानेकाले यिनले कसुर गरेमा सुधार गृह र निगरानी कक्षमा राख्नुपर्ने भन्ने व्यवस्था छ। बालअधिकारसँग जोडिएको यस्ता संरचना नेपाल प्रहरीका सबै अनुसन्धान निकायमा बनाउन आवश्यक छ। भिडियो कन्फेरेन्स गरेर बयान र सोधपुछ गरिने नयाँ व्यवस्था कार्यान्वयन गर्न प्रहरी, सरकारी वकिल र अदालतमा यसको विस्तार हुन जरुरी छ। संहिताले तोकेबमोजिम अनुसन्धान अधिकृतको संख्या नेपाल प्रहरीमा न्यून छ। अनुसन्धान कर्मचारी पनि नेपाल प्रहरीको कूल जनशक्तिको १० प्रतिशत हुनुपर्नेमा ५६५ प्रतिशत मात्र छ। नेपाल प्रहरीले २०७१ सालदेखि अपराध अनुसन्धान र नियन्त्रण कार्य योजना लागू गरेको छ। उक्त योजना कार्यान्वयन गर्न प्रस्ताव गरिएको बजेटमा धेरै न्यून निकासा हुने गरेको छ। यो योजनाअनुसार अनुसन्धान सेवालाई विशिष्टीकृत, वैज्ञानिक, वस्तुनिष्ठ र प्रभावकारी बनाउन विभिन्न १२ कार्य क्षेत्र र १७८ कार्यक्रम प्रस्तावित छन्। त्यसैले यसको प्रभावकारी कार्यान्वयनका लागि पनि जनशक्ति र बजेट बढाउन आवश्यक छ। अपराध अनुसन्धान आफैंमा चुनौतीपूर्ण एवं धेरै परि श्रम र लगनशीलता चाहिने कार्य भएकाले यसमा काम गर्ने कर्मचारीलाई थप इन्सेन्टिभको व्यवस्था हुन पनि आवश्यक छ। हाल भएको संहिताको विशेषताअनुसार प्रहरी र सरकारी वकिलले नियमित सम्पर्क र समन्वयमा रहेर कार्य गर्नुपर्ने अवस्था छ। यसका लागि दुवै पक्षबीच अझ बलियो सहकार्यको खाँचो छ। ढकाल प्रहरी वरिष्ठ उपरीक्षक हुन्।"
विदेश पढ्न गएका छोराछोरीलाई खुलापत्र,"तिमीहरूको सफलताले नेपाललाई स्पर्श गरेन भने म त्यो सफलतामा गर्व गर्ने छैन, तिमीहरूको सफलताले शिखर होइन, नेपाल चुमोस् ! प्रिय छोराछोरी, म यो खुलापत्र तिमीहरू दुवैसँग क्षमायाचना गर्दै सुरु गर्न चाहन्छु। मैले तिमीहरू भन्दा मेरो मनमा तिमीहरू दुईजना मात्र होइन, तिमीहरूको सिंगो पुस्ताको तस्बिर घुमिरहेको छ। त्यसै हुनाले मेरो क्षमायाचना केवल तिमीहरूसँग मात्र होइन, तिमीहरूले प्रतिनिधित्व गर्ने सिंगो पुस्तासँग हो। हिजोआज म तिमीहरूको पुस्ताका युवाहरूसँग अन्तरक्रिया गर्दा भन्ने गर्छु : नेपालमा हाम्रो पुस्ताले तिमीहरूको पुस्तामाथि अपराध मात्र होइन, मानवताविरुद्धको अपराध गरेको छ। मानवताविरुद्धको अपराधलाई अन्तर्राष्ट्रिय कानुनले परिभाषित गरेअनुसार बुझ्नु आफ्नो ठाउँमा होला। तर समग्रमा भन्नुपर्दा हाम्रो पुस्ताको चरम भ्रष्टताका कारण हामीले गरिबहरूको थालको भात खोसेर आफ्नो पेट भरेका छौं र महल ठड्याएका छौं, कुपोषण र उपचारको अभावका कारण तिनलाई दिनदिनै मर्न बाध्य बनाएका छौं, देशका दशौं लाख कर्णधारलाई विदेशमा बेचिरहेका छौं, रातो बाकसमा लासहरू फर्काएका छौं र मूलतः तिनैको पीडामाथि राजनीति गरेर शीर्ष स्थानमा पुगेका नेताहरूलाई उपचार र सयरका लागि महँगा विदेश यात्रामा पठाएका छौं। ती सबै मेरा लागि मानवताविरुद्धका अपराध हुन्। युरोप, अमेरिका, अस्ट्रेलिया या खाडी क्षेत्रका देशहरूले भिसा अलि खुकुलो बनाइदिन्थे भने अपवादलाई छोडेर, युवाको सिंगो पुस्ताले यो देश छाडेर जाने थियो। तीसँगसँगै धेरै बुवाआमा पनि मुटुमाथि ढुंगा राख्दै देश छाडेर जाने थिए। यति सुन्दर, स्रोतसाधनले भरिपूर्ण र सहनशील जनता भएको देश हुँदाहुँदै, सम्पन्न हुन् या विपन्न, सिंगो पुस्ता नै बस्न नचाहने देश बनाउने मेरो पुस्ताले तिमीहरूसँग क्षमा माग्नैपर्छ र आत्मग्लानिले द्रवीभूत हुनुपर्छ। एउटा प्रतिष्ठित अन्तर्राष्ट्रिय सर्वेक्षण तथा परामर्शदातृ संस्था ग्यालपले गरेको अन्तर्राष्ट्रिय सर्वेक्षणमा सकारात्मकताको भावना अति न्यून भएको देखिएको नेपाली समाजमा मलाई थाहा छ, यो पत्रलाई कतिपयले नाटक भन्नेछन्। शेक्सपियरले भने झैं यो संसार नै रंगमञ्च हो भने त्यसमा थप एउटा नाटक मञ्चन गर्न कुनै आपत्ति छैन। तर मैले मञ्चन गर्न लागेको नाटकलाई मलाई राम्ररी चिनेका तिमीहरूले मेरो अन्तरमनको आवाज हो भनेर बुझ्ने नै छौ भन्नेमा म विश्वस्त छु। अरूका हकमा भने म फूलका आँखामा फूलै संसार, काँडाको आँखामा काँडै संसार गीत गुनगुनाउँदै रंगमञ्चमा प्रवेश गरेको छु, बाँकी नाटक हेर्ने या नहेर्ने निर्णय विनम्रतापूर्वक उहाँहरूलाई नै छोडिदिनेछु। म सार्वजनिक जीवनमा हुनाले र मैले अभिव्यक्त गर्न लागेका कयौं विषय व्यक्तिगत नभएर समाज रूपान्तरणका मेरा सोचसँग गहिरो रूपमा जोडिएकाले मैले सार्वजनिक रूपमै यो पत्र लेख्ने धृष्टता गरेको हुँ। तिमीहरूले कक्षा १२ उत्तीर्ण नगरेसम्म मेरो मनमा सधैं एउटा डर थियो। तिमीहरूको पढाइ बिग्रियो भने तिमीहरूले आफ्नो दृष्टिकोण लादेर बुवाले राम्रो शिक्षा पाउने हाम्रो अधिकारबाट वञ्चित गरी हामीलाई नेपाल फिर्ता ल्याउनुभयो भनेर दोष दिन सक्थ्यौ भन्ने लागिरहन्थ्यो। तर भाग्यको कृपा, तिमीहरू दुवैले पढाइ राम्रो गयौ। दुवैले विश्वकै प्रतिष्ठित कलेजहरूमा एकदमै राम्रो छात्रवृत्ति पायौ र छोरी, तिमी पनि यसै हप्ता पढ्नका लागि गएपछि अब दुवैजना देश बाहिर हुनेछौ। छोराछोरी सानो हुँदा तिनीमाथि पूर्णरूपमा बुवाआमाको नियन्त्रण हुन्छ। त्यो समयमा छोराछोरीको चाहनाले होइन, उनीहरूका लागि बुवाआमाले आफ्नो बुद्धि विवेकले जे ठीक देख्छन् त्यही गर्छन्। उनीहरू हुर्किंदै जाँदा त्यो नियन्त्रण खुकुलिँदै जान्छ, जानुपर्छ। त्यसैले हो शास्त्रमा १६ वर्ष पुगेपछि पुत्र पनि मित्र समान हुन्छ भनिएको। एउटा समय यस्तो आउँछ, जहाँ बुवाआमाले सल्लाहकारीय भूमिका मात्र निभाउन सक्छन्। निर्णय छोराछोरीकै हुन्छ। उदाहरणका लागि मेरा बुवाआमाले मलाई नेपाल नफर्किन तीव्र दबाब दिनुभएको थियो। म फर्किएँ। मैले जागिर छाडेर नयाँ राजनीतिक पार्टी निर्माणमा सक्रिय हुने निर्णय गर्दा मेरी आमा घ्वाँघ्वाँ रुनुभयो र मेरो बुवाले टेलिभिजनमै अन्तर्वार्ता दिएर तीव्र असन्तुष्टि जनाउनुभयो। मैले उहाँहरूको विचारलाई सम्मान गरें, तर आफूले चाहेको बाटो समाएँ। प्रिय छोराछोरी, तिमीहरू पनि अब बालिग भइसक्यौ। म तिमीहरूसँग मेरा भावना बाँड्न सक्छु, सल्लाह दिन सक्छु, जबर्जस्ती गर्न सक्दिनँ, गर्न हुँदैन, गर्न पनि चाहन्न। तिमीहरूको स्वतन्त्रता र मेरो डर यही विन्दुबाट सुरु हुन्छ। म तिमीहरूको स्वतन्त्रतामा वाधक बन्न चाहन्न, तर तिमीहरूले हाँसिल गरेको उत्कृष्ट शिक्षाबाट नेपालले लाभ नलिएको कल्पनासम्म पनि गर्न चाहन्न। तिमीहरूसँग भन्ने, गर्ने कुरा त कति छन् कति तर यो छोटो पत्रलाई सिर्फ भविष्यमा तिमीहरूको नेपालसँगको सम्बन्धमा सीमित राख्न चाहन्छु। भन्न त तिमीहरू आफूलाई हामी त एक्काइसौं शताब्दीका विश्व नागरिक (ग्लोबल सिटिजन) हौं भनौला। जुन देशका नागरिकले आफूलाई विश्व नागरिकभन्दा त्यहाँको समाजलाई कुनै फरक पर्दैन, तिनले आफूलाई विश्व नागरिकका रूपमा हेर्दा मलाई पनि फरक पर्दैन। तर जुन देशमा तिमीहरूका उमेरका सम्भवतः ९५ प्रतिशत युवाहरूले गुणस्तरीय शिक्षा पाउँदैनन्, रोजगार पाउँदैनन्, राम्ररी खान, लाउन पाउँदैनन्, अलिकति पैसाका लागि ५० डिग्री तापक्रममा मरेर काम गर्छन् र कयौं अवस्थामा रातो बाकसमा लास बनेर देश फर्किन्छन्, त्यो देशमा तिमीहरूजस्ता भाग्यशाली युवालाई म विश्व नागरिक, त्यसैले म त नेपालबारेमा मात्र होइन, संसारकै बारेमा चिन्तित छु भन्नु त्यति उपयुक्त हुन्छ जस्तो मलाई लाग्दैन। यो कडा सुनिने दृष्टिकोणसँग तिमीहरूलगायत धेरैको विमति हुन सक्छ। तिमीहरू वयस्क भइसकेकाले अब कयौं विषयमा हामी भद्रतापूर्वक असहमत हुन सहमत हुनुपर्छ। हामीले यस्तो समाज बनायौं, जहाँ अधिकांश नागरिकले भविष्यको सपना देशमा होइन, विदेशमा देख्ने गर्छन्। त्यो स्थिति नदोहोरियोस् भन्ने मेरो कामना हो। एउटा कुरा कहिल्यै नबिर्सनुस् विपन्न देशको सम्पन्न नागरिक हुनुमा भन्दा सम्पन्न देशको सामान्य नागरिक हुनुमा धेरै ठूलो गर्व हुन्छ। नेपाल सम्पन्न भयो भने यहाँ सामान्य नागरिक भएर बस्दा पनि शान आउँछ, नेपाल विपन्न भयो भने यहाँ सम्पन्न नागरिक हुँदा पनि स्वाद आउँदैन। भाग्यले धोका दिएन भने तिमीहरू जीवनमा असल र सफल हुनेछौ। त्यसमा कुनै शंका छैन। तर तिमीहरूको सफलता नै मेरो जीवनको उत्तरार्धको पीडा हुने हो कि भन्ने मलाई डर छ। म स्पष्ट पार्न चाहन्छु तिमीहरूले जीवनमा विशिष्ट सफलता हासिल गरेको खण्डमा पनि तिमीहरूको सफलताले नेपाललाई कुनै न कुनै रूपमा स्पर्श गरेन भने म त्यो सफलतामा गर्व गर्ने छैन। तर तिमीहरूलाई मायाचाहिँ गरिरहने छु। तिमीहरूको सफलताले जसलाई स्पर्श गर्छ, गर्व उनीहरूले नै गरून्। त्यसबारे नेपालीहरूले गर्व गर्नुको म कुनै औचित्य देख्दिनँ। हाम्रो पुस्ताले नेपाल बदल्न सक्यो भने तिमीहरूको पुस्ताका धेरै नेपाली स्वस्फूर्त रूपमा नेपाल फर्किने नै छन्, जसको नेपाली परिवार र समाजको रूपान्तरणमा ठूलो भूमिका रहनेछ। आफ्नो सफलतासँगसँगै आफ्नो देशलाई कसरी स्पर्श गर्ने त ? तिमीहरूलाई थाहै छ मेरो इच्छाअनुसार हुने हो भने तिमीहरूको पढाइ सकिएपछि थोरै अन्तर्राष्ट्रिय अनुभव लिएर तिमीहरू नेपाल नै आउनुपर्छ, नेपालमै अवसर खोज्नुपर्छ या अवसर सिर्जना गर्नुपर्छ भन्ने मेरो मान्यता हो। अझ मेरो चाहना त तिमीहरू मात्र होइन, तिमीहरूजस्तो उत्कृष्ट शिक्षादीक्षा पाएका, क्षमतावान् र इमानदार नागरिकमध्ये कयौं, जीवन निर्वाहको बाटो बनाउँदै राजनीतिमै आउनुपर्छ भन्ने हो। इमानदार र क्षमतावान् राजनीतिलाई छिछि, दूरदूर गर्ने, असल वा विज्ञ मात्र भएर बस्ने अनि देशको रूपान्तरण कसले गर्ने ? औसतभन्दा पनि न्यून स्तरको नेतृत्वबाट देशको रूपान्तरण सम्भवै छैन। त्यसैले मैले आजभन्दा झण्डै २० वर्षअघि नै मेरा छोरा इमानदार र क्षमतावान् भयो। मैले सकें भने राजनीतिज्ञ बनाउँछु भनेर स्तम्भ नै लेखेको थिएँ। त्यतिबेला छोरा मात्र जन्मिएको थियो। मलाई थाहा छ तिमीहरूको पुस्ताका अधिकांश युवाजस्तै तिमीहरू दुवैजना राजनीतिबाट परै रहन चाहन्छौं। किनभने, तिमीहरूले राजनीतिलाई सुसंस्कृत मान्छेले अवलम्बन गर्ने कर्मका रूपमा होइन, भ्रष्टहरूले आफ्नो फाइदाका लागि देश दोहन गर्ने माध्यमका रूपमा मात्र प्रयोग भएको देखेका छौं। त्यो वास्तविकता होइन। इमानदार राजनीति परोपकार र मानवताको उच्चतम् अभिव्यक्ति हो। नेपाल फर्किएनौ भने तिमीहरूले अहिले पनि अभ्यास गरिरहेको व्यावहारिक परोपकार (प्यार्टिकल फिल्यानथ्रोपी) मार्फत नेपाललाई स्पर्श गर्ने छौ भन्ने आशा लिएको छु। तिमीहरूलाई कहिलेकाहीं लाग्दो हो, म एकजनाले गरेर के नै हुन्छ र ? तर सोच त, आफ्नो देखभाल आफैं गरेर केही बचत पनि उघ्रिने तिमीहरूजस्ता दशौं लाख नेपालीले एकएकजना असहाय बालकको राम्रो शिक्षादीक्षाको जिम्मा मात्र लिने हो भने समाज कस्तो हुन्थ्यो होला ? व्यावहारिक परोपकारको भनेको त्यही हो। सबै मानिस पूर्णकालीन परोपकारी हुन सक्दैनन्। पूर्णकालीन परोपकार असाधारण मान्छेले मात्र गर्न सक्ने कर्म हो। तर व्यावहारिक परोपकार धेरै मान्छेले अभ्यास गर्न सक्छन्। फेरि भन्लाऊ, राज्यलाई कर तिरेकै छु, त्यही हो नि परोपकार। कर तिर्नु स्वउपकार र परोपकार दुवै हो। तर समग्रमा भन्नुपर्दा संसारमा सबैभन्दा बढी कर तिर्न लगाउने देशका नागरिक सबैभन्दा बढी परोपकारीहरूमध्येमा किन पर्छन् ? किनभने, समाजका पीडाहरू राज्यलाई तिरेको करबाट मात्र नमेटिने रहेछ। व्यक्तिगत तहमा हुने परोपकारी कर्महरूले समाजका धेरै दुःख न्यूनीकरण गर्ने रहेछन्, जुन नेपालजस्तो समाजका लागि झन् आवश्यक छ। दीर्घकालमा व्यावहारिक परोपकारको विचार पनि तिमीहरूलाई जचेन भने तिमीहरू आफ्नो पेसासँग सम्बन्धित या अरू नै केही सोच्न र गर्न सक्छौ। तर आफूलाई नेपाली भन्न चाहन्छौ भने फेरि पनि भन्छु तिमीहरूको सफलताले कुनै न कुनै रूपमा नेपाललाई स्पर्श गर्नैपर्छ। साथसाथै, तिमीहरूलाई थाहै छ, म पैत्रिक सम्पत्ति कर (इनहेरिटन्स ट्याक्स) मा विश्वास गर्ने मान्छे। नेपालमा पनि न्यून आय भएकालाई कुनै असर नपर्ने गरी निश्चित सम्पत्तिभन्दा माथि पैत्रिक सम्पत्ति प्राप्त गर्दा त्यसमा कर लागू गरिनैपर्छ भनेर मैले लगभग १० वर्षअघि नै लेखिसकेको छु। संसारका सुसंस्कृत र कल्याणकारी लोकतन्त्रको अवधारणा आत्मसात गरेका देशहरूमा यो सामान्य हो। नेपालमा भने आफूलाई समाजवादी भन्ने दुवै कांग्रेस र कम्युनिस्टहरू समाजको होइन, परिवार र आसेपासेको कल्याण गर्छन्। समाज सुदृढ भएन भने कुनै पनि परिवारको भविष्य सुनिश्चित हुन सक्दैन भन्ने उनीहरू बुझ्नै सक्दैनन्। मानिसको जीवन हो, कहिले, कहाँ, के हुन्छ, कसलाई के थाहा ? यसबीच हामीलाई केही भइहाल्यो र पैत्रिक सम्पत्ति कानुन बन्यो भने कुनै ठगठाग नगरी तोकिएको कर तिर्ने नै छौ भन्नेमा विश्वस्त छु। त्यस्तो कानुन बनेन भने हामीबाट तिमीहरूमा सर्ने सम्पत्तिको कम्तीमा २० प्रतिशत परोपकारका लागि कानुनी रूपमै स्पष्टसँग छुट्ट्याउन आग्रह गर्छु। अर्को कुरा, म यस्तो परिवार र समाजको कल्पना गर्न चाहन्न, जहाँ मेरा छोराछोरी विशिष्ट अन्तर्राष्ट्रिय जागिरमा हुन्, संसार घुमून्, सुविधासम्पन्न जीवन बिताऊन्। नेपालमा चाहिँ ७५८० वर्ष नाघेका बुवाआमालाई एकजना घरेलु सहयोगीले देखभाल गरेका हुन्। बिरामी हुँदा तिनै सहयोगीले ओल्टाइपल्टाइ गरेर औषधी खान दिएका हुन्। अलि बढ्तै बिरामी हुँदा छिमेकीले अथवा टाढा बसेका नातेदारले अस्पताल लगिदिएका हुन्। सात समुद्रपारिबाट छोराछोरीले अस्पतालमा फोन गर्दा तिमीहरूले चिन्ता गर्नु पर्दैन, आफ्नो ख्याल गर, यहाँ मलाई फलानो ले राम्रोसँँग हेरिरहेका छन्। घर गएपछि लामो कुरा गरौंला भन्ने बुवाआमा हुन्। अनि आईसीयूमा राखेपछि नातेदारले आमालाई अब त अलि बढी नै भयो, तपाईंहरू आउनुपर्छ कि ? भनेर फोन गरून्। उता नेपाल आउने चाँजोपाँजो मिलाउँदै गर्दा यता आमालाई भेन्टिलेटरमा सारिएको होस्। छोराछोरी विमानस्थलबाट सीधै अस्पताल जाऊन्। डाक्टरको सल्लाहमा भेन्टिलेटर हटाऊन्। त्यहाँबाट दाहसंस्कारका लागि सीधै आर्यघाट लगून्। काजकिरिया सकिएको भोलिपल्ट छोराछोरी उडेर फेरि आफ्नै कर्मभूमि फर्कियून्। यो अहिले नेपालका खासगरी मध्यम र उच्च वर्गका धेरै परिवारको कथा हो। अझ खाडी र दूरपूर्वमा काम गर्ने नेपालीका कथा हृदयविदारक छ, जो बुवाआमाको मृत्यु हुँदा छुट्टीमा घर आउनसम्म सक्दैनन्। जो गाईवस्तु बेचेर, महँगो ऋण काढेर परिवारलाई अलिकति सुख दिने सपना बोकेर जान्छन् र आफैं मरेर, जीवनभरिका लागि धेरैको सपना मारेर रातो बाकसमा फर्किन्छन्। मैले यी सबै लेख्दा बुवाले हामीलाई सार्वजनिक रूपमै भावनात्मक ब्ल्याकमेल गर्न खोज्नुभयो भन्ने ठानौला। तर मेरो मूल ध्येय मेरा यी धारणा तिमीहरू र हाम्रो पुस्ताका नेपालीकहाँ पुगोस् भन्ने चाहना पनि हो। चित्त नबुझे भद्र विमति राख्ने अधिकार त सबैलाई छँदै छ। तिमीहरूले हामी पक्का नेपाल फर्किन्छौं, बाबा त भनेका छौ। फर्किन्छौ भन्ने मलाई विश्वास पनि छ। तर त्यसैगरी वाचा गरेर जाने धेरै नेपाली नफर्किएको मैले देखेको छु। यो पत्र त्यही त्रासको परिणाम पनि हो। ती नफर्किनेलाई दोष दिन पनि मिल्दैन। सबैमा धुलो, धुवाँ, बेथिति, भ्रष्टता, गुणस्तरहीन शिक्षा र स्वास्थ्य सेवा, सामाजिक सुरक्षाहीन बुढेसकालको चिन्ता सहन गर्ने आँट हुँदैन र त्यो अपेक्षा गर्नु पनि हुँदैन। तर त्यो स्थिति कुनै पनि हालतमा हाम्रै जीवनकालमा बदल्नैपर्छ र बदल्न सकिन्छ भनेरै हो मैले वैकल्पिक राजनीतिक यात्रा सुरु गरेको। हाम्रो पुस्ताले नेपाल बदल्न सक्यो भने तिमीहरूको पुस्ताका धेरै नेपाली स्वस्फूर्त रूपमा नेपाल फर्किने नै छन्, जसको नेपाली परिवार र समाजको रूपान्तरणमा ठूलो भूमिका रहनेछ। अन्त्यमा, सधैं मनमा राख : तिमीहरू नेपाल, दक्षिण एसिया या एसियामा मात्र होइन, संसारमै थोरै भाग्यशाली युवाहरूमध्येका हौ, जसले तुलनात्मक रूपमा राम्रो जीवन र उत्कृष्ट शिक्षा पायौ र प्राप्त गर्दै छौ। भाग्यले दिएको भाग्य आफैंमा मात्र सीमित राख्न खोज्यौ भने भाग्यले त्यसलाई कुनै पनि बेला हरेर लैजान सक्छ। तिमीहरूको इमानदारी र सफलताले शिखर होइन, नेपाल चुमोस् ! मेरो धेरैधेरै शुभकामना छ ! तिमीहरूलाई सधैं माया गर्ने र तिमीहरू सधैं नेपाली रहेको हेर्न चाहने बाबा ।"
गृह राजनीतिको सीमा र अस्थिरता,"दल, नेता, प्रबुद्ध समूह र आम नेपालीको महत्त्वपूर्ण कर्तव्य बाह्य हस्तक्षेपको संयन्त्र नबन्ने र यसको पक्षमा नउभिने अठोटसहित राष्ट्रभक्ति प्रदर्शन गर्नु हो । संयुक्त राज्य अमेरिकामा एउटा प्रख्यात भनाइ छ, पार्टीसन पोलिटिक्स मस्ट स्टप एट द वाटर्स एज। अर्थात्, दलगत राजनीति पानीको किनारामा रोकिनैपर्छ। विशाल राष्ट्र अमेरिकाको अन्तर्राष्ट्रिय सीमा पूर्वमा एट्लान्टिक महासागर र पश्चिममा प्रशान्त महासागर पर्छ। त्यसैले अमेरिकी दलगत आन्तरिक राजनीति समुद्र किनाराको पानीमा अर्थात् अन्तर्राष्ट्रिय सिमानामा रोकिनुपर्छ भन्ने भनाइ यसैकारण रहन गएको हो। गृह राजनीति अन्तर्राष्ट्रिय सीमाभन्दा बाहिर लैजान र जान दिनु हुँदैन। अन्यथा, यसले अस्थिरताबाहेक अरू केही निम्त्याउँदैन। सन् २०१६ को अमेरिकी राष्ट्रपतीय निर्वाचनमा रूसले हस्तक्षेप गरी निर्वाचन परिणाममा प्रभाव पारेको आरोपमाथि लामो र स्वतन्त्र छानबिन भयो। बाह्य हस्तक्षेपले लोकतन्त्र कमजोर पार्छ भन्ने अमेरिकी समाजको स्पष्ट बुझाइ छ। त्यसैकारण, बाह्य राजनीतिक हस्तक्षेपलाई गम्भरीतापूर्वक लिने परम्परा रहेको अमेरिकालगायत परिपक्व लोकतन्त्र भएका अन्य मुलुकमा राजनीतिक स्थिरता कायम छ। आन्तरिक मामिलामा बाह्य हस्तक्षेप र राजनीतिक अस्थिरताबीच गहिरो अन्तरसम्बन्ध हुन्छ। नेपाल दक्षिण एसियामा सबैभन्दा बढी राजनीतिक अस्थिरता भएको मुलुकको श्रेणीमा पर्छ। प्रजातान्त्रिक गणतन्त्र कंगोमा विद्रोही नेता लरां डेजिरे कबिलाले युगान्डा र रुवान्डाको सैनिक सहयोगमा पूर्वीकंगो हुँदै एकपछि अर्को सहर तथा गाउँबस्ती कब्जा गर्दै राजधानी किन्सासा पुगी राष्ट्रपति मोबुतुलाई सत्ताच्युत गरेर सन् १९९७ मा आफू राष्ट्रपति बने। राष्ट्रपति बनेको एक वर्षपछि उनले रुवान्डा र युगान्डाको सेना फिर्ता जान आदेश दिए। राजधानी किन्सासाबाट फिर्ता गए पनि पूर्वीकंगोमा युगान्डा र रुवान्डाको फौजले आफ्नो अधिपत्य कायम राखेर बस्योे। मुलुकको झन्डै आधा भूभागमा विदेशी सेनाको कब्जा कायम रहेपछि राष्ट्रपति कबिलाले एंगोला, जिम्बाबे र अन्य क्षेत्रीय राष्ट्रहरूको सैनिक सहयोग लिए। यसरी सुरु भएको बाहिरी हस्तक्षेपको पक्ष र विपक्षमा लड्न कैयन् सशस्त्र विद्रोही समूह जन्मे। देशको पश्चिमी भागमा सरकारी सेना र पूर्वीभागमा विदेशी सेनाको कब्जा कायम भई देश विभाजित अवस्थामा पुग्यो। गृहयुद्ध रोक्ने उद्देश्यले सन् २००० मा संयुक्त राष्ट्रसंघको तत्वावधानमा शान्ति सेना तैनाथ भयो। यसरी करिब २२ वर्षदेखि कंगो निरन्तर गृहयुद्धमा पिल्सिइरहेको छ। नेपालले पनि सन् २००० देखि नै त्यहाँ शान्ति सैनिक पठाई योगदान गर्दै आएको छ। प्राकृतिक स्रोतसाधनको दृष्टिले संसारकै धनी र विशाल देश कंगो अहिले विश्वको सबैभन्दा गरिब र अस्थिर देशको श्रेणीमा पर्छ। बाह्य हस्तक्षेपबाट क्षत्विक्षत् भएको देश कंगोबाट नेपालले प्रशस्त पाठ सिक्न सक्छ। बाह्य हस्तक्षेपले राष्ट्रिय हितको पक्षपोषण गर्दैन, तर केही दल, समूह, गुट र व्यक्तिको भने हित हुन सक्छ। आधुनिक नेपालको प्रारम्भ लोकतन्त्र स्थापनाबाट भयो। तर, लोकतन्त्रको स्थापना आन्तरिक बलबाट मात्र नभई आन्तरिक र बाह्य शक्तिको संयुक्त प्रयासबाट भएकाले आधुनिक नेपालको आन्तरिक मामिलामा बाह्य राजनीतिक हस्तक्षेपले सँगसँगै प्रवेश पायो। त्यसपछिका प्रत्येक परिवर्तन दलहरूबाट सञ्चालित जनआन्दोलन र बाह्य मद्दतको तालमेलबाट मात्र हाँसिल भएकाले नेपालको आन्तरिक मामिलामा बाह्य राजनीतिक प्रभाव अभिन्न अंग बन्न पुग्यो। राहदानीधारी राजनीतिले आफ्नो अन्तर्राष्ट्रिय सिमाना कहाँ टुंगिन्छ र अर्को देशको सिमाना कहाँबाट सुरु हुन्छ भन्ने होस पाउँदैन। विदेशी राजधानीमा पुगेपछि आफ्नो ताकत, कर्तव्य र हैसियत सबै बिर्सन्छ। एकतन्त्रीय राणाशासन १०४ वर्ष टिक्नु, २००७ सालमा स्थापना भएको बहुदलीय प्रजातन्त्र १० वर्ष मात्र टिक्नु, पञ्चायत व्यवस्था ३० वर्ष टिक्नु र पुनस्र्थापित बहुदलीय प्रजातन्त्र १५ वर्ष मात्र टिक्नुले के प्रमाणित गर्छ भने जुन व्यवस्थामा बढी राजनीतिक हस्तक्षेप हुन्छ, त्यो व्यवस्था कम समयावधि टिक्छ। निर्दलीय पञ्चायत व्यवस्थामा भन्दा पुनस्र्थापित बहुदलीय व्यवस्थामा बाह्य राजनीतिक हस्तक्षेपको मात्रा बढी थियो। माओवादीसरकार सशस्त्र द्वन्द्वले पनि त्यो परिस्थिति सिर्जना गर्यो। बाह्य राजनीतिक हस्तक्षेप आफैं आउँदैन, आन्तरिक कारण र आन्तरिक शक्तिहरूले नै निम्त्याउने गर्छन्। बाह्य हस्तक्षेप आफैं हिँडेर आउँदैन, बुई चढेर मात्र आउँछ भन्ने उदाहरण कंगो र नेपालको इतिहासले सावित गरेको छ। राजनीतिक स्थिरताको पहिलो पूर्वसर्त गृह राजनीतिलाई नेपालकै सीमामित्र कैद गर्न सक्नु हो। गृह राजनीतिलाई कुनै पनि हालतमा अन्तर्राष्ट्रिय सिमानाभन्दा बाहिर जान दिनु हुँदैन। बाहिर लगिहालेमा शीघ्र अनुसन्धान गरी सम्बन्धित व्यक्ति र समूहमाथि छानबिन अघि बढाउन सक्नुपर्छ। राजनीतिक स्थिरताबिना शान्तिसुरक्षा कायम गर्न र आर्थिक विकास गर्न सम्भवना भएकाले स्थिरता कायम राख्नु नेपालको एउटा महत्त्वपूर्ण राष्ट्रिय हित हो। यो राष्ट्रिय हितको प्रवद्र्धनका खातिर सबै आन्तरिक शक्ति र जनताले मलजल गर्नुपर्छ। यसमा आँच आउने गरी कसैले कुनै गतिविधि गर्नु हुँदैन र गरेको खण्डमा त्यो राष्ट्रिय हितविरुद्ध हुन जान्छ। नेपालको संविधानको धारा ५ मा राष्ट्रिय हितप्रतिकूलको आचरण र कार्य संघीय कानुनबमोजिम दण्डनीय हुनेछ भनी किटान गरिएको छ। विदेशी हस्तक्षेप निम्त्याउने बोली र व्यवहार पनि राष्ट्रिय हित प्रतिकूलका कार्य हुन्। राष्ट्रिय हितको प्रतिकूल हुने गरी कार्य गर्ने व्यक्ति र संस्थामाथि निगरानी राख्ने, सूचना संकलन र कारबाही गर्ने दायित्व सरकारको हो। यो कार्यलाई संस्थागत गर्नु अत्यावश्यक छ। विडम्बना, नेपालको गृह राजनीति लामो समयदेखि राहदानीधारी बनेको अवस्था छ। राहदानीधारी भएकाले स्वेच्छाले यो विभिन्न बहानामा विदेश भ्रमणमा जाने र आउने गर्छ। भ्रमण पूरा गरी आउँदा उज्यालो अनुहार लिएर विजयी मुद्रामा आउने गर्छ। विदेशी राजधानीमा फुरुंङ भएर घरको नालीबेली सुनाउने, छलफल गर्ने, सल्लाह तथा प्रेस्क्रिप्सन लिने र राजनीतिक उद्देश्य बोकी नेपाल आएका विदेशीसँग साक्षीबिना अलगअलग गोप्य भेटघाट गर्ने तथा व्यहोरा गोप्य राख्नेजस्ता आचरण नेपाली गृह राजनीतिमा पनि देखिएको छ। राहदानीधारी राजनीतिले आफ्नो अन्तर्राष्ट्रिय सिमाना कहाँ टुंगिन्छ र अर्को देशको सिमाना कहाँबाट सुरु हुन्छ भन्ने होस पाउँदैन। विदेशी राजधानीमा पुगेपछि आफ्नो ताकत, कर्तव्य र हैसियत सबै बिर्सन्छ। यसले शीघ्र र दीर्घकालमा मुलुकलाई पार्ने अहितको हिसाब किताब बिर्सन्छ र सम्झने चेष्टा पनि गर्दैन। यसले विदेशी राजधानीमा बोलेका कुरा आफ्नै समूहभित्र पनि बे्रकिङ न्युज बन्ने गर्छ। यस्तो गतिविधिले गृह राजनीतिक वातावरणमा नयाँ तरंग र आकार दिनेसम्मको प्रभाव पार्छ। गृह राजनीतिका पात्रहरूलाई कहिले मिलाइदिन्छ त कहिले झगडा पारिदिन्छ। कहिले प्राकृतिक र कहिले अप्राकृतिक गठबन्धन बनाइदिने काम गर्छ। भाँडाकुटी खेलमा जस्तै यो खेल निश्चित नियम, सिद्धान्त र नैतिकताको परिधिभित्र खेलाइँदैन। दुई देशका राष्ट्रिय हितहरूबीच विवाद वा टकराव भएमा बलियो राष्ट्रले कमजोर राष्ट्रमाथि अनेक तरिकाले हस्तक्षेप गर्ने गर्छ। बाह्य हस्तक्षेप साधारणतया दुई अवस्थामा हुने गर्छ आफ्नै देशभित्रको भैझगडा गहिरिएर अरू देशका लागिसमेत सुरक्षा चुनौती बनेको अवस्थामा एक वा एकभन्दा बढी आन्तरिक पक्षले हस्तक्षेपका लागि बाह्य शक्तिलाई अनुरोध गरेमा र बाह्य देशले उसको राष्ट्रिय हित र रणनीतिक योजनाअन्तर्गत हस्तक्षेपको लागि अनुकूल परिस्थिति सिर्जना गरेमा। आन्तरिक शक्तिहरूबीच स्वार्थको टकराव र झैझगडाको स्थिति, राजनीतिक वा सशस्त्र द्वन्द्वले सिर्जना गरेको विषम परिस्थिति, लामो राजनीतिक अस्थिरता र आन्तरिक शक्तिहरूले राष्ट्रिय स्वार्थभन्दा दल वा समूहगत स्वार्थलाई सर्वोपरि मानी क्रियाकलाप गरेको अवस्थामा बाह्य हस्तक्षेपका लागि अनुकूल वातावरण बन्छ। बाह्य शक्तिले पनि आफूसँग पहिचान मिल्ने, राजनीतिक आस्था मिल्ने, आफ्नो स्वार्थअनुकूलको मुद्दा बोकेको वा स्वार्थअनुकूल काम गराउन सकिने र तत्कालीन गृह राजनीतिमा उदयीमान शक्तिका रूपमा देखा परेकोे शक्तिको पक्षमा उभिने गर्छ। राजनीतिक नेतृत्व र नीतिनिर्मातामा सामरिक संस्कृतिको अभाव र राष्ट्रिय हित तथा राष्ट्रिय सुरक्षाबारे ज्ञान तथा अनुभवको कमीले बाह्य हस्तक्षेपलाई सजिलो बनाइदिन्छ। राज्यहरूको विलय, जन्म वा विघटन आन्तरिक कलह र बाह्य हस्तक्षेपको संयुक्त कारणबाटै भएका छन्। बाह्य हस्तक्षेप आन्तरिक र बाह्य शक्तिहरू बीचको सहकार्यबाटै सम्भव हुन्छ। विभिन्न देशको अनुभव हेर्दा हस्तक्षेपमा संयन्त्रको काम मुख्यतया हस्तक्षेप गरिने मुलुकका पात्रहरूबाटै लिइन्छ। हस्तक्षेप कार्यान्वयनका लागि विभिन्न हतकण्डाको उपयोग गरिन्छ। प्रलोभन दिनेदेखि फकाउने, उक्साउने, हप्काउने, थर्काउने, धम्क्याउने, चेतावनी दिने, सूक्ष्म व्यवस्थापन गर्ने, आपूर्तिमा बन्देज लगाउने र सैनिक हस्तक्षेपसम्मका तरिकाहरू यसका उदाहरण हुन्। बाह्य राजनीतिक हस्तक्षेप प्रायः गरिब र कमजोर देशहरूमा हुने गर्छ। व्याप्त गरिबी, बेरोजगार र राज्यको कमजोर इन्टेलिजेन्स र काउन्टर इन्टेलिजेन्स क्षमता यसका प्रमुख कारण हुन्। नेपालको विगतका घटना केलाउने हो भने बाह्य शक्तिहरूले कूटनीतिक संयन्त्रभन्दा आफ्ना गुप्तचर विभागलाई बढी क्रियाशील बनाएकोे र रणनीतिक तहमा भन्दा कार्यान्वयन तहमा बढी रुचि देखाएको आरोप लाग्ने गरेको छ। नेपालले चाहिँ वार्ताको टेबुलमा बसेर समस्या समाधान गर्ने क्षमता प्रदर्शन गर्नेभन्दा मिडियाबाजी वा सडकमा ओर्लिएर प्रदर्शन वा आरोप लगाउने प्रवृत्ति देखिएको छ। नेपालले कूटनीतिक र राजनीतिक तहमा सीधै कूटनीतिक वार्ता गरेर आपसी समझदारी बढाउने, समस्यामाथि स्पष्ट छलफल गर्ने र संयुक्त रूपमा सम्बोधन गर्ने उपाय अपनाउनुपर्छ। २००७ सालयताका राजनीतिक अस्थिरताको शृंखलालाई विश्लेषण गरेर पाठ सिक्ने हो भने अहिले प्रत्येक दल, नेता, संघसंगठन, प्रबुद्ध समूह र आम नेपालीको पहिलो र महत्त्वपूर्ण कर्तव्य भनेको बाह्य हस्तक्षेपको संयन्त्र आफू नबन्ने र यसको पक्षमा नउभिने अठोट गरेर राष्ट्रभक्ति प्रदर्शन गर्नु हो। सिलवाल अवकाशप्राप्त उपरथी हुन्।"
करुणारत्नेको शतक मद्दतमा न्यूजिल्यान्डमाथि श्रीलंकाको जित,एजेन्सी : कप्तान दिमुथ करुणारत्नेको शतकको मद्दतमा श्रीलंकाले न्यूजिल्यान्डविरुद्धको पहिलो टेस्ट ६ विकेटले जितेको छ । । श्रीलंकको गल मैदानमा भएको खेलमा जितसँगै २ खेलको सिरिजमा श्रीलंकाले १० को अग्रता लिएको छ । कप्तान दिमुथ करुणारत्ने १२२ रन बनाएर पेविलिएन गए । उनलाई टीम साउदीले बीजे वाटलिङको हातबाट क्याच आउट गराए । श्रीलंकाले आफ्नो पाँचौँ दिनको खेल १३३ रनबाट सुरु गरेको थियो । कप्तान करुणारत्नेलाई राम्रो साथ दिएका लाहिरु थिरिमानेले ६४ रन जोडे भने एंजेलो म्याथ्यूजले टिमका लागि नटआउट २८ रन थपे । टेस्ट सिरिजको दोस्रो खेल अब अगस्ट २२ मा सुरु हुनेछ ।
प्रधानसेनापति ट्रफी सुरु,"काठमाडौं : प्रधानसेनापति ट्रफी राजधानीमा सुरु भएको छ। प्रतियोगितामा एथलेटिक्स, पौडी, बक्सिङ, तेक्वान्दो, सुटिङ, भलिबल, बास्केटबल र फुटबल खेल समावेश गरिएको छ। भदौ २५ गतेसम्म सञ्चालन हुने प्रतियोगिताका खेलहरू भद्रकाली, छाउनी र लगनखेलमा हुनेछन्। प्रतियोगिताको आइतबार प्रधानसेनापति पूर्णचन्द्र थापाले गरेका थिए। प्रधानसेनापति पूर्णचन्द्र थापा। फोटोः नेपाली सेना उद्घाटन कार्यक्रममा नेपाली सेनाको पृतना, बाहिनी र विशेषफौज गरी सहभागी १४ वटा टोलीले मार्चपास गरेका थिए। यस्तै आठवटै पृतनाहरूको संयोजनमा फरकफरक जातजातिको पहिचान र संस्कृति झल्कने विभिन्न भेषभूषा र झाँकी प्रस्तुत गरिएको थियो। नेपाली सेनाभित्रका खेल प्रतिभाहरूको पहिचान गरी उनीहरूलाई अन्तर्राष्ट्रिय प्रतिस्पर्धामा सहभागी गराउने उद्देश्यले प्रधानसेनापति ट्रफी २०६५ सालबाट सुरु भएको हो।"
पहिलो खेलमा बार्सिलोना स्तब्ध,बार्सिलोना : साविक विजेता बार्सिलोनाले स्पेनिस ला लिगाको पहिलो खेलमै नमिठो हार खेपेको छ । लिगको उद्घाटन खेलमा शुक्रबार राति बार्सिलोना एथलेटिक बिल्बाओसँग १० गोलले पराजित भयो । एथ्लेटिक बिल्बाओको जितमा अरिट्ज अडुरिजले निर्णायक गोल गरेका थिए । अतिरिक्त खेलाडीका रूपमा मैदान प्रवेश गरेका अडुरिजले ८९औं मिनेटमा गोल गर्दै बार्सिलोनालाई स्तब्ध बनाएका थिए । उनले मैदान छिरेको दोस्रो मिनेटमै गोल गरेका हुन् । स्टार खेलाडीले भरिएको बार्सिलोनाले पहिलो हाफमा केही राम्रा गोल गर्ने अवसर बनाए पनि सफल हुन सकेन । बार्सिलोनाका कप्तान लियोनल मेसीले यस खेल खेलेका थिएनन् । पिँडौलाको मांसपेशीमा चोट बोकेका मेसी अहिले फिजियोथेरापी गरेर बसेका छन् । उनी बार्सिलोनाकै अभ्यासका क्रममा गत साता घाइते भएका थिए । मेसीको अभावसँगै लुइस स्वारेजले पनि चोटका कारण ३७औं मिनेटमा मैदान छाडेका थिए । बार्सिलोनामा यसै सिजन अनुबन्ध भएका एन्टोइन ग्रिजम्यान र फ्रान्की डे जोङले पनि आशातीत प्रदर्शन गर्न सकेनन् । जितसँगै एथ्लेटिक बिल्बाओले तीन अंक बनाएको छ । बार्सिलोनाले हारबाट सिजनको सुरुआत गरेको छ । यसैगरी शुक्रबार रातिबाटै सुरु भएको जर्मन बुन्डेस लिगाको पहिलो खेलमा साविक विजेता बायर्न म्युनिखले हर्था बर्लिनसँग बराबरी खेल्दै अंक बाँडेको छ । घरेलु मैदानमै भएको पहिलो खेलमा बायर्न हर्था बर्लिनसँग २२ गोलको बराबरीमा रोकिएको हो । बायर्नका लागि रोवर्ट लेवान्डोस्कीले दुई गोल गरेका थिए । हर्था बर्लिनका डोडी लुकेबाकियो र मार्काे ग्रुजिकले गोल गरे । बायर्नले खेलको २४औं मिनेटमा सुरुआती गोल गरेको थियो । बायर्नका लेवान्डोस्कीले पहिलो गोल गरे । त्यसपछि ३६औं मिनेटमा हर्था बर्लिनका डोडीले गोल गर्दै खेललाई बराबरीमा ल्याएका थिए । तीन मिनेटलगत्तै मार्कोले गोल गर्दै हर्था बर्लिनलाई अग्रता दिलाए । हर्था बर्लिनको दोस्रो गोल पनि आक्रामक देखिएको थियो । बायर्नले ६०औं मिनेटमा पेनाल्टीमार्फत बराबरी गोल फर्काएको थियो । लेवान्डोस्कीले पेनाल्टीको सही सदुपयोग गरे । डिबक्सभित्र हर्था बर्लिनका मार्कोले लेवान्डोस्कीलाई लडाएपछि बायर्नले पेनाल्टीको अवसर पाएको थियो । त्यसपछि दुवै टोलीबाट थप गोल हुन सकेन । बराबरीसँगै दुवै टोलीले एक एक अंक बाँडेका छन् ।
"रियलको सुखद् सुरुवात, मोड्रिचलाई रातो कार्ड",स्पेन : स्पेनिस ला लिगाको जारी सिजनमा रियल मड्रिडले सुखद सुरुवात गरेको छ । शनिबार राति भएको खेलमा सेल्टा भिगोमाथि ३१ को जित निकाल्दै रियलले उत्कृष्ट सुरुवात गरेको हो। सेल्टा भिगोको घरेलु मैदानमा भएको खेलमा करिम बेन्जिमाले १२औं मिनेटमा गोल गरी टोलीलाई अग्रता दिलाएका थिए । पलिहो हाफमा १० ले अघि रहेको रियल मड्रिडका लागि ६१ औं मिनेटमा टोनी क्रुजले र ८०औं किनेटमा लुकास भाजक्वेजले गोल गरे । सेल्टा भिगोका लागि ९० मिनेटपछिको अतिरिक्त समयमा लोसाडाले सान्त्वना गोल गरेका थिए । दोस्रो हाफ सुरु भएको केही बेरपछि सेल्टा भिगोका खेलाडीलाई फउल गरेका कारण मिड फिल्डर लुका मोड्रिचलाई रेफ्रीले रातो कार्ड देखाएपछि रियल १० खेलाडीमा सीमित भएको थियो। गत दुई सिजन तेस्रो स्थानमा रहँदै लिग अन्त्य गरेको रियल यस सिजन उपाधि हात पार्ने दाउमा छ।
नेपाली धावक निमेशलाई चीनमा तेस्रो स्वर्ण,काठमाडौं : चीनमा जारी वर्ल्ड पुलिस फायर गेम्समा नेपाली धावक निमेश गुरुङले तेस्रो स्वर्ण पदक जितेका छन्। सिंगापुर पुलिस फोर्समा कार्यरत उनले आइतबार भएको १० हजार मिटर ट्रयाक एन्ड फिल्डमा स्वर्ण पदक जितेका हुन्। विश्वका आर्मी र पुलिस संगठनका धावकहरूले प्रतिस्पर्धा गर्ने वर्ल्ड पुलिस फायर गेम्सको जारी संस्करणमा निमेशको यो तेस्रो स्वर्ण पदक हो। उनले जारी प्रतियोगितामा यसअघि हाफ म्याराथन (२१५ किलोमिटर) र १० किलोमिटर क्रस कन्ट्रीमा पनि स्वर्ण पदक जितेका थिए। दुई वर्षअघि अमेरिकाको लसएन्जलसमा भएको वर्ल्ड पुलिस फायर गेम्समा समेत प्रतिस्पर्धा गरेका निमेशले त्यसबेला पनि हाफ म्याराथन र १० किलोमिटर क्रस कन्ट्रीमा दुई स्वर्ण जितेका थिए। उनले स्वर्णका लागि सहभागी ५५ देशका प्रतिस्पर्धीलाई पछि पारेका थिए। निमेशले निर्धारित दूरी ३१ मिनेट १७ सेकेन्डमा पूरा गरे। आयोजक चीनका नुफेङ दाई दोस्रो र भारतका गोभा राम दोस्रो भए। नुफेङले निर्धारित दूरी ३१ मिनेट ३५ सेकेन्ड र गोभा रामले ३२ मिनेट २१ सेकेन्डमा पूरा गरेका थिए। पछिल्लो झण्डै एक दशकदेखि सिंगापुर पुलिस फोर्सबाट नियमित अन्तर्राष्ट्रिय प्रतियोगितामा सहभागीता जनाउँदै आएका निमेशले अहिलेसम्म दर्जन बढी ठूला प्रतियोगिता जितिसकेका छन्। प्रतियोगितामा निमेशले सिंगापुर पुलिस फोर्सबाट सहभागिता जनाएपनि नेपाली पासपोर्ट भएकाले उनको परिचय नेपाल नै उल्लेख छ। पछिल्लो समय नियमित रुपमा अन्तर्राष्ट्रिय प्रतियोगितामा सफल भएपछि निमेशले देशका लागि खेल्ने इच्छा व्यक्त गरेका छन्। नेपाली धावक निमेशलाई चीनमा स्वर्ण
