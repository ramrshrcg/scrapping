शीर्षक,विवरण
डुवानबाट जोगाउन कूटनीतिक पहल,"अतिवृष्टि, अनावृष्टि, अल्पवृष्टि प्रकृतिका नियम हुन् । वर्षा ऋतुमा पानी प्रशस्त पर्छ । बाढी आउने र पहिरो जाने मौसमजन्य विषय हुन् । बाढी, पहिरो, भूकम्प अरू देशमा पनि जान्छन् तर क्षति कम हुन्छ । किनकि मानवनिर्मित संरचना व्यवस्थित छन् । बाढी र पहिरोको मात्रा र गहिराई बढ्दै जानु भनेको विश्वव्यापी जलवायु परिवर्तनको नराम्रो असर पनि हो । यसो भनिरहँदा बाढी र पहिरो प्रकृतिबाट सिर्जित कम र मानवनिर्मित संरचनाबाट बढी भएको छ । सबै बाढी प्रकोप होइनन् तर प्रकोप मानवनिर्मित संरचनाले बनाउँछ। देशको हिमाली पहाडी क्षेत्रको बाढी पहिरो भूक्षय र जलवायुको परिवर्तनले हुने गर्दा बढी मात्रामा मौसमजन्य नै हुन् । पृथ्वीको सतहमा तापक्रम वृद्धि भएको छ । हिमाली क्षेत्रमा पनि तापक्रम बढ्दो छ । जलवायुको सन्तुलन बिगार्ने काम अविकसित र अल्पविकसित देशले भन्दा ३ गुणा बढी विकसित देशले गरेका छन् । हुन त बाढीजन्य प्रकोपको दृष्टिले नेपाल विश्वको ३० औं स्थानमा पर्छ । त्यसैले हिमतालको संख्या र गहिराई बढ्दै छ र हिमताल फुट्न सक्ने खतरा त छँदै छ । अर्कोतर्फ मानवनिर्मित संरचनाले पनि देशको तराई भाग बर्सेनिडुवानमा परी अरबौंको कृषिवाली, पशुपंक्षी नष्ट हुँदै आएको छ । सैयौंले ज्यान गुमाउन र हजारांै परिवार विस्थापित हुन परेको छ । २०७४ सालको बाढीबाट तराईमा मात्र एक करोड पन्ध्र लाख मान्छे प्रभावित भएका थिए । एक सय उनन्साठी जनाले ज्यान गुमाए भने २९ जना बेपत्ता र पैंतालीसजना घाइते भएका थिए । करिब २० अर्बको कृषि बाली, पशुपंक्षी र सिँचाइ आयोजना नष्ट गरेको त्यो बाढी र डुवान प्राकृतिक प्रकोप नभई मानवनिर्मित संरचनाबाट सिर्जित प्रकोप थियो । अहिले पनि तराई डुवानमा परेको छ । यसको मूल कारण हाम्रो सदियौंदेखिको मित्रराष्ट्र भारतले नेपाल सिमानासँगै जोडिने गरी बनाएका बाँध तटबन्धन र सीमा सडक हुन् । भारतले करिब दुईसयवटा विभिन्न संरचना नेपालको सीमानजिक बनाएको छ । अन्तर्राष्ट्रिय महासन्धिको मापदण्डअनुसार दुई देशको सीमा क्षेत्र दशगजाको ८ किलोमिटर दूरीभन्दा कममा कुनै पनि देशले भौतिक पूर्वाधार निर्माण गर्न पाउँदैनन् । १९६६ को अन्तर्राष्ट्रिय नियम २९(२) अनुसार कुनै भौतिक संरचना निर्माण गर्नु पयो भने प्रस्तावित संरचनाको बारेमा सम्बन्धित देशलाई जानकारी दिनुपर्ने वाध्यात्मक व्यवस्था छ । तर, नेपालको सीमानजिक बनाइएका करिब दुई सय भारतीय भौतिक संरचनाका बारेमा नेपाललाई एकपटक सोध्ने काम भारतले गरेन अर्थात नेपाललाई जानकारी दिन आवश्यक ठानेन । अन्तर्राष्ट्रिय नियमको धज्जी उडाउँदै भारतले लक्ष्मणपुरलगायतका बाँध र सीमा सडक दशगजाको ३०० देखि ५०० मिटरको दूरीमा निर्माण गरेको छ । सीमाविद् बुद्धिनारायण श्रेष्ठका अनुसार भारतले नेपालको पूर्व पश्चिम सिमाना पुरै ढाक्ने गरी तराईको जमिन भन्दा दश फिट अग्लो गरी एक हजार सात सय पचास किलोमिटरको राजमार्ग नै बनाएको छ, जसले नेपालबाट बग्ने पानीलाई रोक्छ र पुरै तराई डुवानमा पार्न सक्छ । भारतले सन् १९८० देखि नै दशगजा नजिक बाँध तथा तटबन्धन निर्माण सुरु गरेको हो र गरिरहेको छ । पुराना र नयाँ ठूलासाना बाँधले वर्षायाममा बर्सेनि नेपालका सीमा क्षेत्र डुबानमा पर्दै आएका छन् । कोसी र गण्डक ब्यारेज, रसियावाल, खुर्दलोटन बाँध, डन्डा फरिना बाँध, महली सागर, धौली गंगा, पञ्चेश्वर, पूर्णागिरी, वैरगनिया बाँधतटबन्धन जस्ता साना ठूला सीमानजिकका भौतिक संरचनाले सीमा क्षेत्रको जनजीवनलाई बर्सेनि त्राहीत्राही पार्दै आएको छ । देशले एकातिर बर्सेनि मानवीय क्षतिका साथै अरबौंको भौतिक विनास खेप्न परेको छ भने अर्कोतिर भोलि करिब दशगजासँगै जोडेर बनाइएका भौतिक संरचनालाई नजिर बनाएर भारतले सो संरचनादेखि १० किमि उत्तरतर्फको नेपाली समथर उर्वर तराई भू भागमा अन्तर्राष्ट्रिय महासन्धि, नियमको हवाला दिँदै वैधानिक दाबी राख्ने षडयन्त्र गर्न सक्छ भन्ने बेलैमा ख्याल गरी कूटनीतिक पहलबाट समस्याको दिगो समाधान खोज्नुपर्छ । नेपालको तत्कालिन राज्यसत्ताले आफ्नो देशको सीमानजिक देशलाई नै डुवानमा पार्ने गरी बनाइएका र बनाउन लागेका भौतिक संरचनाका बारेमा भारत सरकारलाई निर्माण रोक्न आग्रह गर्ने कूटनीतिक पहल गर्नुपर्छ । ०४६ पछिका सरकार दिल्लीले बनाउँथ्यो र भत्काउँथ्यो अनि शासकलाई सत्ता धान्न र समीकरण मिलाउन दिल्ली खुसी बनाउनै व्यस्त रहे । सरकार सत्ता डुब्नुभन्दा तराई डुब्नुलाई सानो ठान्यो सरकारले । जब सीमा क्षेत्रमा डुबान हुन्छ सरकार उद्धार र राहतको व्यवस्थापन गरी केही थप मत भोटबैंकमा डिपोजिट गरेको भ्रममा रमाउँछ तर बर्सेनिपिडा दिने कारणको खोजी गर्दैन । अर्थात कारण थाहा हुन्छ तर बडाभाइसँग कुरा राख्न सक्दैन । जसले गर्दा सीमाक्षेत्रका नेपाली आफ्नै देश नेपालमा विस्थापित र आन्तरिक शरणार्थी बन्न विवश छन् । अन्त्यमा, यसअघिका तीसवर्ष राजनीतिक संक्रमणकालका वर्ष भए । देशले स्थिर सरकार पाएन अनि आफ्नो कार्यकालको नौदश महिना सत्ता धान्न र समीकरण मिलाउन, बाह्य शक्ति खुसी पार्नमै बिते । नेपाली जनताले लामो समयसम्म राजनीतिक अस्थिरताको हन्डर खाएपछि अहिले देशलाई राजनीतिक स्थिरताका लागि झन्डै दुईतिहाइ मत दिएर स्थिर सरकार दिएका छन् । अहिले सरकार हरेक निर्णय आफू एक्लै गर्न सक्छ र बाह्य शक्तिसँग पहिला झैं झुक्नुपर्ने अवस्था छैन । तर, भारतले अन्तर्राष्ट्रिय महासन्धि र नियम मिच्दै देशको सिमाना दशगजा नजिक बनाइएका संरचनाले नेपालको सीमा क्षेत्र डुवानमा पार्न छाडेको छैन । त्यसैले यो बलियो स्थिर सरकारले भारतसँग कूटनीतिक वार्ता गर्न आवश्यक छ । बाँधका ढोका थुनेर मात्रै भारत पनि सुरक्षित हुँदैन । बरु दिगो समाधान खोज्न सप्तकोसीलगायतका ठूला नदीको मुहानदेखि नै जोखिम न्यूनीकरण गर्न भारतसँग कूटनीतिक वार्ता गर्न आवश्यक छ । भारतको ध्यान बाँध बनाउन भन्दा नियन्त्रणतिर केन्द्रित गर्न लगाउने र आवश्यक परे सहकार्यसमेत गर्न तयार हुनुपर्छ । राष्ट्रिय आत्मसमर्पणवादबाट मुक्ति लिई भारतसँग खुलेर कुरा राखी भारतीय संरचनाले नेपाललाई परेको डुबानको दिगो समाधान खोज्नुपर्छ । ल्यान्ड लिंक्ड बनाउने सरकारको योजना ल्यान्ड लिकमा बिसर्जन नहोस् । चापागाईं त्रिविका सहप्राध्यापक हुन् ।"
संस्थागत लुटको शृंखला,"त्यही कम्पनीले उत्पादन गरेका अन्य देशका जहाज ईयू सदस्य राष्ट्रमा उड्न हुने तर नेपालको नाममा आएका जहाज उड्न नपाउने ? सांसदहरूले कुनै बेला प्राडोपजेरो सुविधामा लिए। अधिकांशले बेचे। हुनेखाने सांसदले चढे। केहीले भाडामा लगाए। किन ? पहिलो, आर्थिक लालचका कारण। दोस्रो हैसियत नभएर। सांसदका तलबले खान बस्न र कार्यकर्तालाई हेरविचार गर्न पनि पुगेन भन्नेहरू पनि थिए। जे होस्, त्यतिबेला तिनीहरूले प्राडोपजेरो सदुपयोग गरे। सित्तैमा प्राप्त भएको वस्तुप्रति व्यक्ति वा मान्छेको लोभ हुँदोरहेछ। अझ आफैंले पैसा हालेर तिर्नुपरेको सियोको समेत माया लाग्छ। सदुपयोग गरुँगरुँ लाग्छ। त्यसै मिल्कियो वा सदुपयोग भएन भने चित्त नै कटक्क भएर आउँछ। अर्काे प्रसंग। कतिपय नेता र उच्च पदस्थ कर्मचारीले काठमाडौं वा काठमाडौंपछिका प्रमुख सहरमा घर बनाएका छन्। आलिसान महल बनाउनेको कुरै छोडौं घुसै खाएर घर बनाउनेहरूले पनि भाडामा लगाएका छन् (भलै सम्पत्ति शुद्धीकरण र अख्तियारबाट बच्न कतिपयले भाडामा लगाएको देखाएर कर पनि तिरिटोपलेका छन्, त्यो बेग्लै कुरा हो)। आर्थिक उपार्जन हुने जुनसुकै विषयमा पनि मान्छेको मन स्थिर हुँदैन। केही न केही गरौं भन्ने हुन्छ। पुगिसरी आएका र दस पुस्तालाई पुग्ने धनार्जन गरेकालाई त लोभ हुन्छ। हाम्रा नेता, मन्त्री, ठूला कर्मचारी, दुई नम्बरका व्यापारी सबैको हविगत उस्तै हो। पैसाले पुग्यो भन्ने कोही हुँदैन, पुगेको पनि छैन। कतिपय आफ्ना इमानमा बस्छन्। कतिपय इज्जत जोगाउन पैसा खर्च गर्छन् भने कतिपय पैसा कमाउन इज्जत फाल्छन्। तर, खेर जाने वा सदुपयोग नहुनेप्रति सबै सजग रहन्छन् नै । यो सन्दर्भ हो हाम्रो विकास निर्माण र सार्वजनिक खरिदको। कार्यालयमा हाकिमले चाहिनेभन्दा बढी सामान किनिदिन्छ। चाहे त्यो उपयोग होस् वा नहोस्। अहिले प्रदेश सरकारहरूले पुराना गाडी त्यसै थन्काएर नयाँ किनिरहेका छन्। त्यसैगरी देश हाँक्ने केन्द्रका महारथीले पनि सामान किन्छन्। चिनियाँ जहाजको उदाहरण प्रस्टै छ। वाइडबडी त्यसैको संस्करण हो। चिनियाँ जहाजले राज्यलाई घाटाबाहेक कुनै फाइदा पुग्दैन भनेर तत्कालीन मुख्य सचिवले फाइल अघि नबढाउन निकै जोर गरे। सकेनन्। वाइडबडी अहिले थन्के वा सोसरहको अवस्थामा छ उडिरहेछ है भनी देखाउन भए पनि प्रतिघन्टा १६ हजार अमेरिकी डलर पर्ने लागतको वास्ता नगरी। बजारको बन्दोबस्त नगरी जहाज खरिद भयो। जहाज थन्किए। कम्तीमा सात, आठ घन्टा उड्नुपर्ने वाइडबडी एक घन्टामा पुग्ने नयाँदिल्लीको गन्तव्यमा सीमित छ। एक वर्षको अवधिमा दुईवटा वाइडबडीबाट दुई अर्ब रुपैयाँभन्दा बढी घाटा परिसकेको छ। अब यहाँ कुरो आउँछ, ती विगतका सांसद, जसले राज्यबाट सुविधास्वरूप सित्तैमा लिएका पजेरो र प्राडोका। राज्यको अर्बाैं रुपैयाँ यसरी सडिरहँदा कसैलाई मतलब छैन। उनीहरूको एकमात्र साध्य थियो खरिद। खरिदपछि प्राप्त हुने कमिसन। बाँडीचुडी भागशान्ति। बस् यत्ति नै थियो उद्देश्य। राज्य हाँक्ने र एउटा घर चलाउनेबीच यही फरक छ। सपूतहरूलाई देश र जनताको माया हुन्छ। नैतिकताको लाज र शरम हुन्छ। कपुतहरूलाई जसरी पनि कमाउने ध्याउन्न मात्र हुन्छ। २५ अर्ब रुपैयाँ पर्ने वाइडबडी सदुपयोग नभई थन्किँदा तिनका चित्त कहिल्यै पनि कटक्क हुँदैन। हुने भइदिएको भए जहाज खरिद गर्नुअघि नै आईकाओ र ईयूको कालोसूची हटाउन तल्लीन हुन्थे । सञ्चय कोषलाई पनि थाहा थियो कि आईकाओ र ईयूको कालोसूचीले नयाँ गन्तव्य पाउँदैन भन्ने। पहिले कालोसूची हटाऊ, अनि मात्र ऋण दिन्छु किन भन्न सकेन सञ्चय कोषले ? जहाज खरिद गर्ने, गराउने र गर्न पठाउनेहरूलाई राम्रो थाहा थियो हिजो सुगतरत्न कंसाकारले जतिसुकै आकर्षक बिजनेस प्लान (व्यावसायिक योजना) पेस गरे पनि कालोसूचीबाट नहटेसम्म वाइडबडीले नयाँ गन्तव्य पाउन सक्दैन। त्यही कम्पनीले उत्पादन गरेका अन्य देशका जहाज ईयू सदस्य राष्ट्रमा उड्न हुने तर नेपालको नाममा आएका जहाज उड्न नपाउने ? योजत्तिको हेपाइ अरू के होला ? अर्काे उदाहरण हेरौं, विदेशीले नेपाललाई कतिसम्म हेप्छन् भन्ने। बेलायत र अस्ट्रेलियाको दूतावास काठमाडौंमा छ तर यहाँबाट भिसा दिँदैन। नयाँदिल्ली नै पठाउनुपर्छ। यो पनि हेपेकै हो। के कारणले हेप्ने मौका पाए, सबैलाई थाहा छ। हाम्रा नेताकै कारण। वाइडबडी किन्ने निर्णय कसले गर्यो ? निगम एक्लैले होइन, मन्त्रिपरिषद्ले हो। विभिन्न दलको मन्त्रिपरिषद्को राष्ट्रिय सहमति मा खरिद भयो। यसको खरिदमा भ्रष्टाचार भयो भन्नेबित्तिकै सबै दलको नेतृत्व तैं चुप मै चूप। कसैले गर्यो अनुसन्धान ? त्यस्तै चिनियाँ जहाज किन्दा पनि भारी कमिसन प्राप्त भएकै हो। सिनो किनेर किन खाल्डो खन्नु भन्दाभन्दै सबै प्रधानमन्त्री, सबै पर्यटनमन्त्री, सबै पर्यटनसचिव किन लागिपरे ? कहाँसम्म भने चिनियाँ जहाज (पाँचवटा) एकदम ठीक छ भनी निगमका पाइलट र हाकिमहरूको समिति बनाउन लगाइयो। समितिले राम्रो रिपोर्ट दियो। त्यसैलाई आधार बनाएर खरिद गरियो। अब ती चिनियाँ जहाज ठीक छन् भनेर रिपोर्ट दिनेहरूलाई सुलीमा चढाउनुपथ्र्याे कि पर्दैनथ्यो यदि मिलेमतो नभएको भए ? चीनले हरेक दिन नौवटा उडान भर्छ काठमाडौंमा। तर, हाम्रो एउटा पनि जाँदैन। नगए पनि केही मतलब छैन। नागरिक उड्डयन प्राधिकरणका तत्कालीन महाप्रबन्धक सञ्जीव गौतमले चारवर्षे कार्यकाल माखो नमारी बिताएर निवृत्तै भए। त्यो अवधि ईयूको कालोसूचीबाट हटाउने पर्याप्त समय थियो। तर, पहल गरेनन्। बरु कालोसूचीबाट हटाउने नाममा विदेश भ्रमण गरे, गराए। महाप्रबन्धकलाई कुनै पनि प्रधानमन्त्री वा पर्यटनमन्त्रीले गृहकार्य (एसाइन) नै दिएनन् कि तिमी कालोसूचीबाट हटाऊ जसरी पनि। देशको माया भइदिएको भए प्रधानमन्त्री र पर्यटनमन्त्रीहरूको छाती भतभती पोल्नुपथ्र्याे। रातमा निद्रा लाग्दैनथ्यो। काम गर्न नसक्दा राजीनामा आउँथ्यो। यस्तो पो नेता भन्न पाइन्थ्यो। तर, यहाँ सब उल्टो भएको छ । सन्दर्भ वाइडबडीकै। हिजो माथिल्लो तामाकोसीमा नवनिर्मित मस्र्याङ्दी तथा कुलेखानीजस्ता विद्युत्गृह धितोमा राखेर ऋण लिन खोज्दा विद्युत् प्राधिकरणले पाएन। कर्मचारी सञ्चय कोष, नागरिक लगानी कोष, बीमा संस्थान, टेलिकमजस्ता ऋणप्रदायक साहुजीका कर्मचारीलाई घुसबापत सेयर नै दिनुपर्यो। जबकी माथिल्लो तामाकोसी राष्ट्रिय आवश्यकता थियो, पहिचान थियो। तामाकोसीको निर्माणपछि वर्षको सय मेगावाट बनाउने पैसा कमाउँथ्यो। तर मरिगए पनि ऋण दिएनन्। अन्ततः सेयर नै दिनुपर्यो। तर वाइडबडीमा किन सर्लक्क दियो सञ्चय कोषले। सञ्चय कोषलाई पनि थाहा थियो कि आईकाओ र ईयूको कालोसूचीले नयाँ गन्तव्य पाउँदैन भन्ने। पहिले कालोसूची हटाऊ, अनि मात्र ऋण दिन्छु किन भन्न सकेन सञ्चय कोषले ? यसमा पनि कुरा उही आउँछ। कोषका पदाधिकारीलाई पनि कमिसनको मोह थियो। नत्र कुनै हालतमा ऋण स्वीकृत हुँदैनथ्यो। भलै राज्य नै ग्यारेन्टी बसेकाले दिएँ भन्न पाइएला। तर बिजनेस प्लानअनुसार दिन त मिल्ने थिएन। उसोभए माथिल्लो तामाकोसीमा पनि राज्यले ११ अर्ब रुपैयाँ पहिले ऋण दिइसकेको थियो। अहिले वाइडबडीका भ्रष्टाचारका शृंखला छ्यालब्याल हुँदा यी जिम्मेवार व्यक्तिहरू किन दुलाभित्र पसे ? यही प्रश्नमा सबै उत्तर समेटिएको छ । हाम्रा नेताका एक मात्र कर्मखरिद हो। मेलम्चीमा पनि नयाँ खरिद गर्ने निर्णय मन्त्रिपरिषद्बाटै भएको छ। अब मन्त्रिपरिषद्ले नै निर्णय गरिदिएपछि कसैको केही लाग्दैन। छानबिन पनि हुँदैन। त्यही भएर मन्त्री, सचिव, आयोजना प्रमुख र प्रधानमन्त्रीका खानेपानी सल्लाहकारको संयुक्त सेटिङमा धमाधम आफ्ना कार्यकर्तालाई ठेक्कापट्टा भइरहेको छ। संस्थागत लुटको शैलीमा। सबैजना तैं चुप मै चुप। गणतन्त्र आउनु अघिसम्म यस्तो लुट हुँदैन थियो। कम्तीमा लाज ढाक्न केही नाटक गरिन्थ्यो। अहिले त सर्वांग र खुलेआम लुट। यो लुटको शृंखला निरन्तर हुनेछ ।"
बलात्कृत महिला र अवैध सन्तान,"बलात्कृत महिलाको जीवन निर्वाह, जीवन रक्षा र समाजमा सम्मानपूर्वक बाँच्न सक्ने अवस्थाको निर्माण गर्ने जिम्मा पनि सरकारले लिनुपर्छ बलात्कृत महिला र अवैध सन्तान यस्ता पक्ष हुन्, जसलाई समाजले ठूलो सजाय दिन्छ । उनीहरूको कुनै अपराध हुँदैन । कुनै महिला बलात्कृत हुन्छिन् भने त्यसका लागि उनी दोषी हुँदिनन् । अन्य कुनै पुरुषको कुकृत्य वा अपराधका कारणले नै उनी बलात्कृत भएकी हुन्छिन् । बलात्कारपछि जसको हत्या हुन्छ, उनी समाजमा सबै आक्षेप र लान्छना आदिबाट मुक्त हुन्छन् । तर, बलात्कारपछि जो जीवित रहन्छन्, उनीहरू समाजबाट बहिष्कृत वा घृणित हुनुपर्छ । कोही युवती अविवाहित भएको भए उनको सम्मानजनक रूपले विवाह हुन सक्दैन । कोही विवाहित भएको भए आफ्नो पति, परिवार वा समाजबाट अपमानित वा बहिष्कृत हुनुपर्छ । सामाजिक जीवनमा उनीहरू सबै प्रकारका आदर, सम्मान वा प्रतिष्ठाबाट वञ्चित हुनुपर्छ । बलात्कृत महिलाको जीवन वा कथाको विस्तृत अध्ययन गर्ने हो भने यो कुरा प्रष्ट हुनेछ । निर्मला पन्तकै कुरा गरौं । बलात्कारपछि उनको हत्या गरियो । त्यसपछि उनका विषयमा देशव्यापी रूपमा आवाज उठ्न थाल्यो । कैयौं आन्दोलन भए । उनको बलात्कार र हत्याको छानबिन गर्न जाँचबुझ आयोगहरू गठन भए । उनको कारणले सम्पूर्ण देश तरंगित भयो, भइरहेको छ । सरकार वा प्रशासनसमेत हल्लिएको छ । तर, त्यससँग जोडिएको अर्को महत्वपूर्ण प्रश्न यो हो यदि बलात्कारपछि उनी जीवित भएको भए उनको अवस्था के हुन्थ्यो ? स्कुलमा उनी अपमानित हुनु पर्दथ्यो होला । सायद उनले आफ्नो अध्ययन छाड्नु पर्दथ्यो होला । उमेर पुगेपछि पनि सम्मानजनक रूपले कसैसित विवाह गर्न मुस्किल पर्दथ्यो । होला । बाँकी जीवन अपमान र घृणाको बीचमा बिताउनु पर्दथ्यो होला । बलात्कृत हुनु कुनै महिलाको अपराध होइन । तर, उनीहरूले जुन अपराध गरेका हुँदैनन्, त्यसका लागि उनीहरू समाजबाट कडा सजायको भागी हुनुपर्छ । यो ठूलो अमानवीय र मार्मिक अन्याय हो । त्यसका लागि दोषी को छ ? जसले उनीहरूमाथि बलात्कार गर्छ, उसलाई मात्र दोष दिएर पुग्दैन । उसले त एकपल्ट अपराध गर्छ, त्यसपछि उसलाई या त सजाय हुन्छ वा पैसा र प्रभावको बलमा ऊ बच्दछ । उसको कथा त्यहीं सिद्धिन्छ । बलात्कृत महिलामाथि जुन अन्याय भएको हुन्छ, त्यसका लागि उसलाई मात्र दोष दिएर पुग्दैन । त्यसको दोष समाजमाथि नै जान्छ वा समाजको विकृत, दूषित वा विषाक्त मानसिकतामाथि । त्यही कुरा अवैध सन्तानहरूबारे पनि सत्य हो । जसको बाबु पत्ता लाग्दैन उनीहरूले सानै उमेरदेखि नै ठूलो अपमान वा घृणाको सामना गर्नुपर्छ । स्कुलमा भर्ना भए भने बाबु नभएको भनेर उनीहरूका सहपाठीले गिजाउँछन्, अपमान गर्छन् । ठूलो भएपछि पनि उनीहरूलाई विभिन्न प्रकारका अपमानले पच्छ्याउन छाड्दैन । उनीहरूले सम्पूर्ण जीवन नै अपमान वा घृणामा बिताउनुपर्छ । बाबु पत्ता नलाग्नुमा उनीहरूको कुनै दोष वा अपराध हुँदैन । या त उनीहरूमध्ये कसैको आमाले कसैसित प्रेम गरेपछि पुरुषले त्यो महिलासितको सम्बन्ध वा बच्चालाई अस्वीकार गरेको कारणले उनीहरू अवैध हुनुपर्छ वा कुनै आमाले बच्चा जन्मेपछि उसलाई कतै फालिदिएका कारणले उनीहरूको बाबु पत्ता नलागेको हुन सक्छ । तर, जुनसुकै कारणले भए पनि बाबु पत्ता नलागेमा स्वयं उनीहरूको कुनै दोष वा अपराध हुँदैन । उनीहरूले जुन अपराध गरेका हुँदैनन्, त्यसका लागि उनीहरूलाई समाजले कडा सजाय दिएको हुन्छ । समाजद्वारा बलात्कृत महिलामाथि हुने अपमान, टीकाटिप्पणी आदिलाई रोक्न त्यसरी नै पहलकदमी गर्नु आवश्यक छ, जसरी दलित वा आम महिलाप्रति गरिने अपमानपूर्ण वा भेदभावपूर्ण व्यवहार रोक्न कानुनी रूपले नै प्रयत्न गरिन्छ । माथि उल्लेख गरिएअनुसार बलात्कृत महिला वा अवैध सन्तानलाई समाजले कडा वा अमानवीय जुन सजाय दिन्छ, त्यसबारे हामीले गम्भीरतापूर्वक विचार गर्नुपर्ने आवश्यकता छ । जनसाधारण, सामान्य महिला वा केटाकेटीले समेत उनीहरूलाई अपमान गरिरहेका हुन्छन् । परिणामस्वरूप उनीहरू (महिला र अवैध सन्तान) को सम्पूर्ण जीवन र मानसिकतामा समेत गम्भीर प्रकारको आघात पुग्छ, त्यो सामान्य होइन । त्यसरी बिना कुनै अपराध उनीहरूको जीवन असैह्य हुन्छ वा उनीहरूको जीवन बर्बाद भइरहेको हुन्छ । उनीहरूमाथि हुने त्यसप्रकारको अन्यायबाट बचाउन कुनै ऐन, कानुन वा सामाजिक व्यवस्था छैन । आवश्यकता यो छ कि उनीहरूमाथि हुने त्यस प्रकारको अपमानलाई पूरै बन्द गरियोस् र बलात्कृत महिला वा अवैध सन्तानहरू पनि सम्मानपूर्वक समाजमा बाँच्न सकुन् । त्यसका लागि दुईवटा आवश्यकता हुन्छन् पहिलो, सरकारले यससम्बन्धी आवश्यक कानुन निर्माण गरेर उनीहरूमाथि हुने अपमान र भेदभावलाई अन्त्य गर्न पहल गर्नुपर्छ । दोस्रो, समाजको बलात्कृत महिला वा अवैध सन्तानहरूप्रतिको दृष्टिकोण वा मनोविज्ञानलाई पूरै बदल्ने प्रयत्न गर्नुपर्छ । सामान्य प्रकारले हेर्दा यी कार्य कठिन जस्ता देखिन्छन्, तर कठिन छैनन् । समाजमा दलित, विधवा आदिबारेको भेदभावपूर्ण दृष्टिकोण हटाउन व्यापक आवाज उठ्ने वा आन्दोलन हुने गरेका छन् । उनीहरूमाथिका भेदभाव हटाउन वा समाजमा उनीहरूलाई सम्मान दिलाउन सरकारले पनि कैयौं कानुन बनाएको छ । ती कानुनको परिणामस्वरूप उनीहरूप्रतिको भेदभावपूर्ण सामाजिक दृष्टिकोणमा धेरै सुधार भएको छ, तर पूरै होइन । त्यति मात्र होइन, कुनै दलितलाई अछुत भनेर उनीहरूप्रति भेदभाव गरियो भने त्यसका लागि दण्ड सजाय गर्ने कानुन पनि बनेका छन् । पहिले कोही विधवा बनेपछि उसलाई धेरै अपमान गरिन्थ्यो । उसलाई पुनर्विवाह गर्नेसमेत अधिकार हुँदैनथ्यो । तर, कानुनले अब विधवाहरूलाई पुनर्विवाह गर्ने र सम्मानपूर्वक जीवन बिताउने अधिकार प्रदान गरेको छ । महिलाकै कुरा गरौं, पहिले उनीहरूले धेरै नै अपमानको जीवन बिताउनु पर्दथ्यो । पुरुषले एकैसाथ कैयौं महिलासित विवाह गर्न सक्दथे । उनीहरूलाई कुटपिट गर्न वा जबर्जस्ती घरबाट निकालिदिन सक्दथे । तर, अब त्यसबारे अन्तर्राष्ट्रिय रूपमा र नेपालमा पनि कैयौं कानुन बनेका छन् । त्यसले गर्दा महिलाको पहिलेको अपमानजनक र असमान अवस्थामा धेरै नै सुधार वा परिवर्तन भएको छ । त्यही प्रकारले बलात्कृत महिला वा अवैध सन्तानलाई समाजमा सम्मानजनक अवसर प्रदान गर्न पनि सरकारले ठोस पहल गर्नुपर्ने वा त्यसबारे आवश्यक कानुन बनाउनुपर्ने आवश्यकता छ । बलात्कृत महिलाको समस्यालाई सरकारले गम्भीरतापूर्वक लिनुपर्छ । कुनै महिलालाई बलात्कार गरेपछि सम्बन्धित पुरुषलाई कानुनले सजाय देला । कानुनले महिलालाई न्यायधीशको तजविजअनुसार केही क्षतिपूर्ति दिने व्यवस्था पनि गरेको हुन्छ । क्षतिपूर्ति दिलाइए पनि बलात्कारबाट महिलाको जीवन वा सामाजिक प्रतिष्ठामा ठूलो क्षति पुगेको हुन्छ । त्यसको तुलनामा उनलाई दिइने क्षतिपूर्ति गौण वा नगन्य हुन्छ । त्यो बलात्कारपछि सम्बन्धित महिलाको सम्पूर्ण जीवन नै अन्धकारमय भएको वा बर्बाद भएको हुन्छ । उनका जीवनका अगाडिका सबै ढोका बन्द हुन्छन् । त्यो क्षतिपूर्तिको तुलनामा न्यायाधीशको तजविजअनुसार दिइने क्षतिपूर्तिको खास महत्व वा अर्थ हुँदैन । जेजति क्षतिपूर्ति दिने व्यवस्था गरिएको छ, त्यो पनि सम्बन्धित पीडक पुरुषबाट नै दिने व्यवस्था गरिएको हुन्छ । त्यो क्षतिपूर्ति पनि लामो कानुनी प्रक्रियाको बीचबाट गएर नै प्राप्त हुन सक्छ । त्यसको सट्टा पीडित महिलालाई क्षतिपूर्ति दिने जिम्मेवारी स्वयं सरकारले नै लिनुपर्छ । पीडक पुरुषबाट प्रक्रिया पूरा गरेर त्यसको असुली गर्ने काम सरकारको हुनुपर्छ । निश्चय नै त्यसरी दिइने क्षतिपूर्ति पनि माथि भनिए जस्तै कम र अपर्याप्त हुनेछ । उपरोक्त अवस्थामा एकातिर बलात्कृत महिलाको जीवन निर्वाह, जीवन रक्षा र समाजमा सम्मानपूर्वक बाँच्न सक्ने अवस्थाको निर्माण गर्ने जिम्मा पनि सरकारले लिनुपर्छ । त्यसका लागि समाजद्वारा बलात्कृत महिलामाथि हुने अपमान, टीकाटिप्पणी आदिलाई रोक्न त्यसरी नै पहलकदमी गर्नु आवश्यक छ । जसरी दलित वा आम महिलाप्रति गरिने अपमानपूर्ण वा भेदभावपूर्ण व्यवहार रोक्न कानुनी रूपले नै प्रयत्न गरिन्छ वा गर्नुपर्छ । ठीक त्यही कुरा अवैध सन्तानहरूबारे पनि हो । अर्को महत्वपूर्ण पक्ष सामाजिक दृष्टिकोण वा मनोविज्ञानमा सुधार वा परिवर्तनको हो । बलात्कृत नारी वा महिलाले अपमानजनक जीवन बिताउनुपर्ने मुख्य कारण समाजमा प्रचलित विभिन्न प्रकारका विकृत, दूषित वा विषाक्त सोचाइ नै हुन् । बलात्कृत महिला वा अवैध सन्तानबारे मात्र होइन समाजमा थुप्रै विषयमा त्यस प्रकारका सोचाइ पाइन्छन् । पुरानो धार्मिक मान्यता, सामाजिक कुरीति, रुढिवादी सोचाइ वा व्यक्तिगत ईष्या, डाह आदिका कारणले पनि त्यस प्रकारका सोचाइ देखापर्ने गर्दछन् । ऐतिहासिककालदेखि नै समाजका कैयौं समूहहरू त्यस प्रकारका सामाजिक सोचाइका कारणले पीडित हुँदै आएका छन् । तर, त्यसको एउटा सकारात्मक पक्ष पनि छ । चेतनाको विकास हुँदै गएपछि सुधार वा विकास हुँदै पनि आएको छ । त्यही प्रकारले बलात्कृत महिला वा अवैध सन्तानप्रतिको भेदभावमूलक सोचाइमा पनि सुधार हुन सक्छ र सुधार गर्ने हाम्रो प्रयत्न हुनुपर्छ । कुनै महिला बलात्कृत भएपछि बलात्कार गर्ने पुरुषमाथि कडाभन्दा कडा सजाय हुनुपर्छ भनेर व्यापक आवाज उठ्ने वा आन्दोलन हुने गरेका छन् । त्यसबारे कडा कानुन बनाउन संसद्मा पनि लगातार आवाज उठ्ने गरेको छ । खास गरेर निर्मला पन्तको बलात्कार र हत्याको सन्दर्भमा त्यस प्रकारको आवाज वा आन्दोलनले राष्ट्रिय रूप लिए । तर, बलात्कृत भएपछि महिलामाथि ठूलो पैमानामा जुन अपराध गर्ने गरिन्छ, अर्थात् अपमान वा घृणा गर्ने गरिन्छ, त्यसले गर्दा उनीहरूको जीवन कष्टप्रद र असह्य हुन्छ । त्यसका लागि को जवाफदेही छ वा त्यसबाट बलात्कृत महिलाको कसरी रक्षा गर्ने ? त्यसबारे कतै आवाज उठेको पाइन्न । यो पनि गम्भीर सामाजिक तथ्य हो र यसप्रति समाजमा चेतना आउनुपर्ने वा पुनर्जागरण हुनुपर्ने आवश्यकता छ । त्यही कुरा अवैध सन्तानको सन्दर्भमा पनि सत्य हो ।"
पुनः तात्यो क्रिकेट रंगशाला निर्माणको माहोल,"चितवन : गौतम बुद्ध अन्तर्राष्ट्रिय क्रिकेट रंगशाला निर्माणको कामले फेरि तीव्रता पाउन थालेको छ। दुई महिनादेखि रोकिएको रंगशाला निर्माणको अभियानले पुन : गति लिएको हो। रंगशाला निर्माणका लागि भएका गतिविधिले जिल्लामा माहोल तातिएको छ। रंगशाला निर्माणका लागि लगातार सहयोग हस्तान्तरण हुन थालेको हो। निर्माण अभियन्ता धुर्मुस सुन्तली फाउन्डेसनले काम रोकेपछि वातावरण सहज बनाउन जिल्लास्तरबाटै पहल थालिएको थियो। रंगशाला निर्माणका लागि जिल्लामा रहेका सरोकारवालाको सहभागितामा समिति गठन तीव्र पारिएको छ। राजनीतिक दल, जनप्रतिनिधि, निजामती कर्मचारी, उद्योगी व्यवसायी समेटिएको ७२ सदस्यीय समिति गठन गरिएको छ। त्यसैबाट सात जना सदस्य रहेको सचिवालय समिति बनाइएको छ। जिल्लाभरिका सबै तह तप्काका व्यक्तिलाई समेटेर पाँच हजार एक सदस्यीय समिति गठन गरिएको छ। स्थानीय तहमा छुट्टाछुट्टै समिति गठन गरिएको छ। बिहीबारसम्म रत्ननगर, खैरहनी, राप्ती, कालिका नगरपालिका र इच्छाकामना गाउँपालिकामा सहयोग समिति गठन गरिएको छ। रंगशाला निर्माणका लागि जिल्लाबासीलाई जागरुक बनाउन खोजिएको उद्योग वाणिज्य संघ चितवनका वरिष्ठ उपाध्यक्ष चुननारायण श्रेष्ठले बताए। अहिले जिल्ला तातेको छ। चितवनबाटै माहोल तताउन सके यसको तरंग देशभर फैलाउन सकिन्छ भन्नेमा ढुक्क छौ, उनले भने, सबैलाई समन्वय गरेर सहयोग जुटाउन दौडधुप तीव्र पारिएको छ। अन्तर्राष्ट्रिय क्रिकेट रंगशाला निर्माणका लागि अहिलेसम्म ६ करोड ५० लाख घोषणा भए पनि त्यो रकम उठेको छैन। घोषित सहयोग रकम संकलनका लागि पनि पहल थालिएको छ। समितिले निर्माणको वातावरण सहज बनाउने भन्दै आश्वासन दिएपछि फाउन्डेसन काममा फर्किएको हो। रंगशालाको बार भत्काएपछि माहोल बिग्रिएको थियो। जेठ १५ गते भएको घटनापछि काम रोकेको फाउन्डेसनले मंगलबारबाट काम पुन : सुचारु गरेको छ। स्थानीय जनताको उत्साह र माहोल देखेर काममा फर्किएको फाउन्डेसनका अध्यक्ष सीताराम कट्टेलले बताए। उनले जिल्ला तातिए मात्रै सबै तातिने भन्दै केही समय बिथोलिएको वातावरण सकारात्मक रूपमा अगाडि बढेको बताए। यो सातामात्रै रंगशाला निर्माणका लागि झन्डै ८२ लाख सहयोग संकलन भएको छ। अन्तर्राष्ट्रिय क्रिकेट रंगशाला बनाउन उद्योग वाणिज्य संघ चितवनले बिहीबार ५५ लाख ५५ हजार पाँच सय ५५ रुपैयाँ सहयोग गरेको छ। संघले घोषणा गरेको एक करोड रुपैयाँमध्ये पहिलो चरणमा उक्त रकम प्रदान गरेको हो। त्यस्तै चितवन क्रिकेट संघले दुई लाख ५५ हजार पाँच सय ५५ रुपैयाँ सहयोग गरेको छ। पूर्वेली समाज चितवनले आयोजना गरेको कार्यक्रममा २३ लाखभन्दा बढी रकम संकलन भएको छ। उक्त कार्यक्रममा उवासंघका केन्द्रीय सदस्य तिलचन्द्र भट्टराईले १० लाख रुपैयाँ सहयोग गरेका थिए। भरतपुर महानगरपालिकाले आफ्ना वडा स्तरमा अभियानका लागि आह्वान गरेको छ। असोजसम्म डीपीआरको काम सकेर निर्माणको काम थालिने तयारी भएको फाउन्डेसनले जनाएको छ। २०७५ माघ १३ गते रंगशाला निर्माणको घोषणा सम्झौता भएको थियो।"
"कतारलाई कुबेतले हरायो, नेपाल चौथो स्थानमा",काठमाडौं : सिंगापुरमा जारी आईसीसी टीट्वेन्टी विश्वकप छनोट एसिया अन्तर्गतको खेलमा कुबेतले कतारलाई हराएको छ । शुक्रबार भएको खेलमा कुवेतले कतारमाथि १० रनको जित हात पारेको हो । १९८ रनको लक्ष्य पछ्याएको कतारलाई १८७ रनमा रोक्दै कुबेतले निकाल्यो । सिंगापुरको इन्डियन एशोसिएट मैदानमा भएको खेलमा कतारले टस जितेर पहिले फिल्डिङ रोजेको थियो । पहिले ब्याटिङमा उत्रिएका कुबेतका ब्याट्म्यानले आक्रमक पारी खेल्दै २० ओभरमा ७ विकेट गुमाएर १९७ रन बनाए । १९८ रनको विशाल लक्ष्य पछ्याएका कतारका ब्याट्सम्यानहरु पनि सुरुमा निकै आक्रामकरुपमा प्रस्तुत भएका थिए । २२ ओभरमा ३८ रन बनाउँदा पहिलो र २५ ओभरमा ४४ रन बनाउँदा दोस्रो विकेट गुमेपछि कतारको रन बन्ने गति सुस्ताएको थियो । कतारका ब्याट्म्यानले अन्तिमसम्म जितमा पुग्ने प्रयत्न गरेपनि २० ओभरमा ५ किवेट गुमाएर १८७ रन मात्रै बनाउन सके । नेपाल चौथो स्थानमा झर्यो जितसँगै कुबेत अंक तालिकाको दोस्रो स्थानमा उक्लिएको छ । नेपाल चौथो स्थानमा झरेको छ । कुबेतको ३ खेलबाट ३ अंक छ । पहिलो खेलमा मलेसियासँग परजित भएको कुबेतले दोस्रो खेलमा वर्षाका कारण सिंगापुरसँग ११ अंक बाँडेको थियो । नेपालको २ खेल खेल्दा एकमा हार एकमा जितकासाथ २ अंक छ । नेपालले अब शनिबार कुबेतसँग र आइतबार सिंगापुरसँग प्रतिस्पर्धा गर्नेछ । नेपाल हाल चौथो स्थानमा रहेपनि बाँकी दुवै खेल जितेमा शीर्ष स्थानमा रहँदै टीट्वेन्टी विश्वकपको ग्लोबल क्वालिफायर छनोट हुने सम्भावना यथावत छ । शीर्ष स्थानको प्रतिस्पर्धामा नेपालका लागि मलेसिया चुनौती छ । दुई खेलमा एकमा जित र एकमा हार व्यहोरेको मलेसिया समान अंक भएपनि रनरेटमा नेपालभन्दा माथि छ । मलेसियाले पनि बाँकी दुवै खेल जितेमा नेपाल शीर्षमा रहन रनरेटको परपर्नु पर्नेछ । मलेसिया र सिंगापुरबीच अहिले खेल भइरहेको छ । यस खेलमा मलेसियाले हारेमा नेपालको बाटो अझै सहज हुनेछ । त्यसपछि नेपालले बाँकी दुई खेलमा जित हासिल गर्दा सहजै शीर्ष स्थानमा रहन्छ। पहिलो खेलमा कतारसँग ४ विकेट पराजित भएको नेपालले दोस्रो खेलमा मलेसियामाथि ७ विकेटको जित निकाले थियो ।
गौरिका र एलेक्जेन्डरको राष्ट्रिय कीर्तिमान,काठमाडौं : दक्षिण कोरियाको ग्वाङ्जुमा जारी १८औं फिना विश्व पौडी च्याम्पियनसिपमा नेपालकी गौरिका सिंहले नयाँ राष्ट्रिय कीर्तिमान बनाएकी छन्। एक सय मिटर फ्रिस्टाइलमा बिहीबार गौरिकाले आफ्नै नाममा रहेको राष्ट्रिय कीर्तिमान सुधार गर्दै ०१:००:६२ सेकेन्डको नयाँ कीर्तिमान बनाएकी हुन्। यसअघि यस स्पर्धामा यसअघि उनकै नाममा ०१ :०० :७९ सेकेन्डको कीर्तिमान थियो। उनले सन् २०१७ मा आयोजना भएको २०औं राष्ट्रिय प्रतियोगितामा यो कीर्तिमान बनाएकी थिइन। यस स्पर्धामा ९३ जनाको सहभागिता रहेको थियो। गौरिका समग्रमा ६९औं स्थानमा रहिन्। यसैगरी पुरुष एक सय मिटर फ्रिस्टाइलमा नेपालका एलेक्जेन्डर शाहले पनि राष्ट्रिय कीर्तिमान बनाएका छन्। शाहले ५६२८ सेकेन्डको नयाँ राष्ट्रिय कीर्तिमान बनाएका हुन्। शाहले यसअघि शिरीष गुरुङको नाममा रहेको कीर्तिमान तोडेका हुन्। गुरुङले दुई वर्षअघि ५७८८ सेकेन्डको राष्ट्रिय कीर्तिमान बनाएका थिए। शाहले सुक्रबार ५० मिटर फ्रिस्टाइलमा प्रतिस्पर्धा गर्नेछन्। जुलाई २८ तारिखसम्म सञ्चालन हुने प्रतियोगिता नेपालबाट समान २२ पुरुषमहिला खेलाडीको सहभागिता रहेको छ। पुरुषमा शुभम् श्रेष्ठले ५० र एक सय मिटर ब्रेस्टस्ट्रोक तथा एलेक्जेन्डर शाहले ५० र एक सय मिटर फ्रिस्टाइलमा प्रतिस्पर्धा गर्नेछन्। यस्तै महिलामा गौरिकाले एक सय र दुई सय मिटर फ्रिस्टाइल तथा सोफिया शाहले ५० मिटर फ्रिस्टाइल र ५० मिटर बटरफ्लाईमा प्रतिस्पर्धा गरेका छन्। गौरिका यसअघि दुई सय मिटर फ्रिस्टाइलमा हिट चरणबाटै बाहिरिएकी थिइन्। नेपाली टोलीको व्यवस्थापकमा नेपाल पौडी संघका महासचिव जगतमान श्रेष्ठ तथा प्रशिक्षकमा पौडीका प्रमुख प्रशिक्षक शंकर कार्की रहेका छन्।
युनाइटेडसँग हार्यो टोट्टनहाम,"सांघाई : प्रिसिजन टुरअन्तर्गत इन्टरनेसनल च्याम्पियन्स कप फुटबलमा बिहीबार इङ्लिस क्लब म्यानचेस्टर युनाइटेडले प्रिमियर लिगकै प्रतिद्वन्द्वी टोट्टनहामलाई २१ गोलले हराएको छ।सांघाईमा भएको खेलमा युनाइटेडको जितमा एन्थोनी मार्सियल र एन्जल गोमेजले गोल गरे। टोट्टनहामका लागि लुकास मौराले एक गोल फर्काएका थिए। प्रतिस्पर्धात्मक खेलमा युनाइटेडले २१औं मिनेटमा खाता खोलेको थियो। मार्सियलले गोल गर्दै युनाइटेडलाई अग्रता दिलाए। त्यसपछि टोट्टनहामले ६५औं मिनेटमा बराबरी गोल फर्काएको थियो। टोट्टनहामका मौराले बराबरी गोल गरे। ८०औं मिनेटमा युनाइटेडका गोमेजले गोल गर्दै टोलीको जित पक्का बनाएका थिए। प्रिसिजनको तयारीका लागि अहिले युनाइटेड र टोट्टनहाम चीन भ्रमणमा छन्। यसैगरी प्रिसिजन टुरअन्तर्गत बिहीबार बिहान न्युयोर्कमा खेलिएको मैत्रीपूर्ण खेलमा च्याम्पियन्स लिग विजेता लिभरपुल पोर्चुगलको स्पोर्टिङ सिपीसँग २२ गोलको बराबरीमा रोकिएको छ। लिभरपुलका लागि डिभोक ओरिगी र जर्जियानो विजनाल्डमले गोल गरे। स्पोर्टिङका लागि बुर्नो फेर्नान्डेज र विन्डेलले एक एक गोल गरेका थिए। लिभरपुलले अब प्रिसिजनको अर्को खेल इटालियन क्लब नापोलीसँग जुलाई २८ तारिख खेल्नेछ। लिभरपुलले प्रिसिजनको टुरमा स्टार खेलाडी मोहमद सलाह, रोबेर्टो फिर्मिनो र साडियो मानेलाई समावेश गरेको छैन।"
नेपाल एक स्थान खस्कियो,"काठमाडौं : फिफा वरीयतामा नेपाल एक स्थान खस्किएको छ। विश्व फुटबल महासंघ (फिफा) ले बिहीबार सार्वजनिक गरेको पछिल्लो वरीयतामा नेपाल एक स्थान खस्कँदै १६६औं स्थानमा पुगेको हो। अघिल्लो महिना नेपाल १६५औं स्थानमा थियो। दक्षिण एसियाली देशमा भने नेपाल तेस्रो स्थानमा छ। नेपालभन्दा माथि भारत १०३औं स्थानमा छ। भारत एक स्थान खस्किएको हो। माल्दिभ्स १५२औं स्थानमा रहेको छ। यसैगरी बंगलादेश १८२औं, भुटान १८६औं, श्रीलंका २०० र पाकिस्तान २०४ स्थानमा छ। विश्व वरीयताको शीर्ष स्थानमा बेल्जियम छ। ब्राजिल दोस्रो, विश्वकप विजेता फ्रान्स तेस्रो, इङ्ल्यान्ड चौथो र उरुग्वे पाँचौं स्थानमा छन्। शीर्ष १० मा पोर्चुगल, क्रोएसिया, कोलम्बिया, स्पेन र अर्जेन्टिना रहेका छन्।"
ग्रिजम्यानको बार्सिलोना यात्रा विवादमा,"बार्सिलोना : एट्लेटिको म्याड्रिडबाट भर्खर बार्सिलोनामा अनुबन्ध भएका फ्रान्सेली स्ट्राइकर एन्टोइन ग्रिजम्यानको बार्सिलोना यात्रा विवादमा परेको छ । एट्लेटिकोले बार्सिलोनाले अवैध रूपमा ग्रिजम्यानलाई लगेको भन्दै उनको अनुबन्ध रोक्न ला लिगा मुख्यालयमा उजुरी दिएको छ । बार्सिलोनाले हालै ग्रिजम्यानलाई पाँच वर्षका लागि क्लबमा अनुबन्ध गरेको थियो । बार्सिलोनाले ग्रिजम्यानको रिलिज क्लज बराबरको एक सय आठ मिलियन पाउन्ड रकम ला लिगाको कार्यालयमा ग्रिजम्यानका वकिलमार्फत बुझाएको थियो । त्यसपछि बार्सिलोनाले एकपक्षीय रूपमा खेलाडी अनुबन्ध गरेको एट्लेटिकोको आरोप थियो । एट्लेटिकोले बार्सिलोनाले नियमविपरीत आफ्ना खेलाडी लगेको भन्दै थप रकमसमेत माग गर्दै आएको छ । एट्लेटिकोले ग्रिजम्यानका लागि बार्सिलोनासँग दुई सय मिलियन युरोको माग गरिरहेको छ । ग्रिजम्यानका विषयमा एट्लेटिकोले दिएको उजुरीका विषयमा स्पेनिस ला लिगा र स्पेनिस फुटबल संघले छानबिन गरिरहेको बताइएको छ । यदि एट्लेटिकोले ला लिगाबाट उचित निर्णय नपाएमा बार्सिलोनाविरुद्ध विश्व फुटबल महासंघ (फिफा) मा उजुरी दिने बताएको छ । ला लिगाका अध्यक्ष जाभियर टेबसले एट्लेटिकोको उजुरीमा छानबिन भइरहेको र छानबिनपछि निर्णय चाँडै सार्वजनिक गरिने बताएका छन् । एट्लेटिकोले प्रमाणसहित बार्सिलोनाविरुद्ध उजुरी दिएकाले ग्रिजम्यानको सरुवामा प्रतिबन्ध लाग्न सक्ने बताइएको छ । उजुरीको विषयमा अनुसन्धान जारी छ । कुनै पक्ष मर्कामा परेको भए उसलाई न्याय हुनेछ, टेबसले भने । बार्सिलोना दोषी ठहरिएमा उसलाई आर्थिक जरिबाना र ग्रिजम्यानको सरुवासमेत रोकिने सम्भावना छ । ला लिगाले आफ्नो छानबिन सकेर कारबाहीका लागि स्पेनिस फुटबल संघलाई सिफारिस गर्नेछ । त्यसपछि संघको कारबाही र निर्णय नै अन्तिम हुनेछ । बार्सिलोनामा अनुबन्धन हुन पाउँदा खुसी देखिएको ग्रिजम्यानले गत मंगलबार बार्सिलोनाबाट डेब्यु गरेका थिए । उनको डेब्यु खेलमा बार्सिलोना प्रिमियर लिग क्लब चेल्सीसँग २१ गोलले पराजित भएको थियो ।"
