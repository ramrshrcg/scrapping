शीर्षक,विवरण
"सरकार, सञ्चार र जनता !","नेपालको सञ्चारजगत् यतिबेला सरकारसित असन्तुष्ट देखिएको छ। सरकारले मिडिया काउन्सिल ऐन संसद्मा दर्ता गराएपछि नेपाली प्रेस सशंकित र तरंगित भएको छ। विधेयकमा के छ भन्ने आधिकारिक रूपमा नआएकाले यसै भन्न सकिन्न तर सरकारका मन्त्रीको कुरा सुन्दा नेपाली पत्रकारिताको पक्षमा राम्रो छैन भन्ने अखबारमा देखिएको विरोधको स्वरबाट भेउ पाउन सकिन्छ। खासगरी काउन्सिलको गठन, अध्यक्ष तथा सदस्यको पदावधि आचारसंहिता, त्यसको पालना र कारबाहीको प्रावधानलाई लिएर विरोध सुरु भएको छ। कुनै पनि नयाँ सरकार आएपछि राष्ट्रका प्रमुख ठाउँमा आफ्ना मानिस राख्ने राजनीतिक दलको स्वभावअनुसार सायद आफ्ना मान्छे काउन्सिलमा ल्याएर नेपाली मिडियालाई आफ्नै मुठीमा पार्ने विचार सरकारको हुन सक्छ। अहिले जताततै भ्रष्टाचार र गलत काम भइरहेको समाचार पढ्दा सरकार अत्तालिएर प्रेसलाई नियन्त्रण गर्ने खाजेको हो कि जस्तो पनि लाग्छ। जे होस्, अहिले सरकार र नेपाली प्रेस मल्लयुद्ध गर्न मैदानमा उत्रिएका छन्। यो राम्रो होइन, सरकार र प्रेसको त सम्बन्ध राम्रो हुनुपर्छ। त्यसो भए मात्र देशले समृद्धि र विकास हासिल गर्न सक्छ। नेपालमा मात्र होइन संसारमा धेरै ठाउँमा मिडिया र सरकारको सम्बन्धलाई लिएर विभिन्न बोल्ने र लेख्ने स्वतन्त्रताका साथै मिडिया र विभिन्न मुलुकका पत्रकार, विद्वान् र राजनीतिज्ञका बीचमा सञ्चारमाध्यममा लगाइने सेन्सरसिप, राष्ट्रिय सुरक्षा, जनअभिरुचि जस्ता विषयमा धेरै मसी खर्च भइसकेको छ भने करोडौं अक्षर लेखिएका छन्। जनअभिरुचि मिडियामा व्यापार, मिडिया नियमावली, बोल्ने र लेख्ने स्वतन्त्रताका साथै मिडिया र सरकारबीचको सम्बन्धमा पनि संसारभर नै छलफल भइरहेकै छ। विश्वका धेरै मुलुकमा मिडिया मालिक, पत्रकार र राजनीतिज्ञबीच कहिल्यै नसकिने विवाद हुन् यी। नेपालमा पनि यो विषयमा यसअघिका सरकारलगायत पञ्चायतकालमा पनि यो विवाद कायमै थियो। विभिन्न मुलुकका आलोचकले सरकारले जनतालाई कुनै विषयमा आवश्यक सूचना दिँदैन भन्छन्। खासगरी आतंकवाद र राष्ट्रिय सुरक्षाका विषयमा जनताबाट सरकारले कुरा लुकाउँछ भन्ने आरोप हुन्छ। विगत दुई दशकमा विश्वमा पहिले कहिल्यै नभएको लोकतन्त्रीकरण अथवा प्रजातान्त्रीकरण प्रक्रिया भएको हामीले देखेका छौं। सन् १९८९ को बर्लिनको पर्खाल भत्केदेखि तथा शीतयुद्धको समाप्तिपछि सन् १९७० को सुरुतिर सुरु भएको प्रजातान्त्रीकरणको तेस्रो चरणपछि जनतालाई यही प्रजातन्त्रले सचेत गराएको हो। जसले जनजीवनमा अरू सक्रिय हुन उत्प्रेरित गरेको हो। हाम्रै नेपालमा पनि १० वर्षको सशस्त्र संघर्षपछि जनता राजनीतिमा बढी सक्रिय हुन थालेको सञ्चारजगत्कै कारण हो। कुनै पनि प्रजातान्त्रिक सरकारले आफ्ना नीति र उद्देश्य अनि कार्यक्रमको सफलताका लागि तिनको योजना जनसमक्ष लैजानु जरुरी हुन्छ। त्यसका लागि सरकारलाई मिडियाको आवश्यकता पर्छ। धेरै मुलुकमा सरकारले यस काममा आफ्नै मिडिया स्थापना गरेको हुन्छ। तर सरकारी मिडियाले सरकारकै मात्र कुरा गर्छ भनेर जनताले नपत्याउने, आलोचना गर्ने र जनस्तरका सूचना र खबर जनतामा पुर्याउन निजी क्षेत्रका पनि सञ्चार सुविधातिर लाग्ने गर्छन्। यी दुई संस्थाबीच समन्वय र सम्बन्धका लागि सरकारले आफ्नै संस्था पनि स्थापना गरेको हुन्छ। ती संस्थामा सरकारले आफ्नै मान्छे नियुक्त गर्छ, चाहे ती विषय र कामबारे जानकार भए पनि तिनको अरू निजी मिडियासँगको सम्बन्ध पक्षपातपूर्ण रहेको धेरै उदाहरण छन्। सरकार र प्रेसबीच सुमधुर सम्बन्ध बनाउन सम्बन्धित संस्थालाई नै जिम्मेवार बनाए पुग्छ। निजी क्षेत्रका सञ्चारमाध्यमलाई सरकारले खर्च दिँदैन, आफैं कमाएर सञ्चालन गर्नुपर्छ। त्यसैले अलिकति व्यापारिक मनोवृत्ति पनि देखिन सकिन्छ। ठूलाठूला कम्पनीको विज्ञापन छापेर, कोही बेला ती कम्पनीका उत्पादनको समाचार दिनु उनीहरूको बाध्यता हुन्छ। तर धेरै व्यापारी प्रवृत्ति हुँदै गयो भने तिनले जनताका विषयलाई महत्त्व दिँदैनन्। यस्ता निजी संस्थाले सरकारका कमजोरी देखाउन, सरकारका गल्तीलाई जनसमक्ष पुर्याउन आफ्नो माध्यममा प्रयोग गरेपछि सरकार र मिडियाबीच द्वन्द्व सुरु हुनु स्वाभाविकै हुन्छ। यस्तो अवस्थामा सरकार, राजनीतिक दल, मिडिया र सामाजिक प्रणालीबीच समन्वय र सुसम्बन्ध विस्तार गरेर पनि आफ्नो नियम र काम गर्ने तरिका र मोडेल विकास गर्न सकिन्छ। नेपाली प्रेस र सरकारबीच एउटा समस्या देखिएको छ। नेपाली प्रेस पहिलेभन्दा धेरे विकसित भइसकेको छ। पहिले सरकारी प्रेस मात्र हुँदा मन्त्रीका अर्थ न वर्थका भाषण मात्र हुन्थे। राजधानी र निश्चित सहरका सामान्य समाचार मात्र आउँथे। त्यसबेला नेपालमा पत्रकारिता सुरु भएकै थिएन भन्दा पनि हुन्छ। तर अहिले प्रेसमा भएको नयाँ प्रविधि प्रयोगका साथै पत्रकारिता अध्ययन गरेका अनुभवी र दक्ष जनशक्ति पनि भएकाले नेपाली पत्रपत्रिकामा ठूलो परिवर्तन देखिनु स्वाभाविकै हो। सुरुमा एउटा रेडियो र केही पत्रपत्रिका मात्र भएको नेपाली समाजमा अहिले अनगिन्ती रेडियो खुलेका छन्। टेलिभिजन च्यानलको प्रचुरताले सञ्चारको व्यापक विकास भएको छ। आजको युग नै सञ्चारको हो भन्ने कुरा खल्तीमा बोकेको एउटा मोबाइल मा जहाँकहीं रहे पनि रेडियो सुन्न, टेलिभिजन हेर्न र अखबार पढ्न पाउनुले स्पष्ट पार्छ। आज टेलिभिजन, इन्टरनेट र युट्युबहरूले संसारलाई एउटा गाउँ बनाइदिएका छन्। सिंगो भूगोल हत्केलामा अटाइदिएको छ। यो व्यापक विकास भएको बेला सरकारले ती साधनलाई जनताको भलाइका लागि प्रयोग गर्दा सरकारका गल्ती औंल्याउने उनीहरूको कर्तव्य पूरा गर्दा सरकार रिसाएर तिनलाई नियन्त्रण गर्न खोज्नु, प्रजातान्त्रिक समाजमा सुहाउँदैन। सरकार त झन् आफूले बुझ्नुपर्ने विषय सञ्चार जगत्बाट पाउँदा प्रसन्न हुनुपर्ने होइन र ? सरकारलाई आफ्ना सूचना विभाग, प्रेस काउन्सिलजस्ता संस्था हुँदाहुँदै मिडिया काउन्सिल खोल्नुपर्ने आवश्यकता र औचित्यबारे बहस गर्नुपर्छ। देशभरिका पत्रकार र मिडिया मालिकसित बसेर घनीभूत छलफल गरेर एउटा निष्कर्षमा पुग्नु राम्रो हुन्छ। आआफ्नो ठाउँमा उफ्रिनुभन्दा छलफल र विचारविमर्श गर्ने माध्यम अपनाउँदा उचित होला। संस्था धेरै खोल्नुभन्दा एउटै संस्था राखेर मिडियालाई नै जिम्मेवार बनाउनेतर्फ लाग्नु आर्थिक, सामाजिक र पत्रकारिताका दृष्टिबाट पनि राम्रो हुन्छ। मिडियालाई नै जनताप्रति उत्तरदायी बनाएर छाडी दिनु प्रजातान्त्रिक सरकारका लागि सजिलो पनि हुन्छ। कसैले आफ्नो दायित्व निर्वाह गर्दा गल्ती गर्यो भने त्यसलाई हेर्ने प्रेस काउन्सिललाई नै सुदृढ गराए हुँदैन ? नेपालमा प्रेस काउन्सिलको कुनै कामै देखिएको छैन। सरकारमा देखिएको एउटा गलत प्रवृत्ति सरकारी संस्थामा योग्यता, शिक्षा र अनुभवभन्दा पनि हाम्रा मान्छे खोज्ने प्रवृत्तिले केही हुन नसकेको हो। अहिले सरकारले स्थापना गर्न खोजेको मिडिया काउन्सिल पनि त्यस्तै हुन सक्छ। आफ्ना मान्छेलाई त्यहाँ राख्ने र मिडियालाई आफ्नो नियन्त्रणमा राख्ने। तर अहिलेको युगमा त्यो सम्भव छैन। सञ्चारमाध्यमलाई नै जिम्मेवारी दिएर उसलाई व्यावसायिक बनाउन सरकारले मद्दत गर्न सक्छ र सक्नुपर्छ। एभेन्युज टेलिभिजनको एउटा अन्तर्वार्तालाई नै लिऊँ। उपप्रधानमन्त्री उपेन्द्र यादवलाई अन्तर्वार्तामा बोलाएर ठाडो प्रश्न सोध्ने र जबर्जस्ती उत्तर खोज्ने प्रश्नकर्तासित रिसाएर मन्त्री बीचैमा माइक फालेर हिँडेको दृश्यले के सन्देश दिन खोजेको छ ? अन्तर्वार्ताकारले पनि मर्यादाभित्र रहेर प्रश्न गर्ने र उपप्रधानमन्त्रीले पनि त्यसलाई सहजरूपमा लिएर जवाफ दिएको भए उपयुक्त हुन्थ्यो। प्रश्नकर्ता र मन्त्री दुवै त्यसरी आवेशमा आउनु हुँदैनथ्यो। सरकार र प्रेसबीच सुमधुर सम्बन्ध बनाउन सम्बन्धित संस्थालाई नै जिम्मेवार बनाए पुग्छ। जनतासँग प्रत्यक्ष सम्बन्ध राख्ने प्रेसलाई कसरी उत्तरदायी र जिम्मेवार बनाउने अनि पत्रकारलाई पत्रकारिताका सिद्धान्त र व्यवहारबारे राम्रो प्रशिक्षण दिनेजस्ता कदम चाल्दा उपयोगी हुन सक्छ नकि तिनलाई कुनै कारबाही गर्दा। पत्रकारलाई कारबाही गर्ने कुरा अबको युगमा सम्भव छैन र तिनलाई अनुशासित र जिम्मेवार बनाउने शिक्षा र तालिम दिनु नै उपयुक्त हुन्छ। प्रेसलाई नियन्त्रण गर्न खोज्नु भनेको राजनीतिक नैतिकता हराउनु हो। यसले लोकतन्त्रलाई विनाशको बाटोतर्फ डोर्याउने निश्चित छ।"
काउन्सिल कि मन्त्रालयको शाखा ?,"सरकारले सरोकारवालासँग व्यापक छलफल, परामर्श र सुनुवाइविनै प्रेस काउन्सिलसम्बन्धी विधेयक संसद्मा लगेको छ। यतिबेला विधेयकका प्रावधानलाई लिएर मुलुकभरका आम स्वतन्त्रताप्रेमी पत्रकार सडकमै ओलिर्नुपरेको विडम्बनापूर्ण अवस्था छ। खासगरी काउन्सिल पदाधिकारी छनोट गर्न सञ्चार तथा सूचना प्रविधि मन्त्रालयकै सचिव संयोजक र मन्त्रालयले नै तोकेका सदस्यको भारी बहुमत हुने गरी छनोट समिति बनाउने प्रक्रिया र दण्ड सजायको व्यवस्थाप्रति नेपाल पत्रकार महासंघलगायत सरोकारवाला पक्षले गम्भीर आपत्ति व्यक्त गर्दै आएका छन्। हुन पनि समितिको गठन प्रक्रिया हेर्दै सञ्चार मन्त्रालयको आफ्नै हात जगन्नाथ देखिन्छ। किनकि छनोट समितिमा सरकारका प्रतिनिधि सर्वेसर्वा छन्। समिति मात्र होइन, विधेयकमा पत्रकारलाई कठोर जरिबानाको व्यवस्थासमेत तोकिएको छ। आचारसंहिताविपरीत गलत समाचार सामग्री प्रकाशन गरेमा पत्रकारले २५ हजारदेखि ५० लाख रुपैयाँसम्म जरिबानाको भागीदार बन्नुपर्ने छ। यसबाहेक मर्का पर्ने पक्षलाई मनासिब क्षतिपूर्तिसमेत भराउनसक्ने व्यवस्था छ। जरिबाना मात्रा नभई मनासिब क्षतिपूर्ति समेत भराउनुपर्ने अवस्थाले एउटा सामान्य पत्रकारले वर्षौंसम्म जेलमै सड्नुपर्ने अवस्था आउन सक्छ। क्षतिपूर्तिको कुनै हद छैन। ससर्ति हेर्दा विधेयकभित्रको अन्तर्य दण्डकेन्द्रित देखिन्छ। विधेयकअनुसार कसैको उजुरी लिने, छानबिन गर्ने, जरिबाना तोक्ने र क्षतिपूर्तिको सजाय गर्ने सबै काम सरकारले बनाएको काउन्सिलले गर्नेछ। कुनै अर्धन्यायिक, न्यायिक वा अनुसन्धान अधिकारीबाट तथ्यको प्रमाणित पनि गराउनु पर्दैन। पत्रकारलाई जरिबाना कसेपछि बल्ल अदालतमा जान पाइनेछ। फेरि आचारसंहिता बनाउने अधिकार पनि सरकार नियन्त्रित काउन्सिललाई हुनेछ। काउन्सिलको स्वतन्त्रता र स्वायत्तता भन्ने चिज नै अपहृत भएको छ। यस्तो गम्भीर प्रकृतिको विधेयकका विषयमा नेपाल पत्रकार महासंघलगायत सरोकारवाला निकायसँग परामर्श लिन आवश्यक ठानिएन। एकाध गोष्ठीको भरमा ठाडै संसद्मा विधेयक लैजाने काम भयो। जस्ताको तस्तै संसद्बाट विधेयक पारित भएमा काउन्सिल अब मन्त्रालयको शाखामा परिणत हुनेछ। अनि यस्तो कठपुतली निकायबाट प्रेस स्वतन्त्रता र विचार अभिव्यक्ति स्वतन्त्रताको कतिसम्म आशा गर्न सकिएला ? यति मात्र होइन काउन्सिल अध्यक्ष हुन १० वर्षको अनुभवी भए हुने अनि सदस्यलाई १५ वर्ष चाहिने कतिसम्म हास्यास्पद हो ? सञ्चारमन्त्रीको हठ हेर्दा भूलवश यी प्रावधान राखिएको भन्ने ठाउँ पनि रहेन। संविधानको प्रस्तावनामै पूर्ण प्रेस स्वतन्त्रताको सुनिश्चित भएको लोकतान्त्रिक जमानामा कठोर दण्ड व्यवस्थाबाट आमसञ्चारलाई मर्यादित पार्ने कुरा असम्भव हो भनेर समयमै बुझ्न ढिलाइ गर्नु हुँदैन। लोकतन्त्रको उपलब्धि वा उपहारका रूपमा रहेको पूर्ण प्रेस स्वतन्त्रता को संवैधानिक मर्मलाई गुम्न नदिन बेलैमा सचेतना आवश्यक छ। प्रेस स्वतन्त्रताको कुरा जनताको नैसर्गिक हक हो। यही भएर नै प्रेस स्वतन्त्रता, विचार अभिव्यक्तिको स्वतन्त्रता र सूचनाको हकलाई मौलिक हकका रूपमा संविधानमै सुरक्षित गरिएको हो। पञ्चायती कालरात्रि र शाही सरकारको बन्देजबाट क्षत्विक्षत् आमसञ्चारको विगत अनुभवका आधारमा सायद संविधानमै यसरी ग्यारेन्टी गरियो। विधेयकका व्यवस्था हेर्दा सधैंभरि एउटा कलमजीवी, सञ्चारकर्मी या सम्पादकले सधैंभर मनमा डर र भय लिएर कलम समात्नुपर्ने स्थिति छ। शब्द, विचार वा अभिव्यक्ति कसैमाथि आक्षेपको विषय पो हुन्छ कि भनेर। त्रसित दिमागले आमनागरिक र पाठकका लागि कतिसम्म आलोचनात्मक खुराक दिन सक्ला ? यो विधेयक हुबहु पारित भयो भने कलम समात्नुपूर्व भ्रष्टाचार, घुसखोरी, अनियमितता, अपारदर्शिता, अँध्यारा कोठामा हुने अवैध साँठगाँठ, आपराधिक प्रवृत्ति, व्यथितिका सन्देश लेख्नुअघि अब जेल जान तयार भएर मात्रै हिम्मत गर्नुपर्नेछ। किनकि केही लेख्दा त कसै न कसैलाई कुनै अफ्ठ्यारो त भइ नै हाल्छ। नलेखौं सार्वजनिक हित, नागरिक सुरक्षा, पारदर्शिता, नागरिकका मौलिक हकको संरक्षण गर्नुपर्ने दायित्व छ। फेरि लेखौं कठोर कानुनी व्यवस्थाका कारण जेलमा आकाशका तारा गन्नुपर्ने स्थिति जो छ। बृहत्तर हितमा आलोचनात्मक हुन खोज्दा गलत पर्ने पक्षलाई त चोट पुग्छ नै। लेखिएका अक्षरले कसैलाई बिझाउँछ भनेर पत्रकारिताको धर्मबाट च्युत हुने हो भने पाठक र प्रकारान्तरले आम नागरिकलाई नै न्याय हुँदैन। विधेयकका कारण पत्रकारिताको मूल धर्मबाट बाहिर गई सेल्फसेन्सरसिप को अवस्था निम्तिने अर्को खतरा पनि छ। यसरी विधेयकले आमसञ्चारकर्मीलाई यस्तो सन्ध्याकालमा पुयाएको छ। विधेयकका व्यवस्थाले त साँच्चै पत्रकारितै नगर्न दुरुत्साहन गर्छन्। विधेयकमा रहेका जरिबाना र क्षतिपूर्ति विद्यमान नेपाली पत्रकारहरूको बुताभन्दा बाहिरको कुरा हो। अझै साना लगानी तथा स्वरोजगारमूलक मिडियाका लागि त झन् खतराको घन्टी हो यो। बिहानबेलुकाको जोहो गर्न न्यूनतम तलबसमेत नपाउने स्थितिमा जरिबाना र क्षतिपूर्ति भराउन घरखेत बेच्दा पनि पुग्ने छैन। ठूलाठूला आन्दोलनमार्फत निर्देशित र नियन्त्रित पत्रकारिताको चरण पार गरेर आइसकेको तथ्यलाई सरकारले बेलैमा हृदयंगम गर्नु जरुरी छ। अनेक हन्डर, ठक्कर खाएर प्रताडना खेपेर नेपाली पत्रकारिता आजको खुला दुनियाँमा आइपुगेको हो। संविधानमा स्वर्ण अक्षरले लेखिएको पूर्ण प्रेस स्वतन्त्रता को अवस्थासम्म आइपुग्दा हाम्रा अग्रजहरूले निकै आँसु र रगत सुकाएका छन्। प्रेसले के गर्न हुने, के गर्न नहुने भनेर संविधानमै लिपिबद्ध गरिएको छ। बरु आचारसंहितामा प्रेसलाई अझै मर्यादित, स्वतन्त्र र निश्पक्ष बनाउने दिशामा अंकुशको सट्टा बढी मार्गदर्शन पो गर्नुपर्ने हो। संविधानमा लेखिएका हक, मर्म र भावनाविपरीत हुने गरी लोकतान्त्रिक भन्ने सरकारबाट कुनै हालतमा मिल्दैन। संविधानअनुरूप प्रेसलाई नियमन र सहजीकरण नै गर्न नसक्ने भन्ने होइन। तर प्रेसलाई सहजीकरण गर्ने दृष्टिले आएको हो कि नियन्त्रण गर्ने रूपले आएको छ भन्नेमा गम्भीर सन्देह छ। आमपत्रकारलाई भुमरीमा पार्ने गरी संवैधानिक मक्सदभन्दा बाहिर गएर बनाइएका कानुन मान्नुपर्छ भन्ने छैन। प्रेस स्वतन्त्रतालाई नै अँध्यारोमा पार्ने गरी आएका कानुनलाई सुझबुझपूर्ण ढंगले सच्याइएन भने अवज्ञा गर्दै सबै पत्रकार जेल जान तयार हुने दिन आउन सक्छ। यस्तो दिन आयो भने दुईतिहाइको सरकारले दुनियाँलाई के सन्देश दिन्छ ? लोकतन्त्र, मानवअधिकार र प्रेस स्वतन्त्रताका लागि नै भनेर वर्षौं जेलनेल भोगेर सत्ताको बागडोर सम्हाल्नेले यस्तो संवदनशील विषय किन बिर्सेका होलान् ? चिन्तासँगै यतिबेला सबैमा कूतुहलता पनि छ। दण्डउन्मुख कठोर कानुनी व्यवस्थाले सुसज्जित गर्दै मुठीभर संरचना खडा गर्दा प्रेस स्वतन्त्रताको रक्षा हुँदैन। यस्ता प्रावधानले पत्रकारको आलोचनात्मक चेतसमेत मार्नेछ। विधेयकलाई संसदीय छलफलमा लैजानुपूर्व एकपटक कम्तीमा जनमत बुझ्ने कोसिस होस् सरकार !"
निर्वाचन परिणामको प्रतीक्षा,"निर्वाचनअघि कांग्रेसले आफू नेतृत्वमा नजाने शैली अपनाएको र बीजेपीलाई रोक्ने नीति लिएको पनि देखिन्छ। छिमेकी भारत निर्वाचन परिणामबारे अनेक आकलन गरिँदै छ। परिणाम कसको पोल्टामा जान्छ ? , स्वाभाविक चासो छ। पाँच सातासम्म लामो चरणबद्ध निर्वाचन परिणाम भोलि (बिहीबार) सार्वजनिक हुनेछ। यो चुनावमा ६० करोड मत खस्यो, जसमा अनेक सर्वेक्षण परिणाम बाहिर आइरहेका छन्। त्यस्ता सर्वेक्षणले भारतीय जनता पार्टी (बीजेपी) नेतृत्वको नेसनल डेमोक्रेटिक एलायन्स (एनडीए) ले फेरि सत्तारुढ हुने आकलन देखाइरहेका छन्। अघिल्लो निर्वाचनमा प्रमुख प्रतिपक्ष हैसियतसमेत गुमाएको कांग्रेसले प्रान्तीय र क्षेत्रीय दलसँगको सहकार्यमा बीजेपी रोक्ने रणनीति सफल नहुने अनुमान धेरैको छ। भारतीय संसद् लोकसभा र राज्यसभा अर्थात् दुई सदन छन्। लोकसभामा ५४३ सदस्य निर्वाचित हुनेछन्। जुन दलले न्यूनतम बहुमत (२७२) आफ्नो पक्षमा पार्न सक्छ, उसैले सरकार गठन गर्न सक्छ। अघिल्लो निर्वाचनमा बीजेपीले २८२ र राहुल नेतृत्व कंग्रेसले ४४ सिट प्राप्त गरेका थिए। देशभक्ति मुद्दा केन्द्रमा राखेर उदाएका मोदीले पुरानै मुद्दालाई निरन्तरता दिइरहेका थिए। बीजेपी नेतृत्वको (एनडीए) र कांग्रेस नेतृत्वको युनाइटेड प्रोग्रेसिभ एलाइन्स (यूपीए) बीचको प्रतिस्पर्धा रहे पनि मोदी र राहुललाई केन्द्रमा राख्दै चुनावी माहोल सिर्जना गरिएको थियो। प्रान्तीयक्षेत्रीय दल दिल्लीमा अस्वीकार्य निश्चय पनि, चुनावी परिणामले भारतको राजनीतिलाई दिशानिर्देश गर्नेछ। निर्वाचनमा मोदी हावी देखिए पनि कंग्रेसले विगत चार वर्षमा आफूलाई नसुधारेको होइन। मोदीको दाँजोमा राहुल गान्धी अझै परिपक्व रहन नसकेको पृष्ठभूमिमा उनको दलभित्र बहिनी प्रियंकालाई विकल्पमा राखियो। उनले व्यक्तिगत रूपमा मोदीलाई टक्कर र चुनौती दिन सकेनन्। कांग्रेस स्वयं ५४३ मध्ये २३० निर्वाचन क्षेत्रमा मात्र होमिनुले उनले आफूलाई कमजोर सावित गरेको उदाहरण हो। निर्वाचनअघि कांग्रेसले आफू नेतृत्वमा नजाने शैली अपनाएको र बीजेपीलाई रोक्ने नीति लिएको पनि देखिन्छ। अर्को धारमा क्षेत्रीय र प्रान्तीय राजनीतिक दलहरूको गठबन्धन रहे। भारतीय मतदाता लोकतन्त्र र सुशासनको मामिलामा निकै अभ्यस्त छन्। उनीहरूले ती प्रान्तीय र क्षेत्रीय गठबन्धनले दिल्लीमा शासन गराउने पक्षमा रहँदैनन्। मुस्लिम अल्पसंख्यकहरू बीजेपीले आफूलाई सम्मान दिँदैन भन्ने डर छ। अनि, बिहारमा कन्हैया कुमारले धर्मनिरपेक्षको बलमा मोदीलाई दिएको चुनौतीको प्रभाव पनि उस्तै छ। बीजेपी जन्मदै राम मन्दिरको विषय यसपालि पनि चुनावी एजेन्डा रह्यो। सन् १९८९ देखि अझै सल्टेको छैन। सन् १९८५ मा भएको विशेष निर्वाचनमा दुई सिट ल्याएको बीजेपी त्यही मुद्दाले यतिबेला बहुमतको सरकार बनाएर पुनः नेतृत्वमा पुग्ने सर्वेक्षण आएको अवस्थामा नेपालको विषयमा पनि भारत धर्मको मुद्दामा हावी हुन सक्छ। यहाँ धेरैलाई हिन्दु राज्य र राजसंस्थाको विषयमा पर्ख र हेर भन्ने रहे पनि बीजेपीले आफ्नो मुलुकलाई हिन्दु राज्य बनाउन नसक्ने अवस्थामा छिमेकबाट त्यो अभियान नथाल्ला भन्न सकिन्न। उसका लागि त्यो अपरिहार्य झैं बनेको छ। भारतीय संसदीय चुनाव नेपालीका लागि पनि चासोमै रहन्छ। भारतमा नेतृत्व कसको पोल्टामा पर्छ र उसको व्यक्तिगत रुचि, प्रभाव र नेपाललाई हेर्ने नीति कस्तो होला भन्ने अनुमानका खेती पनि चलिरहेका छन्। भारतबाट नेपालमा चार प्रकारको प्रभाव पछिल्लो समय देखिएको छ, ती हुन् (१) कर्मचारीतन्त्रको पुरानै सोच हावी हुने, (२) पश्चिमासँग निकट पूर्वकर्मचारीहरूको प्रभाव बढ्ने, (३) राष्ट्रिय स्वयंसेवक (रासस) को प्रभावले हस्तक्षेपी भूमिका तथा (४) नेपालमा भारतीय वैदेशिक गुप्तचार संस्था रिसर्च एन्ड एनालेसिस विङ (रअ) को प्रभाव तथा गतिविधि बढ्ने। त्यसो त, विगत पाँच वर्षको कालखण्डमा भारतीय राजनीतिक नेतृत्वले भ्रमणबाहेक निष्कर्षमा पुग्ने गरी नेपालसँग सघन सहकार्य बढाउने प्रयास गर्यो न त नेपाली पक्षले नौलो अभ्यासका निमित्त कुनै सिर्जनशील पहल कदम चाले। भारतीयले यथास्थितिलाई निरन्तरता दिइराख्यो। यही चार खेमाको खिचातानी र प्रभावमा नेपालको राजनीतिक दलभित्र पनि समस्या आइरहने गरेको छ। यसको साधारण उदाहरण हो, भारतीय प्रधानमन्त्री नरेन्द्र मोदीले २०७१ सालमा जनकपुर भ्रमण गर्ने निर्णयमा नेपालभित्र देखा परेको सकस। अनि, गत वर्ष उनले गरेको भ्रमण। नेपाल नीतिमा परिवर्तन आउला ? भारतमा बीजेपीनिकट रहेर काम गरिरहेका नेपाली पनि बीजेपीको दोस्रो इनिङ को सरकारले उसले विगतमा अख्तियार गरेको नेपाल नीतिमा परिवर्तन हुने विश्वास गर्छन्। रेकट्यांगल रूपमा चलिरहेको भारतको नेपाल नीतिमा अझै कर्मचारीतन्त्रमा हावी भइरहेको अवस्था छ। भारतमा नेपालसम्बन्धी अघिल्ला नीतिहरू कर्मचारीतन्त्रका नेपाल मामिला हेर्ने नेतृत्व हावी भइदिँदा असहज अवस्था आएको बुझाइ बीजेपीको केही प्रभावशाली नेताहरूको छ। विगतमा उनीहरू कर्मचारीतन्त्रलाई पाखा लगाएर नेपाल मामिला आफ्नो निर्देशमा सञ्चालन गर्ने हैसियत पनि राख्दैनथे। दुवै मुलुकले चैन गरेको प्रबुद्ध व्यक्ति समूह (ईपीजी) ले तयार परेको प्रतिवेदन बुझ्ने कदमसम्म पनि राजनीतिक नेतृत्वले लिन नसक्नु यिनै कारणले गर्दा भन्ने आम बुझाइ छ। नेपाल अमेरिकासँग अघि बढ्दा चीनको नेपालमा हुने उपस्थितिमा भारतको आगामी नेतृत्वलाई नेपालले कसरी ह्यान्डल गर्छ भन्नेमा नेपाली नेतृत्व पनि घोत्लिएको छ। भारतीय र नेपाली जनताबीचको सम्बन्ध साँच्चै सौहार्दपूर्ण छ। राजनीतिक नेतृत्वबीच पनि ठूलो मतभिन्नता छैन। वास्तवमा कर्मचारीकर्मचारी तहमा समेत समझदारी तथा एकअर्काप्रतिको सम्मान तथा सहजताको वातावरण देखिन्छ। तर खेलिदिने निकाय र बुझाइ अनेक हुँदा दुइ छिमेकी राष्ट्रबीच समस्या निम्तेको पाइन्छ। मोदी नेतृत्वको सरकारको आगमन तथा तिनले सुरुका दिनमा व्यक्त गरेका अभिव्यक्ति तथा प्रयास आदिले सतहमा देखापरेको अवस्था चिर्लान् भन्ने ठूलो भरोसा आम नेपालीमा थियो। त्यस आशामा मोदीले वीर अस्पतालको ट्रमा सेन्टरमा दिएको वक्तव्यपछि तुषारापात परेको थियो। संविधान जारी भएपछि भारतले लगाएको आर्थिक नाकाबन्दीको बाटो र त्यसअघिको लिपुभञ्ज्याङ हुँदै चिनियाँसँग गरेको सहमतिले नेपालीहरूको बीजेपीप्रतिको धारणामा प्रतिकूल असर निम्त्यायो। नेपालमा भारतविरोधी धारणा मौलायो। भारतमा नयाँ निर्वाचित हुने सरकारले विगतमा देखापरेका समस्याका जड कारण आत्मसात गरेर नेपालसम्बन्धी नीति अख्तियार गर्नेछ भन्ने धारणा छ आम नेपाली नागरिकको। छिमेकसँगै विश्वको आँखा भारत ठूलो बजार, बढ्दो अर्थतन्त्रसँगै विश्व परिवेशमा उदाउँदो शक्तिराष्ट्र। निर्वाचन परिणामले अन्तर्राष्ट्रिय जगत्सँगै दक्षिण एसिया (नेपाल) सशंकित छिमेकमा अर्थ राख्छ। हुन त विश्वको नजर यतिबेला चीन र भारतमा अडिएको छ। चीनले बन्द परिवेशमा गरेको विकास र भारतले लोकतान्त्रिक संस्कारसहित गरेको विकास हुनाले पनि कैयन्का आँखा भारतप्रति बढी देखिन्छ। भारत अंग्रेजले शासन गरेको मुलुक भएका कारण पनि पश्चिमाहरू एसियामा भारतलाई मुख्य खेलाडी सम्झन्छन्। ठूलो बजार विकासमा द्रूत गति लिएकै कारण भारत विश्व शक्तिको रणनीतिमा समेत तानिएको छ। अमेरिकाको इन्डोप्यासिफिक रणनीतिमा भारतलाई यस क्षेत्रको मुख्य खेलाडी भन्दै आएको छ। यसको कारण पनि त्यहाँ आउने नेतृत्व कस्तो रहन्छ उनीहरूको चासो छ। नेपाललाई पनि त्यही चिन्ता हो। नेपाल बुझेका र सीधा सम्पर्कमा आउने व्यक्ति वा अन्य भन्ने नै छ। भारतमा प्रान्तीय र क्षेत्रीय शक्तिलाई दिल्लीमा नरुचाउने हुनाले पनि यसबखत पनि मोदी रहने आकलन बलियो बनेको हो। सबै दक्षिण एसियाली मुलुकसँग बढाएको अविश्वास, मतभेद तथा कमाएको अस्वीकार्यलाई उनले कुन तवरले नियाल्छन् र नेपाल कहाँ रहन्छ भन्ने सार्क अध्यक्ष नेपालको चासो सधैं उस्तै। मोदीले यो क्षेत्रका नेतालाई आफ्नो शपथ बेला बोलाउँदै देखाएको सद्भाव क्षणिक झैं बने। मोदीको छिमेक नीति कार्यकालभरि विवादरहित बन्न सकेन। नेपालमा संविधानपछि लादिएको नाकाबन्दी र उनीहरूकै संसद्मा भएको बहसले पनि त्यो पुष्टि गर्छ। त्यसको तुष नेपाली जनतामा बाँकी छ। भारतलाई अमेरिकाले सँगै लिएर हिँड्छ भनिन्छ। तर, भारत रसियासँगको प्रभावबाट अझै बाहिर आएको छैन। अनि, नेपाल अमेरिकासँग अघि बढ्दा चीनको नेपालमा हुने उपस्थितिमा भारतको आगामी नेतृत्वलाई यहाँ कसरी ह्यान्डल गर्छ भन्नेमा नेपाली राजनीतिक नेतृत्व घोत्लिनुपर्छ। सरकार होली वाइन कूटनीतिमा फसिसकेकाले नेपालमा धार्मिक रूपमा ल्याउने विखण्डन साँच्चै डरलाग्दो देखिन्छ। यसमा परम्परागत धारका हिन्दुवादी दल बीजेपीको नेतृत्वको नीतिले नेपालको आगामी यात्रा सहज या असहज के हुने स्पष्ट छैन। मोदीकै निरन्तरता भएमा बुहान समझदारीका केही संकेत र प्रभाव मात्र होइन, राजनीतिक समीकरणमा समेत ठूलै धक्काको सम्भावना छ।"
सकसमा दासढुंगा,"नढाँटेर भन्देऊ न त अमर लामा डाइभर थियो कि त महलमा बस्ने रहर छाद्नुपर्छ एक दिन त नचाहिँदो खाएको आईसी हो कि डलर हो कि तिम्ले पाएको दासढुंगामा तत्कालीन एमालेका महासचिव मदन भण्डारी र संगठन विभाग प्रमुख जीवराज आश्रितको ०५० जेठ ३ गते निधन भएपछि लोकगायक बमबहादुर कार्की र उनको समूहले बजारमा ल्याएको गीति क्यासेटको पहिलो गीतका अन्तिम पंक्ति हुन् यी। त्यतिबेला म ठिमीस्थित आदर्श मावि लायकुमा कक्षा ७ मा पढ्दै थिएँ। ०४६ पछि धेरैपटक चितवन र काठमाडौं गरियो। तर जेठ ३ को घटनाभन्दा पहिले मैले दासढुंगाको नामैसम्म सुनेको रहेनछु। सो समयमा हाम्रो गाउँ चितवनको जुटपानीस्थित भटेनीमा बिजुली पुगिसकेको थिएन। क्यासेट बजाउनुपर्यो भने ब्याट्रीको सहयोग लिनुपथ्र्यो। हाम्रो घरमा त क्यासेटै पनि थिएन। त्यसैले दसैंमा घर जानुपूर्व मैले त्यो गीत ब्रेलमा उतारें। यसो गर्नुको एउटा उद्देश्य मजस्तै, तर पढ्ने अवसर नपाएका जेठा दाइलाई त्यो गाएर सुनाउनु थियो। किनभने उनी राजनीतिमा गहिरो अभिरुचि मात्रै राख्दैनथे, मदन भण्डारीको विचार र बोलीबाट प्रभावितसमेत थिए। गीतमा झैं अधिकांश मानिसले मदनआश्रितको निधन दुर्घटना नभई सुनियोजित भएको ठाने। गाउँका मान्छेलाई वरिपरि राखेर मैले त्यो गीत सुनाएको २५ वर्ष भइसकेछ। यो २५ वर्षका बीचमा एउटा नयाँ पुस्ता नै मुलुकका लागि तयार भइसकेको छ। धेरै राजनीतिक परिवर्तन भएका छन्। तैपनि दासढुंगाको रहस्य उजागर हुन सकेको छैन। छानबिनका केही आधार हुन्छन्। सबैभन्दा ठूलो आधार घटनाका असली साक्षी चालक अमर लामा थिए। उनी रहुन्जेल यो घटनाको वास्तविकता बाहिर आउनेमा थोरै भए पनि आशावादी हुने ठाउँ थियो। माओवादी विद्रोह उत्कर्षमा पुगेका बेला छापामार शैलीमा उनकै पनि हत्या भयो। त्यसैले लाग्छ, जतिसुकै हत्यारा पत्ता लगाउने भनिए पनि दासढुंगा प्रकरण के थियो भन्नेमा अब निचोडमा पुग्न सजिलो हुने छैन। विश्व इतिहास हेरियो भने न अमेरिकी राष्ट्रपति जोन एफ केनेडीको हत्यारा पत्ता लागेको छ न त उत्तर कोरियाका वर्तमान शासक किम जोङ उनका दाजुको मलेसियामा भएको हत्या प्रकरणले तथ्य भेटाउनेछ। जसरी जेठमै भएको दरबार हत्याकाण्डका बारेमा छानबिनले यथार्थ बाहिर ल्याएन या ल्याउन सकेको छैन ठीक त्यसरी नै रहस्यमयी रहन सक्छ मदनआश्रित प्रकरण। ५० सालपछिको पुस्ताले मदन आश्रितका बारेमा त्यति चासो राख्ने छैनन् जति कुनै न कुनै रूपले उनका बारेमा सुनेकाहरूले राख्थे। नयाँ पुस्ता आफ्नै समस्यामा छ। तिनको निराकरण उनीहरूको पहिलो प्राथमिकता हो। मदन भण्डारी नेपाली राजनीतिमा उदाउँदै गरेका थिए। प्रत्यक्षरूपले उनले देशलाई केही गरिहाल्न पाएका त थिएनन् तर आफ्नो चमत्कारिक वाक्कलाबाट धेरैलाई आकर्षित पार्न सफल भइसकेका थिए। आशाको नजर उनीतिर परिसकेको थियो। त्यसैले होला अमेरिकी पत्रिकाले लेख्यो कार्ल माक्र्स नेपालमा बस्छन्। यसरी अन्तर्राष्ट्रिय रूपमै चर्चा बटुल्दै गरेका भण्डारीको अप्रत्यासित निधनले एमाले पंक्ति मात्र होइन, सिंगो देश शोकमा डुब्यो। एमालेले त्यो घटनालाई केवल दुर्घटना मान्न सकेन। सडक आन्दोलन लामै समयसम्म चल्यो। कहिले निशाना सत्तामा रहेको नेपाली कांग्रेस र सरकारको नेतृत्व गरेका तत्कालीन प्रधानमन्त्री गिरिजाप्रसाद कोइरालामाथि सोझिन्थ्यो भने कहिले त्यो अमेरिकी राजदूत जुलिया चाङ ब्लकसम्मै पुग्थ्यो। अनि कहिले त्यो दक्षिणी छिमेकीतिर तेर्सिन्थ्यो भने कोहीकोहीले त एमाले भित्रैकामाथि पनि आशंका गर्थे। विशेष गरेर एमाले विभाजन भएपछि वामदेव गौतमको नेतृत्वको नेकपा मालेबाट यस्तो आशंका गरिएको थियो। कोइराला सरकारले अनिल आयोग बनाउँदा एमालेले अहिलेका प्रधानमन्त्री केपी ओलीको नेतृत्वमा र नागरिक समाजका तर्फबाट पद्मरत्न तुलाधरको नेतृत्वमा अलगअलग आयोगहरू बनाइए। ओली आयोगले हत्या हो भन्नेबाहेक खासै छानबिनमा प्रगति भएन। बरु एमालेले हत्यारा पत्ता लगाउन आफू सत्तामा पुग्नुपर्ने महसुस गर्यो। नेकपा सत्तामा गएकै हुँदैनथ्यो भने दासढुंगा प्रकरणमा उसको आवाज आक्रामक हुन्थ्यो। तर ऊ अहिले सत्तामा छ र पनि तत्सम्बन्धी खोजीमा खासै केही गरेको छैन। काठमाडौं क्षेत्र नं १ को उपनिर्वाचनमा एमालेले वर्तमान राष्ट्रपति तथा मदनपत्नी विद्या भण्डारीलाई उम्मेदवार बनाएपछि मजस्ताले उनी संसद्मा पुगेमा दासढुंगाबारे धेरै कुरा खोजी गर्न सहज हुने आकलन गरेका थियौं। विद्या भण्डारी धेरैपटक सासंद मात्र होइन सत्तामै पुगिन्। नेपाली पहिलो महिला राष्ट्रपतिसमेत भएकी छन् तर दासढुंगा जस्ताको त्यस्तै छ। मदन भण्डारी राष्ट्रका नेता हुन्। त्यस अर्थमा उनीप्रति जनताको चासो रहनु स्वाभाविक हो। सत्यतथ्य बाहिर आओस् भन्ने आकांक्षा अपेक्षित हो। सँगसँगै अर्को यथार्थ के पनि हो भने जति मदन भण्डारीका बारेमा हामीले सोचेका हौंला, पक्कै पनि त्योभन्दा धेरै उनकै परिवारले सोचेको होला। हामीलाई भन्दा मदन नहुँदाको अभाव र पीडा उनकै परिवारलाई होला। त्यसैले, दासढुंगा प्रकरणसँग जोडिएर विगतमा जे बोलियो, जे सोचियो र गरियो सत्तामा रहँदा त्यसको हेक्का राख्दै छानबिन होस् भन्ने जनअपेक्षा स्वाभाविक हुन आउँछ। विद्या भण्डारी राष्ट्रपति हुनुका अतिरिक्त दुइटा कम्युनिस्ट दल एक भएर बनेको शक्तिशाली नेकपाको सरकार, त्यसमा पनि एमालेले बनाएको आयोगका संयोजक स्वयं केपी ओली नै प्रधानमन्त्री। यो भन्दा सायदै उत्तम अवसर फेरि जुर्ला। त्यसैले होला मूर्छित आशा कताकता बौरिन खोज्दा रहेछन्। कतिपयले एमालेलाई दासढुंगा घटनालाई सत्तामा पुग्ने लिस्नो बनाएको आरोप लगाउने गर्छन्। हुन पनि नेपालमा वामपन्थीलाई सत्तामा पुर्याउने काम मदनआश्रितको निधनपछि मात्रै भएको हो। जसको नाममा आन्दोलन गरियो र जसको विचारमा टेकेर तत्कालीन एमाले सत्तामा पुग्यो उसैको बारेमा सत्तामा पुगेपछि जयन्ती मनाउने स्थितिमा बाहेक खासै सरोकार नराखे झैं जनतामा छाप पर्नु निश्चित रूपमा सुखद होइन। विडम्बना नै ठान्नुपर्ला, दासढुंगा अब विस्तारै एउटा कर्मकाण्डमा रूपान्तरण हुँदैछ। हरेक जेठ ३ गतेलाई सम्झना त गरिन्छ तर त्यो मदनको गुणगान गाएर उनको पदचाप अनुसरण गर्ने प्रतिबद्धतासहित सकिनेछ। यसपटक पनि त्यस्तै भयो। चाहे त्यो दरबार हत्याकाण्ड होस् या दासढुंगा, सरकारमा रहेकाहरू हत्यारा पत्ता लगाउँछौं भन्न छोड्ने छैनन्। हुनसक्छ, त्यसो भन्नु उनीहरूको बाध्यता हो, राजनीति हो र कतिपय अवस्थामा रणनीति पनि। यसपटक गृहमन्त्रीले त्यही आशय दोहोर्याए। निश्चितै छ, मन्त्रिमण्डल फेरबदल भएन भने आगामी जेठ ३ गते पनि अहिलेका गृहमन्त्रीले उही प्रतिबद्धता दोहोर्याउने छन्। गुनासो गर्ने सत्ता पक्षसँग हो। अपेक्षा गर्ने पनि उसैसँग हो। दबाब दिने पनि उसैलाई हो। किनभने आधिकारिक ठाउँमा उनीहरू नै हुन्छन् र जिम्मेवारी बहन गर्नु उनीहरूकै कर्तव्य हो। नेकपा सत्तामा गएकै हुँदैनथ्यो भने दासढुंगा प्रकरणमा उसको आवाज आक्रामक हुन्थ्यो। तर ऊ अहिले सत्तामा छ र पनि तत्सम्बन्धी खोजीमा खासै केही गरेको छैन। विगतमा तत्कालीन एमालेले गरेको सडक आन्दोलनसँगै आफ्नो दलप्रति निशाना सोझिएको र नेकपा नै सत्तामा पुग्दासमेत अवस्था जस्ताको तस्तै रहेकोमा छब्बीसौं जयन्ती मनाइरहँदा जेठ ३ गते कांगे्रस प्रवक्ता विश्वप्रकाश शर्माले सामाजिक सञ्जालमा नेकपाप्रति लक्ष्यित गर्दै आश्चर्यको भावमा लेखे, इमानदार कार्यकर्ताले आज मदनआश्रितको तस्बिरमा फूल चढाएर कर्तव्य पूरा भएको ठान्ने छैनन्। प्रश्न तेस्र्याउने छन् आफ्नै सरकारलाई रेशमी पर्दापछाडि लुकेका दोषी कहाँ छन्। यसरी हेर्दा लाग्छ दासढुंगा आफैंमा पीडित छ। उसमाथि दुई नेता निलेको आरोप छ। बोल्न सक्थ्यो भने उसले बताइदिन्थ्यो सत्य के हो। तर ऊ बोल्न सक्दैन। त्यसैले अरूलाई सजिलो छ दासढुंगाको सकसमा राजनीति गर्न।"
कम्युनिस्ट सरकार भ्रम मात्र,"संसदीय व्यवस्थाको अन्त्यसहित जनवादी गणतन्त्र हुँदै वैज्ञानिक समाजवादमा नगएसम्म देशभक्त नेपालीको शिर ठाडो हुने छैन। यतिबेला कम्युनिस्टहरूको भविष्यबारे विभिन्न बहस भइरहेका छन्। तत्कालीन रूपमा कम्युनिस्ट र साम्यवादको भविष्य कठिन र विभिन्न जटिलताले ग्रस्त देखिए पनि दीर्घकालीन रूपमा कम्युनिस्टहरूको भविष्य समुज्ज्वल छ। यसलाई अर्को शब्दमा भन्दा रणनीतिक रूपमा उज्ज्वल र राजनीतिक रूपमा जटिल छ। संसदीय राजनीतिमा मात्र आफ्नो भविष्य देख्नेहरूले आफूलाई कम्युनिस्ट भनेर फुर्को झुन्ड्याइरहनुको अर्थ छैन। तिनीहरू दलाल पुँजीवादको ठेकेदारमा रूपान्तरण भइसकेका छन्। अहिले देशमा कम्युनिस्टहरूको दुईतिहाइ बहुमतको सरकार छ भनिएको छ, वास्तवमा यो संसद्वादीहरूको सरकार हो। कम्युनिस्ट सरकार आएको भन्नु सबैलाई भ्रमित तुल्याउनु मात्रै हो। आम जनतालाई भ्रममा राख्नु घातक कर्म हो। यो सरकार र कांग्रेसबीच खासै फरक छैन। हामीले जनतासँग मिलेर ठूलो आन्दोलन पनि गर्यौं तर उनीहरूका सपना साकार पार्ने लक्ष्यमा अझै पुग्न सकेका छैनौं। त्यसनिम्ति सच्चा क्रान्तिकारीहरूलाई गोलबद्ध गरेर नयाँ ढंगले अघि बढ्दै छौं। अन्य राजनीतिक शक्तिहरूसँग मिलेर अघि बढ्नुपर्ने हाम्रो बाध्यता र आवश्यकता दुवै छ। त्यसमा हामी सफल हुनेछौं। कथित कम्युनिस्ट सरकार बनेको एक वर्ष नाघिसकेको छ। पहिलेपहिले धेरै काम भए भनेर प्रचारबाजी गरियो। तर अहिले देखाउने कुरा केही नभएपछि एक वर्ष पूर्वाधार तय गर्न र कानुन निर्माणमा लाग्यौं, अब तीव्र विकास गछौं भनेर जनतामा भ्रम छर्ने काम सुरु भएको छ। कुरा ठूलाठूला गरिए पनि तीव्र विकास गर्ने लक्षण हामी देख्दैनौं। तीव्र विकास गर्न प्राकृतिक तथा मानवीय स्रोतसाधनको सदुपयोग र संरक्षण हुनुपथ्र्यो। सरकार यसमा पूर्णरूपमा चुकेको छ। किनभने देशको स्रोत साधन सबै विदेशीले दोहन गरेर लगिसकेका छन्। नदीनाला, जडीबुटी विदेशीको नियन्त्रणमा पुर्याइएको छ। मानवीय स्रोतसाधनको संरक्षण गर्न सकेको भए आज लाखौं युवा खाडीको गर्मीमा रगतपसिना बगाउन बाध्य हुनुपथ्र्यो ? गर्न सक्ने युवा सबै बिदेसिएका छन्। विकास गर्ने गाउँमा हो। कृषिमा निर्भर थियो नेपाल तर अहिले ग्रामीण भेग सबै खाली भएको छ। खेतीयोग्य जमिन बाँझै छन्। व्यापार घाटा चुलिएको छ। निर्यात गर्ने केही चिज छैन, सबै आयातै आयात। आयात र निर्यातबीचको खाडल गहिरिँदै गएपछि व्यापार घाटा चुलिनु स्वाभाविक हो। साँच्चै तीव्र विकास गर्ने हो भने कृषिजन्य उद्योग वा आयात प्रतिष्ठापन गर्ने उद्योग व्यवसायको विकास गर्नुपर्यो। खालि लगानी लगानी मात्र भनेर विकास सम्भव छैन। सरकारसँग विकासको नीति नै छैन। विदेशको दलाली गरेर अर्थतन्त्रको विकास हुन सक्दैन। दलाल पुँजीवादको विकास होला, राष्ट्रिय पुँजीवादको विकास हुन सक्दैन। सरकार विदेशीको नियन्त्रणमा छ। नवउदारवाद वा उदारवादका नाममा विदेशीको हस्तक्षेप जारी छ। उदारवादका नाममा सानो मुलुकले दुई ठूला अर्थतन्त्र भएका मुलुकसँग प्रतिस्पर्धा गर्न सक्छ र ? त्यसनिमित्त नेपालले राष्ट्रिय हितनिम्ति के गर्न सकिन्छ, विकास कसरी गर्ने भनेर प्रस्ताव तय गर्नुपर्यो। विदेशीको इशारामा तय हुने प्रस्तावले विकास सम्भव छैन। नेपालको विकास नीति के हो भन्ने स्पष्ट नभई सुखी नेपाली समृद्ध नेपाल सम्भव छ ? सरकारको नीति र योजना नभएपछि विदेशी शक्तिको भर परेर मात्र विकास कसरी सम्भव हुन्छ ? स्वदेशमा केही नगर्ने खालि अन्यत्रबाटै ल्याएर विकास गर्ने मानसिकताले देश चलयामान हुन सक्दैन। देशभक्त शक्तिलाई गोलबद्ध गरेर मात्र योजनाबद्ध विकासको खाका सार्थक हुन सक्छ। किनकि हामी सधैं विदेशीको फन्दामा पर्यौं। विदेशीको पञ्जाबाट मुक्त नहुन्जेल भाषणमा गरिने विकास योजनाले जनजीविकाको सम्बोधन हुन सक्दैन। सरकारले एकपछि अर्को भूल गर्दै गइरहेको छ। अहिले संसद्मा टेबुल गरिएको मिडिया काउन्सिलसम्बन्धी विधेयकले ठूलो हलचल ल्याएको छ। त्यस्तै प्रकृतिको अर्को विधेयक पनि ल्याउँदैछ भन्ने सुनिएको छ। विधेयक अध्ययन गर्दा सकारात्मक संकेत देखिएको छैन। मिडियाकर्मी आवेशमा नभई विधेयकलाई गहिरोसँग बुझेर संघर्षमा उत्रिएका हुन्। सतही रूपमा प्रेसमाथिको नियन्त्रण जस्तो देखिए पनि विधेयकले जनताको मौलिक अधिकारमाथि पनि धावा बोल्न खोजिएको आभास दिन्छ। सरकारले यो निरंकुश विधेयक फिर्ता लिएन भने यो माग पत्रकारको मात्र नभएर न्याय र अधिकारका लागि संघर्ष गर्न चाहने सबैको हुनेछ। त्यस्तो परिस्थिति नियन्त्रण गर्न कथित दुईतिहाइलाई निकै महँगो पर्नेछ। नेपाल पत्रकार महासंघले पनि विरोध गरिरहेको छ। हामीले पनि यसको विरोध गर्दै आइरहेका छौं। हामी मात्रै होइन, सरकार चलाइरहेको दलका नेताहरूले पनि विधेयकको विरोध गरिरहेका छन्। पार्टीमै सल्लाह नगरी ल्याइयो भनेर तीव्र विरोध भइरहेको छ। दुइटा विषयमा यो विधेयक गलत छ। पहिलो पत्रकारको अभिव्यक्ति स्वतन्त्रतामा यसले अंकुश लगाउँछ। लोकतन्त्रको कुरा गर्ने तर अभिव्यक्ति स्वतन्त्रतमा अंकुश लगाउने ? यो गलत ढंगले आइरहेको छ। दोस्रो मिडिया काउन्सिल गठनको विषय। दुई विधेयक हेर्दा सरकारले प्रेस जगत्लाई नियन्त्रण गर्न खोजेको देखिन्छ। मिडियालाई पूरै सरकारी नियन्त्रणमा लैजान खोजिएको छ। चौथौ अंगको नाताले मिडियाले स्वतन्त्र र सिर्जनशील भूमिका निर्वाह गर्न पाउनुपर्छ। हो, मिडियामा पनि कमीकमजोरी हुन सक्छन्। पत्रकारका गतिविधि अराजक हुनु हुँदैन भन्ने हाम्रो पनि मान्यता हो। तर नियन्त्रण गर्ने सरकारी शैली गलत भए। नियन्त्रणका प्रक्रिया विभिन्न हुन सक्छन्। मिडिया सरकारको पक्षपोषक मात्र होस्, सरकारको विरोधमा आवाज नउठाओस्, सकारात्मक कामको मात्र प्रचारप्रसार गरोस् भन्ने मान्यता उसको छ। भाषणमा लोकतन्त्र र अभिव्यक्ति स्वतन्त्रताका कुरा गर्ने तर नियन्त्रणकारी विधेयक ल्याउने शैलीले न प्रेसको भलो हुन्छ न त मानव अधिकारको रक्षा। सरकारले यो निरंकुश विधेयक फिर्ता लिएन भने यो माग पत्रकारको मात्र नभएर न्याय र अधिकारका लागि संघर्ष गर्न चाहने सबैको हुनेछ। त्यस्तो परिस्थितिलाई नियन्त्रण गर्न कथित दुईतिहाइलाई निकै महँगो पर्नेछ। हो, हामी कमजोर छौं। हाम्रो पार्टी सानो र कमजोर छ। नेपाली कम्युनिस्ट आन्दोलनमा लामो समयदेखि संघर्ष गर्दै आइयो। तर स्वार्थका लागि विचलित हुन सकिएन। सानो र ठूलो वैचारिक अडानले नभई सत्ताले बनाउने रहेछ। ठूलो पंक्ति हामीबाट विचलित भएर गयो। हामी यही शैली र तरिकाको पार्टी र सरकारमा गएनौं। यही तरिकाको सरकार र पार्टीले केही गर्दैन भन्नेमा हामी दृढ थियौं र छौं पनि। वैचारिक रूपमा हामी स्पष्ट छौं। सांगठनिक रूपमा हामी मजबुत हुँदै छौं। हामी संसदीय राजनीतिमा छैनौं। सबै हिसाबकिताब संसदीय राजनीतिबाटै हुन्छ। संसद्वादी राजनीतिबाट जनताका लागि केही हुनेवाला पनि छैन। हामी जनगणतन्त्रको पक्षमा छौं। नयाँ जनवादी राज्यसत्ता स्थापना गर्नुपर्छ। देशलाई एउटा देशलाई विदेशीको हस्तक्षेपबाट मुक्त राख्नुपर्छ। नेपालको देशभक्तिको भावना भएकालाई एकजुट बनाएर अघि बढ्नुपर्छ। देशभित्रका प्रगतिशील र देशबाहिरका राम्रा शक्तिबीच एकता हुनुपर्छ। सर्वहारा र उत्पीडित वर्गलाई गोलबद्ध गर्न आवश्यक छ। सच्चा कम्युनिस्टलाई गोलबद्ध गर्ने पक्षमा हामी लागिरहेका छौं। भन्नेबित्तिकै सबैथोक प्राप्त भइहाल्छ भन्ने हाम्रो मान्यता छैन। समय लाग्छ हामी निरन्तर लागिरहेका छौं। धेरै साथीहरू हाम्रो मान्यतामा गोलबद्ध हुँदै छन्। विप्लव नेतृत्वको पार्टीसँग पनि एकताको कुरा गरेका हौं। उहाँहरू एकता निम्ति तयार हुनु हुन्न। हामी वैचारिक एकतालाई मुख्य मुद्दा मान्छौं। विचार मिल्नुपर्छ एकताका लागि। उहाँहरूको राजनीतिक विचारधारा र पार्टी नीति स्पष्ट छैन। गर्न खोजेको के हो भन्ने छैन। कार्यदिशाविनाको कम्युनिस्ट आन्दोलन कसरी अघि बढ्न सक्छ ? उहाँहरू दलाल पुँजीवादको विरोध गर्नुहुन्छ, हामी पनि गर्छौं। तात्कालिक कुरा गरेर मात्र हुँदैन। कसरी अघि बढ्ने भन्ने राजनीतिक कार्यदिशा स्पष्ट हुनुपर्छ, दीर्घकालीन रणनीति हुनुपर्छ। हामीले अहिले पनि पार्टी एकता गर्न छलफल अघि बढाऔं भनिरहेका छौं तर उहाँहरू भागिरहनुभएको छ। तैपनि हाम्रो प्रयास जारी छ, रहन्छ। नेपालमा कम्युनिस्टहरू एक भएको विदेशीले देख्दै चाहँदैन। कम्युनिस्ट बलियो शक्ति बन्यो भने त्यसलाई कसरी फुटाउने भन्नेबाहेक नेपालको हित चिताउने विदेशीको नियत नै छैन। नेपालका समस्याको समाधान नेपालीले नै खोज्ने हो। विदेशीको सहारामा देश बन्न सक्दैन। राष्ट्रिय स्वाधीनताको रक्षा, जनतन्त्रको विकास र स्थापना गर्ने श्रमिक जनसुमदायलाई सत्तामा ल्याउने काम संसदीय व्यवस्थाले गर्न सक्दैन। जनगणतन्त्रको बाटो हुँदै वैज्ञानिक समाजवादतिर जानु अपरिहार्य छ। नेपाली रोगको औषधि पनि त्यही हो। नत्र जनताका वास्तविक आवश्यकताको पूरा होइन, सम्बोधन पनि हुन सक्दैन। हामी विगतमा पनि सानो शक्ति थियौं। विचार मिल्नेहरूकै एकताबाट त्यत्रो संघर्ष गरेकै हो। ठूलो पार्टी बनेकै हो। तर दलाल पुँजीवादले हाम्रो ठूलो समूहलाई आफ्नो नियन्त्रणमा लग्यो। जनताका वास्तविक समस्या समाधान गर्ने बाटो त्यही हो। हामीले त्यत्तिकै संघर्ष, संघर्ष मात्रै भनेका होइनौं, त्यसमा श्रमजीवी जनताको हकअधिकार स्थापित गर्नु विषय पनि जोडिएको छ। हाम्रो यात्रा चलिरहन्छ। जनताका वास्तविक समस्या बुझेर संघर्ष गर्न सकेनौं भने अघि बढ्न सक्दैनौं। हामीलाई विश्वास छ, यही रूपमा अघि बढ्यौं भने वैकल्पिक शक्तिका रूपमा हामी उदाउने छौं। हो, संसदीय सत्ताको डर र त्रास हामीलाई छैन। सत्ताले रूपान्तरणवादी शक्तिलाई निषेध गर्छ भन्ने हामीले बुझेका छौं। सरकार भ्रष्टाचारको पर्याय बनेको छ। तीन तहको सरकारकै हकमा यो लागू भएको छ। शिक्षा र स्वास्थ्य क्षेत्र माफियाको कब्जामा छ। सरकारका उच्च ओहोदाका व्यक्तिको त्यसमा संलग्नता देखिन्छ। पार्टीका नेताको कुरै नगरौं। किनकि संसदीय व्यवस्थाको विशेषता नै यही हो। यो व्यवस्थाको विकल्प खोज्न सक्यौं भने मात्र यसबाट मुक्ति हुनेछ। कुराकानीमा आधारित"
एमबाप्पे पीएसजीमै बस्ने,"पेरिस : पेरिस सेन्ट जर्मन (पीएसजी) का युवा स्ट्राइकर केलियन एमबाप्पेले लिगको अन्त्यसँगै क्लब छाड्ने भन्ने विषय निराधार भएको क्लबले जनाएको छ । लिग च्याम्पियन पीएसजीले प्रेस विज्ञप्ति जारी गर्दे एमबाप्ले आगामी सिजन पनि क्लबमै रहने जानकारी गराएको हो । दुई दिनअघि मात्र एमबाप्पेले फ्रेन्च लिग वान प्लेयर अफ दी इयर र युथ प्लेयर अफ दी इयर गरी दुई अवार्ड थापेका थिए । अवार्ड थाप्लै उनले आफू नयाँ चुनौती मोल्न तयार रहेको बताएका थिए । सोही आधारमा समाचार माध्यमले एमबाप्पेले पीएसजी छाड्न चाहेको समाचार बाहिर ल्याएका थिए । एमबाप्पेले स्पेनिस ला लिगा टोली रियल म्याड्रिडमा अनुबन्ध हुन तयार रहेको समाचारसमेत बाहिरिएको थियो । रियलमा अहिले फ्रान्सकै जिनेदिन जिदाने प्रशिक्षक रहेकाले पनि एमबाप्पे रियल जानेका धेरैको अड्कलबाजी थियो । तर, पीएसजीले सबै अड्कलबाजी मिथ्या भएको उल्लेख गरेको छ । एमाप्पे सन् २०१७ मा मोनाकोबाट पीएसजीमा अनुबन्ध भएका थिए । सुरुमा लोनमा आएका एमबाप्पेसँग पीएसजीले पछि स्थायी सम्झौता गरेको थियो । उनलाई पीएसजीले एक सय ६६ मिलयन पाउन्डमा अनुबन्धन गरेको हो । पीएसजीसँग एमबाप्पेको सम्झौता अझै एक वर्ष बाँकी रहेको छ । फ्रान्स विश्वकप विजेता टोलीका महत्वपूर्ण सदस्य एमबाप्पेले पीएसजीका लागि खेलेका ८६ खेलका ५९ गोल गरिसकेका छन् । उनले यस सिजनको लिगमा सर्वाधिक ३२ गोल गरका छन् । पीएसजीलाई दुई वटा लिग र फ्रेन्च कपको उपाधि दिलाएका एमबाप्पेको च्याम्पियन्स लिग चुम्ने सपना भने पूरा हुन पाएको छैन । यसपटक पीएसजी च्याम्पियन्स लिगको नकआउट चरणमा इङ्लिस प्रतिद्वन्द्वी म्यानचेस्टर युनाइटेडसँग हार खेप्दै बाहिरिएको थियो ।"
रारा प्रथम ट्रेल रनको उपाधि बुढालाई,"मुगु : नेपाली सेनाले आयोजना गरेको प्रथम रारा ट्रेल रन प्रतियोगिताको प्रथम उपाधि कनका सुन्दरी गाउँपालिका३ जुम्लाका दुर्गबहादुर बुढाले जितेका छन्। जैविक विविधता दिवसको अवसर पारेर नेपाली सेनाले पहिलो पटक रारामा आयोजना ट्रेल रन प्रतियोगिता आयोजना गरिएको हो।बुढाले रारा ताल वरिपरी १५ किलो मिटर दूरी ५५ मिनेट ३८ सेकेण्डमा पार गरी विजेता भएका हुन्। उनले एक लाख नगद पुरस्कारसहित ट्रफी पाएका छन्। प्रतियोगितामा कनका सुन्दरी १ कै धीरबहादुर बुढा दोस्रो, त्रिभुवन आर्मी क्लबका नबराज सावत तेस्रो,भीमबहादुर बुढा चौंथो र कनका सुन्दरी१ का प्रकाश कठायत पाँचौं भए। प्रथम हुनेलाई खेलाडीलाई १ लाख, दोस्रो ६० हजार ,तेस्रो ४० हजार चौंथो २० हजार र पाँचौलाई १० हजार नगद प्रदान गरिएको छ। प्रतियोगितामा नेपाली सेना, नेपाल प्रहरी, सशस्त्र प्रहरी बल तथा देशभरीका १ सय ३० जना खेलाडी सहभागी थिए।"
विश्वकपका लागि इङ्ल्यान्डको टोली घोषणा,"लन्डन : घरेलु मैदानमै आयोजना हुने आईसीसी एकदिवसीय विश्वकप क्रिकेटका लागि इङ्ल्यान्डले अन्तिम १५ सदस्यीय टोलीको घोषणा गरेको छ । घोषित टोलीमा जोफरा आर्चर, टम कुर्रान र लियाम दावसनलाई पनि समावेश गरिएको छ । डेभिड विल्ली र जोय डेनलीलाई भने विश्वकपका लागि घोषित अन्तिम टोलीमा समावेश गरिएको छैन । बार्बाडसमा जन्मिएका २४ वर्षीय आर्चर गत मार्चमा पहिलो पटक इङ्ल्यान्डको टोलीमा परेका थिए । त्यसयता उनले राष्ट्रिय टोलीबाट केवल तीनवटा एकदिवसीय प्रतियोगिता खेलेका छन् । आगामी विश्वकपमा इङ्ल्यान्डले आफ्नो पहिलो खेल मे ३० तारिखमा दक्षिण अफ्रिकासँग खेल्दै छ । विश्वकपका लागि घोषित इङ्ल्यान्डको अन्तिम टोलीमा इयोन मोर्गन (कप्तान), मोइन अली, जोफरा आर्चर, जोनी बेयरस्ट (विकेटकिपर), जस बट्लर (विकेटकिपर), टम कुर्रान, लियाम दावसन, लियाम प्लनकेट, अदिल रसिद, जोय रुट, जासन रोय, बेन स्टोक्स, जेम्स भिन्स, क्रिस वाक्स र मार्क उड रहेका छन् । यसैगरी पाकिस्तानले पनि आगामी विश्वकपका लागि आफ्नो अन्तिम टोलीको घोषणा गरिसकेको छ । घोषित १५ सदस्यीय पाकिस्तानी टोलीमा आसिफ अली, मोहम्मद आमिर र वाहब रियाजलाई पनि समावेश गरिएको छ । यसअघि विश्वकपका लागि घोषित प्रारम्भिक टोलीमा यी तीनैजना खेलाडीलाई समावेश गरिएको थिएन । यसअघि प्रारम्भिक टोलीमा परेका आविद अली, फाहिम असरफ र जुनैद खानलाई भने १५ सदस्यीय टोलीबाट हटाइएको छ । हालै सम्पन्न इङ्ल्यान्डविरुद्घको एकदिवसीय शृंखलापछि यी तीनैजना खेलाडीलाई टोलीबाट हटाइएको हो । पाँच खेलको उक्त शृंखलामा पाकिस्तान ४० ले पराजित भएको थियो । विश्वकपमा पाकिस्तानले आफ्नो पहिलो खेल मे ३१ तारिखमा वेस्ट इन्डिजसँग खेल्नेछ । आगामी विश्वकप मे ३० देखि जुलाई १४ तारिखसम्म इङ्ल्यान्ड र वेल्समा आयोजना हुँदैछ । आगामी विश्वकपका लागि घोषित पाकिस्तानको अन्तिम टोलीमा सरफराज अहमद (कप्तान तथा विकेटकिपर), आसिफ अली, बाबर आजम, फाकर जामन, ह्यारिस सोहेल, हसन अली, इमान वसिम, इमाम उल हक, मोहम्मद आमिर, मोहम्मद हाफिज, मोहम्मद होसैन, सदाब खान, साहिन अफ्रिदी, सोएम मलिक र वाहब रियाज रहेका छन् ।"
सैनिक र नेपाल प्रहरीको विजयी सुरुवात,"भक्तपुर : आयोजक सैनिक आवासीय महाविद्यालय र नेपाल प्रहरी स्कुलले भक्तपुरमा बुधबारदेखि जारी अठारौं अन्तरविद्यालय रनिङ फुटबल प्रतियोगितामा विजयी सुरुवात गरेका छन्। आयोजक सैनिक आवासीय महाविद्यालयको खेल मैदानमा भएको उद्घाटन खेलमा सैनिक ए ले त्रियोग स्कुललाई ५० गोलले हराएको हो। लिगकम नकआउटको आधारमा खेलाइएको अर्को खेलमा पनि सैनिकको बी टीमले ईपीएसलाई १० गोलले पन्छाएको छ। त्यस्तै बुधबार नै भएको अर्को खेलमा काभ्रेको साँगास्थित नेपाल प्रहरी स्कुलले डीएभीमाथि ५० गोलको जीत निकाल्यो। अन्तिम खेलमा बुढानिलकण्ठ स्कुल र भ्याली पब्लिक २२ गोलको बराबरीमा रोकिए। प्रतियोगिताको उद्घाटन सैनिक आवासीय महाविद्यालयस्थित नेपाली सेनाका प्रमुख सेनानी देवबहादुर क्षेत्री र स्कुलका प्रिन्सिपल सुरेन्द्र पनेरुले गरेका थिए। प्रतियोगितामा काभ्रेसहित काठमाडौं उपत्यका १४ वटा स्कुलका १५ वटा टीमको सहभागिता रहेको छ। ती टीमहरुलाई चार वटा समूहमा बाँडिएको छ। जसअनुसार समूह ए, सी र डीमा चारचा र समूह बीमा तीन स्कुल रहेका छन्। समूह ए मा आयोजक सैनिकको ए टीम, त्रियोग, सेनाकै रिपुमर्दिनी स्कुल र राजन मेमोरियल स्कुल छन्। समूह बीमा आयोजक सैनिकको बी टीम, ईपीएस र साइपाल एकेडेमी रहेका छन्। त्यस्तै समूह सीमा नेपाल प्रहरी स्कुल, जेम्स, काठमाडौं भ्याली स्कुल र डीएभी तथा समूह डीमा बुढानिलकण्ठ, लिटिल एञ्जेल्स, अरुनिमा र भ्याली पब्लिक स्कुल रहेका छन्। प्रतियोगिताका विजेता र उपविजेतालाई उपाधिसँगै आकर्षक नगद पुरस्कारको व्यवस्था गरिएको स्कुलका खेलकुद इञ्चार्ज रञ्जित राणाले जानकारी दिए। उनका अनुसार प्रतियोगितामा व्यक्तिगततर्फ सर्वोत्कृष्ट खेलाडी, उत्कृष्ट गोलकिपर, उत्कृष्ट रक्षक, सर्वाधिक गोलकर्ता र उदीयमान खेलाडीले पुरस्कृत गरिने छ। सत्रौं संस्करणसम्ममा आयोजक सैनिक स्कुलले १३ पटक उपाधि उचालिसकेको छ। त्यस्तै सिद्धार्थ वनस्थलीले दुईपटक र एसओएस हर्मन माइनर तथा बेलर इन्टरनेसनलले एकएकपटक प्रतियोगिताको उपाधि जितेका छन्।"
मेसीको कप्तानीमा कोपा अमेरिका टोली,"एजेन्सी ब्युनोस आयर्स : आगामी जुन १४ देखि ब्राजिलमा आयोजना हुने कोपका अमेरिका कप फुटबलका लागि अर्जेन्टिनाले लियोनल मेसीको कप्तानीका खेलाडी टोलीको घोषणा गरेको छ। प्रशिक्षक लियोनल स्कालोनीले मंगलबार राति मेसीको कप्तानीमा २३ सदस्यीय टोलीको घोषणा गरेका हुन्। राष्ट्रिय टोलीको घोषणा अघि प्रशिक्षणमा रहेका ४० खेलाडीबाट छनोट गरिएको टोलीमा अधिकांश खेलाडी पुराना नै छन्। अर्जेन्टिना सन् २०१६ कोे अघिल्लो संस्करणको कोपा अमेरिकाको फाइनलमा चिलीसँग ट्राइकेबरमा पराजित भएको थियो। त्यसपछि निराश बनेका मेसीले राष्ट्रिय टोलीबाट सन्न्यास लिने घोषणा गरेका थिए। मेसीको सन्न्यास घोषणा आवेशमा आएको भन्दै अर्जेन्टिनी फुटबल समर्थक र त्यहाँका राष्ट्रपतिले समेत फिर्ता लिन आग्रह गरेका थिए। समर्थकको आग्रहसहित सडकमा उत्रिएर नाराबाजी गरेपछि मेसीले सन्न्यासको निर्णय फिर्ता लिएका थिए। कोपा पछि मेसीले सन् २०१८ को रूस विश्वकपमा राष्ट्रिय टोलीबाट जमेर खेले। त्यसपछि मेसी धेरैजसो टोली बाहिर नै रहे। बार्सिलोनामा सानदार प्रदर्शन गरिरहेका मेसीले विश्वकप र कोपा अमेरिकाजस्ता ठूला प्रतियोगितामा टोलीलाई सोचेजस्तो सफलता दिलाउन नसकेको विषयमा आलोचनासमेत खेप्दै आएका छन्। यसपटक बलियो देखिएको अर्जेन्टिनी टोलीले कोपा जित्ने प्रशिक्षक स्कालोनीको दाबी छ। स्कालोनीले घोषणा गरेको टोलीको गोलरक्षकमा फ्रान्को अर्मानी, अगस्टिन मार्चेसिन र इस्टेब्यान एन्ड्राडा, रक्षकमा निकोलस ओटामेन्डी, रामिरो फुनेस मोरी, मार्काेस अकुना, निकोलस टागलियाफिको, जर्मन पेज्जेला, रेन्जो साराभिया, मिल्टन केस्को र जुवान फोयथ छन्। टोलीको मिडफिल्डमा एन्जल डी मारिया, रोबर्टाे पेरेरा, जियोभानी लो साल्सो, लियान्दो पाराडेस, रोड्रिगो डी पल, गुइडो रोड्रिग्वेज र इजेक्वेल पालासियोस छन्। स्ट्राइकरहरूमा कप्तान लियोनल मेसी, सर्जियो अग्युरो, पाउलो डिबाला, लौटारो मार्टिनेज र माटियस सुवारेज रहेका छन्। कोपा अमेरिकामा अर्जेटिनाले समूह बी बाट प्रतिस्पर्धा गर्दैछ। समूह बी मा अर्जेन्टिनासहित कोलम्बिया, पाराग्वे र एसियाली टोली कतार रहेका छन्। सन् २०२२ को विश्वकप आयोजक कतारलाई पाहुना टोलीको रूपमा समावेश गराइन लागिएको हो।"
