शीर्षक,विवरण
विचारशून्य कांग्रेस,"मानवअधिकारको सम्मान, विधिको शासन र स्वतन्त्र न्यायालयप्रति आस्थावानले कांग्रेस त्याग्ने वातावरणको निर्माण कांग्रेस स्वयंले गर्दैछ, यो आत्मदाह नभएर के हो त ? आफ्नो झन्डामा भएका चार तारालाई कांग्रेसले चार आधारभूत स्वतन्त्रतासँग जोडेको छथियो। ती आधारभूत स्वतन्त्रताले मानव अधिकारलाई सर्वोच्च स्थानमा राख्छन्। यिनै मान्यताका कारण भ्रष्टाचार र कुशासनका अनेक मुद्दामा आरोपित हुँदा पनि पटक पटक जनताले कांग्रेसलाई सम्मानित स्थान दिएका छन्। वर्तमान परिस्थितिमा प्रमुख प्रतिपक्षमा कांग्रेसले प्राप्त गरेको स्थान पनि सम्मानजनक छ। नत्र भारतमै हेरौं न, जनताले प्रतिपक्षलाई कुन धरातलमा होच्याएका छन्। ती आधारभूत स्वतन्त्रतासँगको सम्झौता कांग्रेसको नीतिविपरीत हुन्छ। लोकतन्त्रको सर्वोच्च मन्दिर संसद्को सभामुखमा मानवहत्या जस्तो जघन्य अपराधमा आरोपित व्यक्तिलाई प्रस्ताव गरिँदा कांग्रेसले आफ्नो फरक मत वा विमतिसम्म राख्न उचित ठानेन। लोकतन्त्रमा फरक मत एक शक्तिशाली शस्त्र हो। कांग्रेसले आफ्नो सैद्धान्तिक विमति प्रदर्शन गर्न सक्थ्यो। मानव अधिकारको पक्षमा आफ्नो मत इतिहासमा अंकित गर्ने अवसर गुमेको कांग्रेसका मस्तराम नेताहरूले चालै पाएनन्। भ्रष्टाचार काण्डमा आफ्ना नेताको बचाउ गरेर कांग्रेसले अर्को अवसर गुमाएको छ। एउटा दन्त्य कथा छएउटा जंगलमा ठूलो आगलागी भएछ। सबै जनावरहरू भागाभाग भएछन्। दुईवटा चराहरू भने एउटा नजिकैको पोखरीबाट आफ्नो चुच्चोमा पानी ल्याउँदै आगोमा हाल्दै गरिरहेका रहेछन्। एउटा हात्तीले ती चरालाई देखेछ र सोधेछ, ए मूर्ख चराहरू हो, तिमीहरूले यो के नाटक गरेको ? तिमीले बोकेको पानीले यो आगो निभ्दैन, आफ्नो समय नष्ट नगर। बरु भागेर सुरक्षित स्थानमा गएर बस। चराहरूले भनेछन्, हामी चुच्चोमा बोकेको पानीले जंगलको आगो निभाउन सक्दैनौं तर यो आगो निभाउने प्रयास गर्नुपर्छ भन्ने हाम्रो मत हो। वर्षौंपछि यो आगो निभाउन खोज्ने र निभाउन नखोज्ने व्यक्तिको इतिहासले खोजी गर्नेछ। हामी चाहन्छौं, त्यसबेला इतिहासले हामीलाई यो आगो निभाउन प्रयत्न गर्ने प्राणीको रूपमा लिपिबद्ध गरोस्। ती चराहरूले आफ्नो मत प्रदर्शन गर्ने अवसरको सदुपयोग गरे। एक प्रतिपक्षीका रूपमा प्राप्त भएका संसदीय अवसरहरू कांग्रेसले रणनीतिको अभावले गुमाउँदै गइरहेको छ। यो कांग्रेस नेतृत्वको वैचारिक संकुचनको संकेत हो। अमेरिकी संसद्मा हालै राष्ट्रपति डोनाल्ड ट्रम्पले महाभियोग सामना गरे। अमेरिकी संसद्को तल्लो सदन कांग्रेसमा डेमोक्रेट र माथिल्लो सदन सिनेटमा रिपब्लिकन पार्टीको बहुमत छ। कांग्रेसमा दलीय आधारमा मत विभाजन भएको स्पष्ट देखिएको थियो। राष्ट्रपतिलाई पदमुक्त गर्न सिनेटमा दुईतिहाइ बहुमत चाहिन्छ तर डेमोक्रेटसँग त्यहाँ सामान्य बहुमत पनि थिएन। त्यसैले ट्रम्पलाई सिनेटले पदमुक्त गर्ने कुनै सम्भावना थिएन। तर पनि सिनेटले यो महाभियोगमा पन्ध्र दिनसम्म बहस गर्यो। ट्रम्पले पाएको सफाइ आश्चर्यजनक थिएन। तर सिनेटमा व्यक्त गरिएका धारणा इतिहासले कैद गरेको छ। रिपब्लिकन पार्टीका एकजना सिनेटर मिट राम्नीले ट्रम्पको विरुद्ध मत हाले। उनको एक मतले महाभियोगको परिणाममा कुनै फरक पर्दैनथ्यो तर उनको त्यो मत भने इतिहासमा अंकित हुनेछ। सिनेटमा प्रस्तुत गरिएका मतले अमेरिकाको आगामी निर्वाचनमा उल्लेख्य भूमिका खेल्ने छन्। यो लामो समयसम्म अमेरिकाको राजनीतिमा देखिनेछ। नेपालको इतिहासले कांग्रेसलाई अग्नि सापकोटाको पक्षमा राख्नेछ। सभामुखमा कांग्रेसको पराजय निश्चित थियो तर लम्पसार हुनुआवश्यक थिएन। कांग्रेसका नेता, नीति र रणनीतिका असफलता यो लम्पसारवादका प्रमुख कारण हुन्, त्यसैले यसको परिणाम कांग्रेसले देख्नेछ, भोग्नेछ। गत निर्वाचन नेकपाका नेता केपी ओली र कांग्रेसका नेता शेरबहादुर देउवाको बीचको प्रतिस्पर्धा थियो। तर ओली डँडेलधुरामा देउवासँग वा देउवा ओलीसँग झापामा प्रतिस्पर्धामा थिएनन्। डँडेलधुरामा नेकपा र झापामा कांग्रेसले उम्मेदवारी भने दिएका थिए। पराजय हुने निश्चित भएका स्थानमा पनि तिनले उम्मेदवारी किन दिए ? किनकि त्यसो गर्दा आफ्ना राजनीतिक मुद्दाहरू जीवित रहन्छन्। पराजित भएर पनि आफ्नो सैद्धान्तिक आन्दोलन जीवित रहन्छ। पराजय निश्चित हुने खेलमा पनि नेपालले ओलम्पिक खेलमा खेलाडी पठाउने गर्छ। किन ? खेलाडीको मनोबल उच्च राख्न, खेलाडीलाई प्रोत्साहन गर्न। त्यसो नगरे खेलको स्तरमा वृद्धि हुँदैन। पराजय निश्चित भएको राजनीतिमा पनि आफ्ना मुद्दा कायम राख्न र कार्यकर्ताको मनोबल उच्च राख्न नेतृत्वले उच्च प्रयास गरिरहनुपर्छ। आत्मसमर्पण राजनीतिमा आत्मदाह हो। एमालेले माओवादीसँग एकता गरेपश्चात युद्धकालका अमानवीय हत्या हिंसाका घटनाका मुद्दा स्वाभाविक रूपले प्रतिपक्षी कांग्रेसको पोल्टामा गए। एमाले र माओवादीको एकीकरणपश्चात् कांग्रेससँग जनताको अपेक्षा बढेको कांग्रेसका नेताका इन्द्रियले चाल पाएनन्। मानवअधिकारको उच्च सम्मानमा विश्वास गर्ने तत्कालीन एमालेनजिकका कतिपय बौद्धिकलाई कांग्रेसले आफूतिर आकर्षित गर्ने र पीडितको पक्षमा बोल्ने त्यो एक अवसर पनि थियो। कांग्रेसलाई त्यसको मतलब भएन। युद्ध क्रममा भएको जनजनको क्षतिको राजनीतिक छिनोफानो होला तर युद्धकालमा आस्थाका आधारमा वा आर्थिक लेनदेनका लागि माओवादी युद्धमा कांग्रेस, एमालेलगायत अन्यको ठूलो मानवीय क्षति भएको छ। तिनको विषयमा सत्तापक्ष र विपक्षमा एकमत भएपछि अब जनताले कांग्रेसलाई केको आधारमा चिन्ने ? लोकतन्त्रको भद्दा मजाक उडाएर रेणुदाहाललाई मेयर बनाउन कांग्रेसको सहयोग थियो। वाइडबडी र एनसेल कर छली जस्ता भ्रष्टाचारका बृहद मुद्दामा सत्तापक्ष र प्रतिपक्ष एक ठाउँमा उभिएका छन्। कांग्रेसको सैद्धान्तिक विचलन, व्यक्तिगत स्वार्थ र दिशाहीनताले गणेशमान सिंह र कृष्णप्रसाद भट्टराईले पार्टी त्याग गरेका थिए। तैपनि नेता, नीति र रणनीतिको अभावमा संकुचित भएको कांग्रेसको संकुचन यात्रा जारी छ। खुल्ला मञ्चमा सत्तारूढ दलका अध्यक्षले पाँच हजारको हत्याको जिम्मा आफ्नो भनेर हुंकार गरेका बेला प्रमुख प्रतिपक्षी दल शीत निन्द्रामा मस्त छ। ललिता निवास काण्डमा विजय गच्छदार र रौतहटको एक हत्याकाण्डमा अफताब आलमको नाम मुछिनुमा भने कांग्रेसको सत्तापक्षसँग विमति छ। गच्छदारको छिनोफानो अदालत बाहिर खोज्नुस्वतन्त्र न्यायालयप्रतिको अनास्था हो। अदालतमा सत्य तथ्यको भन्डाफोर गरेर सरकारी सम्पत्ति हिनामिना गर्नेलाई कानुनी कठघरामा उभ्याउने अवसर कांग्रेससँग अझै सुरक्षित छ। संकुचित कांग्रेसलाई फराकिलो बनाउने यो एक अवसर पनि हो तर कांग्रेस केवल गच्छदारको मुक्ति चाहन्छ। कांग्रेसले आफ्नो विद्यार्थी संगठनको मनोबल घटाउन पनि अनेक प्रयत्न गरेको छ। पदको मिलोमतो गरेर अस्थायी रूपमा विवाद थामथुम पार्नमै कांग्रेसले समय बर्बाद गरिरहेको छ। एकथरि देउवालाई जसरी पनि जोगाउनैपर्ने र त्यसबाटै आफ्नो भलाई हुनेमा निश्चिन्त छन् भने अर्काथरी देउवालाई हटाएर पार्टीमा हालीमुहाली गर्ने अवसरको खोजीमा छन्। कार्यकर्ताले गच्छदारलाई बोक्नमा पनि दलीय स्वार्थ छैन, निजी स्वार्थ छ। कम्युनिस्टको सरकारमा शिक्षा र स्वास्थ्यमा निजीकरण फस्टाएको छ। कम्युनिस्ट नेताले उपयोग गरिरहेका अनेक सुविधाले समतामूलक समाज निर्माणको उपहास गरेको छ। असमानता बढ्दो छ। कांग्रेसले सामाजिक रूपान्तरणका लागि चाहिने नवीनतम विचार र बृहद राष्ट्रनिर्माणका लागि चाहिने भावी दृष्टिकोण प्रस्तुत गर्न सकेको छैन। बृहद राजनीतिक मुद्दामा कांग्रेस मौन छ, समसामयिक मुद्दामा विचारविहीन छ र कुशासनमा सरकारको सहयोगी बनेको छ। त्यसैको परिणाम कांग्रेसले मिडियामा कम स्थान पाएको छ। कम्युनिस्ट नेताहरूले सर्वहारा मुक्तिका विश्वव्यापी नाराहरू घोकेका छन्। तिनले साम्यवादको एकतर्फी अल्प ज्ञानार्जन गरेका छन्, त्यसैले तिनले वास्तविकतामा समानता ल्याउन सकेनन्। विरोध र प्रतिक्रियावादले विद्रोह हुन्छ, समृद्धि हुँदैन। त्यो अल्पज्ञान अहिलेको समृद्धिको बाधक हो। दुर्भाग्य के हो भने कांग्रेसमा कम्युनिस्ट जति अध्ययनशील नेता पनि छैनन्। तिनलाई कांग्रेस लोकतान्त्रिक दल भएको र कम्युनिस्टमा रुन पनि नपाइने भन्ने मात्र थाहा छ, बस। कुशासनका विरुद्ध शब्द र वाक्यको चयन मात्रै उपयुक्त गर्न सके लोकतन्त्रमा मिडिया प्रतिपक्षको हुन्छ। विचारशून्यताले गर्दा कांग्रेसले मिडियालाई आफूतिर आकर्षित गर्न सकेको छैन। अहिले नेपालको सरकारले एक अमेरिकी अनुदान सहयोग एमसीसी संसद्बाट पारित गर्न खोजेको छ। एमसीसी सहयोग संसारका सबै देशले प्राप्त गर्दैनन्। मानवअधिकारको उच्च सम्मान र भ्रष्टाचार नियन्त्रण यसका निश्चित मापदण्डमध्येका हुन्। एमालेले माओवादीसँग एकता गरेपश्चात नेकपाको भविष्यको बाटो तय भएको छैन। नेपालमा जघन्य अपराधमा मुछिएकालाई कुनै कारबाही नगरिएकाले पूर्व प्रधानमन्त्री बाबुराम भट्टराईलाई विदेश भ्रमणका क्रममा अपमानजनक व्यवहार गरिएको थियो। पूर्वप्रधानमन्त्री पुष्पकमल दाहालको विदेश यात्रामा पनि अनेक प्रश्न उठेका थिए। ती शोभनीय होइनन्। त्यसैले मानवअधिकार उल्लंघनको विषयमा कांग्रेसले पनि मौन ग्रहण गर्नुदेशकै लागि दुर्भाग्य हुन्छ। मानवअधिकार उल्लंघन हुने कुनै पनि कार्यको अनुपालनले कांग्रेसको राष्ट्रिय र अन्तर्राष्ट्रिय छविसमेत बिग्रनेछ। एमसीसी सहयोग नेपालमा आइहाले पनि मानवअधिकारको उल्लंघन वा भ्रष्टाचार नियन्त्रण गरिएन भने यो सहयोग जुनसुकै बेला स्थगित हुनसक्छ। राणाशासनविरुद्ध बोल्नु मात्रै पनि एक ठूलो मुद्दा थियो। त्यसैको परिणाम २०१५ सालमा कांग्रेसले सम्मानजनक जनमत प्राप्त गर्यो। निर्दलीय व्यवस्थाविरुद्ध संघर्ष गरेर बहुदलीय व्यवस्था स्थापना गर्न महŒवपूर्ण भूमिका निर्वाह गरेको पुरस्कार पनि कांग्रेसले पाइसकेको छ। नेपालमा कम्युनिस्ट दलहरूको व्यापक उपस्थिति हुनुले पनि लोकतान्त्रिक दल कांग्रेसलाई थोरबहुत लाभ मिलेको छ। बाहुनले पनि जनै देखाउनुपर्छ र ? भन्ने उखान झैं कांग्रेसले लोकतान्त्रिक मूल्य र मान्यताको विषयमा सधैं शंकाको लाभ प्राप्त गरेको छ। तर नेपालको लोकतान्त्रिक आन्दोलनसँग जोडिएका जो कोहीका लागि कांग्रेसको अहिलेको भूमिका सन्तोषजनक छैन, त्यो चिन्ताजनक छ। कांग्रेसले आज खेलेको भूमिकाको आधारमा भोलिको पुस्ताले कांग्रेसलाई चिन्नेछ। कांग्रेसले सभामुखमा व्यक्ति हत्या जस्तो जघन्य आरोप लागेको व्यक्तिलाई सर्वसम्मत रूपमा स्वीकार गरेर सैद्धान्तिक गल्ती गरेको छ। नेपालको लोकतान्त्रिक आन्दोलनमा अग्रणी भूमिका खेल्ने कांग्रेसले क्षणिक स्वार्थ वा सानो प्रलोभनका लागि मानवअधिकार जस्तो आफ्नो सैद्धान्तिक विषयमा सम्झौता गर्नुकांग्रेसका तमाम लोकतान्त्रिक योद्धाप्रतिको धोखा हो। सापकोटा र गच्छदारको बचाउ गर्नुकांग्रेसका लागि आत्मदाहसरह हो। भविष्यमा कांग्रेसको राजनीति गर्ने अहिलेको नयाँ पुस्ताले यसको मूल्य तिर्नुपर्नेछ। अब कांग्रेसले जनै देखाउनु पर्नेछ। हिङको टालोमा हिङ भर्नुपर्नेछ। गणेशमान सिंह र कृष्णप्रसाद भट्टराईसम्मको कांग्रेस लोकतन्त्रका लागि संघर्षरत थियो। त्यसबेला लोकतन्त्र स्वयंमा एउटा ठूलो जोखिमपूर्ण मुद्दा थियो। चार आधारभूत स्वतन्त्रता कांग्रेसका आदर्श भएकाले कांग्रेस बहुदलपश्चात आजसम्म जीवित छ। कांग्रेसको सैद्धान्तिक विचलन, व्यक्तिगत स्वार्थ र दिशाहीनताले गणेशमान सिंह र कृष्णप्रसाद भट्टराईले कांग्रेस त्याग गरेका थिए। नेता, नीति र रणनीतिको अभावमा संकुचित भएको कांग्रेसको संकुचन यात्रा जारी छ। मानवअधिकारको सम्मान, विधिको शासन र स्वतन्त्र न्यायालयप्रति आस्थावान् जनताले कांग्रेस त्याग्ने वातावरणको निर्माण कांग्रेस स्वयंले गर्दैछ। यो आत्मदाह नभएर के हो त ?"
भाइरल हुने बौद्धिक मोह,"एकजना सभासद्ले स्वस्थानी च्यात्ने अभियान चलाउनुपर्छ भनेर दिएको अभिव्यक्तिको विरोध र समर्थन अहिले सामाजिक सञ्जालमा भाइरल भइरहेको छ । उनको भनाइप्रति त्यत्ति आपत्ति जनाउनुपर्ने स्थिति देखिँदैन किनकि उनी त्यति शिक्षित, चेतनशील एवं विवेकशील होइनन् । यदि उनीहरूमा महिलाले भोग्नुपरेका यसखाले अमानवीय समस्याप्रति अलिकति मात्र विवेक रहेको भए महिलाको ज्यानै लिने छाउपडी प्रथालाई सशस्त्र संघर्षकै बेला निमिट्यान्न पार्नसक्ने स्थिति थियो । सशस्त्र संघर्षको मूल थलो भनेकै पश्चिम नेपाल हो । त्यसबेला उनीहरूलाई निरीह जनताले बाध्यतालै नै भए पनि गाँस र बास दिएर बचाएकै हुन् । त्यतिबेला आफू बसेका क्षेत्रमा छाउपडी प्रथा थियो भन्ने उनीहरूको जानकारीमा नभएको पटक्कै होइन । त्यतिबेला उनीहरूको आदेश उल्लंघन गर्नु भनेको यमराजको पाहुना हुनु निश्चितै थियो । यदि उनीहरू साँच्चै समाजबाट विकृति हटाएर समतामूलक समाज स्थापना गर्ने अभीष्टले लागेका थिए भने छाउगोठमा बस्ने र बसाउनेलाई भौतिक कारबाही गरिनेछ भनेर हल्ला मात्र पिटाइदिएको भए काम तमाम हुन्थ्यो । त्यसैले उनीहरूको अभिव्यक्तिका लागि प्रतिक्रिया दिनुको कुनै अर्थ रहँदैन । पहिलो कुरा, हरेक वर्ग, जाति, समाज कुनै न कुनै परम्पराबाट निर्देशित र सञ्चालित हुन्छ । समाजलाई अनुशासनमा राख्ने अभीष्टले त्यस्ता परम्पराको प्रचलन प्रारम्भ भएको पाइन्छ । शिक्षाको चेतना एवं सञ्चारको अभावमा जंगली अवस्थाबाट विकसित हुँदै जाँदा आफ्नो समूहलाई अनुशासन एवं अगुवाको नियन्त्रणमा राख्ने उद्देश्यले बनाइएका आचारसंहिता नितान्त रुढि, अवैज्ञानिक एवं अमानवीय पनि हुनसक्छन् । आजको युगमा त्यस्ता मिथमाथि विश्वास गर्न कोही बाध्य छैन र कसैले बाध्य पार्दैन पनि । महिला विरोधी भएकै कारण स्वस्थानीलाई जलाउनुपर्ने अभिव्यक्ति दिने प्राध्यापक एवं बौद्धिकवर्ग शास्त्रले निर्दिष्ट नगरेको दासत्व झल्काउने कार्यमा महिलालाई धकेलिरहेको यथार्थलाई किन चुपचाप समर्थन गरिरहेछन् ? यसको उदाहरणका रूपमा विवाहमा गरिने संस्कारमध्ये एउटा स्वयंवरको विधिविधानलाई लिन सकिन्छ । महिला समस्या उठाउँदा तपाईंहरूलाई केही प्राप्त हुँदैन, बरु भर्याङ खोज्दै ढोकाढोका चाहारे, ल्याप्चेलालहरूको फेर समातेर प्रभुहरूलाई रिझाउन सके तपाईहरु ठूलै चिज हात लाग्नसक्छ । स्वयंवर शब्दको अर्थ नै स्वयं वरण गर्नु भएकाले यो महिला सशक्तीकरणको उत्कृष्ट नमुना हो । महिलाको आत्मनिर्णयको अधिकारका दृष्टिले हेर्दा योभन्दा गतिलो उदाहरण अरू हुनसक्दैन सायद । तर अहिले हामीले यसको व्यापकतालाई खुम्च्याएर यसलाई महिलामाथि थोपरिएको दासताको नमुनाका रूपमा विकास गरिराखेका छौं । पहिलो कुरा स्वयंवर शब्दले दिने अर्थलाई निमिट्यान्नै पारेर अहिले स्वयंवरको निम्तामा समेत वरलाई देवत्वकरण गर्दै अनावश्यक अनेक ढर्राका साथ दक्षिणासहित वरको पूजाअर्चना गर्नुुपर्ने विकृति भित्रिएको छ । अझ अगाडि बढेर हेर्दा कन्या र वर एकअर्काका सामु उभिएर माला एवं औंठी साटासाट गर्ने शास्त्रले स्वयंवरको विधिमा निर्दिष्ट गरेको छ । तर हाम्रो सामाजिक व्यवहारमाचाहिं चाँदीको करुवामा जल भरेर वरलाई देवत्वकरण गर्दै प्रदक्षिणा गर्न कन्यालाई आदेश दिइन्छ । सनातनी परम्परामा आस्था राख्ने भारतका विभिन्न जाति एवं क्षेत्रमा पनि स्वयंवरको विधिविधानमा वरलाई देवत्वकरण गर्दै कन्यालाई जलले वरको प्रदक्षिणा गर्न लगाइँदैन । स्वास्थानीका पाना च्यात्न सांसदको माग धर्मशास्त्रभित्र नै यस्तो व्यवस्था गरिएको थियो भने पनि समयसापेक्ष ढंगले धर्मशास्त्र एवं संस्कार परिष्कार गर्दै जानुपर्ने थियो तर शास्त्रमै नभएको विधिविधान थपेर हाम्री चेलीलाई दासी बनाउँदै उसको लोग्नेलाई देवता बनाउने अभ्यासको अभियानलाई हामी हर्ष एवं उल्लासका साथ ताली बजाएर स्वागत गरिरहेका छौं । शास्त्रले निर्दिष्ट नगरेको महिलाविरोधी क्रियाकलापको सिर्जनामा रमाउने हाम्रो बौद्धिकवर्गलाई कुनै बेला लेखिएको आख्यानमाथि यति आक्रोश व्यक्त गर्न कुन नैतिकताले दिन्छ ? अर्काेतर्फ अहिले प्रचलित सम्धीभेटको प्रचलनलाई लिऊँ । हामीले थाहापाउन्जेल पनि सम्धीभेट भनेको वर र कन्याका मातापिताको भेटघाट गर्ने कार्यलाई बुझिन्थ्यो तर अहिले एकातिर सम्धीभेटको ढर्रा हेर्दा यसका लागि कन्यापक्षको घरखेतै उडाउनुपर्ने स्थिति आइसकेको छ भने अर्काेतिर कन्यापक्षका अभिभावकको अस्तित्व वरपक्षका कुकुरबिरालाको समेत पैतालामुनि घुसार्नुपर्ने स्थिति रहेकोतर्प हामी कोही पनि अनभिज्ञ छैनौं । यस्ता कुरामा उत्साह एवं उमंगका साथ लाइन लागेर लेनदेन (देन मात्र) गर्नु मानवीय अस्तित्वका दृष्टिले कत्तिको उचित हुन्छ भन्नेमा कसैको ध्यान गएको पाइँदैन । भलै यी कुरा शास्त्र एवं परम्पराले निर्दिष्ट गरेको भए कुरो बेग्लै हुन्थ्यो, यसखाले प्रचलन त नेपाली समाजमा भर्खर पलाउन थालेका क्यान्सर मात्र हुन् । मिथ अर्थात् पुराकथा नभएको मानव समुदाय यस धर्तीमा छैन होला । सम्बद्ध समाजको लौकिक सम्पत्तिका रूपमा रहेको मिथ समाज विकासको इतिहास बुझ्ने माध्यम पनि हो भन्ने हाम्रा बौद्धिक एवं प्राध्यापकवर्गलाई जानकारी हुनु नै पर्ने हो । त्यसैले समाजमा प्रचलित कथ्य तथा लिखित आख्यान एवं मिथको संरक्षण गर्नु सम्बद्ध जातिको दायित्व पनि हो । त्यसले निर्दिष्ट गरेका सन्दर्भहरू वर्तमानमा समयसापेक्ष एवं व्यावहारिक छन् कि छैनन् अनि अहिले तिनलाई आत्मसात गर्ने कि नगर्ने भन्ने व्यक्तिको चेतना र विवेकले निर्धारण गर्नुपर्छ, त्यसमा पनि अहिलेको विद्युतीय सञ्चारको युगमा मिथद्वारा निर्दिष्ट कतिपय सन्दर्भ आत्मसात गर्न कोही पनि बाध्य छैन र कसैले बाध्य पार्दैन पनि । त्यसैले कुनै आख्यानका पुस्तक च्यातेर, जलाएर कसैको पनि क्रान्तिकारी अभीष्ट पूरा हुँदैन र समाजमा परिवर्तन आउँदैन । कुनै लिंग, जाति, वर्गविरोधी आख्यान लेखिएकै आधारमा त्यो च्यातिने, जलाउने कार्य सायद नेपालमा मात्रै हुने गर्छ । पाश्चात्य साहित्यशास्त्रका चिन्तक एरिस्टोटलले महिलाका त्रुटि एवं कमजोरीतर्प संकेत गर्दै केही गुणहरूको कमीका कारण नारी नारी भएको हो भन्ने अभिव्यक्तिका साथ नारीको आलोचना गरेका छन् । सेन्ट टमस एक्विनसले पनि नारीलाई अपूर्ण मानिस भनी नारीकै खोट देखाउन परि श्रम गरेको देखिन्छ । अर्काेतिर विश्वप्रसिद्ध मनोविश्लेषक फ्रायडले नारीमा पाइने शिश्न ईश्र्या का सन्दर्भबाट नारीको आलोचना गर्दै नारीको नियतिलाई शारीरिक बनोटगत अपूर्णताको परिणाम भनी व्याख्या गरेका छन् । यदि महिलाविरोधी अभिव्यक्ति दिएकै कारण उनीहरूको नामनामेसी नै निमिट्यान्न पार्नुपर्ने भए एरिस्टोटललगायत अन्य कतिपय दार्शनिकको अहिले कुनै अस्तित्व नै बाँकी रहने थिएन तर यसका विपरीत संसारका विभिन्न विश्वविद्यालयमा यिनीहरूद्वारा प्रतिपादित सिद्धान्त सम्मानपूर्वक पढिन्छ, पढाइन्छ । अर्काेतर्फ समाजमा यस्ता सामाजिक असामाजिक तत्वहरूको पनि बोलवाला हुनेगर्छ भनेर भावी पुस्तालाई देखाउन पनि यस्ता सामग्रीको संरक्षण आवश्यक हुन्छ । अन्तको कुरा किन गर्नु, हाम्रै देशका अधिकांश व्यक्ति पनि पतिभक्ति त मर्दैन पापी पति भए पनि पंक्तिको सप्रसंग व्याख्या गरेरै शिक्षित एवं बौद्धिक भएका हुन् । प्रस्तुत पंक्ति सप्रसंग व्याख्या गर्न गराउनमै हाम्रो बौद्धिकवर्ग रमाइरहेको यथार्थ सर्वविदितै छ । समका अरू थुप्रै नाटक छन्, यसको सट्टा अरू नै पढाउन सकिँदैन र ? भनेर हाम्रो बौद्धिकवर्गले कहिल्यै प्रश्न गर्न सकेन, चाहेन । हुन त नलेखिएका पुस्तकहरूको चाङमा बसेर बौद्धिक एवं प्राध्यापक भएको आत्मरतिमा रमाउनेहरूबाट अरू के आस गर्नु ? अर्काेतिर विश्वविद्यालयले दिएको अध्ययन सुविधाको दुरुपयोग गर्दै बन्दव्यापार गर्ने, छोरीबुहारी स्याहार्न ठूला जहाजमा उड्ने, ल्याप्चेलाल प्रभुहरूको झोला बोकेर हिँड्नेसँग नैतिकता नै के बाँकी रहन्छ र ? अझ भर्याङ खोज्ने चक्करमा ढोका चाहार्दै आफ्नो अस्तित्व नै ल्याप्चेलालहरूका दौराका फेरमा नामेट पार्ने कथित बौद्धिकवर्गबाट विवेकपूर्ण अभिव्यक्तिको आश गर्नु पनि बेकारै हो । लैंगिक समानता, महिला आरक्षण र महिला सशक्तीकरण केही समययता नेपालमा सर्वाधिक चर्चामा रहेका शब्दावली हुन् । विश्वस्तरीय यस्ता मानवीय आदर्शयुक्त अवधारणाहरू नेपालमा चाहिँ केही समय पहिलेसम्म कथित नेताहरूका भाषण, तारे होटेलका गोष्ठी, सडक आन्दोलन र पत्रपत्रिकाहरूका स्तम्भमै सीमित पारिएका विषय हुन् भने केही समययता सामाजिक सञ्जालमा भाइरल हुने माध्यम बनेका छन् । लैंगिक समानताका लागि भाइरल हुने मोहभन्दा माथि उठेर बौद्धिकवर्गले इमानदारीपूर्वक विवेकपूर्ण ढंगले आवाज उठाइदिएको भए त्यसको सकारात्मक परिणाम पनि सजिलै निस्कने कुरामा कुनै सन्देह छैन । राजनीतिक प्रतिबद्धता र बौद्धिकवर्गको विवेकबाट समाजमा व्याप्त कुप्रथाहरूलाई कानुनी रूपमै पाखा लगाउन सकिने रहेछ भन्ने उदाहरण हाम्रो शास्त्रमै व्यवस्था भएको सतीप्रथा नै पर्याप्त छ । यसका साथै अष्ट वर्षा भवेत गौरी नववर्षा च रोहिणी भन्दै कन्यादान गरिदिने व्यवस्था पनि हामै्र शास्त्रले निर्दिष्ट गरेकै थियो तर आज हाम्रा सन्तानलाई यसबारे कुनै जानकारी नै छैन । यसरी हेर्दा हाम्रो सन्दर्भमा राजनीतिक, प्रशासनिक एवं बौद्धिक व्यक्तित्वले महिला समस्यालाई बौद्धिक विलासका रूपमा लिँदै गैरजिम्मेवार भएर गरिदिने हल्काफुल्का टिप्पणीले महिला र महिलाको अस्मितालाई उपहास गर्नुबाहेक अरू केही गर्न सकेको देखिँदैन । त्यसैले भाइरल हुने मोहले सामाजिक सञ्जालमा अनर्गल कुरा उराल्ने बौद्धिकवर्गलाई मेरो विनम्र निवेदन छ, महिला समस्या उठाउँदा तपाईंहरूलाई केही प्राप्त हुँदैन, बरु भर्याङ खोज्दै ढोकाढोका चाहारे, ल्याप्चेलालहरूको फेर समातेर प्रभुहरूलाई रिझाउन सके तपाईहरू ठूलै चिज हात लाग्नसक्छ । त्यसैले महिलाका समस्याहरूलाई हल्काफुल्का टिप्पणी गरेर उडाउनाको साटो यथावतै अवस्थामा रहन दिनुहोस् ।"
सुशासनमा महालेखा,"सहसचिव पठाए हुने कतिपय ठाउँमा उच्च ओहोदाका व्यक्तिहरू नै लेखापरीक्षण गर्न पुगेको पनि देखियो, यो गलत अभ्यास हो नेपालको संविधान धारा २४१ संघ र प्रदेशका सबै सरकारी कार्यालयहरू र स्थानीय तहको कानुनबमोजिम नियमितता, मितव्ययिता, कार्यदक्षता, प्रभावकारिता र औचित्यसँग विचार गर्ने गरी लेखापरीक्षण गर्ने म्यान्डेट दिएको छ । त्यसैगरी लेखा परीक्षण ऐन, २०४८ मा टेकेर लेखापरीक्षण हुँदै आएको छ । लेखापरीक्षणका नयाँ विधि र आयामहरू सर्वोच्च लेखापरीक्षण संस्थाको कामकारबाही अध्यावधिक गर्न १९० राष्ट्र आबद्ध रहेको इन्टरनेसनल अर्गनाइजेसन अफ सुप्रिम अडिट इन्स्टिच्युसन (इन्टोसाई) क्रियाशील छ । त्यस्तै, एसियाली राष्ट्रका सर्वोच्च लेखापरीक्षण संस्था एसियन अर्गनाइजेसन अफ सुप्रिम अडिट इन्स्टिच्युसन (एसोसाई) छ । यी दुवै संस्थामा महालेखा परीक्षक आबद्ध छ । यी संस्थाहरूले लेखा परीक्षणका नयाँ विधि तय गर्छ । अमेरिका, बेलायतलगायत अन्य विकसित राष्ट्रहरूको उदाहरण हेर्ने हो भने त्यहाँ लेखापरीक्षण हुने इकाइहरूको संख्या सीमित देखिन्छ । अमेरिकामा सन् २०१५ मा सात सय इकाइको लेखापरीक्षण गरिएको थियो । अमेरिकामा सांसद्हरूले कुनकुन विषयमा र कुनकुन संस्थाको लेखापरीक्षण गर्ने भनेर तय गर्छन् । सोहीअनुसार त्यहाँको सर्वोच्च लेखापरीक्षण संस्थाले लेखापरीक्षण गर्छ । बेलायतमा र युरोपेली राष्ट्रहरूमा पनि त्यस्तै चार, पाँच सय इकाइको लेखा परीक्षण हुन्छ । हामीकहाँ भने परम्परा धान्दै सबै इकाइको लेखा परीक्षण गर्ने चलन छ । महालेखा परीक्षकको ५५ औं प्रतिवेदन, २०७४ ले १० हजार इकाइको लेखापरीक्षण गरेको उल्लेख गरेको छ । जबकी ५४औं प्रतिवेदन, २०७३ मा ४५ सय इकाइ सरकारी कार्यालय थिए । तीमध्ये २२ सय जतिको लेखापरीक्षण गयौं र बाँकीको पालैपालो (तीन वर्षमा एक पटक पालो पर्नेगरी) लेखापरीक्षण गर्ने योजना बनाएका थियौं । हाम्रो महालेखा परीक्षकले पनि लेखा परीक्षणमा केही सुधार ल्याउन र विषयवस्तुमा आधारित लेखा परीक्षणलाई प्रभावकारी बनाउन यो जरुरी छ । सबै इकाइमा पुगेर देउसीभैलो गर्ने चलनले लेखा परीक्षणमा सुधार आउँदैन । वास्तवमा यसरी सबै इकाइमा पुगेर लेखापरीक्षण गरिरहनु पर्दैन । सहसचिव पठाए हुने कतिपय ठाउँमा उच्च ओहोदाका व्यक्तिहरू नै लेखापरीक्षण गर्न पुगेको पनि देखियो । यो गलत अभ्यास हो । अहिले त महालेखा परीक्षक आफैंले आन्तरिक लेखापरीक्षण (आलेप) को काम गरिरहेको छ । महालेखा परीक्षकले अन्तर्राष्ट्रिय मान्यताअनुसार लेखापरीक्षण विधि र अभ्यास अँगाल्नुपर्छ । महालेखा परीक्षक कार्यालयको रणनीतिक योजना (सन् २०१३२०१८) कार्यान्वयनका लागि विश्व बैंकजस्ता दातृ निकायले २४ करोड रुपैयाँ सहयोग दिएका छन् । यो सहयोग लेखापरीक्षण सुदृढीकरणका लागि दिएको हो । लेखापरीक्षण सुदृढीकरणअन्तर्गत हामीले गर्न खोजेको अन्तर्राष्ट्रिय अभ्यास भनेको थोरै इकाइहरूको लेखापरीक्षण गर्ने, खास विषयवस्तुमा आधारित भएर लेखापरीक्षण गर्ने हो । महालेखाले विषयवस्तुमा केन्द्रित भएर प्रतिवेदन तयार गर्नुपर्छ । यो प्रतिवेदन संसद्मा छलफलका लागि जान्छ । यो प्रतिवेदन कार्यान्वयन गर्ने निकाय भनेका संसद्, सरकार र न्यायालय हुन् । कतिपय बेरुजुहरू संसद्को लेखा समितिमा छलफल हुँदाहुँदै अदालतमा गएको छ भनेर पनि रोकिएको छ । अदालतको प्रक्रिया सकिएपछि प्रतिवेदनमा उल्लेखित बेरुजु चारपाँच वर्षको एकैपटक छलफल गरी फछ्र्यौट गर्न गाह्रो हुन्छ । त्यसपछि लेखा समितिका सांसद्हरूले नै अहिलेलाई छाड्दिऊँ अर्को पटकदेखि नियमित रूपमा हेर्नुपर्छ भन्न थाल्छन् । लेखा समितिभित्र पनि विषयगत उपसमिति हुन्छन् । त्यसमा पाँच जना सांसद् हुन्छन् । त्यीमध्ये पनि दुई जना उपस्थित हुन्छन् । उपसमितिले कर्मचारी र आयोजना प्रमुखको पक्ष लिएर यो अर्कोपटकदेखि समाधान गरिनेछ भन्ने व्यहोराका निर्णयहरू गरेर बेरुजु हटाइदिन्छ । त्यसकारण धेरै इकाइहरूको लेखापरीक्षण प्रभावकारी हुन नसकेको महसुस गरिएको हो । अब विशेषज्ञ लेखापरीक्षणमा केन्द्रित भएर सीमित इकाइको लेखापरीक्षण गर्ने, लेखापरीक्षण इकाइ छनोट गर्दा विभिन्न आधारहरू बनाउन सकिन्छ । कतिपय अवस्थामा ठूलो विवाद या भ्रष्टाचारका घटना भएका हुन्छन्, कुनै ठाउँमा वर्षौंदेखि काम भएको हुन्न, यस्ता इकाइहरू छानेर विशेषज्ञ लेखा परीक्षण गर्नुपर्छ । उदाहरणका लागि स्वाथ्यको लेखापरीक्षण गर्ने हो भने त्यसै क्षेत्रका विज्ञलाई करारमा लिएर लेखापरीक्षण गरियो भने त्यहाँका विकृति खोतल्न सकिन्छ । नत्र सामान्य खातापाता हेरेरमात्र लेखापरीक्षण प्रभावकारी हुँदैन । अहिलेको सन्दर्भमा भन्ने हो पहिले त विशेषज्ञ लेखापरीक्षण नै हुँदैन । त्यही पनि लेखापरीक्षकहरूको क्षमता, दक्षताबाट लेखापरीक्षणमार्फत आएका विषयहरूमा पनि संसद् र सरकारले कारबाही नगर्ने भएपछि महालेखा परीक्षक प्रतिवेदनलाई गम्भीरतापूर्वक नलिएको आभास हुन्छ । संसद् र सरकारमात्र होइन, न्यायालयले पनि महालेखा परीक्षकले औंल्याएको राजस्व बक्यौता, असुल उपर गर्नुपर्ने राजस्वको सम्बन्धमा विपरीत फैसला गरिदिने गरेको पाइएको छ । सूर्य टोबाको कम्पनीको अन्तःशुल्कको मुद्दामा अदालतले दिएको फैसला चित्त नबुझेर लेखा समितिले पुनः अपिल गर्न खोज्दा अदालतले यो मुद्दालाई पुनरावलोकन गर्नै चाहेन । महालेखा परीक्षकले खोट औंल्याउने हो । आफैं कारबाही गर्ने निकाय होइन । महालेखाको प्रतिवेदनमा औंल्याइएका विषयहरूलाई संसद्, सरकार र न्यायालयले गम्भीरतापूर्वक लिएर कारबाही अघि बढाएमा पक्कै पनि मुलुकमा सुशासन कायम गर्न ठूलो सहयोग पुग्छ । महालेखाले कुनै ठूलो नीतिगत निर्णय, कुनै विवाद या भ्रष्टाचारको घटनालाई निगरानी गरेर लेखापरीक्षण योजना बनाएर लेखापरीक्षण गर्ने हो भने भ्रष्टाचार नियन्त्रणमा सहयोग भई सुशासनमा सहयोग पुग्छ । सरकारमा लेखा उत्तरदायी अधिकृत सचिव हुन्छ । आयोजना प्रमुख वर्षमा तीनचार पटक फेरिन्छ । सचिव र आयोजना प्रमुखले जिम्मेवारी लिनै खोज्दैनन् । संसद्को लेखा समितिले उल्टो बेरुजु मिनाहा गरिदिन्छ । नेपालबाट विभिन्न राजदूतावासमा नियुक्त भएर जाने राजदूतलगायत कर्मचारीको कर तिर्नुपर्ने भनेर महालेखा परीक्षकको प्रतिवेदनमा उल्लेख थियो । परराष्ट्रका कर्मचारीको १८ करोड रुपैयाँ बेरुजु मिलाउन सांसदहरूलाई उनीहरूले विभिन्न देशमा भ्रमणमा बोलाएको देखियो । सांसद्हरूले विदेश भ्रमण गरेर उक्त राजस्व बक्र्यौता हटाउन संसद्ले नै सरकारलाई सिफारिस गरिदियो । यो हदसम्मको बेथिति हामीकहाँ छ । त्यस्तै, महालेखा परीक्षकको प्रतिवेदनलाई अदालतले कमै मात्र साथ दिएको देखिन्छ । महालेखा परीक्षकको ५४औं प्रतिवेदन मेरो अगुवाइमा तयार भएको थियो । उक्त प्रतिवेदनले साढे तीन खर्ब राजस्व अपचलन भएको छ । त्यो असुल उपर गर्नुपर्छ भनेर महालेखाको प्रतिवेदनले उल्लेख गरेको छ । चारओटा कम्पनीको पुँजीगत लाभकर विवाद देखियो । सिनर्जी नेपालको तीन अर्ब २९ करोड, सुनिभेराको ११ अर्ब ५७ करोड, चार अर्ब ३१ करोड मुक्ति श्री ग्रुपको पुँजीगत लाभकर छ । कर कार्यालयलाई स्वतन्त्रतापूर्वक कर निर्धारण गरेर कर असुलउपर गर्न दिएको भए सबै राजस्व असुल हुन्थ्यो । त्यस्तै, मूल्य अभिवृद्धि कर (भ्याट) फिर्ता तर्फ ५४ अर्ब रुपैयाँ राजस्व हिनामिना भएको अनुमान गरिएको थियो । अहिले सरकारले भ्याट फिर्तासम्बन्धी व्यवस्था खारेज गरिसकेको छ । अब यो समस्या दोहोरिँदैन भन्ने अपेक्षा गर्न सकिन्छ । उपभोक्ताबाट उठाउने र व्यापारीलाई फिर्ता दिने व्यवस्था खारेज हुनुपर्छ भनेर विज्ञहरूले पनि भन्दै आएका थिए । कर फछ्र्यौट आयोगले ३० अर्ब रुपैयाँ राजस्वको मुद्दा थियो । पटकपटक गरेर कर फछ्र्यौट आयोगबाट एक खर्ब रुपैयाँ राजस्वको विवादहरू फछ्र्यौट गरिएको थियो । आयकर ऐन, २०५८ आइसकेपछि पनि कर फछ्र्यौट आयोग ऐन, २०३३ को आधारमा नीतिगत क्षिद्रबाट अनियमितता गर्दै आएका थिए । पछिल्लो पटकको कर फछ्र्यौट आयोगले १ प्रतिशत कर लिएर विवाद फछ्र्यौट गर्न खोजेको थियो । यस्ता ऐनलाई समातेर राजस्वमा भ्रष्टाचार भएका विषयहरूलाई महालेखा परीक्षकको प्रतिवेदनले उठाएपछि कर फछ्र्यौट आयोग ऐन पनि खारेज भइसकेको छ । अर्को, भ्याट छली हेर्ने हो भने भाटभटेनी सुपर मार्केटलगायतका कम्पनीले दायर गरेको मुद्दामा भर्खरै सर्वोच्च अदालतले फैसला गरेको छ । १० वर्षपछि भएको फैसलाले राजस्व प्रशासनको मुद्दा सदर गरेको छ । महालेखा परीक्षकको प्रतिवेदनले भ्याट डेबिट, भ्याट क्रेडिट र भ्याट शून्य दाखिला गर्ने सम्बन्धमा रहेका कानुनी क्षिद्रका सम्बन्धमा पनि प्रतिवेदनमा उल्लेख गरेको थियो । भ्याटमा फर्जी बिल नियन्त्रणका लागि मिसम्याचको अनुसन्धान प्रभावकारी बनाउनुपर्छ । त्यस्तै, ५१ अर्ब रुपैयाँबराबर कर छुटमार्फत दिइएको थियो । नेपालस्थित कूटनीतिक नियोग, कृषि व्यवसाय प्रवद्र्धन तथा विभिन्न क्षेत्रहरूमा सरकारले बजेटमार्फत कर छुट दिँदै आएकोमा त्यसको व्यापक दुरुपयोग भइरहेको विषयलाई पनि महालेखाको प्रतिवेदनले गम्भीरताका साथ उठाएको छ । उदाहरणका लागि, कृषि व्यवसाय प्रवद्र्धनका लागि सरकारले कृषि उपकरणमा छुट दिएको छ । जसमा ट्याक्टरलगायत पनि छन् । कर छुटमा आयात गरेको ट्याक्टर खेत जोत्न नभएर मालवस्तु ढुवानीको व्यावसायिक प्रयोजनमा उपयोग भइरहेको पाइएको छ । त्यस्तै, विदेशी सहयोगका आयोजनामा दिने कर छुट, विद्युत् प्राधिकरणले प्रसारण लाइन उपकरण, दूरसञ्चार कम्पनीहरूले आयात गर्ने फ्रिक्वेन्सी कर छुट उल्लेखित वस्तुहरूको व्यापक दुरुपयोग भएको छ । मुलुकभित्र लगानी र व्यवसाय प्रवद्र्धनका लागि कर सहुलियत नै नदिने भन्ने मिल्दैन । तर त्यसको लगत राखेर उद्देश्यअनुसार कर छुट पाएको वस्तुको उपयोग भएको छ कि छैन अनुगमन हुनुपर्छ । कर छली र चुहावट अझै पनि भयावह महालेखाको ५५औं प्रतिवेदनले यसबारे केही उल्लेख गरेको देखिँदैन । विगतमा महालेखा परीक्षकले पनि नउठाएका नीतिगत निर्णयहरूका सम्बन्धमा पनि ५४औं प्रतिवेदनबाट नीतिगत निर्णय औंल्याउन सुरु भएको छ । आर्थिक वर्ष २०७२७३ मा १५२ ओटा नीतिगत निर्णयहरू भएका रहेछन् । त्यस्ता नीतिगत निर्णयको स्रोत खुलाएर स्रोत व्यवस्थापन (कस्टिङ) नगरेको भनेर महालेखा परीक्षकले विषय उठान गरेको छ । नत्र नीतिगत निर्णयका सम्बन्धमा अख्तियार दुरुपयोग अनुसन्धान आयोगले समेत खोजबिन गर्न छाडेको छ । यसलाई दह्रोसँग भन्ने हो भने यस्ता नीतिगत निर्णयहरू धेरैजसो नीतिगत नै हुन्छन् । तर परम्परा धान्ने महालेखा कर्मचारी, विज्ञ नराखी लेखापरीक्षण गराउने प्रचलन र देउसीभैलो जस्तो १० हजार इकाइको लेखापरीक्षण समेट्न खोज्दा महालेखा परीक्षकले अन्तर्राष्ट्रिय मान्यताअनुसार काम गर्न नसकेको हो कि भन्ने प्रश्न उठ्ने गरेको छ । कुनै ठूलो भ्रष्टाचार या विवाद आउँदा तत्काल लेखापरीक्षण गर्नुपर्छ । वाइडबडी विमान खरिद, आयल निगमको जग्गा खरिद प्रकरणमा विगतमा हामीले लेखापरीक्षण योजना बनाएर प्रयास पनि गरेका थियौं । तर त्यतिबेला नेपाल वायु सेवा निगमले महालेखालाई सहयोग गरेन । महालेखाले कुनै ठूलो नीतिगत निर्णय, कुनै विवाद या भ्रष्टाचारको घटनालाई निगरानी गरेर लेखापरीक्षण योजना बनाएर लेखापरीक्षण गर्ने हो भने भ्रष्टाचार नियन्त्रणमा सहयोग हुन्छ र सुशासनमा सहयोग पुग्छ । यस्ता कतिपय विषयमा संसद्ले पनि लेखापरीक्षणका लागि आग्रह गर्नुपर्छ । चन्द्रागिरि हिल्स, दरबारमार्गमा नारायणहिटी दरबार अगाडिको नेपाल ट्रस्टको जग्गा भाडा र पूर्व राजपरिवारकै सम्पत्ति भाडामा दिने निर्णयहरूमा पनि महालेखाले प्रश्न उठाएको छ । राष्ट्रिय गौरवकै आयोजनामा पनि ५६ करोड रुपैयाँ अनावश्यक भुक्तानी गएको रकम फिर्ता आएको छ । अब महालेखाको प्रतिवेदन विशिष्टीकृत हुनुपर्छ । कुनै विशेष मुद्दामा केन्द्रित रहेर प्रतिवेदन तयार पार्नुपर्छ । महालेखाको कार्यालय सातै प्रदेशमा स्थापना हुन र संस्थागत सुदृढीकरण हुन जरुरी छ । पूर्वमहालेखा परीक्षक भट्टराईसँग गरिएको कुराकानीमा आधारित"
आयोजक सैनिकका दुवै टिम समूह विजेता,"भक्तपुर : आयोजक सैनिक आवासीय महाविद्यालयका दुइटै टीम समूह विजेता हुँदै जारी १३ औं प्रधानसेनापति कप टी ट्वेन्टी रनिङ क्रिकेट प्रतियोगिताको अन्तिम आठमा पुगेका छन्। भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगिताअन्तर्गत आइतबार भएका लिग खेलमा जीत हात सैनिकको ए र बी गरी दुवै टीम समूह विजेता बन्न सफल भएका हुन्। समूह ए को सैनिक ए ले ग्यालेक्सी पब्लिकलाई ६ विकेटले पन्छायो। यसअघि नै क्वार्टरमा पुगेको ग्यालेक्सी भने सैनिकसँग पराजित भएपछि समूह उपविजेतामा झरेको हो। टस जितेर व्याटिङ गर्न आएको ग्यालेक्सीले १०२ ओभरमै अलआउट हुँदै ४९ रन जोड्यो। ग्यालेक्सीका सरोज शाहले एक छक्का र दुई चौकाको मद्दतमा १५ रन जोडे। त्यस्तै हृदय गिरीले दुई चौका प्रहार गरी १३ रन बनाए। बलिङतर्फ सैनिक ए का आशीष कुँवर र प्रथम बुडालले समान चारचार विकेट लिए। असीम कार्कीले ग्यालेक्सीका बाँकी दुई विकेट झारे। जवाफी व्याटिङमा ओर्लेको सैनिकले १० ओभरमा मात्र चार विकेटको क्षतिमा ५० रनको लक्ष्य पूरा गरेको थियो। उसको लागि आलोक शाहले १० रन जोड्दा आशीष कुँवरले अविजित रहँदै सात रन बनाएर आफ्नो टीमलाई जीत दिलाए। बलिङतर्फ ग्यालेक्सीका ऋतिकराज गुप्ताले दुई र असीम केसी तथा निकेश पोख्रेलले एकएक विकेट लिए। उक्त खेलमा सैनिकका प्रथम बुडाल म्यान अफ दी म्याच घोषित भए। आइतबार नै भएको दोस्रो खेलमा सैनिकको बी टीमले भक्तपुरकै आदर्श जनप्रेमीलाई ६५ रनले हरायो। उक्त खेलअघि नै दुवै क्वार्टरफाइनल पुगिसकेका थिए। आइतबारको खेलले सैनिक बी विजेता र आदर्श जनप्रेमी उपविजेताको निर्णय भएको हो। टस जितेरको व्याटिङमा ओर्लेको सैनिकले पूरै ओभर खेलेर ६ विकेटको क्षतिमा १४० रनको योगफल तयार गरेको थियो। उसको लागि कृष्ण गुप्ताले अविजित ६ चौका प्रहार गरेर सर्वाधिक ५९ रनको योगदान दिए। त्यस्तै विकेश श्रेष्ठले २४ र ध्रुव विष्टले १८ रनको बनाए। बलिङतर्फ आदर्श जनप्रेमीका सुमेघ भट्टराईले ३ र निशान्त जोशी तथा दिव्य कुँवरले एकएक विकेट लिए। जवाफी व्याटिङमा आएको आदर्श जनप्रेमीले १९२ ओभरमा अलआउट हुँदा ७५ रनमात्रै बनाउन सक्यो। उसको दिव्य कुँवरले १९, संगम सेढार्इंले १८ र सौरभ थापाले १० रनको योगदान दिए। बलिङतर्फ सैनिकका ध्रुव विष्ट, असीम कँडेल र प्रशान्त थापाले दुईदुई विकेट लिए। उक्त खेलमा सैनिकका कृष्ण गुप्ता म्यान अफ दी म्याच बन्न सफल भए।"
होमलालले जिते म्याराथन,"काठमाडौं : महाशिवरात्रि तथा सेना दिवसका अवसरमा आयोजना गरिएको म्याराथनको उपाधि आर्मीका होमलाल श्रेष्ठले जितेका छन् । उनले निर्धारित दूरी दुई घण्टा २२ मिनेट १७ सेकेन्डमा पूरा गरे । आर्मीकै कृष्ण बस्नेत दोस्रो र नवराज साउद तेस्रो भए । उपाधि विजेता होमलालले एक लाख २५ हजार, दोस्रो स्थान हात पारेका कृष्णले ६५ हजार र तेस्रो भएका नवराजलाई ३५ हजार पुरस्कार प्रदान गरिएको थियो । होमलालले एक थान मोटरसाइकल पनि प्राप्त गरे । पाँच किलोमिटर छात्रमा ईश्वरचन्द्र बस्नेत, प्रवीणराज अधिकारी र सबिन राईले क्रमशः पहिलो, दोस्रो र तेस्रो स्थान हात पारे । महिलातर्फ स्वेच्छा बलामी पहिलो, सुनिता श्रेष्ठ दोस्रो र रचना मगर तेस्रो भए । १० किलोमिटर दौडमा नवराज थापा, अजउजंग सुवेदी र चन्द्रबहादुर थापाले पहिलो, दोस्रो र तेस्रो स्थान हात पार्दा महिलातर्फ देवी पुन पहिलो, रश्मिला अर्याल दोस्रो र सीता कुँवर तेस्रो भए । ४५ वर्षमुनिको हाफ म्याराथनमा तीर्थ पुन पहिलो, खगेन्द्र भाट दोस्रो र दीपक अधिकारीले तेस्रो स्थान हात पारे । महिलातर्फ पुष्पा भण्डारी, राजपुरा पछाई र विश्वरूपा बुढाले क्रमशः पहिलो, दोस्रो र तेस्रो स्थान हात पारे । यस स्पर्धाका विजेताले ९५ हजार, ३५ हजार र २५ हजार नगद पुरस्कार प्राप्त गरे । ४५ वर्षमाथिको हाफ म्याराथनमा धर्म महर्जन, भीमबहादुर गुरुङ र भीमसेन अवाले क्रमशः पहिलो, दोस्रो र तेस्रो बन्दै ४० हजार, २५ हजार र १५ हजार पुरस्कार प्राप्त गरे । विजेतालाई प्रधानसेनापति पूर्णचन्द्र थापाले पुरस्कार प्रदान गरेका थिए ।"
पालिकास्तरीय खेलकुद : रघुगंगा र मंगला मावि बने च्याम्पीयन,"बेनी : पिप्लेको रघुगंगा र बाबियाचौरको मंगला मावि पालिका स्तरीय दोस्रो राष्ट्रपति रनिङ्ग शिल्ड तथा अन्तर मावि स्तरीय छात्रछात्रा खेलकुद प्रतियोगिताको च्याम्पीयन भएका छन् । रघुगंगा गाउँपालिकाले पिप्लेमा आयोजना गरेको प्रतियोगितामा ९ स्वर्ण, २ रजत र २ कास्य पदकसहित रघुगंगा माविले लगातार दोस्रो पटक रनिङ्ग शिल्डको उपाधि जितेको हो । ८ स्वर्ण, ६ रतज र ४ कास्य पदक जितेको मुक्तिधाम मावि दोस्रो तथा ३ स्वर्ण, ६ रजत र २ कास्य पदक जितेको ज्ञानोदय मावि तेस्रो भएका छन् । यसैगरी मंगला गाउँपालिकाको आयोजनामा शनिबार बाबियाचौरमा सम्पन्न भएको प्रतियोगितामा मंगला माविले ११ स्वर्ण, १० रजत, १ कास्य पदक जित्दै दोस्रो पटक च्याम्पीयन भएको हो । ६ स्वर्ण, ३ रजत र ४ कास्य पदक जितेको त्रिभुवन मंगला मावि र्यालेखोर उपबिजेता भएको छ । ५ स्वर्ण, ४ रजत र ८ कास्य पदक जितेको महेन्द्ररत्न मावि बरंजा तृतीय भएको प्रतियोगिताको कार्यसम्पादन उपसमितिका संयोजक सिजन रोकाले जानकारी दिए । दुवै प्रतियोगिताको बिजेतालाई रनिङ्ग शिल्ड, ट्रफि, मेडल सहित नगद पचास हजार रुपैया पुरस्कार प्रदान गरिएको छ । दोस्रो र तेस्रोलाई ट्रफि, मेडल र प्रमाणपत्र सहित तीस हजार र बीस हजार रुपैयाँ नगद समेत प्रदान गरिएको छ । प्रतियोगिताबाट छनौट भएका उत्कृष्ट खेलाडीलाई फागुन ७ र ८ गते बेनीमा हुने जिल्ला स्तरीय प्रतियोगितामा सहभागि गराइने छ । तीन दिनसम्म सञ्चालित प्रतियोगितामा भलिबल, कवड्डी र एथलेटिक्स बिधाका खेलमा प्रतिस्पर्धा गराइएको थियो ।"
