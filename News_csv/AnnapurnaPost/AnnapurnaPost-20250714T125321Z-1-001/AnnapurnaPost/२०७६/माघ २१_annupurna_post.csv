शीर्षक,विवरण
लोकतन्त्रमाथि कहाँबाट खतरा ?,"विश्वमा जारी विकासका चरण र राजनीतिक ठालुपन देख्दा कतै लोकतान्त्रिक व्यवस्था मासेर अर्कै धारमा जाने प्रक्रियाको थालनी त भइरहेको छैन ? विश्व राजनीतिमा अघिल्लो सातालाई डाभोस साताका रूपमा हेरिएको थियो। विश्व आर्थिक मञ्च अर्थात् डाभोस फोरमको वार्षिक बैठकमा सधैं झैं यस वर्ष पनि विश्वका राजनीतिक नेता, अर्थविद्, उद्योगपति, प्राविधिक, अनुसन्धानदाता, नागरिक समाजका अगुवा तथा कलाकारको उपस्थिति थियो। यसपटक डाभोसमा पाँच विषय बढी नै चर्चामा रहे। अमेरिका र चीनबीचको व्यापार द्वन्द्व कसले जित्योकसले हार्यो ? बे्रक्जिटपछि विश्व मञ्चमा बेलायतले आफूलाई कसरी प्रस्तुत गर्छ ? नयाँ प्रविधि (क्रिप्टो करेन्सी, साइबर वार) जस्ता विषयलाई कसरी हेर्ने ? अमेरिकाको बलियो लोकतन्त्रलाई समेत रसियाले प्रविधिमार्फत प्रभावित गरेको पढिरहेका छौं। गत वर्ष झैं यस वर्ष पनि डाभोसमा जलवायु परिवर्तन विषयको चिन्तन र बहसका साथै चुनौती कसरी सम्बोधन गर्ने ? अन्तर्राष्ट्रिय आर्थिक संकटको सामना साझारूपमा कसरी गर्ने भन्ने विषयमै छलफल केन्द्रित रह्यो। गत वर्ष सरकार प्रमुखको स्तरमा सहभागिता भएर होला नेपालमा पनि डाभोस चर्चा निकै चल्यो। सायद अहिले उपस्थिति नभएर होला खासै चर्चा भएको पाइएन। झट्ट हेर्दा लाग्थ्यो त्यहाँ बहस चलिरहँदा नेपाल किन बेखबर छ ? सञ्चारमाध्यमले त्यो बहसलाई किन स्थान दिएनन्। सार्कका सदस्य मुलुकदेखि विश्व शक्ति राष्ट्रका कार्यकारीसम्मले त्यहाँ विश्व परिस्थिति र हुर्कंदो जटिलताबारे आआफ्नो दृष्टिकोण राखेका थिए। विश्वमन्च देखिन र सुनिन लागेको भनिएको मुलुक गत बर्ष डाभोस फोरममा भएका कुराको अनुगमनको समेत चासो देखिदैन। जनतालाई सूसुचित गर्ने प्रयास पनि भएको छैन। माइनस १० डिग्रीको चिसो र जताततै हिउँ नै हिउँले ढाकिएको वातावरणमा विश्वको आर्थिक अवस्थामा सुधार कसरी ल्याउने भन्नेमा केन्द्रित रहेर तातो बहस भयो। हुन त, त्यो फोरममा हरेक वर्ष विश्वका सयभन्दा बढी मुलुकका तीन हजार प्रतिनिधि भेला भएर यस्तै बहस गर्दै आएका छन्। विश्वले सामना गरिरहेको प्रतिकूल परिस्थितिको समाधानका लागि बहस गर्ने र मार्गचित्र कोर्ने प्रयास त्यहाँ हुन्छ। जलवायु परिवर्तनका असर, गरिबी निवारण, व्यापार, युवाको भविष्य, अध्ययन, सिकाइलगायतमा लामो बहस छेडिएको हुन्छ। भइरहेका र आउन सक्ने चुनौतीका बारेमा पनि एक प्रकारको सुझाव तय गर्छ। त्यहाँ हुने बहसले राज्यले तय गर्ने नीतिमा समेत प्रभाव पर्छ। लोकतान्त्रिक विश्व व्यवस्था नै खतरामा हुन त यतिबेला लोकतान्त्रिक विश्व व्यवस्था नै संकटमा छ। दोस्रो विश्वयुद्धपछि तय भएका आधार परिवर्तनका संघारमा छन्। आर्थिक संस्था (ब्रेटनउड इन्स्टिच्युट) हरुनै अहिलेको चुनौतीको समाना गर्न अप्रयाप्त देखिएको छ। विश्वको भूराजनीति पनि छिटोछिटो परिवर्तन भइरहेको छ। पछिल्लो समय जारी विकासका चरण र राजनीतिक ठालूपन देख्दा कतै लोकतान्त्रिक व्यवस्था मासेर अर्कै धारमा जाने प्रक्रियाको थालनी त भइरहेको छैन ? हाम्रो भूगोल परिवर्तन नभए पनि राजनीतिमा विचलन आएको छ। राजनीतिको धार अन्यत्रै बगेको छ। छिमेकले शक्ति आर्जन गरिरहदा विश्व भूराजनीतिमा परिवर्तन भएको छ। कुनै समयमा हाम्रो भूगोल विकासको लागि अभिसफको रुपमा देखिन्थ्यो यसले गतिशिलता प्राप्त गरेको छ। विश्व सम्पन्ताको केन्द्र छरछिमेकमा आइपुग्दा हाम्रो सोचाइ र गराईमा फरक देखिएन। यससँगै आएका अवसर र चुनौतिलाई बुझ्न सकेका छैनौं। त्यसअनुरुपको तयारीमा जुटेनौं। परम्परागत शैली र सोचको प्राधान्यता रहिरह्यो। परिवर्तिन सन्दर्भमा साझा चुनौतिहरु साइबार सुरक्षा, आर्थिक असमानता कसरी हटाउने, आतंकबादसँग कसरी लड्ने लगायतमा हामी सचेत रहनुपर्छ। दुवै छिमेकीलाई आफ्नो हितमा कसरी उपयोग गर्ने भन्ने नीतिको अख्तियारी हाम्रो जिम्मेवारी हो। यसका लागि नेतृत्वमा दूरदृष्टि आवश्यक छ। सत्ताकेन्द्रित मनस्थिति होइन भविष्यको सुखद यात्रा कसरी तय गर्ने भन्ने विषयको चुनौतीको सरल समाधान गर्न नेतृत्वमा दृढ इच्छाशक्ति आवश्यक पर्छ। सरकारले यसको आधार तय गर्नुपर्छ। भूगोल उही भए पनि भूराजनीतिमा छिटोछिटो भइरहेका परिवर्तनबारे हामी जानकार हुनुपर्छ। २१ औं शताब्दिको भूराजनीति चीनको तिव्रविकास गतिले तय गरेको देखिन्छ। चीनको उदयले भूराजनीतिको धार तिब्र रुपमा परिवर्तन भइरहेको छ। भारतमा उदाएको सरकार र उसले लिएको नीति हामीले नियाल्नु पर्छ। एक्काइसौं शताब्दीको भूराजनीतिमा देखिएको परिवर्तनले वासिंटन कन्सेन्ससमा प्रश्न चिन्ह खडा हुँदा उदार लोकतान्त्रिक विश्व ब्यवस्थामा नै खतरा देखा परेको छ। यस्तो अवस्था उत्पन्न हुनु भनेको लोकतान्त्रिक विश्व व्यवस्थाका लागि शुभसंकेत हुन सक्दैन। यस्तो जटिल अवस्थामा हामीजस्तो मुलुक कसरी सर्भाइभ गर्नेविषयमा सोच्न आवश्यक छ। समाधान खोज्न विश्वमा रहेका हाम्रा कूटनीतिक नियोगहरूलाई सुझबुझपूर्ण ढंगले उपयोग गर्न सक्नुपर्छ। किनकि हाम्रोजस्तो सभ्य र सौम्य राष्ट्रको पहिचान जोगाउनुपर्ने दायित्व हामीमा छ। हाम्रो संस्कृति र सम्भयताले कूटनीतिमा स्थान पाउन सकेको छैन। यसलाई चिर्न के के तय गर्ने भन्नेमा सरकारको ध्यान जानुपर्छ। शितयुद्धको अन्तपछि फ्रान्सिस फुकुयोमाले इतिहासको अन्त अर्थात उदार ब्यवस्था अवको लहर भन्नेमा प्रश्न खडा हुन पुगेको छ। आर्थिक शक्ति आर्जन गरेकोबाट भएको भुराजीतिक परिवर्तनले यो भनाईमा ठूलो प्रश्न खडा गरेको छ। विश्व इतिहासमा पहिलो पटक एसियाली मुलुकहरू जुन मुलुक गैर अंग्रजी, गैर क्रिश्चियन नेतृत्व पनि होइन र लोकतन्त्रमा खासै विश्वास पनि राख्दैन, त्यसतर्फ विश्वव्यवस्था उन्मुख पश्चिम जगतमा छटपटाहट छ। हुनत, लोकरिभ्याई पहिचानको राजनीति संस्थाहरुको क्षयीकरण असक्षमता अन्यौलता जनताको उर्लदो अकांक्षाबीच लोकतान्त्रिक बाटो गरेरक्षणीक नारामा आउनेहरुले विश्व ब्यवस्थालाई संकटमा ल्याएको छ। लोकतान्त्रीक मुलुकहरु समृद्ध छन। अहिले गैर लोकतान्त्रीक मुलुकहरुमा समृद्धिमा अग्रसर देखिएकाले यस्तो अभयव आएको हो। सगरमाथा संवाद सुरु गर्ने राम्रो पहल सुनिएको छ। जलवायु परिवर्तन हिमालयको पर्यावरण भएर काम गर्ने भनेपनि त्यो अनुरुपको गृहकार्य भएको देखिएको छैन। चैतको तेस्रो साता हुने सो कामका लागि आजसम्म चासो नहुनु चिन्ताको विषय हो। यसलाई हल्ला गर्ने माध्यम मात्र बनाइनु हुन्न। आफ्नो सम्मान कायम राख्दै नेपालले जलवायु परिवर्तनमा नेतृत्व गर्नुपर्छ तर त्यसको आधार कसरी तय गर्ने भन्ने विषयमै हामी अलमलिएको झै देखिएको छौ। सगर संवादको नारा अझै राम्रो सँग आइसहेको छैन। जलवायु परिवर्तनको असर र भूराजनीतिको असर पनि हेरिनुपर्छ। सन्तुलनको जटिलता यतिबेला हामी लोकतन्त्रको उपयोग गरेर विश्व नेतृत्वमा गएको राष्ट्रको खस्किँदो साख र गैह्र लोकतान्त्रिक अभ्यासमा उदाउँदै गरेको शक्तिको संघारमा परेका छौं। छिमेकमा भएको प्रगतिले विश्वको ध्यान उनीहरूमा खिचेको छ। हामी ती दुईका बीचमा भएकैले सन्तुलन गरेर अघि बढ्न सक्नुपर्छ। लोकतान्त्रिक पद्धति अँगालेर नै उनीहरू अघि बढेका छन् त भन्ने प्रश्न विश्वमा नै उठेको छ। के अब विश्व व्यवस्था यस्तैको नेतृत्वमा जाने हो त (? ) भन्ने प्रश्न पनि उठ्दै आएका छन्। नेपालले पनि यो विषयलाई गम्भिरतापूर्वक ध्यान दिनुपर्छ। अव हामीले परम्परागत कूटनीतलिाई परिवर्तित सन्दर्भमा जोडेर हेर्नुपर्छ। परम्परागत कूटनीतिका महत्वपूर्ण अवयवभहरु लाई रुपान्तरणको कुटनीतिसँग समायोजना गर्न सक्नुपर्छ। सुगा रटाइभन्दा पनि प्रविधिको उच्चतम उपयोगसहित त्यसको असरको आंकलन गर्दै भाषा र संस्कृतिमा जोड दिएर आफ्नो कूटनीतिक क्षमता र बढाउनु पर्छ। परम्परागत कूटनीतिक शैलीले मात्र हामीले अहिलेका चुनौतिको सामान गर्न गर्न सकिदैन भनेर हाम्रो नेतृत्वले बुझ्न आवश्यक छ। प्रविधिले धेरै विषयमा प्रभाव राख्न थालेको छ। यतिबेला कोसँग कति डाटा छ, त्यसले शक्तिको पहिचान हुन थालेको छ। स्पेसमा कसले कसरी त्यसको उपयोग र सर्भिलेन्स राख्न सकेको छ, त्यसैका आधारमा ऊ माथि रहने अवस्था छ। यो क्रसबोर्डरको विषय पनि हो। हामी परम्परागत सोचाईमा अल्झिरहँदा शक्ति मुलुकहरू प्रविधीले ल्याएको गहन विषयमा बहस गरिरहेका छन्। त्यसैले हामी परम्परागत कूटनीतिको सहारामा होइन, नयाँ ढंगले अघि बढ्नुपर्छ। त्यसका लागि मुख्यमुख्य आधार तय गर्नुपर्छ। त्यो आधार नेतृत्वले तय गर्ने हो। सिंहदरबारमा बसेर आएका हामीले पनि यसमा फरक ढंगले सोचेर अघि बढ्नुपर्छ। कुनै बेला हाम्रो सोच ठीक थियो होला, तर अहिले त्यसमा परिमार्जन आवश्यक होला। हामीले एक्काइसौं शताब्दीको कूटनीति अख्तियार गर्नुपर्छ। त्यसका लागि आवश्यक पर्ने फ्याक्टर र एक्टर पहिचान गर्न सक्नुपर्छ। अन्तराष्ट्रिय चासो र सझा विषयमा हामी कहाँ छौ त्यसले तय गर्छ। हामी यहाँ शक्तिराष्ट्रले दिएको सबैभन्दा ठूलो सहयोगमा अर्कैखाले बहस गरिरहेका छौं। जुन बेतुक बहसले हामीलाई कता लैजाने भन्नेमा सोचाई देखेका छैनौ। जनता अलमल्याउने र भोट राजनीतिले मुलुकलाई जर्जर पार्ने छुट कसैलाई छैन। यसमा जनता सचेत हुनैपर्छ। स्पेस वारको जमानामा नेपाल भूराजनीतिक, सामारिक र भू अर्थनीतिले महत्वप्पूर्ण छ। यो तीन समारिकको संगम हुन पुगेको छ। यसैले नेपाल विश्वको केन्द्र विन्दुमा छ। तिब्ररुपमा भूराजनीति सन्दर्भमा नेपालबाट कहाँ कहाँ पहुँच सजिलो हुन्छ भन्ने कुरा हामीले बुझेर त्यसतर्फ हामी चनाखो हुनुपर्छ। आफ्नो स्वतन्त्रता, सार्वभौमिकता र सम्मानलाई सुरक्षीत भएर काम गर्न आवश्यक छ। स्पेस वारको जमनामा आएर नेपालको कुन डाँडामा को सेना बस्छ भनेर समेत हाम्रा नेतृत्वले बहस गरेको सुन्दा र त्यसमा विश्व मञ्चका मानिसले खिसिटिउरी गर्दा आम जनताले शिर निहुर्याउन परेको छ। निष्कर्ष हामी विश्व राजनीतिमा निकै चनाखो भएर अग्रसर हुनुपर्ने बेला आएको छ। हामीले गर्ने हरेक क्रियाकलापमा विश्वको आँखा पुगेको हुन्छ। त्यसको कारण हामी मात्र होइनौं, छिमेकको सामथ्र्यको वृद्धि प्रमुख हो। अर्को पाटो भनेको प्रविधिमा भएको तिव्र विकास हो। एक्काइसौं शताब्दी प्रविधिको शताब्दीकै रूपमा रहने हुनाले त्यसको अंशमा कसरी आफ्नो स्थान सुरक्षित गराउने भन्ने विषयमा सोच्न आवश्यक छ। कूटनीतिक सूचना प्रवाहको फरक हाइवे कसरी बनाउने, हाम्रा सूचना कसरी सुरक्षित गर्नेजस्ता विषयमा पनि हामी कमजोर छौं। ननस्टेक एक्टर को गतिविधी बढ्दो छ। ब्याक च्यानल र ट्रयाक टु कूटनीतिमा हामी कमजोर छौं। विश्वकोशक्तिशाली मानिएको अमेरिकालाई समेत प्रविधीले दुरगामी प्रभाव पारेको हामीले पढेकै र्छौं। हामी यसमा कसरी लाग्ने। लोकतन्त्रमा राज्यको कामको नियमन जनता स्वयंले गर्नुपर्छ। सरकारले ल्याएको सूचना प्रविधिसम्बन्धी विधयेकलाई भूगोलभित्र मात्र राखेर हेर्न हुन्न। यसलाई अन्तर्राष्ट्रिय सर्व स्किृत मान्यता र मुल्यलाई आत्मसाथ गर्न सक्नुपर्छ। अनि स्वतन्त्रता खुम्च्याउने गरी त्यस्ता विषय आउँछन् भने सच्चिनुपर्छ। नेपालको कतिपय विषय र मुद्दामा सामाजिक सञ्जाल भनौं वा नयाँ प्रविधि हाबी भएपछि सरकारले त्यसलाई नियन्त्रण गर्न खोजेको देखिन्छ। तर त्यसले मुलुकलाई एक्ल्याउँछ। हामी हाम्रो कूटनीतिक सञ्चार सुरक्षित गर्न नसक्ने अनि जनतालाई नियन्त्रणमा राख्न खोज्ने काम राम्रो होइन। हामीले त प्रविधिमार्फत कसरी भूराजनीतिको संवेदनशिलता र जटिलतालाई नेभिगेट गर्ने त्यसमा ध्यान दृष्टि लगाउनुपर्छ। यो निकै चुनौपूर्ण कार्य हो। हाम्रा छिमेकी द्वय भारत र चीनको चासो र चिन्ता सम्वोधन गर्नु एकातिर छ भने उनीहरूलाई विश्वासमा लिएर हाम्रो चासो र चिन्तामा पनि उनीहरुको ध्यान खिच्न जरुरी छ। आफ्नो मुलुक आफैं बनाउने हो कसैले आएर बनाउँदैन। न वैचारिक सम्बन्ध भएका मुलकले न त भौगोलिक सम्बन्ध भएकाले। हाम्रो बहुजातीय र बहुधार्मिक संस्कृति तथा सहकार्यको नीतिलाई आत्मसात गर्दै राष्ट्रिय एकता र मेलमिलापलाई अधि बढाउनुपर्छ। त्यसमा विचलन आउँदा हाम्रो सुरक्षा अवस्थामा खलल पुग्न सक्छ। भूगोल र इतिहासबाट पाठ सिक्दै चनाखो भएर शक्ति सन्तुलन कायम गरी लोकतन्त्रको समावेसी चरित्रलाई संस्थागत र पुनर्ताजकीमा जोड दिएर अघि बढ्न अति आवश्यक छ। यसबाटै नेपालको सार्वभौकिता, सुरक्षा, स्वतन्त्रता र सम्मानलाई बढाउन सकिन्छ। (कुराकानीमा आधारित )"
क्यान्सर ह्याज नो यान्सर !,"दुर्भाग्पूर्ण संयोग नै मान्नुपर्छ वरिष्ठ क्यान्सर रोग विशेषज्ञ डा राजेन्द्रप्रसाद बरालकै परिवारमा ६२ जनालाई क्यान्सर लागेको रहेछ। अन्नपूर्ण पोस्ट को राउन्ड टेबलमा आफ्नै परिवारको उदाहरण दिँदै उनले भने, क्यान्सर ह्याज नो यान्सर। त्यसअघि नै मैले यसको अनुभूति गरिसकेकी थिएँ। गत शुक्रबार कार्यालयमा यसो फेसबुकमा छिरेकी मात्र के थिएँ, त्यहाँ राखिएको एउटा श्रद्धाञ्जली सन्देशले स्तब्ध भएँ। सामाजिक सञ्जालका यस्ता श्रद्धाञ्जलीमा भावपूर्ण श्रद्धाञ्जली लेखिरहने मेरा औंलाहरू त्यस दिन भने थरथर काँपे। मेरी प्यारी साथी पार्वती अधिकारी यस दुनियाँमा थिइनन्। र, धेरैले उनकै चिरशान्तिको कामना गरेका थिए फेसबुकभरि। मनको आँसु नथामिएर आँखाको डिलसम्मै आइपुग्यो। अफिसमा साथीहरूले देख्लान् भनेर बाथरुममा गएर पुछें। भक्कानिएर आए पनि सम्हालिने कोसिस गरें। पहिले त मलाई यो खबर सही हो भन्नेमा विश्वास नै लागेन। फेरि यसलाई पुष्टि गर्ने माध्यम केही भेटिनँ। उनका आफन्त मेरो सम्पर्कमा कोही थिएनन्। फोन गर्न उहाँहरूको नम्बर पनि त थिएन। अफिसमा त्यत्तिकै छट्पटिएर बसेकी थिएँ, एक्कासि मेसेन्जरमा उनका पतिले पठाएको त्यही सन्देश देखें। त्यो हेरेपछि अब पार्वती हामीमाझ रहिनन् भन्ने विश्वास गर्न मलाई बाध्य बनायो। उनका दुई अबोध छोराहरूलाई सम्झिएँ। म आफैंभित्र कहाँ हराएँ, आफैंलाई पत्तो भएन। पाल्पा घर भएकी पार्वतीले त्रिभुवन बहुमुखी क्याम्पस तानसेनबाट आईएस्सी र बीएस्सी गरेकी थिइन्। एमएस्सी पढ्न त्रिभुवन विश्वविद्यालय केन्द्रीय क्याम्पसमा आउँदा उनीसँग मेरो भेट भएको थियो। तानसेनमा रहँदा उनी एक सक्रिय विद्यार्थी नेत्रीका रूपमा साथीहरूका मनमा बसिन्। २०५५ देखि २०५७ सालसम्म उनले त्यहाँको स्वतन्त्र विद्यार्थी युनियनको कोषाध्यक्षका रूपमा काम गरेकी थिइन्। त्यसैले पनि उनी पाल्पाका हजारौं विद्यार्थीमाझ लोकप्रिय बनिन्। हेर्दा सानो गाँठीकी पार्वतीको साह्रै मिलनसार स्वभाब थियो। अत्यन्तै मृदुभाषी र सरल स्वभावकी धनी। जोसुकैलाई पनि छिट्टै साथी बनाउन सक्ने विशेषता उनमा थियो। उनी काठमाडौं कुलेश्वरमा आफ्नो दाजुभाइहरूसँग बस्थिन्। विवाहपछिको मेरो घर कुलेश्वरमै भएकाले त्यहाँ पनि उनको घरमा आउनेजाने भइरहन्थ्यो। यसले पनि हामीबीचको घनिष्टता झन् बढाएको थियो। पार्वतीलाई स्तन क्यान्सर भएकाले दुवै स्तन हटाइएको थियो। पछि क्यान्सर फोक्सोसम्म फैलिसकेछ। रोगसँग लड्दालड्दै थाकेकी मेरी साथी क्यान्सरसामु निरिह बनिन्। विवाहपछि पति अरुण शर्मासँग उनी अष्ट्रिया गइन्। निकै प्याराप्यारा दुई छोराकी आमा पनि बनिन्। उनको सुखी घरसंसार राम्रैसँग चल्दै थियो। मलाई पनि व्यवहारले च्याप्दै लग्यो। छोराछोरी भइसकेपछि उनीहरूकै हेरचाह, घर परिवार र कार्यालयकै काममा व्यस्त हुन थालियो। फेसबुकमा पनि त्यति सक्रिय हुन नचाहने पार्वतीसँगको मेरो कुराकानी पातलिँदै गयो। सन् २०१७ मा मलाई युरोप जाने अवसर जुर्यो। त्यतिबेला मेरो भाइ जर्मनीमा पढ्दै गरेकाले त्यहीं बसेर अन्य विभिन्न देश घुमें। मेरो भिजा अवधि निकै कम भएकाले त्यति धेरै देश घुम्न भ्याइनँ। बिहानै उठेर घुम्न निस्किएपछि बेलुकी ११,१२ बजे मात्रै कोठामा पुगिन्थ्यो। एक दिनमा एक देश भ्याउनुपर्ने भएकाले युरोपमै रहेका साथीभाइसँग पनि खासै सम्पर्क हुन सकेन। म जर्मनीमै हुँदा ओछ्यान परेकी मेरी साथीले मलाई धेरैपटक सम्झिएकी रहिछन्। करिब तीन महिनाअघि मलाई पार्वतीले के छ हालखबर भनेर म्याजेन्जरमा सन्देश पठाएकी थिइन्। उनीसँग कुरा गर्ने धेरै रहर हुँदाहुँदै पनि संयोग जुरिरहेको थिएन। सन्देश देख्नासाथ मैले तुरुन्तै उनलाई म्यासेन्जरमा कल गरें। फोन उठिहाल्यो। त्यही कुराकानीमा उनलाई क्यान्सर लागेको र लामो समय उपचार गराइसकेको थाहा पाउँदा छानाबाट खसेसरह भएँ। लामो कुराकानी भयो। म जर्मनी पुगेको बेलामै उनी बिरामी थिइन् रे। तिमी यहीं नजिकै आएर पनि मकहाँ आइनौ, म बिरामी थिएँ त्यतिबेला धेरै सम्झिरहें तिमीहरूलाई पार्वतीले यसो भन्दा मेरो मन कुँडियो। पश्चात्ताप पनि लाग्यो। पहिलोपटक युरोप गएकाले अस्ट्रिया जर्मनीसँगै जोडिएको देश भन्ने मैले भेउ पाइनँ। मैले नभनेकाले भाइले पनि दिदीलाई घुमाउने देशको सूचीमा अस्ट्रिया राखेको रहेनछ। म्यासेन्जरको त्यो कुराकानी झन्डै एक घन्टाभन्दा बढी लम्बियो। पार्वतीले आफूलाई क्यान्सरको उपचार गराउँदा भएको धेरै पीडा पोखेकी थिइन्। किमो दिँदा साह्रै गाह्रो भयो रे। आफ्ना शरीर र टाउकोका रौंहरू सबै झरेकाले अहिले नक्कली कपाल विग लगाएर काममा जान थालेको पनि उनले सुनाइन्। विदेशी भूमिमा आफूलाई गाह्रो हुँदा परिवार, आफन्त र साथीभाइको धेरै सम्झना आएको उनले काँपेको स्वरमा भनेकी थिइन्। म अफिसमै थिएँ। आफूले फोनमा गरेको कुरकानीले अन्य सहकर्मीलाई डिस्टर्ब होला भन्ने डर थियो। त्यसैले मैले घरबाटै फोन गर्छु, फुर्सदमा पेटभरि कुरा गरौंला भन्दै गफ टुंग्याएँ। त्यस दिन घर पुगेपछि पनि पार्वतीसँग भएका कुराकानी नै मानसपटलमा घुमिरहे। साथीलाई यति ठूलो पीडा पर्दा उनीसँगै उभिएर हात थमथमाउन नसके पनि मैले फोनमार्फत पनि सान्त्वना दिन सकिनँ। एक दिन पार्वतीलाई फोन गर्छु भन्ने लागेको थियो। तर त्यस दिन उनको निधनको खबरले म मर्माहत भएँ। उनीसँग पेटभरि कुरा गरेर उनका पीडा बाँड्ने धोको अधुरै रहनेछ। यही सोचेर मनमा पश्चात्ताप जाग्यो। उनलाई बेलाबेलामा मनमनै सम्झिरहन्थें। तर पनि उनी खासै अनलाइन नदेखिने हुनाले सम्झेको बेलामा फोन गर्न पाउन्नथें। अब भोलि गरौंला भन्दाभन्दै थाँती राखेको त्यो भोलि कहिल्यै आउने छैन। मैले फोन गर्दा त ठिकै छ, काममा जान थालेकी छु भन्ने पार्वतीलाई अचानक के भएछ। यही जिज्ञासाले मेरो मन खाइरह्यो। सीधै उनका पतिलाई सोध्ने हिम्मत आएन। केही दिनपछि उनका भाइको नम्बर मागेर सोधें। खासमा पार्वतीलाई स्तन क्यान्सर भएकाले उनका दुवै स्तन हटाइएको थियो। पछि क्यान्सर फोक्सोसम्म फैलिसकेछ। अस्ट्रियाजस्तो विकसित राष्ट्रमा समेत चिकित्सकले बेलैमा रोग पहिचान गर्न सकेनन्। क्यान्सरलाई निमोनिया भनी उपचार प्रक्रिया अगाडि बढाए। रोगसँग लड्दालड्दै थाकेकी मेरी साथी क्यान्सरसामु निरिह बनिन्। आईसीयूमा लगे अनि उनी त्यहींबाट फर्किनन् उनका पतिले म्यासेन्जरमा लेखेका यी शब्द पढ्दा दुःख लाग्यो। अझै पनि परिवारलाई पार्वती सँगै छन् जस्तो लाग्छ रे। हुन पनि मेरी साथी बसैकी प्यारी। परिवारको मात्र होइन, साथीभाइको पनि आँखाकै नानी बनेकी थिइन्। उनको मेहनती स्वभावको सबैले प्रशंसा गर्थे। उनले त्रिभुवन विश्वविद्यालयबाट स्नातकोत्तर उत्तीर्ण गरिसकेकी थिइन्। अस्ट्रियामा गएर जर्मन भाषामा उच्च शिक्षा हासिल गर्नुका साथै वोकु विश्वविद्यालयबाट बायो टेक्नोलोजीमा पनि स्नातकोत्तर सकाइन्। पति अरुण शर्मा र अन्य नेपालीको विशेष पहलमा उनलाई युरोपमै पहिलोपटक माध्यमिक तहसम्म नेपाली भाषा पढाउन अस्ट्रिया सरकारले मान्यता दिएको थियो। आफ्नै नेतृत्वमा आफू बस्ने क्षेत्रको एउटा माध्यमिक विद्यालयमा नेपाली भाषालाई विद्यालय कोर्समा राख्न लगाएर आफैंले पढाउने गरेकी थिइन् उनले। यसका लागि पार्वतीले नेपालबाटै नेपाली पुस्तकहरूसमेत बेलाबेलामा मगाउने गर्थिन्। अस्ट्रियामा बस्ने नेपालीका छोराछोरीले आफ्नो मातृभाषा र यहाँको संस्कृति नबिर्सियून् भन्ने उद्देश्यले विद्यालय सञ्चालन गरेको उनले मसँग भएको कुराकानीमा बताएकी थिइन्। उनको यो काम र योगदानलाई त्यहाँ बस्ने नेपालीले कहिले बिर्सन सक्ने छैनन्। नेपालमा रहेका परिवार, साथीभाइ र आफन्तका मनमा उनी सधैं बस्नेछिन्। विदेशमा रहेका हितैसी र शुभचिन्तकको सम्झनामा पार्वती अमर रहनेछिन्। यही आशासहित परिवारजनमा हार्दिक समवेदना। प्यारी साथीको आत्माको चिरशान्तिको कामना !"
"क्यान्सर निको हुन्छ, डराउनु पर्दैन","क्यान्सर जोकोहीलाई हुन सक्छ। क्यान्सर लाग्नबाट रोकथाम गर्न सकिन्छ। क्यान्सर लागिहालेमा समयमै उपचार गरे निको हुन्छ। सुरु अवस्थाको क्यान्सर पत्ता लागेर उपचार गर्नेहरूले स्वास्थ्य लाभ गरिरहेका छन्। त्यस्ता क्यान्सर विजेताले सक्रिय जीवन बिताउँदै समाजलाई योगदान गरिरहेका छन्। नसर्ने रोगहरूमध्येको प्रमुख र धेरैलाई सताइरहेको क्यान्सर रोगविरुद्ध अन्नपूर्ण मिडिया नेटवर्कले हरेक वर्ष विश्व क्यान्सर दिवसका सन्दर्भमा बृहत् कार्यक्रम गर्दै आएको छ। त्यही सन्दर्भमा सरोकारवाला निकायलाई सजग तुल्याउने र नीति निर्माणमा सहयोग पुर्याउने ध्येयले यस क्षेत्रका विज्ञहरूसँग गरिएको राउन्ड टेबल अन्तरक्रियामा आएका विचारको सम्पादित अंश : सबैको उत्तिकै जिम्मेवारी हुन्छ डा जगदीश अग्रवाल, डिन, चिकित्साशास्त्र अध्ययन संस्थान क्यान्सर रोकथामको पहिलो दायित्व जनचेतना जगाउनु नै हो। फोक्सो, स्तन र पाठेघरका क्यान्सर बढी देखिएका छन्। यी तीनवटैको रोकथाम गर्न सकिन्छ। स्तन क्यान्सर आफंै पनि छिटो पत्ता लगाउन सकिन्छ। नुहाउने बेला जाँच गर्न सकिन्छ। गिर्खा देखिए जँचाउन जाने भन्नेबारेमा भिडियो बनाएर देखाउन सकिन्छ। फोक्सोमा हुने क्यान्सरबारे आमसञ्चारबाट जनचेतनामूलक सामग्री प्रकाशनप्रसारण गर्न सकिन्छ। जनचेतनाका लागि स्वास्थ्यकर्मीलाई पनि तालिम दिन सकिन्छ। जनचेतनाका लागि सरकारले पर्याप्त बजेट छुट्ट्याउन आवश्यक छ। पाठेघरको मुखको क्यान्सरविरुद्ध भ्याक्सिन उपलब्ध गराउनुपर्छ। क्यान्सर रोकथामको विकल्प नभएकाले छिटै पहिचान गर्नुपर्छ। यसका लागि प्राथमिक तहका स्वास्थ्य केन्द्रलाई प्राथमिकता दिनुपर्छ। क्यान्सरका विषयमा चिकित्सक र नर्सलाई तालिम दिन सकिन्छ। रेफरल कहाँ जाने ? बिरामी अन्योलमा पर्न सक्छन्। त्यसका लागि सरकारले क्यान्सर उपचार केन्द्र स्थापना र विकास गर्नुपर्छ। सुरेश वाग्ले क्यान्सर अस्पताल निर्माणाधीन अवस्थामा छ। यसको निर्माणमा ढिलाइ भएपछि संसद् र सरकारले पनि हस्तक्षेप गर्नुपर्ने अवस्था आउनु दुःखद हो। ६ महिनाभित्र यसको निर्माण कार्य सक्नुपर्छ। यो अस्पताल सञ्चालन भएपछि बहिरंग विभागबाट सेवा सुरु गर्नुपर्छ। सरकारको निरन्तर आर्थिक सहयोग आवश्यक छ।स्वास्थ्यको जिम्मेवारी सरकार वा निजी क्षेत्रको मात्र होइन, नागरिक स्वयं पनि जिम्मेवार हुनुपर्छ। अस्वस्थ हुनबाट जोगिने उपायबारेमा जनता पनि सचेत हुनुपर्छ। स्पष्ट नीति आवश्यक छ डा आरती शाह, निर्देशक, राष्ट्रिय चिकित्सा शिक्षा आयोग म सक्छु भन्दा पनि हामी सक्छौंको सन्देशअनुसार सरोकारवाला निकाय एकजुट हुनुपर्छ। क्यान्सरले सबैलाई प्रभावित पारे पनि पुरुषभन्दा महिला ढिलो उपचारमा पुग्छन्। महिला आफैं अग्रसर नहुने र पतिले पनि ढिलो उत्सुकता देखाउने प्रवृत्ति छ। हरेक घरबाट सुधारको थालनी हुनुपर्छ। स्त्री क्यान्सर रोगविशेषज्ञका रूपमा पुरुष चिकित्सक हुनुहुन्छ। संवेदनशील अंगमा क्यान्सर भएका महिलालाई जाँच्ने क्रममा महिला स्वास्थ्यकर्मीले सहजीकरण गर्दा असहज बिरामीले मान्दैन। क्यान्सरको उपचार सहज बनाउन सरकारले काम गरिरहेको छ। तर नीति बनाएर मुलुकभरिमा चाहिने चिकित्सक, नर्सलगायत जनशक्तिको प्रक्षेपण गर्न आवश्यक छ। क्यान्सर रोकथाम र उपचारमा छुट्टाछुट्टै बजेट विनियोजन गर्नुपर्छ। हरेक प्रदेशमा क्यान्सर अस्पताल बनाइनुपर्छ। ती अस्पताल सञ्चालनमा बजेट, जनशक्ति, उपकरणको उपलब्धताबारे निर्णय गर्नुपर्छ। सरकारी मात्र नभएर सामुदायिक र निजी अस्पतालले पनि सेवा प्रवाह गरिरहेका छन्। सबै अस्पतालबीच समन्वय गरेर सेन्टर अफ एक्सिलेन्स बनाउनुपर्छ। कुन अस्पतालमा के सेवा बढी राम्रो छ भन्नेतर्फ ध्यान दिइयो भने बिरामीको विश्वास आर्जन गर्न सकिन्छ। बालबालिकामा पनि क्यान्सर भएको छ। धेरैको ध्यान प्रौढमा हुने क्यान्सरतर्फ मात्र जाने गरेको छ। त्यसैले समग्र पक्षलाई समेटेर क्यान्सर नीति बनाई सरकारले कार्यक्रम ल्याउनुपर्छ। उपचार नेपालमै सम्भव छ डा राजेन्द्रप्रसाद बराल, अध्यक्ष, सार्क फेडरेसन अफ अंकोलोजिस्ट नेपाल क्यान्सर दिवसका दिनमा मात्र चासो देखाएर हुँदैन, हरेक दिन क्यान्सरबारे चासो, चिन्ता र परामर्श भइरहनुपर्छ। सरकारले उपचारमा सुविधा दिएको छ, यो विपन्न बिरामीलाई ठूलो राहत हो। एक लाखको उपचार सुविधा हात्तीको मुखमा जिराजस्तै भइरहेको छ। यतिखेर क्यान्सरमा निःशुल्क उपचार गर्न सक्ने अवस्था छैन। यो धेरै महँगो उपचार हो। निःशुल्क उपचारका लागि स्वास्थ्य बिमा कार्यक्रम कार्यान्वयन हुनुपर्छ। स्वास्थ्य बिमा नीतिकै कारण भुटान, श्रीलंकामा क्यान्सर मात्र नभएर अन्य रोगको उपचार पनि निःशुल्क छ। हामीले बारम्बार स्वास्थ्यमन्त्री र सचिवलाई भनिरहेका छौं। तर मन्त्री र सचिव फेरिरहने भएकाले हुन सक्छ हाम्रो सुझाव कार्यान्वयन हुन सकेको छैन। सरकारी तहमा गाम्भीर्य नै देखिएन। क्यान्सर रोकथामका लागि राष्ट्रिय क्यान्सर नीति बनेको छैन। विदेशमा कार्यपत्र प्रस्तुत गर्दा कसैले तपाईंको देशको नीति के छ ? यसरी सोध्दा हामी ट्वाँ पर्छौं। सुर्तीजन्य पदार्थ नै क्यान्सर हुनुको मुख्य कारण हो। राष्ट्रिय सूर्तीजन्य पदार्थ नियन्त्रणका लागि सेल बनाउन बारम्बर आग्रह गरिरहेका छौं। सरकारले सुन्नुपर्छ र सेल गठन गर्नैपर्छ। प्याथोलोजी र रेडियोलोजीमा धेरै सुधार भएको छ। विगतमा गरिनेभन्दा अहिले गरिने उपचार प्रभावकारी छ। हरेक अस्पतालमा उपचारमा पनि एकरूपता हुनुपर्छ। क्यान्सर पीडित भन्ने होइन, क्यान्सर विजेता छन्। क्यान्सर निको भएपछि सार्वजनिक रूपमा बोल्न हिच्किचाउनु हुँदैन। नेपाल अर्बुद्ध निवारण संस्थाले सबै जिल्लामा शाखा स्थापना गर्ने लक्ष्य राखेको छ। जनचेतना कार्यक्रम गरिरहेका छौं। हजारौं स्वयंसेवकले सहयोग गरिरहेका छन्। सरकारले पनि कार्यक्रम गरिरहेको छ तर त्यो पर्याप्त छैन। क्यान्सर सर्दैन भन्ने सन्देश दिन अझै सकिएको छैन। क्यान्सरको उपचार नेपालमै सम्भव छ। निको पनि हुन्छ। मेरा नातेदारलाई पनि क्यान्सर भएको थियो, तर एकजनालाई पनि उपचार गर्न विदेश जाने सल्लाह दिएको छैन। अस्पतालमा उपचार गर्न आएका बिरामीमा भन्दा पनि जनसंख्यामा आधारित तथ्यांक सार्वजनिक हुन आवश्यक छ। क्यान्सरबाट हुने मृत्युदर घटाउन सकिन्छ। क्यान्सरलाई निर्मूल गर्न सकिँदैन। छायामा पर्नु हुँदैन डा विवेक आचार्य, प्रमुख, अंकोलोजी विभाग, वीर अस्पताल मुलुककै पुरानो र ठूलो वीर अस्पताल हो। मुलुकमा क्यान्सर उपचारको सुरुआत यही अस्पतालले गरेको हो। केमोथेरापी सेवा नियमित गरिरहेका छौं। २० वटा बेड छन्। सधैं भरिने गर्छ। प्यालेटिभ केयर, स्क्रिनिङ र जनचेतनामूलक कार्यक्रम पनि गरिरहेका छौं। संसारकै उत्कृष्ट मेसिन मानिने टोमोथेरापी जडान भएपछि सेवा अझ प्रभावकारी हुनेछ।अस्पतालबाट उत्पादित अंकोलोजिस्ट नै मुलुकका प्रायः सबै अस्पतालमा रहेर क्यान्सरको उपचार गरिरहेका छन्। क्यान्सरका लागि वीर अस्पतालमा एउटा विभाग मात्र भएकाले छायाँमा परेको हुन सक्छ। सरकारको पनि आँखा गएको छैन। बजेट भए पनि मेसिन जडान हुन सकेको छैन। भर्खर बंकर निर्माण अन्तिम अवस्थामा पुगेको छ। निर्माण छिटो गर्न ताकेता गरिरहेका छौं। वैशाखमा सबै निर्माण सकिएपछि प्रभावकारी ढंगले सेवा सुरु गर्न सकिन्छ। उपचारमा फट्को डा प्रकाशराज न्यौपाने, अध्यक्ष, सर्जिकल अंकोलोजी सोसाइटी अफ नेपाल क्यान्सर उपचारमा मुलुकले फट्को मारेको छ। स्वदेशभित्रै न्यून जनशक्ति उत्पादन भए पनि विदेशमा पढेर आएकाले क्यान्सर उपचारमा संलग्न रहेर योगदान दिएका छन्। सबै विधामा सयको हाराहारीमा जनशक्ति पुग्नु ठूलो उपलब्धि हो। सर्जिकल र मेडिकल अंकोलोजीमा जनशक्ति उत्पादनमा धेरै ढिलाइ भइसकेको छ। जनशक्ति उत्पादनका लागि छुट्टै क्यान्सर इन्स्टिच्युटको टड्कारो आवश्यकता भइसक्यो। पूर्वाधारतर्फ पनि अस्पताल खोल्ने र उपचार गर्ने क्रम बढेको छ। बेड संख्या पनि बढेको छ। उपचारमा पनि नयाँनयाँ टेक्नोलोजी प्रयोग भइरहेको छ। जेनेटिक मोलिक्युलर ल्याबको आवश्यकता छ। यसले रोग निदान गर्न सजिलो हुन्छ। सरकारले यसतर्फ सोच्नुपर्छ। केमोथेरापीका लागि आपूर्ति केन्द्र बनाउनुपर्छ। मोलिकुल डायग्नोसिस, केमोथेरापी र रेडियोथेरापीका लागि मुलुकले छुट्टै केन्द्र स्थापना गर्नुपर्ने खाँचो छ। क्यान्सर रोकथामका लागि सरकारले भ्याक्सिनलगायत बहुआयामिक पक्षमा ध्यान दिनुपर्छ। सबै कुरा सरकार वा निजी क्षेत्रले मात्र गर्न असम्भव छ। दुवै पक्षले हातेमालो गर्नुपर्छ। उपचारमा बिरामीको पहुँच पुर्याउनुपर्छ। क्यान्सरबाट हुने मृत्युलाई घटाउनु नै आजको आवश्यकता हो। सबैले हातेमालो गर्ने हो भने रोग काबुभन्दा बाहिर जाँदैन। विदेश जाने प्रवृत्तिमा कमी डा एमके पिया, अध्यक्ष, नेसनल क्यान्सर अस्पताल एन्ड रिसर्च सेन्टर क्यान्सरको उपचार स्वदेशमै हुन्छ। तर पनि विदेश जाने प्रवृत्ति छ। विगतको तुलनामा उपचारका लागि विदेश जाने प्रवृत्तिमा कमी आएको छ। मानिस स्वतन्त्र प्राणी हो। जहाँ उपचार गर्दा सन्तुष्ट महसुस हुन्छ, त्यतै जानु स्वाभाविक पनि हो। तर पनि यतिखेर ९५ प्रतिशत बिरामीलाई मुलुकबाहिर गएर उपचार गर्नुपर्ने अवस्था छैन। भारतबाट पनि क्यान्सरका बिरामी उपचारका लागि अमेरिका जाने गर्छन्। बिरामीलाई उपचारका लागि विदेशमा जान बाध्य हुनुमा मिडियाको पनि भूमिका छ। सबै मिडियालाई आरोप लगाएको होइन। तर केही मिडियाले नेपालमा दक्ष जनशक्ति नभएको जस्तो गरी सूचना प्रवाह गर्दा त्यसले समाजमा नकारात्मक असर परिरहेको छ। फलानो ठाउँमा गएर उपचार गर्दा निको भयो भन्ने समाचार सार्वजनिक हुन्छ। त्यो रोग त स्वदेशमै उपचार गरे निको हुन्छ। विगतका वर्षमा भन्दा अहिले क्यान्सरका बिरामी उपचार गर्न अलि चाँडै आउन थालेका छन्। जनचेतनाका कारण यो परिणाम आएको हो। पहिले क्यान्सरको स्टेज तीनचारको अवस्थामा बिरामी आउँथे भने अहिले स्टेज दुईको अवस्थामा आउँछन्। सुरुको अवस्थामा बिरामी उपचार गर्न आउने हो भने रोग निको पार्न सजिलो हुन्छ। जनचेतना फैलाउने सन्देशको जस मिडियालाई नै जान्छ। उपचार गर्न बाहिर जाने प्रक्रिया चलिरहन्छ, तर पछिल्लो समय बाहिर उपचार गर्न जाने चलनमा कमी आएको छ। निजी अस्पतालले बैंकबाट करोडौं ऋण लिएर अस्पताल सञ्चालन गर्नुपरेको छ। बैंक ब्याज महँगो छ। उपकरण ल्याउँदा सरकारलाई ट्याक्स दिनुपर्छ। निजी क्षेत्रको सेवा महँगो हुनु स्वाभाविक हो। सरकारी, सामुदायिक वा निजी सबै अस्पतालले सेवालाई झन् प्रभावकारी र गुणस्तरीय बनाउँदै लैजानुपर्ने आजको आवश्यकता हो। विश्व क्यान्सर दिवसको सन्दर्भमा मात्र नभएर पटकपटक यस खालको राउन्ड टेबल कार्यक्रम गरिरहनुपर्छ। विश्वासको वातावरण बनाऔं डा ऋषिकेश नारायण श्रेष्ठ, मेडिकल डाइरेक्टर, भक्तपुर क्यान्सर अस्पताल विगत ६ वर्षदेखि अन्नपूर्ण पोस्ट् दैनिकले पुण्य कार्य गर्दै आएको छ। मैले एउटा बिरामीलाई एकपटक उपचार गर्दा अन्नपूर्णले साइकल र्याली र राउन्ड टेबल गरेर एकैपटकमा लाखौंलाई सकारात्मक सन्देश प्रवाह गरेर उपचार गरिरहेको छ। क्यान्सरबाट विश्वमा ९९ लाख व्यक्तिले ज्यान गुमाउने गरेको तथ्यांक छ। यसमध्ये एकतिहाइलाई बचाउन सकिन्छ। त्यसैले पनि क्यान्सर दिवस मनाउने गरिएको हो। नेपालमा पनि क्यान्सर बढ्दै छ। यसको रोकथाम तथा नियन्त्रण अत्यावश्यक छ। रोकथामको भूमिकाका लागि आमसञ्चारको उपायोग गर्नुपर्छ। जनचेतनाका लागि बजेट विनियोजन गर्नुपर्छ। नेपालमा सबै खालका क्यान्सरको उपचार सम्भव छ, तर विश्वासको वातावरण छैन। बिरामी र चिकित्सकबीच विश्वासको कमी छ। बिरामी र उपचार गर्ने संस्थाबीच पनि विश्वास कायम हुन सकेको छैन। मन्त्रीहरू पनि नकारात्मक भाषण गर्नुहुन्छ। नेताहरू उपचारका लागि विदेश ताक्नुहुन्छ। यसरी विश्वास भाँड्ने काम सरकारी तहबाटै हुनु दुःखद हो। उपचारका क्रममा चिकित्सकहरू पिटाइ खान्छन्। स्वास्थ्य संस्था तोडफोड हुन्छ। खै विश्वास ? यसमा जनताको दोष छैन। दोषको भागीदार सरकार नै हो। सरकारले आपसी विश्वासको वातावरण बनाउनुपर्छ। बिरामीलाई काउन्सिलिङको आवश्यकता पर्छ। चिकित्सकले बिरामीलाई पर्याप्त समय दिइरहेका छैनन्। विश्वासको वातावरण सिर्जना गर्नुपर्छ। घरखेत बेचेर भारतमा उपचार गरी फर्केका बिरामीको उपचार पनि हामीले गरिरहेका छौं। उपचारमा विदेश जाने प्रवृत्ति रोक्नुपर्छ। यसको दायित्व मिडियाले पनि लिनुपर्छ। तीन प्रतिशत नकारात्मक पक्षलाई हाइलाइट गरेर ९७ प्रतिशत राम्रा पक्षलाई ओझेलमा पार्ने काम भएका छन्। उपचार गर्न हामी सक्षम छौं। यसर्थ चिकित्सकले बिरामीलाई आवश्यक कुराको काउन्सिलिङ गर्नुपर्छ। बिरामीलाई भत्ता दिएर समस्याको समाधान हुँदैन। राहत रकम जति लाख बढाइदियो, डाक्टरले अप्रेसन चार्ज पनि बढाइदिन्छ। अप्रेसन चार्ज दोब्बर बढ्छ। सिटीस्क्यान, पेटस्क्यान गर्न लगाउँछ। सबै सिध्याइदिन्छ। सरकारले बिरामीलाई पैसा दिने होइन। सबै प्रदेशमा क्यान्सर सेन्टर बन्नुपर्छ। निःशुल्क उपचार गराउनेतर्फ जानुपर्छ। जनचेतना आवश्यक डा आरपी विच्छा, निर्देशक, कान्ति बालअस्पताल क्यान्सर लाग्यो भने मरिन्छ, निको हुने रोग होइन भन्ने धारणा यतिखेर पनि जनमानसमा व्याप्त छ। बालबालिकालाई पनि क्यान्सर हुन्छ भन्ने जानकारी धेरैलाई छैन। बालबालिकामा क्यान्सर लागे बाँच्दै बाँच्दैन भन्ने सोच राख्ने हाम्रो समाज छ। कान्ति बालअस्पतालले हरेक वर्ष दुई सय नयाँ बिरामीको उपचार गरिरहेको छ। झन्डै ८० प्रतिशत बिरामीबारे जानकारी छैन। ती बिरामीलाई कसरी पत्ता लगाउने ? यो चुनौती छ। जनचेतना फैलाउनुपर्ने खाँचो छ। बिरामीलाई काउन्सिलिङ गरे पनि विभिन्न बहाना गर्छन्। बाहिर उपचार गर्न जाने भन्दै बीचैमा अस्पताल छाड्छन्। यो चुनौतीलाई समाधान गर्न कार्यक्रम गरी सातवटै प्रदेशमा सरोकारवालालाई तालिम दिन थालेका छौं। कान्ति अस्पतालमा २८ बेडको अंकोलोजी वार्ड छ। चार बेडको डे केयर सेन्टर खोलेका छौं। बालबालिकालाई हुने लिकुमियाको उपचार प्रभावकारी रूपमा गर्छौं। बाल रक्तक्यान्सरको उपचारमा भारत, बंगलादेशमा भन्दा हामीले गुणस्तरीय उपचार सेवा दिइरहेका छौं। उपचार नपाएका बालबालिकालाई पहुँचमा ल्याउने, भर्ना भएकाहरूले बीचमै छाड्ने प्रवृत्ति हटाउने चुनौती छ। मुलुकको एक मात्र केन्द्रीय कान्ति बालअस्पतालमा सरकारको सहयोग न्यून छ। अन्य सामाजिक संघसंस्थाबाट सहयोग जुटाएर काम गर्नुपरेको छ। लिकुमियाका बिरामीलाई पूर्ण उपचारका लागि आठ महिना अस्पताल बस्नुपर्छ। त्यो अवस्थामा आठ महिना वा त्योभन्दा बढी बाहिर बस्न सक्ने क्षमता कति नेपालीको छ ? त्यसैले क्यान्सर अस्पतालले कुरुवा घरको पनि व्यवस्था गर्नुपर्छ। क्यान्सरको सुरुवाती अवस्थामै पत्ता लगाएर उपचारको दायरामा ल्याउनुपर्ने चुनौती छ। न्यून शुल्कमा गुणस्तरीय उपचार डा विजयचन्द्र आचार्य, कार्यकारी निर्देशक, बीपी कोइराला मेमोरियल क्यान्सर अस्पताल भरतपुर, चितवन राज्य र जनताले धेरै अपेक्षा गरेका र मुलुकमा सबैभन्दा धेरै क्यान्सरका बिरामीलाई उपचार गर्ने अस्पताल नै बीपी कोइराला मेमोरियल क्यान्सर अस्पताल हो। यो अस्पतालमा राज्यले सबैभन्दा धेरै लगानी गरिसकेको छ। क्यान्सर रोगको रोकथाम, निदान, उपचार, प्यालेटिभ केयर, शिक्षा सेन्टरसहितको अपेक्षा राखेर राज्यले स्थापित गरेको हो। ५६ वटाभन्दा बढी जिल्लामा क्यान्सर रोकथामका कार्यक्रम सञ्चालन गरेको छ। गत वर्ष ७० भन्दा बढी भागमा स्वास्थ्य शिविर गरेका छौं। पाँचवटा जिल्लामा स्तन क्यान्सर परीक्षणका लागि भीआईएसम्बन्धी तालिम दिएका थियौं। मुलुकभर नै क्यान्सर स्क्रिनिङको कार्यक्रम गरिरहेका छौं। धेरै वर्षदेखि अस्पतालमा आधारित क्यान्सर रजिस्ट्री र जनसंख्यामा आधारित क्यान्सर रजिस्ट्रीको अध्ययन गरी तथ्यांक सार्वजनिक हुँदै आएको छ। क्यान्सरको उपचारको मोडालिटीमा सर्जिकल, मेडिकल अंकोलोजी, रेडियोथेरापी, हस्पिस एन्ड प्यालेटिभ केयर सर्भिस पर्छन्। १५ वर्षमुनिका बालबालिकालाई निःशुल्क उपचार गर्दै आएका छौं। उनीहरूलाई बस्ने तथा खाने व्यवस्था पनि अस्पतालले गर्छ। २० वर्षको इतिहासमा गत वर्ष आफ्नै फार्मेसी सञ्चालनमा ल्याएपछि औषधि सस्तो हुन पुगेको छ। बिरामीलाई राहत पुगेको छ। अस्पतालका निवर्तमान अध्यक्ष प्रकाशराज न्यौपानेको कार्यकालमा अस्पतालले शड्ढया थप गरी चार सय ५० शड्ढयाको बनाउन सफल भइयो। क्यान्सरको केमोथेरापी लिने बिरामीलाई सामान्यतया शड्ढया अभाव छैन। डे केयर सेवा ३६ शड्ढया र मेडिकल अंकोलोजीमा एक सय १५ शड्ढया चलाएका छौं। शड्ढया अभावमा उपचार गर्न नपाई फर्कनु पर्दैन। सर्जिकल अंकोलोजीतर्फ पनि हामीले प्रभावकारी सेवा प्रवाह गरिरहेका छौं। क्यान्सरका जटिल सर्जरी गरिरहेका छौं। एक महिनाअघि नयाँ भवनमा आठवटा अत्याधुनिक मोडुलर शल्यचिकित्सा कक्ष निर्माण गरेका छौं। एडभान्स टेक्नोलोजीको आईसीयू, पोस्ट अपरेटिभ वार्ड, हाई डिपेन्डेन्सी वार्ड, पोस्ट अपरेटिभ वार्डसहितको सेवा आरम्भ गरिसकेका छौं। नाक, कान घाँटीबाहेक अन्य शल्यक्रियाका लागि दुई साताभन्दा बढी कुर्नु पर्दैन। बिरामीलाई पालो कुर्नु नपर्ने अवस्था सबैभन्दा राम्रो हो। रेडियोथेरापीका लागि गत वर्ष अत्याधुनिक लिनायक मेसिन जडान गरियो। अहिले तीनवटा लिनायक मेसिन, सिमुलेटरसहितको ब्राकियोथेरापी सेवा पनि उपलब्ध छ। ब्राकियोथेरापीमा चाप भएकाले शनिबार पनि सेवा सञ्चालन गरेका छौं। अबको लक्ष्य टोमोथेरापीको उपचारतर्फ छ। खुसीका साथ भन्न सक्छु रेडियोलोजी सेवा अल्ट्रासाउन्ड, सिटीस्क्यान, एमआरआई, म्यामोग्राम, एक्सरे सेवा लिन पालो कुर्नु पर्दैन। प्याथोलोजी सेवालाई चुस्त बनाउँदै लगेका छौं। बायोप्सीका सम्पूर्ण रिपोर्ट दुई साताभित्र दिने गरेका छौं। अबको लक्ष्य मोलिकुलर जेनेटिक्स लेबलको डायग्नोसिस स्थापित गर्ने क्षेत्रमा अगाडि बढ्ने हो। सम्भवतः आगामी वर्षमा यो इच्छा पूरा हुनेछ। सरकारी अनुदान पाएका छौं। त्यसैले न्यूनतम शुल्कमा गुणस्तरीय उपचार सुविधा प्रवाह गरिरहेका छौं। समग्रमा राष्ट्रिय क्यान्सर अस्पतालको दृष्टिले अबको दायित्व भनेको एजुकेसन सेन्टर हो। रिसर्चका क्रियाकलाप हुन्। स्नातक तहको नर्सिङ कोर्समा अंकोलोजीमा स्पेसलिटी कोर्स सञ्चालन गरिसकेका छौं। सेन्टर अफ एक्सिलेन्स, क्यान्सर इन्स्टिच्युटका रूपमा विकास गर्नुपर्छ भन्ने मान्यताका साथ अगाडि बढिरहेका छौं। अब अंकोलोजीको फेलोसिप कार्यक्रम सुरु गर्ने तयारीमा छौं। प्याथोलोजी, रेडियोटेक्निसियन, रेडियोथेरापी टेक्निसियन सहायकस्तरको जनशक्ति उत्पादनका लागि पोखरा विश्वविद्यालयसँग संयुक्त कार्यक्रमका रूपमा सञ्चालन गर्ने योजनामा छौं। हामीले महसुस गरिरहेको दक्ष जनशक्तिको अभाव हो। यसका लागि राष्ट्रिय क्यान्सर अस्पतालको हिसाबले बीपी मेमोरियल अस्पतालले नेतृत्व लिन सक्छ। यसलाई अब क्यान्सर इन्स्टिच्युटका रूपमा स्थापित गर्नुपर्ने आवश्यकता छ। यसतर्फ सबैको ध्यानाकर्षण गराउन चाहन्छु। समन्वय र सहकार्य डा सुदीप श्रेष्ठ, अध्यक्ष, नेपाल क्यान्सर अस्पताल एन्ड रिसर्च सेन्टर क्यान्सरको रोकथाम, उपचारलगायतका समग्र पक्षका लागि राष्ट्रिय नीति आवश्यक छ। बजेट, दक्ष जनशक्ति र सरोकारवाला सबै निकायबीच आपसी समन्वय र सहकार्य आवश्यक छ। स्वदेशमै उपचार भए पनि बिदेसिनुमा सामाजिक कारण जिम्मेवार छन्। यो हामीले गरेको उपज हो। अलि जटिल समस्या देखिनेबित्तिकै विदेश जाने संस्कार छ। सल्लाह परामर्श दिने र ग्रहण गर्ने चलन छ। नेपालमै उपचारपछि स्वास्थ्यलाभ गर्दा पनि दाजुभाइ तथा दिदीबहिनीले सार्वजनिक रूपमा नबोल्ने प्रवृत्ति छ। उपचार गर्दागर्दै निधन भयो वा अन्य कुनै कारणले बिरामीको मृत्यु भयो भने आफन्त बोल्नु हुन्छ। फिल्ममा पनि सिरियलमा कुनै परिवारलाई दुःखी देखाउनुपरेमा क्यान्सरका बिरामी देखाइन्छ। मृत्युसँग दाँजेर हेर्ने प्रवृत्ति बस्यो। यसले गर्दा बिरामीको मनोबल कमजोर हुन पुग्छ। क्यान्सरको पहिचानपछि त्यससँग मुकाबिला कसरी गर्ने सोचाइले जाँच गर्न हिच्किचाउँछन्। अस्पताल जान मान्दैनन्। सामान्य व्यक्ति पनि क्यान्सर अस्पतालभित्र पस्नै चाहँदैनन्। अरू कसैले देख्यो भने सोध्छन् भनेर हिच्किचाहट मान्छन्। यो डरको उपज हामी नै हौं। नकारात्मक कुरा बढी मात्रा सार्वजनिक भयो। सकारात्मक कुरा ओझेलमा पर्यो। सकारात्मक पक्षको न निको भएका व्यक्तिले बोले न त मिडियाले पनि उचित स्थानका साथ प्रकाशित गर्यो। क्यान्सरका बिरामीलाई विदेश पठाउन सल्लाह दिने वा सघाउने कार्य दलाली हो। नेपालमा उपचार नगर्न ब्रेनवास गर्नेहरू दलाल हुन्। भारतमा उपचार गराएपछि अन्तिम अवस्थामा नेपालमै पुनः उपचार गराउन फर्कनुहुन्छ। त्यसैले स्वदेशमै उपचार गराएर निको भएका बिरामीलाई मिडियाले सार्वजनिक गर्नुपर्छ। सरकारी र निजी क्षेत्रबीच समन्वय र सहकार्य आवश्यक छ। साझेदारी गर्नुपर्ने खाँचो छ। आपसमा परिपूरकका रूपमा काम गर्नुपर्छ। सरकारले निजी क्षेत्र र निजी क्षेत्रले सरकारको आलोचना गरेर समस्या समाधान हुँदैन। भ्याक्सिनको व्यवस्था गरौं डा एलिजा श्रेष्ठ, स्त्री क्यान्सर रोग विशेषज्ञ, भक्तपुर क्यान्सर अस्पताल पाठेघरको मुखको क्यान्सर भएका बिरामीहरू उपचार गर्न निकै ढिलो आउँछन्। बिरामी र घरपरिवारमा चेतनाको अभाव भएकाले हो। त्यसैले जनचेतना फैलाउनुपर्ने आवश्यकता छ। क्यान्सरबाट जोगाउने उपाय नै जनचेतना हो। बिरामीको स्क्रिनिग भएको छैन। अस्पतालमा जचाउन आउँदा नै बिरामी डराइरहेका हुन्छन्। ह्युमन पापिलोमा भ्याक्सिन सरकारी तवरबाट लगाउने व्यवस्था गर्नुपर्छ। हरेक किशोरीलाई भ्याक्सिन लगाउने कार्यक्रमलाई वार्षिक तालिकामा समेट्नुपर्छ। स्कुले बालिकालाई भ्याक्सिन लगाउन सके अबको १० वर्षपछि बिरामीको संख्या घट्न सक्छ। महिलालाई क्यान्सर भएको पुष्टि भएपछि पतिले सहयोग गर्नुको साटो दुव्र्यवहार गर्ने वा सम्बन्धविच्छेद गर्ने प्रवृत्ति छ।"
आइसिसी विश्वकप क्रिकेट लिग : उदघाटनमा नेपाल भर्सेस ओमन,"काठमाडौं : नेपाली राष्ट्रिय क्रिकेट टोलीले ओमनसँग खेल्दै आइसिसी विश्वकप क्रिकेट लिग दुई प्रतियोगिताको उदघाटन गर्ने भएको छ। कीर्तिपुरस्थित त्रिवि मैदानमा बुधबारदेखि शुरु हुने उक्त प्रतियोगितामा सहभागिता जनाउनका लागि ओमन र अमेरिका नेपाल आइसकेका छन्। नेपालले आफ्नो उदघाटन खेलमा ओमनलाई पराजित गर्दै जीत निकाल्ने लक्ष्यसहित मैदानम उत्रनेछ। यही माघ २९ गतेसम्म चल्ने खेलमा नेपाल, ओमान र अमेरिकाले त्रिकोणात्मक सिरिज खेल्दैछन् जसमा कूल ६ खेल हुनेछन्। हरेक टोलीले समान दुईदुई खेल खेल्नेछन्। नेपालले आफ्नो दोस्रो खेलमा अमेरिकासँग माघ २५ गते खेल्नेछ भने तेस्रो खेलमा नेपालले ओमानसँग माघ २६ खेल्नेछ। त्यसैगरी नेपाले आफ्नो अन्तिम खेल अमेरिकासँग माघ २९ खेल्नेछ। त्यस्तै लिग दुईमा नेपालसहित स्कटल्यान्ड, संयुक्त अरब इमिरेट्स (युएई), नामिबिया, ओमान, पपुवा न्युगिनी र अमेरिका छन्। नेपालबाहेक अन्य राष्ट्रहरुले आफ्नो पहिलो खेल खेलिसकेका छन्। अहिलेसम्म अङ्क तालिकामा अमेरिका शीर्ष स्थानमा छ। आठ खेल खेलेको अमेरिकाले ६ खेलमा जीत निकाल्दै १२ अङ्क हात पारेको छ। त्यस्तै स्कटल्यान्डले नौ अङ्क जोड्दै दोस्रो स्थानमा छ भने आठ अङ्क जोडेको नामिबिया तेस्रो स्थानमा छ। समान आठ अङ्क नै जोडेको ओमन अङ्क तालिकाको चौथो स्थानमा छ भने सात अङ्क रहेको युएई पाँचौं र अङ्कविहीन रहेको पपुवा न्युगिनी छैटौं स्थानमा छ। नेपालले भने पहिलो खेल खेल्न लागेको हो।"
मनाङलाई च्यासलको धक्का,काठमाडौं : सहिद स्मारक ए डिभिजन लिगको उपाधि दौडमा रहेको साबिक विजेता मनाङ मर्स्याङ्दी क्लबलाई च्यासल क्लबको नमिठो धक्का लागेको छ। सातदोबाटोस्थित एन्फा कम्प्लेक्स मैदानमा सोमबार भएको खेलमा मनाङ च्यासलसँग २० गोलले पराजित भयो। जारी लिगमा मनाङको यो पहिलो हार हो। यस हारले मनाङको उपाधि यात्रा कमजोर बनेको छ। मनाङलाई उपाधि रक्षा गर्न अब अन्य खेलको नतिजाले भर पार्नेछ। मनाङको यस हारले उपाधिको दौडमा रहेका त्रिभुवन आर्मी क्लब र मच्छिन्द्र क्लबलाई फाइदा पुगेको छ। हारसँगै तेस्रो स्थानमा रहेको मनाङको १० खेलबाट १७ अंक छ। मनाङलाई हराएको च्यासल समान खेलबाट १२ अंक जोड्दै नवौं स्थानमा उक्लिएको छ। शीर्ष स्थानमा रहेको आर्मीको २३ अंक छ। दोस्रो स्थानमा रहेको मच्छिन्द्रको २२ अंक छ। बलियो टोली मनाङलाई हराउन च्यासलका जापानी खेलाडी ताइगा नाकामुरा र सन्तोष साहुखलले एक एक गोल गरे। पहिलो र दोस्रो हाफमा एक एक गोल गरेको च्यासलका लागि नाकामुराले २४औं मिनेटमा खाता खोलेका थिए। नाकामुराले डीबक्स छेउबाट फ्रिकिकमार्फत सोझै जाली चुमाएका थिए। दोस्रो हाफमा पनि उत्कृष्ट खेल प्रदर्शन गरको च्यासलले इन्जुरी समयमा अर्को गोल थपेको हो। कप्तान सन्तोषले नाकामुराले उपलब्ध गराएको पासमा पोस्ट् नजिकबाट गोल गरेका थिए। च्यासलका जापानी खेलाडी हायातो वाकिनो म्यान अफ दी म्याच भए। यसैगरी एन्फा मैदानमै भएको अर्को खेलमा जाउलाखेल युथ क्लब विजयी भएको छ। जाउलाखेलले ब्रिगेड ब्वाइज (बीबीसी) क्लबलाई १० गोलले पराजित भयो। जाउलाखेलको कठिन जितमा सुजित बुढाथोकीले निर्णायक गोल गरे। सुजितले ३२औं मिनेटमा गरेको गोल नै जाउलाखेललाई तीन अंक जोड्न पर्याप्त बन्यो। सुजितको सशक्त प्रहार ब्रिगेडका गोल रक्षकको हातबाट फुस्किएर गोल भएको थियो। मध्यभागमा बलमा पकड जमाए पनि ब्रिगेडको अग्रपंक्ति कमजोर बनेको थियो। जाउलाखेलको लिगमा यो चौथो जित हो। जाउलाखेलका दिलन लोक्ताम म्यान अफ दी म्याच चुनिए। जितसँगै १० खेलबाट १५ अंक बनाएको जाउलाखेल छैटौं स्थानमा उक्लिएको छ। आठ अंक बनाएको ब्रिगेड ११औं स्थानमा छ।
क्रिकेट प्रशिक्षक पटवालको राजीनामाबारे क्यान अनविज्ञ,"काठमाडौं : नेपाली राष्ट्रिय क्रिकेट टोलीका मुख्य प्रशिक्षक उमेश पटवालले पदबाट राजीनामा दिएका छन्। त्रिवि क्रिकेट मैदान कीर्तिपुरमा माघ २२ गतेदेखि सुरु हुने आईसीसी विश्वकप क्रिकेट लिग२ अन्तर्गत नेपाल, आमोन र अमेरिकाबीच त्रिकोणात्मक सिरिज सकिएसँगै लागू हुने गरी पटवालले राजीनामा दिएका हुन्। सिरिज २९ गतेसम्म चल्नेछ। पटवालले आफ्नो राजीनामा आईसीसीमा पठाएको र नेपाल क्रिकेट संघ (क्यान) मा पनि बोधार्थ गराएका छन्। क्यानले भने पटवालले राजीनामा दिएको कुरा सञ्चार माध्यमबाट थाहा पाएको र राजीनामाबारे औपचारिक जानकारी नभएको बताएको छ। पटवालले दुईसाता अघि राजीनामा दिए पनि आइतबार मात्र राजीनामाको विषय बाहिर आएको हो। पटवाललाई आईसीसीले सन् २०१९ को जुनमा एक वर्षका लागि नेपालको मुख्य प्रशिक्षक बनाएको थियो। उनी पहिला पनि नेपालको ब्याटिङ कन्सल्ट्यान्ट थिए।"
