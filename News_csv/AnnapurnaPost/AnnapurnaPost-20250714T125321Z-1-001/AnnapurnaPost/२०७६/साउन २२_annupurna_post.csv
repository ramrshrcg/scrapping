शीर्षक,विवरण
लेडी विथ द मोबाइल,"सधैंभरी जिन्दावाद र मुर्दावादमा रमाउने यहाँका परम्परागत राजनीतिज्ञलाई शिक्षा र स्वास्थ्य नागरिकको आधारभूत मानव अधिकार हो भन्ने समेत थाहा छैन आमाको स्वास्थ्य बिग्रँदै गएपछि साउन पहिलो साता विराटनगरको एउटा अस्पतालमा भर्ना गरियो। त्यही सेरोफेरोमा मेरो पेट बेजोडले दुख्न थाल्यो। पीडाको सीमा नाघेपछि म आफैं विराटनगरस्थित त्यही नोबेल अस्पतालमा भर्ना भएँ। वर्षौंदेखि मिर्गाैलामा टाँसिएर बसेको ढुंगा अर्थात पत्थरी मिर्गौलाबाट खसेका कारण तीव्र पीडा भएको रहेछ। त्यो जाबो सानो ढुंगोले धेरै दुखायो, पिसावबाट झरिहाल्छ कि भनेर तीन दिनसम्म अस्पताल बसें तर त्यसले बाहिर निस्कने इच्छा देखाएन। शरीर भनेको रोगको गुँड हो। यसै पनि मेरो शरीर औषधीको प्रयोगशाला हुँदै आएको छ। धुलो, धुँवा र चिसो मेरो शरीरले थेग्न सक्दैन। कात्तिकदेखि फागुनसम्म काठमाडौंको चिसो मेरा लागि कष्टप्रद रहने गरेको छ। कतिपय पत्रकारले मलाई सोध्ने गर्छन्, तपार्इंको सबैभन्दा बढी खर्च केमा हुन्छ ? निःसन्देह उपचारमा। अस्पतालको शैयामा लम्पसार परिरहेको बेला विगतका घटना मेरो मानसपटलमा सलबलाउन थाले। शान्ति समाजको स्वाभिमान अभियानका क्रममा आयोजित खुला नागरिक सभाहरूलाई सम्बोधन गर्ने क्रममा २०७२ चैत १८ गते संखुवासभामा कार्यक्रम सकिएपछि बास बस्न धनकुटास्थित हिले पुग्दा म बिरामी भइसकेको थिएँ। जसै रात छिपियो, वान्ता सुरु भयो अनि पखाला। रातको साढे तीन बजेसम्म म छट्पटिएँ। स्थिति नाजुक हुँदै गएपछि अध्याँरोमै हिलेस्थित अस्पताल पुगे। डाक्टर पनि सायद एउटै थिए। त्यही अस्पतालको आकस्मिक कक्षमा सलाइन चढाइयो। पटक पटक गरेर औषधी प्रवाह गरियो। साढे तीन घन्टाको उपचारपछि म तग्रिएँ, जुरुक्क उठें र निर्धारित नागरिक सभाका लागि भोजपुरतिर लागें। झन्डै १० घन्टाको हिलेभोजपुरहिले यात्रा सहज ढंगले सम्पन्न भयो। मेरो हृदयमा हिलेको त्यो अस्पताल र चिकित्सकप्रति अगाध श्रद्धा उब्जियो। विगतमा उपचारको सिलसिलामा दिल्लीका अस्पतालहरूमा पटक पटक भर्ना भएको मलाई लाग्यो सानोतिनो स्वास्थ्य समस्याका लागि विदेश धाइराख्नु पर्दैन। चिकित्सक नामधारी भएर मात्र हुँदैन, अस्पताल विख्यात भएर मात्र पुग्दैन, मूल कुरो बिरामी सन्तुष्ट हुनुपर्छ। कुनैबेला नेपालमा अभिभावकहरू आफ्ना सन्तान डाक्टर वा इन्जिनियर भइदिउन् भन्ने चाहना राख्थे। छोरो बिग्रियो कमर्सले, छोरी बिग्री नर्सले भन्ने कथन पनि सुनिन्थ्यो। अहिले त्यो कथन पूर्णत गलत सावित भएको छ। व्यवसाय प्रशासनअध्ययनलगायत वाणिज्य शास्त्रको पढाइ र सेवामूलक नर्सको कमाइमा निरन्तर वृद्धि भइरहेको छ। शिक्षा र स्वास्थ्य यस्तो क्षेत्र हो जहाँ राज्यसमाजले अत्यधिक लगानी गर्नुपर्छ। नेपालको शैक्षिक क्षेत्रमा भएको राजनीतीकरण नै अनेकौं अराजकताको जरो हो। नेपालमा कहिले शिक्षाको पञ्चायतीकरण गरियो कहिले जनवादीकरण गर्ने नारा सुनियो जबकि नेपालको आवश्यकता भनेको शिक्षाको वैज्ञानिकीकरण हो। अर्थात वैज्ञानिक शिक्षा नेपालको आवश्यकता हो तसर्थ वैज्ञानिक शिक्षाको वकालत गर्दै सकेसम्म म अभियानरत रहें। यसैगरी नागरिकको स्वास्थ्य अधिकारको पक्षमा धेरथोर अभियानमा सक्रिय रहें। सायद त्यो पर्याप्त थिएन, त्यसैले त धेरै सुनिएन। गणतन्त्र स्थापनार्थ अग्नि वर्षा भाषण गर्ने एक विद्रोही अभियन्ताको पहिचान मेरो रहिरह्यो। दूरदराजमा झाडापखालाले नागरिक तड्पिरहँदा उपचारको प्रबन्ध गर्न नसक्नु अपराध हो। यसैगरी आफ्नो उपचारको नाममा विदेश सयर गर्दै राज्यको कोष रित्याउने राजनीतिज्ञ अपराधी हुन्। २०६४ सालमा संविधानसभा निर्वाचन भएपछि नयाँ बन्ने संविधानमा सबै अधिकार सबैका लागि भन्ने मान्यताका साथ ५० भन्दा बढी विषयमा १० बुँदे धारणा प्रतिपादन गर्दै अभियानरत रहँदाको तीतो मिठो अनुभव मेरो मानसपटलमा सलबलायो। मिठो यसकारण कि केही विषयलाई छाडेर संविधानमा मौलिक हकअन्तर्गत धेरै विषय समेटिए। तीतो यसकारण कि शिक्षा, स्वास्थ्य, वातावरण जस्ता क्षेत्रमा प्राथमिकताका साथ जुन नीति अवलम्बन गरिनु पथ्र्यो, जति लगानी गरिनु पथ्र्यो त्यो भएन। शिक्षा र स्वास्थ्यको अधिकारका लागि अभियानअन्तर्गत १०१० बुँदे धारणा लिएर थुप्रै राजनीतिज्ञसँग संवाद गरियो तर केही अपवाद छाडेर प्रायको रुचि यस विषयमा थिएन। कुनै बेला मानसिक रूपमा असक्तबिरामीको संरक्षणका लागि १० बुँदे र एचआईभीएड्स संक्रमितको अधिकार संरक्षण तथा हितका लागि १० बुँदे धारणा प्रतिपादन गरी हामी कराइरह्यौं तर पनि सत्ता सञ्चालकले सुनेनन्। यी विषय राजनीतिज्ञको मात्र होइन, सञ्चारजगत्को पनि उल्लेख्य प्राथमिकता बन्न सकेन। विराटनगरमा यस पटकको तीन दिनको अस्पताल बसाइमा पुराना स्मृति मेरो मानसपटलमा सलबलाइरहे। २०६२ पछि नागरिक आन्दोलनको जगजगी थियो। २०६६ वैशाखमा नेपालको राजनीतिमा घटित केही घटनाक्रमका कारण कतै दुर्घटना हुने त होइन भन्ने आशंका व्याप्त थियो। त्यहीबेला जाजरकोटमा रोगव्याधीमहामारी फैलियो। नागरिक आधारभूत स्वास्थ्य सेवा नपाएर मरिरहेका बेला केका लागि राजनीति ? केका लागि समाजसेवा ? केका लागि आन्दोलन ? हाम्रो उद्देश्य केका लागि ? सायद यस्तै प्रश्नहरूले घोचेर अन्तरात्माले हाहाकार गरेपछि डा देवेन्द्रराज पाण्डे मसहित नागरिक आन्दोलनका पात्रहरू विशुद्ध जाजरकोट घटनामा केन्द्रित रही प्रधानमन्त्रीनिवास बालुवाटारअगाडि धर्ना बस्न पुगेका थियौं। मलाई सम्झना छ प्रधानमन्त्री निवास बालुवाटार गेट न १ अर्थात निषेधित क्षेत्रअगाडि चिकित्सकसहित हामी प्रदर्शनरत थियौं। राजनीतिक घटनाक्रममा मात्र होइन, जनस्वास्थ्यको महत्वपूर्ण विषयमा नागरिक आन्दोलनको सरोकार रहेको उदाहरण थियो त्यो। यसैगरी २०७२७३ सालमा शान्ति समाजद्वारा ६२ जिल्लामा नागरिक सभा आयोजना गर्दाको बखत, जिल्लामा रहेको अस्पताल हेर्ने इच्छा पलायो। यस क्रममा प्रायः अस्पतालको बेहाल देखेर म हतप्रभ भएको थिए। भुइँचालोलगायतका प्राकृतिक प्रकोप भनांै वा घटना भएमा एउटा अस्पतालमा कति जनासम्म उपचार हुन सक्ने रहेछ ? त्यहाँबाट अर्को अस्पताल लैजानु परेमा यातायातका साधन के के हुन सक्छन् ? डाक्टर, नर्स कति उपलब्ध छन् ? आदि मेरो चासोका विषय थिए। नेपालमा ८ रेक्टर स्केलसम्मको भूकम्प थेग्ने खालका अस्पताल भवन औंलामा गन्न सक्ने मात्र भेटिए। अस्पताल भ्रमणको हाम्रो उद्देश्य भविष्यमा शिक्षा र स्वास्थ्यको क्षेत्रमा केन्द्रित रही बृहत अभियान सञ्चालन गर्ने चेतले निर्देशित थियो। त्यसो त २०५४ सालमा माओवादी गढ मानिएका रोल्पा, रुकुम, सल्यान, जाजरकोटलगायत १५ जिल्लामा शान्ति समाजले गरेको अनुसन्धान भ्रमणका क्रममा रुकुम पुग्दा मानिसहरू घाउमा औषधी लगाउन पशु अस्पतालमा समेत जानुपर्ने बाध्यता स्थानीयले मलाई सुनाएका थिए। स्मृतिको तरंग छचल्किरहेको बेला ड्याङ्ग केही पड्किएको आवाजसँगै बिजुली निभ्यो। निकैबेरसम्म बिजुली नआएपछि म बाहिर निस्किएँ। क्याविन कक्ष रहेको त्यो पुरै तला अँध्यारो थियो। बाहिर निस्कँदा थाहा भयो, बिजुली गडबडीका कारण आगलागी भएपछि भागाभाग भएछ, अझै पनि पतपति धुँवा आइरहेको थियो। त्यस खण्डमा त्यो रातभरी बिजुली आएन। तर पनि हातहातमा मोबाइल बोकेर नर्सले बिरामीको सेवा गरिरहे। एउटी नर्स गुनगुनाउँदै थिइन् लेडी विथ द ल्याम्प। त्यो कथन विख्यात सेविका फ्लोरेन्स नाइटिंगेलको बारेमा थियो जसले क्रिमियाको युद्धमा घाइते सैनिकको सेवा सुषू श्रा गरिन्। धनाढ्य परिवारमा जन्मिएकी ती महान् सेविकाले नर्सिङ क्षेत्रमा नयाँ उचाइ र आयाम स्थापना गरिन्। मध्यरातमा समेत हातमा ल्याम्प (लाल्टिन) बोकेर ती घाइतेको सेवामा जुटिरहन्थिन्। ल्याम्पको ठाउँमा मोबाइल बोकेर सेवा गरिरहेका यी नेपाली नर्स पनि सानातिना नाइटिंगेल हुन सक्छन्, अर्थात लेडी विथ द मोबाइल। पहिले नर्स भनेपछि सम्भ्रान्तहरू बिहे गर्न नाक खुम्च्याउँथे अहिले अमेरिका अस्ट्रेलिया लगायतका मुलुकमा जमेका नेपालीको विवाहको पहिलो रोजाइ नेपाली नर्स नै हुने गरेका छन् जसको कमाइबाट स्थापित भनिएका गैरआवासीय नेपालीको जीवन सहज हुने गरेको छ। नोबेल अस्पताल आवतजावतका क्रममा त्यहाँका सञ्चालकको अनुरोधमा नयाँ विस्तार गरिएको न्युरो विभाग हेर्ने मौका मिल्यो। सञ्चालकका अनुसार नयाँ न्युरो विभागका लागि मात्र दुई अर्ब खर्च गरिएको रहेछ। त्यो विभागमा विश्वकै अत्याधुनिक उपकरण उपलब्ध रहेछन्। ती उपकरण सञ्चालनमा आएपछि उपचारका लागि पूर्वी नेपालका मात्र होइन उत्तरी विहारबाट पनि ठूलो संख्यामा बिरामी आउने सम्भावना रहेछ। एकातिर देशका अस्पतालमा पछिल्लो संस्करणका अत्याधुनिक उपकरण छन् अर्कोतिर मेरो देशका राष्ट्रपति, प्रधानमन्त्री र राजनीतिज्ञ, कसैलाई सामान्य स्वास्थ्य परीक्षणका लागि जापान जानुपर्ने, कसैलाई अमेरिका, कसैलाई रुघा लाग्दा सिंगापुर जानुपर्ने, कसैलाई युरोप। अमेरिकामा राष्ट्रपति पदको चुनावमा शिक्षा, स्वास्थ्य, रोजगारी, सामाजिक सुरक्षा जस्ता विषयबारे जोडतोडले चर्चा हुने गर्छ तर नेपालमा अहिले पनि यी विषय निर्वाचनको प्रमुख एजेन्डा बन्न सकेको छैन। सधैंभरी जिन्दावाद र मुर्दावादमा रमाउने यहाँका परम्परागत राजनीतिज्ञलाई शिक्षा र स्वास्थ्य नागरिकको आधारभूत मानव अधिकार हो भन्ने समेत थाहा छैन। आफू सत्तामा रहँदा शिक्षा र स्वास्थ्यका क्षेत्रमा उदासीन रहने तर आफूलाई सानोतिनो शारीरिक समस्या पर्दा सरकारी धनमा उपचारका लागि विदेश, त्यसमा पनि अमेरिका जान खोज्ने प्रवृत्ति कैयन् राजनीतिज्ञमा विद्यमान छ। तर, नयाँ पुस्ताका राजनीतिज्ञमा भने अहिले शिक्षा र स्वास्थ्य क्षेत्रमा ठोस काम गरौं भन्ने चाहनासहित चासो बढ्न थालेको देखिन्छ। गत जेठ महिनामा पूर्व स्वास्थ्यमन्त्री गगन थापाको आग्रहमा स्वास्थ्य सेवासम्बन्धी एउटा कार्यक्रममा मैले मन्तव्य व्यक्त गरेको थिएँ। कार्यक्रम नेपालको पब्लिक पोलिसी पाठशाला र प्रसिद्ध लान्सेट ग्लोबल हेल्थ कमिसनले आयोजना गरेको थियो। कार्यक्रममा लान्सेट कमिसनका अध्यक्ष मार्गरेट क्रकसहितको टोलीको सहभागिता थियो। उक्त कमिसनद्वारा प्रकाशित प्रतिवेदनमा उल्लेख थियो न्यूनतम गुणस्तर समेत सुनिश्चित नभएको स्वास्थ्य सेवा निष्प्रभावी, निरर्थक र अनैतिक हो। मलाई लाग्छ स्वास्थ्य र शिक्षाको क्षेत्रमा केही गर्न नसक्नेनचाहने संवेदनहीन नेतानेतृत्व नेपाली राजनीतिका लागि बोझ मात्र हुन्। दूरदराजमा झाडापखालाले नागरिक तड्पिरहँदा उपचारको प्रबन्ध गर्न नसक्नु अपराध हो। यसैगरी आफ्नो उपचारको नाममा विदेश सयर गर्दै राज्यको कोष रित्याउने राजनीतिज्ञ अपराधी हुन्।"
कोरियाजापान व्यापार द्वन्द्व,"कोरिया र जापान दुवै देश नेपालका लागि महत्वपूर्ण हुन्। दूरीका हिसाबले कोरिया नेपालबाट टाढा भए पनि ठूलो संख्यामा नेपाली कामदार, विद्यार्थी, व्यवसायी कोरिया र जापानमा वसोबास गरी यहाँको अर्थतन्त्रमा ठूलो योगदान गरिरहेका छन्। तर, हिजोआज जापानले विगतमा कोरियाको उपनिवेशका बेलाको क्षतिपूर्तिको विषय समस्याको रूपमा उठाउँदा कोरिया र जापानबीच व्यापार द्वन्द्व झन्झटिलो बनेको छ। त्यसले कोरिया र जापानको अर्थतन्त्रमा नकारात्मक भूमिका खेलेको छ। दूरीको हिसाबले नजिक रहेको जापानसँगको सम्बन्धमा पनि नकारात्मक असर परेको छ। विशेष गरी कोरियाले जापानबाट आईटीसम्बन्धी सामग्री आयात गनेर भ्यालु एड गरी पुनः चीन, अमेरिकालगायत अन्य मुलुकमा निर्यात गरिरहेकोमा हाल यसले अन्तर्राष्ट्रिय व्यावसायिक प्रणालीमा नै समस्या उत्पन्न हुने खतरा देखिएको छ। कोरिया र जापानको अर्थतन्त्रमा परेको कठिनाइले ती देशमा बसोबास गर्ने धेरै नेपालीमा पनि असर पर्न सक्छ। इकोनोमिस्ट, ओल्डस्ट्रिट जर्नल, ब्लूम्वर्ग सञ्चारलगायत बेलायतको सरकारी सञ्चारमाध्यम बीबीसीले कोरिया र जापानबीचको व्यापार विवादसम्बन्धी विषय समावेश गर्दै जापानको तर्फबाट गरिएको निर्यात हस्तक्षेपलाई कूटनीतिक विवादको हतियारको रूपमा प्रयोग गरेको उल्लेख गरेको छ। बीबीसीले जापानको व्यापार द्वन्द्वले दुई देशबीचको समस्या मात्र नभई विश्वभरिका मेमोरी चिब्स र डिस्प्लेको बजारमा माग र आपूर्तिको नाकाबन्दीको रूपमा लिन सकिने अवस्था चित्रण गरेको छ। त्यसैगरी न्युयोर्क टाइम्सलगायत अमेरिकाका पत्रपत्रिका, प्रमुख इलोक्ट्रोनिक्स कम्पनीका प्रमुख संस्था तथा परम्परागत थिंक ट्यांक अमेरिका व्यवसाय अनुसन्धान केन्द्र एईआईले हालसालै इन्टरनेट होमपेजमा जापान कोरियाबाट फिर्ता जा भन्ने शीर्षकको लेखको माध्यमबाट जापानको वार्तालाप इन्कारसम्बन्धी आचरणको विरोध गरेको छ। जापानी सञ्चारमाध्यमले पनि जुलाई २६ तारिखमा वार्तालापको माध्यमबाट समाधान खोज्नुपर्ने भन्ने विषयलाई उजगार गरेका छन्। सोही दिन माइनिजी पत्रिकाले कोरिया जापान विश्वव्यपार संगठनको सर्त पालना गर्नुबाहेक अन्य उपाय छैन भन्ने शीर्षकको लेखमा निर्यात नियन्त्रणसम्बन्धी द्वन्द्वका बारेमा दुवै देशको तर्फबाट फरक धारण आएको भन्दै विश्व व्यापार संगठनको सभामा दुई देशका प्रमुखले राखेका भनाइ उजागर गरेको छ। माइनिजी पत्रिकाले विशेष गरेर जापान सरकारको निर्यात प्रक्रियाको सरलताको माइनिजी पत्रिकाले विश्वव्यपार संगठनको सभामा अध्यक्षको भूमिकामा रहेको थाइल्यान्डले दुई देशले मित्रवत् रूपमा समस्या समाधान गरोस् भन्ने चाहना देखाउनु पनि तत्काल वार्ताको माध्यमबाट समस्या समाधान गर्नेतर्फ लक्षित रहेको देखाउँछ। माइनिजी पत्रिकाले जापान सरकारले यसलाई इन्कार गर्छ तर निर्यात हस्तक्षेपले उपनिवेशका बेलामा वलिदान गर्ने व्यक्तिको समस्या समाधानको विषयलाई लिएर वास्तविकता उजागर हुने अवस्था चित्रण गर्छ। व्यापारको राजनीतीकरणले कोरियासँग द्वन्द्व बढाउन नहुने तर्क पनि पेस गरेको छ। त्यसैगरी आसाही पत्रिकाले पनि कोरिया जापान द्वन्द्वको कूटनीतिक समाधान खोज्नुपर्ने बताएको छ। व्यापार व्यवस्थापन (निर्यात प्रतिबन्ध) सँग जोड्ने विषय स्वतन्त्र व्यापारको वकालत गर्ने जापानको प्रतिवद्धताको विरुद्धमा हुनजाने पनि आसाहीले लेखेको छ। आसाही पत्रिकाले कोरिया र जापानले एकका विरुद्धमा उत्रने दलदलमा फस्ने भन्दै, विशेष गरी परराष्ट्र मामिला हेर्ने जिम्मेवार व्यक्तिले समस्या बल्झाउनेतर्फ लाग्नु अशोभनीय भन्दै परराष्ट्रमन्त्रीको आलोचना गरेको छ। आसाही पत्रिकाले कोरिया जापान दुई देशले आपसमा समन्वय गर्नुपर्ने क्षेत्र अमेरिकासँगको आन्तरिक सुरक्षा समन्वय, उत्तर कोरियाको समस्या आदि बृहत्तर क्षेत्र भएकाले हाल व्यापार द्वन्द्वलाई बढावा दिँदै धम्क्याउने आचरण छोडेर कूटनीतिक रूपमा समस्या सुल्झाउनतर्फ ध्यान केन्द्रित हुनुपर्ने धारण राखेको छ। जापानको निर्यात प्रतिबन्धका कारण कोरियाका निर्यात प्राथमिकता ह्वाइट लिस्टबाट हटाएमा विश्वभरको आपूर्तिकर्ताको रूपमा रहेका दुई देशका कारण विश्व अर्थतन्त्रमा पनि असर गर्ने विषयलाई सबैले मनन गर्नुपर्छ। नेपालका लागि कोरिया र जापान दुवै घनिष्ट सम्बन्ध भएका देश हुन्, नेपालले दुवै देशबाट ठूलो सहयोग पाउँदै आएको छ। कोरिया र जापानबीच लगातारको द्वन्द्वले विश्व अर्थतन्त्रमा हानि गर्दै नेपालको अर्थतन्त्रमा पनि नकारात्मक असर गर्ने देखिन्छ। जापान र कोरियाले विश्व समाजको चिन्ता र सल्लाहलाई मध्यनजर गरेर वार्ताको माध्यमबाट समस्याको समाधान खोज्नुपर्छ।"
विपन्न समेट्ने अर्थराजनीति खोइ ?,"वामपन्थी पार्टीहरूले निर्वाचनको माध्यमबाट सत्ता प्राप्त गरेपछि ती पार्टीको विपन्न वर्ग पक्षधरतामा केही कमजोरी देखिएको छ सरकारी तथ्यांकअनुसार नेपालमा गरिबीको रेखामुनिको जनसंख्या अहिले १८७ प्रतिशत मात्र छ। पचासौं लाख नेपाली युवाले वैदेशिक रोजगारबाट विप्रेषण आर्जन गरिरहेकाले गरिबी घटेकै होला भन्न नसकिने होइन। तर, नेपालभित्र सहरी र ग्रामीण क्षेत्र जहाँ हेरे पनि गरिबै गरिब मात्र देखिन्छन्। आफ्नो स्थायी वासस्थान नभएका, खेती गरेर खान पुग्ने जमिन नभएका, आफ्ना बालबालिकालाई दुई छाक पेटभरि खुवाउन, स्कुल पठाउन नसक्ने र बिरामी पर्दा उचित औषधोपचार गर्न नसक्ने, पुराना, मैलाधैला र फाटेका कपडा लगाएका, सस्तो र वासीजस्तो पनि खाएर छाक टार्र्ने, साथमा कहिल्यै पैसा नहुने, कमजोर स्वास्थ्य भएका, भारी बोकेर र ज्याला मजदुरी गरेर गुजारा चलाउने, सुविधाको जिन्दगी जिउने सपना पनि देख्न नसक्ने मानिसको संख्या पचासौं लाख होला। अधिक संख्यक दलितको अवस्था पनि लगभग यस्तै छ। सरकारी तथ्यांक मान्ने हो भने पनि यस्तो जनसंख्या (गरिबीको रेखामुनिका) अहिले ५६ लाखभन्दा बढी छ। पछिल्ला वर्षहरूमा आर्थिक वृद्धिदर र प्रतिव्यक्ति आय बढेको छ भनिएको छ। बढेको पनि होला तर त्यो वृद्धि सबै जनताको समान वृद्धि होइन। बढेको मध्ये सबैभन्दा माथिल्लो वर्गको भागमा कति पर्यो र सबैभन्दा तल्लो वर्गको भागमा कति पर्यो भन्ने महत्वपूर्ण हो। वृद्धि त जसले बढी लगानी गरेको छ, उसैको धेरै हुने हो। लगानी नगर्नेले त हदै पाए ज्याला मजदुरी नै पाउने हो। आर्थिक वृद्धि र प्रतिव्यक्ति आय त खर्बपति र अर्बपतिको आय र सम्पत्तिसमेतलाई जोडेर निकालिने अंक हुन्। त्यसैले ती अंकले विपन्नको आर्थिक अवस्थाको प्रतिनिधित्व गर्दैनन्। अर्थात् ती अंक बढे भन्दैमा विपन्नको आय बढेको छ भन्न मिल्दैन। अर्थतन्त्रमा थपिएको आय सबै उपल्लो वर्गको भागमा परेको अवस्थामा विपन्न वर्गको आय घटेको वा यथास्थितिमा रहेको हुन सक्छ। जस्तो सन् १९९० देखि अमेरिकामा भइरहेकोे छ भनिएको छ। सन् १९८० को दशकदेखि आक्रामक रूपमा आएको नवउदारवादले यो प्रवृत्तिलाई अझ चर्काएको छ। त्यसैले यहाँ प्रश्न त्यस्ता विपन्न वर्गप्रति राज्यको भूमिका कस्तो हुनुपर्ने भन्ने हो। त्यो वर्गलाई विल्कुल उपेक्षा गरेर पनि राज्य जान सक्छ, जस्तो अमेरिकालगायतका पुँजीवादी मुलुकमा गरिन्छ। ती मुलुक विपन्न जनताले रोजगारसम्म पाऊन् भन्ने चाहन्छन्। र, त्यसका लागि ठूला उद्यमी, व्यापारी तथा व्यवसायीलाई लाग्ने करका दर र बैंक कर्जाको ब्याजदर घटाएर उनीहरूको लगानी बढाउने प्रयास गर्छन्, जसबाट ठूला लगानीकर्ताको आम्दानी थपिँदै जान्छ तर विपन्नहरूले पाए भने रोजगारसम्म पाउँछन्। तर, त्यसबाट उनीहरूको आम्दानी (ज्याला मजदुरी) पहिलेको तुलनामा बढ्ने प्रत्याभूति हुँदैन। त्यसैले त्यस्तो व्यवस्थामा स्वाभाविक रूपमा धनी झन्झन् धनीहुँदै जाने र गरिबहरू झन्झन् गरिब हुँदै जाने वा यथास्थितिमा रहने हुन्छ। जस्तो पुँजीवादी मुलुकहरूमा हुन्छ। राज्यले विपन्न वर्गलाई लक्षित गरी विशेष कार्यक्रम नल्याएका अल्पविकसित मुलुकहरूमा पनि स्थिति त्योभन्दा खराब हुन्छ। जस्तो फिलिपिन्स, थाइल्यान्ड, पाकिस्तान, दक्षिण अमेरिकालगायत अधिकांश मुलुकमा छ। विश्वमा विपन्नहरूको पक्षधर राजनीति र राजनीतिक पार्टीहरू भएकाले विपन्नहरू विल्कुल असहायचाहिँ छैनन्। वामपन्थी पार्टीहरू उनीहरूका पक्षमा लड्छन्, र न्याय दिलाउँछन् भनेर उनीहरू आशामुखी भएर बाँचेका छन्। अमेरिकाबाहेक अन्य मुलुकमा त्यस्ता पार्टी छन् पनि र तिनीहरू विपन्नकै लागि संघर्षरत पनि छन्। वामपन्थी राजनीतिको प्रभाव र लोकप्रियता रोक्न पुँजीवादी विश्वमा पनि विपन्नले केही राहत पाइरहेका छन्। त्यसको श्रेय विश्वमा क्रियाशील रहेको वामपन्थी राजनीतिलाई जान्छ। त्यति मात्र होइन, आज श्रमिकहरूले पाइरहेको जेजति महत्व छ र महिला सशक्तीकरण र हक अधिकारका क्षेत्रमा प्राप्त भइरहेको जुन उपलब्धि छ, यसको श्रेय पनि वामपन्थी पार्टीहरूलाई नै जान्छ। क्रान्तिको निमित्त नागरिककोे सहयोग लिने र क्रान्ति सफल भइसकेपछि उनीहरूलाई बेवास्ता गरेर सम्भ्रान्त र ठालुहरूतर्फ लहसिनु बेइमानीपूर्ण हुन्छ। तर, वामपन्थी पार्टीहरूले निर्वाचनको माध्यमबाट सत्ता प्राप्त गरेपछि ती पार्टीको विपन्न वर्ग पक्षधरतामा केही कमजोरी देखिएको छ। आवधिक निर्वाचनको माध्यमबाट सत्तामा पुगेका र फेरि पनि त्यस्तो निर्वाचनको सामना गर्नुपर्ने हुनाले वामपन्थी सरकारहरूको वर्गीय पक्षधरता कमजोर भएको हो वा उनीहरूको वाम राजनीतिप्रतिको निष्ठामा विचलन आएकाले त्यस्ता भएका हुन् वा सत्तासुखले उनीहरूलाई भ्रमित तुल्याएको हो, यसको उत्तर पाउन सजिलो छैन। वामपन्थी सरकारहरूलाई पुँजीवादी विश्वको असहयोग, दुष्प्रचार तथा देशभित्र र बाहिरबाट हुने घेराबन्दीको कारणले वा पुँजीवादी विश्वसँंगको सहकार्यबाट पनि वामपन्थी सरकारहरूको विपन्न वर्ग पक्षधरता कमजोरहुँदै गएको हो, यसै भन्न गाह्रो छ। तर, वर्गीय पक्षधरता कमजोरहुँदै गएको भने प्रस्टै देख्न सकिन्छ। भारतको पश्चिम बंगाल यसको एउटा ज्वलन्त उदाहरण हो। पश्चिम बंगालमा सीपीआईएमको नेतृत्वमा वाममोर्चाले जुन १९७७ को एसेम्ब्ली निर्वाचनमा २९४ सिटमा २३१ सिट (७८६ प्रतिशत) मा विजय हाँसिल गरेर सरकार बनायो। त्यसपछि लगातार सन् २०११ सम्म पहिलोसमेत गरेर सातपटक निर्वाचन जित्यो र सरकारमा कायम रह्यो। ती सातपटकमध्ये पाँचपटक अर्थात् २५ वर्ष त ज्योति वसु मुख्य मन्त्री बने। तर, सन् २०११ को निर्वाचनमा वाममोर्चा ममता बेनर्जीको त्रिणमूल कांग्रेसबाट नराम्ररी पराजित भयो। त्यसपछि त्यो प्रदेशमा वाम मोर्चाको अवस्था निरन्तर खस्किँदो छ। ब्राजिलको स्थिति पनि यस्तै भयो। ती सरकारहरूले विपन्न वर्गको पक्षधरतामा कमी आउन नदिएको भए र त्यो वर्गको स्थायी किसिमले उत्थान गरिदिएको भए उनीहरू निर्वाचनमा त्यसरी पराजित हुनुपर्ने थिएन। हुन त जनतालाई खुसी नपारेको भए सीपीएमले लगातार सातवटा निर्वाचन जित्न सक्ने थिएन। तर, विश्वमा भइरहेको परिवर्तनसँगसँगै हिँड्न नसक्दा र ऊ भारतको एउटा प्रदेश भएकाले चाहेबमोजिम काम गर्न नपाउँदा पनि उसले त्यतिका वर्षसम्म सत्तामा रहँदा पनि पश्चिम बंगालको रूपान्तरण गर्न नसकेको हुन सक्छ। अहिले परीक्षाको घडी नेपालमा नेकपाको आएको छ। पाँच वर्ष सत्ता सञ्चालन गरेपछि यो सरकारबाट जनता सन्तुष्ट भएमा सत्ताले निरन्तरता पाउने छ, अन्यथा पश्चिम बंगाल र ब्राजिलका वाम पार्टीको स्थिति व्यहोर्नुपर्ने छ। यसमा विमति हुनै सक्दैन। संसदीय पद्धतिमा एउटै पार्टीले लामो समयसम्म सत्तामा टिक्न ठूलै मेहनत गर्नुपर्ने हुन्छ। जनता र देशको अवस्था आमूल रूपान्तरण गर्न सक्नुपर्छ र जनतालाई सुशासन दिन सक्नुपर्छ। यिनै कुरामा सफल हुँदै गएकाले सिंगापुरमा ली क्वान यु सन् १९५९ देखि १९९० सम्म लगातार ३१ वर्ष सत्तामा रहन सके। र, सत्ता छोड्दा पनि उनले चुनावमा पराजित भएर सत्ताबाट बाहिरिएका थिएनन्, राजीनामा गरेर सत्ताबाट बाहिरिएका थिए। त्यसपछि पनि उनको पिपुल एक्सन पार्टीले चुनाव जित्दै आएको छ। यी ३१ वर्षको छोटो अवधिमा उनले सिंगापुरलाई दक्षिणपूर्वी एसियाको सबैभन्दा सम्पन्न र विकसित मुलुक बनाए। अर्थात् तेस्रो विश्वको सामान्य (थर्ड वल्र्ड) मुलुकबाट प्रथम विश्वको (फस्ट वल्र्ड) मुलुक बनाए। त्यहाँ नियमितरूपमा आवधिक निर्वाचन पनि भइ नै रह्यो। र, लीको पार्टीले लगातार चुनाव जित्दै आयो। त्यसैगरी डा महाथिर मोहमदले पनि सन् १९८१ देखि २००३ सम्म लगातार २२ वर्ष मलेसियाको सत्तामा रहे र मलेसियालाई त्यस अवधिमा प्रायः सबै क्षेत्रमा कायापलट गरे। उनी सेवानिवृत्त भइसकेपछि पनि पछिल्लो कालमा देशको अवस्था पुनः बिग्रन थालेकाले निवृत्त भएको १५ वर्षपछि ९३ वर्षको उमेरमा सन् २०१८ मा पुनः सत्तामा फर्के। उनी पनि आवधिक निर्वाचनमा लगातार निर्वाचित हुँदै आए। त्यसैले संसदीय वा लोकतान्त्रिक प्रणालीमा निर्वाचनमा लगातार विजयी बन्न सुशासन, विकास र आम जनताको अवस्थामा उल्लेख्य सुधार गर्दै लैजानु जरुरी हुन्छ भन्ने सिंगापुर र मलेसिया गवाहीका रूपमा प्रस्तुत हुन्छन्। त्यस्तै अवसर अहिले नेकपालाई प्राप्त भएको छ। यस्तो अवसर बारबार आउँदैन। त्यसैले यो अवसरमा जनता र देशको मुहार फेरिने गरी काम हुनुपर्छ, त्यसो हुन सकेन भने नेकपालाई प्राप्त हुने यो अन्तिम अवसर पनि हुन सक्छ। सरकारले काम गरेको झन्डै डेढ वर्षपछि प्रधानमन्त्री र मन्त्रीहरूबीच कार्ययोजना सम्झौता गरिएको छ। यसको सोझो अर्थ अब एक वर्षसम्म यिनै मन्त्रीहरूले काम गर्नेछन् भन्ने हुन्छ। काम गर्ने र नगर्ने व्यक्ति पहिचान गर्न डेढ वर्ष लाग्नुपर्ने थिएन। त्यसैले यो सम्झौताबाट जनताको आशा झन ओइलाएको छ। नेपालको आवश्यकता आर्थिक वृद्धिदर दिगो रूपमा उच्च पार्ने र रोजगारका पर्याप्त अवसर सिर्जना गर्ने त छँदै छ। तर नेपालको सन्दर्भमा त्यति मात्र पर्याप्तहुँदैन। यहाँ त सरकारले लाखौं जनताका लागि गाँस, वास, कपास, शिक्षा, स्वास्थ्य, स्वच्छ पिउने पानी आदिको व्यवस्था पनि विलम्ब नगरी गर्नु छ। यिनै कुराको कबुल गरेर यस्तै जनताको मत पाई बनेको त्यही वर्गको पक्षधर पार्टीको सरकारको ध्यान त्यही वर्गको उत्थानमा केन्द्रित हुनुपर्छ। क्रान्तिको निमित्त उनीहरूको सहयोग लिने र क्रान्ति सफल भइसकेपछि उनीहरूलाई बेवास्ता गरेर सम्भ्रान्त र ठालुहरूतर्फ लहसिने कुरा बेइमानीपूर्ण हुन्छ। जबकि आधारभूत तहका जनताले अहिलेसम्म पनि क्रान्ति सफल भएको अनुभूति गर्न पाएका छैनन्। पहिले जो जहाँ जस्तो अवस्थामा थियो अहिले पनि ऊ त्यही त्यस्तै अवस्थामा छ वा अवस्था अझ बिग्रेको होला। उनीहरूको अवस्थामा परिवर्तन ल्याउने ठोस कार्यक्रम अझै पनि सरकारको तर्फबाट आउन सकेको छैन मात्र होइन, अबको एक वर्षसम्म पनि आउने सम्भावना देखिएन। आगे नेतृत्वकै मर्जी।"
परिवार नियोजनको फरक पाटो,"गर्भलाई सुनियोजित गर्नु नै वास्तविक परिवार नियोजन हो। परिवार नियोजनका साधन प्रयोगले सन्तानको संख्या कम हुने मात्र हुँदैन, थोरै र जन्मान्तरले आमा र बच्चाको स्वास्थ्य राम्रो हुन्छ। बच्चालाई राम्रो स्याहार गर्न सकिने, पोषणयुक्त खाना अनि स्वस्थ वातावरणले बिमारी कम हुने तथा स्वास्थ्यमा हुने खर्चमा कमी आउने हुन्छ। त्यस्ता बच्चालाई राम्रो शिक्षादीक्षा दिन सकिने र त्यसैले राम्रो रोजगार पाउनेजस्ता कुराले आर्थिक, सामाजिक, स्वास्थ्य, शिक्षा हरेक क्षेत्रको प्रगति र सन्तुलनमा परिवार नियोजनले प्रत्यक्ष वा परोक्ष रूपमा मद्दत गरेको हुन्छ। राष्ट्रलाई पनि कम जनसंख्या भएको अवस्थामा स्वास्थ्य, शिक्षा, रोजगारजस्ता अति आवश्यक सुविधाको कुशल व्यवस्थापन गर्न सजिलो हुन्छ। त्यसैले राज्यले पनि यसलाई उच्च महत्व दिएको छ र सरकारी स्वास्थ्य संस्थाहरूमा परिवार नियोजनका सबै सेवा निःशुल्क गरेको छ। परिवार नियोजनका साधनहरूका बारेमा सबैले जानेको भनिए पनि सुनेका मात्र हुन्, जानेका होइनन् भन्ने स्पष्ट छ। परिवार नियोजनका बारेमा जान्नु र सुन्नु फरक कुरा हो। परिवार नियोजनबारे जान्नु आवश्यक छ, सुनेर पुग्दैन। नेपाल डेमोग्राभी एन्ड हेल्थ सर्भे २०१६ अनुसार १५ वर्षदेखि ४५ वर्षका हरेक महिलालाई परिवार नियोजनका कुनै एक साधनबारे जानकारी रहेको देखाएको छ। तर आधुनिक परिवार नियोजनका साधन प्रयोग गर्नेको संख्या ४३ प्रतिशत मात्र रहेको सो सर्वेले देखाएको छ। सन् १९७६ मा २४ प्रतिशत १५४५ वर्ष समूहका महिलाले मात्र परिवार नियोजनका साधन प्रयोग गर्ने गरेको भए पनि सन् १९९६ मा २६ प्रतिशत, सन् २००१ मा ३५ प्रतिशत र सन् २००६ मा सो संख्या ४८ प्रतिशतसम्म पुगेको थियो। परिवार नियोजनका विज्ञसँग परामर्श नगरी सामान्य मानिसको सुझावका भरमा परिवार नियोजनका साधनबारे भ्रम पाल्दा धेरै दम्पती तनावमा परेका छन्। महिलालाई परिवार नियोजनका साधनबारे जानकारी हुँदाहुँदै पनि १० वर्षदेखि यसको प्रयोग बढेको देखिएको छैन। अधिकांश महिलामा परिवार नियोजनका साधन प्रयोग गर्नाले सधैंका लागि गर्भ नरहने डर रहने गरेको पाइन्छ। कसैकसैमा यसले महिनावारी गडबडी गर्ने तथा पाठेघरका असर गर्ने तथा क्यान्सर नै हुन सक्ने डर पनि रहेको हामीले पाएका छौं। परिवार नियोजनसम्बन्धी विज्ञसँग परामर्श नै नगरी यससम्बन्धी पूर्ण ज्ञान नभएको मानिसले भनेका आधारमा परिवार नियोजनका साधनबारे भ्रम पालेर तनावमा बसेका धेरै दम्पती हाम्रावरिपरि रहेको पाउँछौं। यस्ता अधिकांश महिलामा गर्भ नराख्ने चाहना हुने गरेको तर परिवार नियोजनका साधन प्रयोग गर्न डराएका अनि यससम्बन्धी परामर्शका लागि लजाउने गरेको पाइन्छ। यी महिलाको त्यही डर, लाजले गर्दा अनेच्छित गर्भ रहने र गर्भपतन सेवाका लागि भौंतारिने गरेको हामी पाउँछौं। शिक्षाले परिवार नियोजनमा ठूलो महत्व राखेको पाइन्छ। शिक्षित परिवारमा ढिलो विवाह हुने, थोरै सन्तान पाउने र राम्रो जन्मान्तर कायम गरेको पाइन्छ। त्यसैले शिक्षित वर्ग परिवारप्रति जिम्मेवार र संवेदनशील रहेको आभास गराउँछ, तर यस्ता वर्गमा परिवार नियोजनका साधन कम प्रयोग गर्ने गरेको अध्ययनहरूले देखाएको छ। २०१६ को नेपाल डेमोग्राभी एन्ड हेल्थ सर्भेअनुसार लेखपढ नभएका ५२ प्रतिशत महिलाले परिवार नियोजनका साधन प्रयोग गर्ने गरेका छन् भने माध्यमिक वा सोभन्दा बढी पढेका केवल ३४ प्रतिशत महिलाले मात्र यो प्रयोग गर्ने गरेका छन्। शिक्षित महिलाले प्राकृतिक विधि अपनाउने गरेको वा निजी वा सरकारी परिवार नियोजन क्लिनिकमा नगएर आफ्नै किसिमले परिवार नियोजनका साधनहरू प्रयोग गर्ने गरेको हुन सक्ने अनुमान सहजै लगाउन सकिन्छ। परिवार नियोजनका साधनहरूका बारेमा सबैले जानेको भनिए पनि सुनेका मात्र हुन्, जानेका होइनन् भन्ने स्पष्ट छ। जान्नु र सुन्नु फरक कुरा हो। परिवार नियोजनका बारेमा जान्नु आवश्यक छ। यसबारेमा नजानेकाले एकातिर गर्भपतन गराउनुपर्ने बाध्यता छ भने अर्कोतिर जोखिम लिएर भए पनि नचाहिएको बच्चा पनि जन्माउनुपरेको छ। सन् २००२ देखि २०१७ सम्ममा करिब १० लाख महिलाले सुरक्षित गर्भपतन गराइसकेको र सोभन्दा बढी असुरक्षित गर्भपतन भएको हुन सक्ने अनुमान गरिएको छ। गर्भपतनलाई व्यवस्थित गर्न पनि परिवार नियोजनका बारेमा परामर्श सेवा बढाउनु आवश्यक छ। हिजोआज मान्छेका चाहना बढिसकेको छ। अहिले सामान्य बिसञ्चोमा पनि विशेषज्ञसँगको सेवा नै चाहना राख्छन्। परिवार नियोजनका लागि पनि विज्ञसँगको परामर्शको चाहना राख्नु ठूलो कुरा रहेन। अर्को कुरा, अहिलेको जीवनयापन र खानपानले कम उमेरमै उच्च रक्तचाप, मधुमेहजस्ता दीर्घरोगको समस्या अनि त्यस अवस्थामा चाहिने परिवार नियोजनको परामर्शलाई अलिक गम्भीर हुन आवश्यक छ। परिवार नियोजनका साधन रोज्न हतार गर्नु हुँदैन। आफूलाई उपयुक्त हुने साधन अनि त्यसको फाइदाबेफाइदाका सम्बन्धमा राम्रो जानकारी लिनुपर्छ। यसबारेमा चिकित्सक, स्वास्थ्यकर्मी वा स्वास्थ्य कार्यकर्तासँग परामर्श लिन सकिन्छ। उचित परामर्शपछि मात्र यसको सेवन वा प्रयोग गर्नुपर्छ तर परिवार नियोजनका साधारहरू प्रयोग गर्न अप्ठ्यारो मानेर, डर वा चिन्ता लिएर गर्भ रहन दिनु हुँदैन। आफू वा महिलाले नचाहँदानचाहँदै गर्भ रहन गएमा त्यस्तो गर्भका लागि १८ वर्ष पार गरेका महिलाले आफ्नै मञ्जुरीमा गर्भपतन रोज्न पाउने कानुनी प्रावधान रहेको छ। नेपालमा गर्भपतन सेवाले २०५९ सालमा कानुनी मान्यता पाएको हो। परिवार महाशाखाको पछिल्लो तथ्यांकअनुसार हाल ७५ वटै जिल्लामा गरेर ३ हजारभन्दा बढी गर्भपतन सेवा दिने स्वास्थ्यकर्मी तथा चिकित्सकहरू छन्। परिवार नियोजनका साधनका लागि परामर्श तथा सेवा दुवै सरकारी स्वामित्वका अस्पताल तथा स्वास्थ्य संस्थामा निःशुल्क उपलब्ध छ। अहिले धेरै प्रसूति तथा स्त्रीरोग विशेषज्ञहरूले आफ्नो निजी क्लिनिकमा पनि परिवार नियोजनका परामर्श तथा सेवा दिन सुरु गरिसकेकाले डर र त्रासविना आफ्नो चिकित्सकसँग सल्लाह गर्न सकिन्छ। राम्रो पक्ष के छ भने अहिले निजी क्लिनिकमा पनि हर्मोन प्रयोग नगरिएको १२ वर्षसम्मका लागि पुग्ने तथा आवश्यक भए झिक्न पनि मिल्ने कपर टी (ओके प्लस) स्त्रीरोग विशेषज्ञले लगाउने भएकाले विज्ञको सेवा नै खोज्नेहरूका लागि सजिलो भएको छ। त्यस्तै स्थायी बन्ध्याकरण गर्ने मन भएर पनि दुखाइको डरले नगरेर बसेकाहरूका लागि पनि मैलेजस्तै धेरै स्त्रीरोग तथा प्रसूति विशेषज्ञले निजी अस्पतालमा पूरै नदुख्ने बनाएर स्थायी बन्ध्याकरण गर्ने सेवा पनि दिने गरेका छन्। यसले एकातिर दीर्घरोगी तथा विज्ञबाटै सेवा खोज्नेहरूका लागि सजिलो भएको छ भने अर्कोतिर परिवार नियोजनका साधनको सही छनोटले अनच्छित गर्भ राख्नुपर्ने बाध्यताको अन्त्य हुने गरेको छ। त्यसैले समयमै उचित परिवार नियोजनका साधनसम्बन्धी परामर्श र सेवा उपभोग गर्नु बुद्धिमानी सावित हुन्छ। साह प्रसूति तथा स्त्रीरोग विशेषज्ञ हुन्।"
हिरोसिमानागासाकीको त्यो त्रासदी,"समयको गति छिटो हुन्छ भनिन्छ, त्यसैले त होला जापानको हिरोसिमा र नागासाकी सहरमा परमाणु बमले ध्वंस मच्चाइएको पनि ७४ वर्ष पुगिसकेछ। तर, मानव सभ्यतामा भोग्नुपरेको त्यो कहरको घाउको खाटा राम्ररी बस्न नसकेको महसुस हुन्छ। त्यसैले लाग्छ, समय अलिक ढिलोढिलो गरी बितिरहेको छ। आम जिन्दगीहरूको वास्ता नगरी कसरी शासकहरूले आफ्नो रागद्वेष साट्न, अगाडि बढ्न सक्दा रहेछन् भन्ने ज्वलन्त उदाहरणमध्येको एउटा प्रतिनिधि घटना हिरोसिमा र नागासाकीमा मच्चाइएको ताण्डव हो। विज्ञान र प्रविधिको क्षेत्रमा बीसौं शताब्दीमा गरिएको चमत्कारपूर्ण आविष्कार र नवप्रवर्तनहरूको कसरी भयावह हुनेगरी दुरूपयोग हुन पुग्यो भन्ने उदाहरण पनि हो हिरोसिमा र नागासाकी घटना। पहिलो विश्वयुद्ध (सन् १९१४१९१८) ले युरोपमा पैदा गरेको अस्थिरताले अर्को अन्तर्राष्ट्रिय द्वन्द्व सिर्जना गरेको थियो र त्यसको दुई दशकपछि अर्को युद्ध सुरु भयो। प्रथम विश्वयुद्धलाई अन्त्य गर्न महत्वपूर्ण भूमिका खेलेको सन् १९१९ को भर्सेलिस सन्धिको उल्लंघन गर्दै आफूलाई सर्वोच्च नेताको रूपमा उभ्याउँदै जर्मनीका हिटलर अगाडि बढे। १ सेम्टेम्बर १९३९ मा हिटलरले पोल्यान्डमाथि आक्रमण गरे। त्यसको दुई दिनपछि बेलायत र फ्रान्सले हिटलरको नाजी जर्मनीसित युद्धको शंखनाद गरे र दोस्रो विश्वयुद्धको सुरुवात भयो। त्यति नै बेला भनिन्छ जापानी सैन्य साम्राज्यवाद पनि बेलगाम अगाडि बढिरहेको थियो। त्यसभन्दा अगाडि सन् १९३९ मै हिटलर र सोभियत संघका जोसेफ स्टालिनले एकअर्काको देशमा आक्रमण नगर्ने सन्धि गरेका थिए। त्यसले बेलायत र फ्रान्सलाई सशंकित तुल्याएको थियो। पोल्यान्डमाथि आक्रमण गर्ने हिटलरको योजना पहिलादेखि नै थियो। बेलायत र फ्रान्सले पनि त्यस्तै परिहाले सैन्य सहयोग गर्ने वचन पोल्यान्डलाई दिएका थिए। सुरुवाती वर्षमा संयुक्त राज्य अमेरिका आन्तरिक सशक्तीकरणमा लागेको थियो र युद्धमा प्रत्यक्ष होमिएको थिएन। दोस्रो विश्वयुद्ध अघि बढ्दै जाँदा युरोपमा हिटलरको नाजी जर्मनी केन्द्रविन्दुमा रहन पुग्यो। जर्मनीद्वारा अष्ट्रिया, तत्कालिन चेकोस्लोभाकिया, बेल्जियम, डेनमार्क र नर्वे आदि देशहरूमा कब्जा तथा आक्रमण गर्ने प्रयास गरिएका थिए। त्यसैगरी एसिया महादेशमा एसिया एसियालीहरूको भन्ने भावना जागृत भइरहेको अवस्था थियो। जापानले आफ्नो साम्राज्य र सैन्यशक्ति बढाउँदै लगेको प्रतीत भइरहेको अवस्थामा दोस्रो विश्वयुद्धमा खासै संलग्न नदेखिएको अमेरिकाको हवाइ राज्यको पर्लहार्बरमा एक्कासी र कल्पनै नगरिएको जापानी आक्रमणपछि दोस्रो विश्वयुद्धमा नयाँ र खतरनाक मोड आएको मान्न सकिन्छ। ७ डिसेम्बर १९४१ का दिन जापानले अमेरिकाको पर्लहार्बरमा जलसेनासित सम्बन्धित बेडामा अप्रत्यासित आक्रमण गर्यो। पर्लहार्बर हवाइराज्यको होनुलुलु सहरको नजिकैको ठाउँ हो। यहाँ अमेरिकी जलसेनाको ठूलाठूला जंगी युद्धपोतहरू राखिएको थियो। विज्ञान र प्रविधिको क्षेत्रमा बीसौं शताब्दीमा गरिएको चमत्कारपूर्ण आविष्कार र नवप्रवर्तनहरूको कसरी भयावह हुनेगरी दुरूपयोग हुन पुग्यो भन्ने उदाहरण हो हिरोसिमा र नागासाकी घटना। लाखौं ग्यालन तेल भरिएका जंगी जहाजहरू पनि राखिएका थिए। त्यहाँको आक्रमणमा ती तेलबाहक जहाज डुवेको र त्यहाँबाट तेल निस्किरहेको अहिले पनि देख्न सकिन्छ। पर्लहार्बर आक्रमणको समयमा अघिल्लो राति नै केही सैनिक होनुलुलुको सहरमा रहेका थिए भनिन्छ। अपेक्षाकृत कम सैनिक रहेको र कल्पनै नगरिएको अवस्था परेको हुँदा पर्लहार्बरमा ठूलो संख्यामा हताहति भएको थियो। लगभग दुई हजार चार सयको मृत्यु र एकहजार जना घाइते भएका थिए। त्यसको लगत्तै एकदिन पछि डिसेम्बर ८ का दिन संयुक्त राज्य अमेरिकाले पनि जापानविरुद्ध युद्धको शंखघोष गर्यो। धेरै इतिहासकारहरूले पर्लहार्बर घटना नै परमाणु वमको निर्माण र त्यसको ध्वंसात्मक प्रयोगको कारक र सुरुवात रहेको बताउने गरेका छन्। पर्लहार्बर आक्रमणपछि अमेरिकाले बम बनाउन म्यानहाटन परियोजना सुरु गर्यो। वास्तवमा म्यानहटन परियोजना भनेको दोस्रो विश्वयुद्धमा प्रयोग गर्न चाहिने परमाणु बमको विकास र निर्माणको सांकेतिक नाम थियो। यो काम वास्तवमा सन् १९३० देखि नै जर्मन वैज्ञानिकले त्यस्तै खालको बमको विकास र निर्माणमा लागेको भन्ने सुनिएको र त्यसलाई परिआएमा जवाफी कारबाहीका लागि आपूलाई तयारी अवस्थामा राख्न गरिएको काम थियो। म्यानहटन परियोजनाका लागि तत्कालीन अमेरिकी राष्ट्रपति फ्रैन्कलिन रुजबेल्टले १८ डिसेम्बर १९४२ मा दिएका थिए। त्यस महात्वाकांक्षी कार्यको लागि तमाम वैज्ञानिकहरू र सैन्य अधिकृतहरूलाई न्युक्लियर बम बनाउने काममा लगाइएको थियो। यसक्रममा युरेनियम २३५ र प्लुटोनियम  २३९ प्रयोग गरिएका बम बनाउन सफलता प्राप्त गरिसकेपछि तिनको सफल परीक्षण पनि न्युमेक्सिको राज्यको दूरदराजको मरूभूमिजस्तो विरान ठाउँमा गरिएको थियो। युरोपतिर युद्ध १९४५ को अप्रिल महिनातिरै मत्थर भइसकेको थियो भने एसिया प्रशान्त क्षेत्रमा जापानी र अमेरिकाको बीचमा चर्किरहेको अवस्था थियो। अमेरिकी राष्ट्रपति ट्रुमेनले जापानलाई आत्मसमर्पण वा कुनै ठूलो क्षति व्यहोर्नका लागि तयार रहने खालको धम्कीको घोषणा गरेका थिए, जसलाई पोस्टड्याम घोषणाको नामले जानिन्छ। युद्धविराम नभएपछि विश्व इतिहासमा भयानक कालो दिन र समय पनि आयो त्यो हो ६ अगस्ट १९४५ बिहानको आठ बजेतिरको समय। जब हिरोसिमा सहरमा सूर्य उदाएर झलमल्ल हुँदै थियो त्यति नै बेला अमेरिकी बमवर्षक विमानद्वारा बम खसालियो र पूरै सहर आगोको लपेटामा आएसरी ताप र विकिरणमा जकडियो। जसमा लगभग ९० प्रतिशत हिरोसिमा सहर पुछियो र तत्कालै असी हजारभन्दा बढीले ज्यान गुमाए। जापानलगायत विश्वभरी कोलाहल मच्चियो। स्वयं जापानीहरू अप्रत्याशित र कल्पनाबाहिरको घटना मानिरहेका थिए। यसै बीचमा तीन दिनपछि ९ अगस्टका दिन नागासाकीमा अर्को बम खसालियो। भनिन्छ, बम दुई पहाडको बीचमा खस्न पुगेकाले तुलनात्मक रूपमा कम क्षति भएको थियो। नागासाकीको त्यो विपत्मा चालीस हजारको तत्कालै मृत्यु भएको थियो। मानव इतिहासकै सबैभन्दा भयंकर, नयाँ तथा क्रूर घटनाले जापानी सम्राट हिरोहितोले अगस्ट १५ का दिन रेडियो सन्देशबाट आत्मसमर्पण गरेको घोषणा गर्नुपर्यो। पछिल्ला प्रभावहरू जस्तैः तापको राप र रेडियो विकिरणको कारणले गर्दा हिरोसिमामा एक लाख ५० हजार र नागासाकीमा ७५ हजारको मृत्यु भएको थियो। पृथ्वीको एक भूखण्डमा भयानक त्रासदी व्यहोरिसकेको अवस्थामा समकालीन विश्वमा अहिले पनि यस्तै खालका ध्वंस गर्ने हिसाबले अझ विकास गरिएका आणविक हातहतियारहरूको डरलाग्दो होडबाजी चलिरहेको अनुमान सहजै गर्न सकिन्छ। संयुक्त राष्ट्र संघमार्फत यस्ता क्रियाकलाप तथा होडबाजी निस्तेज पार्न पहल गर्न प्रयास गरिए तापनि वास्तविक धरातलमा त्यो हुन सकिराखेको छैन। भोक र गरिबीबाट मुक्त हुन एउटा ठूलो हिस्सा संघर्ष गरिरहेको छ भने आणविक हतियारको होडबाजीमा ठूलो धनराशी खर्च भइराखेको छ। आणविक अप्रसार सन्धिको जति नै वकालत गरे पनि शक्ति सम्पन्न राष्ट्रहरूले नै यस्ता हतियारको भण्डारण गरेको बुझ्न सकिन्छ। यस्तै हतियारहरूको विकास र तिनका परीक्षणहरूले पनि मानव सभ्यतालाई विभिन्न कोणबाट चुनौती दिँदै अगाडि बढिरहेका छन्। आज भन्दा ७४ वर्षभन्दा पहिलेको घटेको घटनाको दीर्घकालीन प्रभाव अहिले पनि परिराखेको छ। शारीरिक विकृति, रक्त क्यान्सरलगायत तमाम आणुवंशिक रोग र उत्परिवर्तनका घटना देखिएका छन्। शासक जातिमा रहेको शक्ति र दम्भले लाखौं जिन्दगीसँग कसरी खेलबाड गर्न सक्दोरहेछ र सनकको भरमा कसरी ठूलो क्षति पुग्दोरहेछ भन्ने उदाहरण पर्लहर्बर, हिरोसिमा र नागासाकी जस्ता प्रतिनिधि घटना। हिरोसिमा र नागासाकीको त्यो प्रलयकारी घटना र त्यसबाट मानव जातिले चुकाउनुपरेको पीडा कति गहिरो बनेर मनमस्तिष्कमा रहेको छ भन्ने अनुमान मात्र पनि लगाउन सकिँदैन। जापानी सम्राट हिरोहितो त्यस बीभत्स घटनापछिका दिनहरूमा जीवनभर दुःखी रहनुभयो र विश्वयुद्धताकाका जापानी प्रधानमन्त्री तोजो हिडेकीको आत्महत्याको प्रयास र पछि उनलाई दिइएको मृत्युको कारण पनि त्यही रह्यो। मानव सभ्यतामा घट्न पुगेको यस महाप्रलयकारी घटना अन्तिम होस्। शर्मा त्रिवि रसायनशास्त्र केन्द्रीय विभागका प्राध्यापक हुन्।"
विश्वकप छनोट खेल्न प्रारम्भिक टोलीमा ३१ जना,"काठमाडौं : अखिल नेपाल फुटबल संघ (एन्फा) ले सन् २०२२ मा कतारमा आयोजना हुने विश्वकप फुटबलअन्तर्गत एसियाली देशको दोस्रो चरणको छनोट खेलका लागि ३१ सदस्यीय प्रारम्भिक टोलीको घोषणा गरेको छ। नेपाली टोलीका प्रशिक्षक योहान कालिनले यसअघि बन्द प्रशिक्षणमा रहेका ३६ खेलाडीबाट मंगलबार ३१ खेलाडी छनोट गरेका हुन्। नेपाली टोलीले विश्वकप छनोटका लागि दुई महिनादेखि तयारी गरिरहेको छ। यसअघि प्रशिक्षणमा रहेका पाँच जना खेलाडी बाहिरिएका छन्। बाहिरिने खेलाडीहरूमा कमल श्रेष्ठ, नीतिन थापा, सेसेहाङ आमदङ्गे, अमित तामाङ र मिक्चेन तामाङ रहेका छन्। विश्वकप छनोटमा नेपाल समूह बी मा रहेको छ। यस समूहमा नेपालसहित विश्वकप खेलिसकेका अस्ट्रेलिया, जोर्डन, कुवेत र चाइनिज ताइपेई छन्। दोस्रो चरणको छनोट खेल सन् २०१९ को सेप्टेम्बर ५ देखि सन् २०२० को जुन ९ तारिखसम्म हुनेछ । नेपालले छनोटको पहिलो खेल सेप्टेम्बर ५ तारिखमा कुवेतसँग खेल्नेछ। होम एन्ड अवेका आधारमा खेलिने छनोट खेलमा नेपालको दशरथ रंगशालाको निर्माण कार्य नसकिएकाले नेपालले दुवै खेल कुवेतमा खेल्ने तयारी गरेको छ। कुवेतसँगको दोस्रो खेल नोभेम्बर १९ तारिखमा उसैको मैदानमा खेलिने एन्फाले जनाएको छ। नेपालले सेप्टेम्बर १० मा चाइनिज ताइपेई र अक्टोबर १५ मा जोर्डनसँग उसैको मैदानमा खेल्नेछ। नेपालले चाइनिज ताइपेईसँग सन् २०२० मार्च २६ र जोर्डनसँग सन् २०२० को जुन ४ मा दशरथ रंगशालामा खेल्नेछ। समूह चरणको अन्तिम खेल नेपालले अस्ट्रेलियासँग अक्टोबर १० तारिखमा उसैको मैदानमा र सन् २०२० को मार्च ३१ तारिखमा घरेलु मैदान दशरथ रंगशालामा खेल्नेछ। एसियाली फुटबल महासंघ (एएफसी) ले दोस्रो चरणको छनोटमा सहभागी एसियाका ४० देशलाई आठ समूहमा विभाजन गरेको छ। प्रत्येक समूहमा पाँच टोलीले प्रतिस्पर्धा गर्नेछन्। समूह विजेता र चारवटा उत्कृष्ट उपविजेता गरी १२ टोली तेस्रो चरणमा छनोट हुनेछन्। तेस्रो चरणमा छनोट हुने टोलीले सन् २०२३ को एसियन कप खेल्ने मौका पनि पाउनेछन्।"
यू १५ साफ च्याम्पियनसिप : फुटबल टोली घोषणा,"काठमाडौं : अखिल नेपाल फुटबल संघ (एन्फा) ले भारतमा अगस्ट २१ देखि ३१ तारिखसम्म आयोजना हुने यू १५ साफ च्याम्पियनसिप फुटबलका लागि बुधबार २३ सदस्यीय खेलाडी टोलीको घोषणा गरेको छ। नेपाली टोलीका प्रशिक्षक सुनील श्रेष्ठ, सहायक प्रशिक्षक राजकुमार केसी र गोलरक्षक प्रशिक्षक विनोद महर्जनले प्रशिक्षणमा रहेका ५२ खेलाडीबाट अन्तिम टोलीको घोषणा गरेका हुन्। नेपाली टोलीको गोलरक्षकमा ईश्वर गुरुङ, मनोज दाहाल र जिनियस केसी, रक्षकमा प्रज्ञान महर्जन, अभिषेक वाइबा, प्रमिश गुरुङ, अजय चौधरी, जन लिम्बू र रोशन थापा छन्। यसैगरी मिडफिल्डरमा जन्मेजय धामी, निराजन मल्ल, प्रदीप लम्साल, नितेश श्रेष्ठ, असीम राई, विपिन तुम्सिङ मगर, अमिर हमिद, मोहित गुरुङ, निराजन खत्री र अनिल चौलागाईं छन्। स्ट्राइकरमा कृष्ण अधिकारी यादव, कृष सापकोटा, सुगन जिमी, शशांक बोहोरा रहेका छन्। च्याम्पियनसिपमा नेपालसहित आयोजक भारत, श्रीलंका, बंगलादेश र भुटानले प्रतिस्पर्धा गर्नेछन्। राउन्ड रोविन लिगका आधारमा खेलाइने च्याम्पियनसिपको शीर्ष दुई टोलीबीच फाइनल खेल हुनेछ।"
क्रिकेट वरीयता : पारस खड्का धोनी र गेलभन्दा अगाडि,"काठमाडौं : नेपाली राष्ट्रिय क्रिकेट टोलीका कप्तान पारस खड्काले अन्तर्राष्ट्रिय क्रिकेट काउन्सिल (आईसीसी) द्वारा घोषित पछिल्लो वरीयतामा ठूलो फड्को मारेका छन्। आईसीसीद्वारा घोषित टीट्वन्टी खेलाडीको अलराउन्डर वरीयतामा पारस २५औं स्थानमा उक्लिएका हुन्। यसअघिको टीट्वेन्टी अलराउन्डर वरीयतामा पारस ३९औं स्थानमा थिए। उक्त वरीयतामा पारस विश्व क्रिकेटका थुप्रै स्थापित नामहरुभन्दा अगाडि छन्। उनी न्युजिल्यान्डका चर्चित खेलाडी कोलिन डी ग्रान्डहोम, इङ्ल्यान्डका डेभिड विली, जोए रुट, बेन स्टोक्स र मोइन अली, पाकिस्तानका इमाद वसिम, श्रीलंकाका इसुरु उडना, दक्षिण अफ्रिकाका क्रिस मोरिस, भारतका रोहित शर्मा, वेस्ट इन्डिजका क्रिस गेलजस्ता खेलाडीभन्दा अगाडि छन्। यसैगरी टीट्वेन्टी ब्याटिङ वरीयतामा पारस ६६औं स्थानमा उक्लिएका छन्। टीट्वेन्टी ब्याटिङ वरीयतामा भारतका पूर्वकप्तान महेन्द्रसिंह धोनी पारसभन्दा एक स्थान पछाडि छन्। ब्याटिङ वरीयतामा पारसभन्दा पछाडि रहेका अन्य चर्चित नाम वेस्ट इन्डिजका क्रिस गेल, भारतका सुरेश रैना, श्रीलंकाका कुशल मेन्डिस, पाकिस्तानका अहमद सेहजाद, जिम्बाबेका ब्रेन्डन टेलर, न्युजिल्यान्डका कोरी एन्डर्सन हुन्। टीट्वेन्टी ब्याटिङ वरीयतामा पाकिस्तानका बाबर आजम पहिलो र न्युजिल्यान्डका कोलिन मुनरो दोस्रो स्थानमा छन्। आईसीसीद्वारा मंगलबार राति सार्वजनिक गरिएको टीट्वेन्टी अलराउन्डर वरीयतामा अस्ट्रेलियाका ग्लेन म्याक्सवेल पहिलो, बंगलादेशका सकिब अल हसन दोस्रो, अफगानिस्तानका मोहम्मद नाबी तेस्रो, बंगलादेशका महमुदुल्लाह चौथो र जिम्बाबेका सिन विलियम्स पाँचौं स्थानमा छन्। पारससँगै न्युजिल्यान्डका मिचेल सान्टनर, भारतका सुरेश रैना र रिसभ पन्त, जिम्बाबेका एल्टन चिगुम्बुरा पनि २५औं स्थानमा छन्। यसैगरी टीट्वेन्टी बलिङ वरीयतामा नेपालका अनुभवी बलर वसन्त रेग्मी ७१औं र सोमपाल कामी ७८औं स्थानमा छन्। टीट्वेन्टी बलिङ वरीयतामा अफगानिस्तानका रसिद खान पहिलो, पाकिस्तानका इमाद वसिम दोस्रो र सदाब खान तेस्रो, इङ्ल्यान्डका अदिल रसिद चौथो र अस्ट्रेलियका एडम जाम्पा पाँचौं स्थानमा रहेका छन्। टीट्वेन्टी टिम वरीयतामा भने नेपाली टोली ११औं स्थानमा छ।"
इङ्ल्यान्डका पूर्व कप्तान रोनी प्रशिक्षकको भूमिकामा,"लन्डन : इङ्ल्यान्डको राष्ट्रिय फुटबल टोलीका पूर्वकप्तान वेन रोनी प्रशिक्षकको भूमिकामा देखिने भएका छन्। ३३ वर्षीय रोनीलाई प्रशिक्षणको जिम्मेवारी सुम्पन इङ्ल्यान्डको च्याम्पियनसिप क्लब डर्बी काउन्टीले छलफल अघि बढाएको समाचारमा जनाइएको छ। रोनी हाल मेजर लिग सकर क्लब डीसी युनाइटेडमा आबद्ध छन्। डीसी युनाइटेडसँग रोनीको सम्झौता अझै दुई वर्ष बाँकी छ। उनी अघिल्लो वर्षमात्र डीसी युनाइटेडमा आबद्ध भएका हुन्। रोनी आफैं पनि खेलाडी जीवन छाडेर प्रशिक्षकको भूमिकामा सक्रिय हुने योजनामा छन्। उनको भावना बुझेरै डर्बी काउन्टीले पनि छलफल अघि बढाएको हुन सक्ने अनुमान गरिएको छ। रोनी र डर्बी युनाइटेडबीचको कुराकानी कति अगाडि बढ्यो भन्ने विषयमा भने केही खुलाइएको छैन। इङ्ल्यान्डकै पूर्वखेलाडी फ्रांक लाम्पार्ड यसअघि डर्बी काउन्टीका प्रशिक्षक थिए। तर, ४१ वर्षीय लाम्पार्ड यही सिजन डर्बी काउन्टी छाडेर इङ्लिस प्रिमियर लिग क्लब चेल्सीको प्रशिक्षक बनेका छन्। गत साता खेलिएको मेजर लिग सकर अलस्टार खेलका क्रममा पनि रोनीले आफू प्रशिक्षकको भूमिकामा सक्रिय हुन इच्छुक रहेको बताएका थिए। भविष्यमा मैले सक्रिय हुन चाहेको क्षेत्र पनि प्रशिक्षण नै हो। मेरा लागि त्यो भूमिका उपयुक्त पनि हुनेछ, सञ्चारकर्मीद्वारा सोधिएको एक प्रश्नको जवाफमा रोनीले भनेका थिए। त्यतिबेला उनले हाल आफू खेलाडीको भूमिकामै रमाइरहेको धारणा पनि व्यक्त गरेका थिए। अहिले म खेलाडीकै भूमिकामा रमाएको छु तर, उपयुक्त समय आएपछि प्रशिक्षणमा सक्रिय हुनु नै मेरो लक्ष्य हो। हेरौं, समयले कहाँ पुर्याउँछ, उनले भनेका थिए। डीसी युनाइटेडसँग रोनीले सन् २०२१ सम्मका लागि सम्झौता गरेका छन्। डीसी युनाइटेडमा आबद्ध हुनुअघि रोनीले लगातार १३ वर्ष इङ्लिस प्रिमियर लिग क्लब म्यानचेस्टर युनाइटेडबाट व्यावसायिक फुटबल खेलेका थिए। त्यसपछि उनी एक वर्ष एभर्टनमा आबद्ध भएका थिए। आफ्नो समयका चर्चित खेलाडी रोनीले एभर्टनबाटै सिनियर लेभलको व्यावसायिक फुटबल सुरु गरेका थिए। डर्बी काउन्टीका अध्यक्ष मेल मोरिसले पनि रोनीसँग छलफल भइरहेको बताएका छन्। रोनीसँग छलफल भइरहेको छ। उनी क्लबमा आउने विषयमा म आशाबादी छु। यस विषयमा थप केही बोल्न चाहन्न। अहिले हाम्रो सम्पूर्ण ध्यान टोलीलाई प्रभावकारी बनाउने कार्यमै केन्द्रित छ, हडर्सफिल्ड टाउनविरुद्घको खेलअघि उनले भनेका छन्, चलायमान विश्व फुटबलमा कुनै पनि निर्णय हुनुअघि त्यस विषयमा धेरै बोल्नु उपयुक्त हुँदैन। यसैबीच, डर्बी काउन्टीसँग थप छलफल गर्न रोनी पनि अमेरिकाबाट लन्डनतर्फ प्रस्थान गरिसकेको बताइएको छ। डर्बी काउन्टीमा आबद्घ भएमा रोनी खेलाडी र प्रशिक्षक दुबैको भूमिकामा सक्रिय हुनेछन्।"
