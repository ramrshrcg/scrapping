शीर्षक,विवरण
जाँडरक्सीमा जायज कठोरता,"राज्यका सबै नियमकानुन प्रत्येक व्यक्तिलाई कण्ठाग्र हुँदैनन् । तर, 'मलाई यो थाहा थिएन' भनेर कानुनबाट उन्मुक्ति कसैले पाउँदैन । यो बाध्यकारी हुन्छ । घरेलु मदिराका सम्बन्धमा पनि राज्यका प्रचलित नियमकानुन धेरैलाई थाहा नहुन सक्छ वा प्रहरीप्रशासनले त्यसमा आँखा चिम्लिइरहेका हुन सक्छन् । कानुन कडा छ, जसको परिपालना भने हुन सकेको छैन । त्यसलाई लिएर सर्वोच्च अदालतले गहन सचेत गराएको छ । जाँडरक्सीको मनपरी उत्पादन र बिक्री वितरणमा नियन्त्रण एवं अनुगमनमा कडाइ गर्न निर्देशनात्मक आदेश दिएको छ । त्यसको कार्यान्वयन हुन सके घरसमाजमा बढ्दो विकृति, झैंझगडा, रोगव्याधी र आर्थिक क्षति न्यूनीकरण हुनेछ । त्यो आदेशलाई व्यवहारमा उतार्ने दायित्व भने सरकारी निकायको हो । धेरैलाई थाहा हुन पनि सक्छनहुन पनि सक्छ मदिरासम्बन्धी नियम, २०३३ को (७) मा कुनै व्यक्तिले निजी प्रयोजनका लागि एक पटकमा पाँच लिटरसम्म रक्सी र १० लिटरसम्म जाँड बनाउन अनुमति लिइरहनु पर्दैन । त्यस्तो जाँडरक्सी वर्षको ६ पटकभन्दा बढी बनाउन पाइँदैन । निजी प्रयोजनका जाँड वा रक्सी बनाएको सूचना अन्तःशुल्क अधिकारीलाई दिनुपर्छ । अर्थात्, घरायसी प्रयोगमा वा आफ्नो धर्म, रीतिरिवाज, संस्कृति जोगाउन वर्षभरिमा ३० लिटरसम्म रक्सी र ६० लिटरसम्म जाँड बनाउन रोकछेक छैन, सरकारी निकायलाई अवगत गराएर । उपभोक्ता संरक्षण ऐन, २०७५ अनुसार अनुचित व्यापारिक तथा व्यवसायजन्य क्रियाकलापका लागि जाँडरक्सी उपयोग गरे पाँच वर्षसम्म कैद र बिगोबमोजिम जरिबाना हुन्छ । तर, घरायसी प्रयोजनमा जाँडरक्सी उत्पादनकर्ताले यो सीमा कत्तिको हेक्का राख्छन् ? अन्तःशुल्क अधिकारीलाई कतिले जानकारी दिन्छन् ? त्यसभन्दा ठूलो कुरा निजी एवं सांस्कृतिक प्रयोगभन्दा माथि गएर जाँडरक्सी कतिले बनाउँछन् ? यसको उत्तर नै सर्वोच्चको आदेशको मर्म हो । जाँडरक्सी आफैंमा स्वास्थ्यका लागि हानिकरक पेय हो । त्यसमाथि अत्यन्त गलत व्यावसायिक मनसायले अखाद्य वस्तु मिसाएर यसको उत्पादन हुने गरेका घटना छ्यापछ्याप्ती पाइन्छन् । घरेलु जाँड, रक्सी, छ्याङ, तोङ्बा, निगारजस्ता मदिराजन्य पदार्थमा अन्तवस्त्र, थोत्रा लुगा, मोजा, टायर, प्रयोग भइसकेका सेनेटरी प्याड, सिनोजस्ता वस्तु प्रयोग गरेका दृष्टान्त छन् । किनबेच हुने घरेलु मदिराका खपतकर्ता खासमा सर्वसाधारण हुन् । स्वास्थ्य सेवाका पहुँचमा नभएको त्यो समुदाय दूषित मदिराकै कारण असाध्य रोगका सिकार हुने गरेको छ । सामाजिक एवं आर्थिक विकृतिदुर्गतिको मूल कारण यही बन्ने गरेको छ । घरेलु हिंसा, कुटपिट, चोरी, भ्रष्टाचार, बलात्कार, गुन्डागर्दी, हत्या, ज्यान मार्ने उद्योग, संगठित अपराधजस्ता जघन्य र नैतिक पतन देखिने फौजदारी कसुरका अपराधको एक प्रमुख स्रोत मदिरा नै हो । बहुविवाह, सम्बन्धविच्छेद, गाली बेइज्जतीजस्ता विकृत कार्य यसैले बढाएको पाइन्छ । घरेलु मदिराको गुणस्तर प्रमाणित गर्ने प्रचलन छैन । बिनाअनुमति उत्पादन गरी अवैध किनबेच गरिने यो वस्तु निःसन्देह दूषित हुन्छ । यसको सेवनले व्यक्तिको सिर्जनशीलता, रचनात्मकता तथा संवेदनशीलतामा ह्रास आउँछ । यसले सिर्जना गर्ने घरायसी खराब वातावरणका कारण बालबालिकाको अध्ययनमा नकारात्मक असर पर्छ । अध्ययनहरूका अनुसार नपुंसकताबाँझोपना बढाउँछ । तिनै पक्षलाई दृष्टिगत गर्दै सर्वोच्चका न्यायाधीशद्वय हरिकृष्ण कार्की र डम्बरबहादुर शाहीको इजलासले भनेको छ 'जनस्वास्थ्यमा पर्न सक्ने प्रतिकूल असरलाई ध्यानमा राखी यसको अनुगमन, नियमन र नियन्त्रणका लागि मौजुदा कानुनमा कडाइ गर्नू ।' त्यसका लागि सर्वोच्चले प्रधानमन्त्री तथा मन्त्रिपरिषद् कार्यालय, अर्थ, गृह, उद्योग वाणिज्य तथा आपूर्ति र स्वास्थ्य तथा जनसंख्या मन्त्रालय, प्रहरी प्रधान कार्यालय, आन्तरिक राजस्व विभागलगायत निकायलाई निर्देशनात्मक आदेश दिएको हो, जुन अत्यन्त जायज र सान्दर्भिक छ । ती निकायले एक कानले सुनेर अर्काले उडाए भने कुनै अर्थ रहन्न । कठोरतापूर्वक कार्यान्वयनमा उत्रिए मात्र कानुनको परिपालनासँगै ठूला अपराध, विकृति र हानिबाट देशसमाजलाई जोगाउन सम्भव हुनेछ।"
कांग्रेसमा सिद्धान्त र स्वार्थको चरम अभ्यास,"नेपालको प्रतिपक्ष नेपाली कांग्रेस अन्तरिक दलीय कलहमा गिजोलिएको छ। सभापति शेरबहादुर देउवाको समूहबाट सहमतीयको साटो बहुमतीय निर्णय भएपछि रामचन्द्र पौडेल समूहले केन्द्रीय समितिको बैठकको बहिष्कार गर्यो। यसले आफ्ना समर्थनका जिल्ला सभापतिको छुट्टै बैठक गरेको छ। सभापति देउवाले उनीहरूलाई चियापान कार्यक्रममा आमन्त्रण गरेर महाधिवेशन मितिबाहेक अन्य विषयमा छलफल गर्न सकिने जानकारी दिएका छन्। देउवालाई विगतमा दलमा विभाजन सिर्जना गरेको, नया दलको स्थापना गरेको र पछि प्रजातन्त्रलाई दरबारमा बुझाएको आदि दोषारोपण गरिएको छ। हालै सम्पन्न संघीय, प्रादेशिक तथा स्थानीय निर्वाचनमा भएको पराजय पनि देउवाको कमजोर नेतृत्वको परिणतिका रूपमा चित्रण गरिएको थियो। उनलाई गैरसंवैधानिक कदम अवलम्बन गरेको भन्दै पौडेल समूहले आलोचना गरेको छ। पौडेल समूहमाथि अल्पमतमा रहेर पनि प्रजातन्त्रको बहुमतीय परिपाटीलाई अभ्यास गर्न नदिएको भन्दै गुनासो व्यक्त भएको छ। कांग्रेस लोकतान्त्रिक पार्टी हो। लोकतन्त्रलाई अमेरिकी पूर्वराष्ट्रपति अब्राहम लिंकनले लोकका लागि, लोकले तथा लोकको सरकार भनेर वर्णन गरेका थिए। लोकतन्त्रमा राजनीतिक दल अपरिहार्य रूपमा विद्यमान रहन्छन्। राजनीतिक दलभित्र र यिनीहरूका बीचमा संवादद्वारा समस्या समाधान गरिने परिपाटी उहिल्यैदेखि चलिआएको हो। यसलाई आन्तरिक तथा अन्तरदलीय राजनीति पनि भनिन्छ। लोकतन्त्रमा भिन्न विचार भएका समूहबीच छलफल तथा अन्तरक्रिया भएर सामूहिक निष्कर्षमा आउन सक्ने सम्भावना हुन्छ। यो नै लोकतन्त्रको सौन्दर्य हो। तर यो लोकतन्त्रको परिभाषा आदर्शमा मात्र सीमित रहेको छ। किनभने लोकतन्त्रले विकृत रूप धारण गरिसकेको छ। लोकतन्त्र भनेको केही मूल्य तथा मान्यतामा विश्वास गर्ने व्यक्तिको समूहले देश र जनताको कल्याणका लागि भनेर पार्टी निर्माण गर्ने, निर्वाचनमा जसरी भए पनि विजय हासिल गर्ने, सरकारलाई कब्जामा लिनेर आफ्नो मूल्य तथा मान्यताको स्थापना तथा देश र जनताको उन्नतिका लागि काम गर्ने भन्दै नेताहरूले आफ्नो निहित स्वार्थको पूर्ति गर्ने माध्यम भएको छ। उदाहरणका लागि साम्यवादी दलको झन्डै दुईतिहाइ बहुमतको सरकार नेपालमा स्थापित भएको छ। आदरणीय पुष्पलालसहित केही व्यक्तिले समूह बनाएर साम्यवादी पार्टीको स्थापना २००७ सालमा गरेका थिए। तर यसका अधिकांश नेताले साम्यवादका मूल्य र मान्यतालाई स्थापना गर्ने भन्दै आफ्नो निहित स्वार्थपूर्ति गरिरहेका छन्। यसपालि पार्टीमा विभाजन हुने सम्भावना कम छ। राजनीतिक क्रियाकलाप प्रस्तावित महाधिवेशनमा मतदाताको विश्वास जितेर विजय प्राप्त गर्नुमा केन्द्रित छ। धेरैजसो साम्यवादी नेता धनाढ्य भइसकेका छन्। त्यस्तै आदरणीय बीपीलगायत केही नेताले प्रजातन्त्र तथा समाजवादलाई स्थापना गर्न कांग्रेस पार्टी निर्माण गरेका थिए। पछिका कांग्रेसीहरूले पनि निर्वाचनमा विजय हासिल गरेर सरकार निर्माण गर्दै विशेषगरी केही दशकमा राज्यलाई नियन्त्रणमा लिएर कयौंले आफ्नो निहित स्वार्थको परिपूर्ति गरे। यस्तै हालत अन्य दलको पनि छ। फलस्वरूप राजनीतिक दलका धेरै नेताका चम्किएका भवन जनताका मक्किएका भवनको पृष्ठभूमिमा टड्कारो रूपमा देख्न सकिन्छ। ट्रान्सपरेन्सी इन्टरनेसनलको सन् २०१३ को ग्लोबल कोरप्सन ब्यारोमिटरको प्रतिवेदनअनुसार राजनीतिक नेताहरू भ्रष्टाचारीको सूचीमा अग्रपंक्तिमा रहनु यसको ज्वलन्त प्रमाण हो। तसर्थ यतिखेरको राजनीति भनेको बहुधा शक्ति प्राप्तिको युद्ध हो, स्वस्थ प्रतिस्पर्धा होइन। यसको उपहार भनेको सरकारको कब्जा हो, निर्माण होइन। यसको उद्देश्य भनेको नेताको स्वार्थपूर्ति हो, देश र जनताको भलाइ होइन। त्यसकारण आन्तरिक दलीय तथा अन्तरदलीय राजनीति कम र कलह धेरै भएको देखिन्छ। प्रजातन्त्रमा बहुधा तीन चरण विद्यमान रहन्छन्। पहिलो स्वतन्त्रताको चरण जसमा नेपालमा पञ्चायतको पतन भएजस्तै तानाशाही शासनको अन्त्य अथवा उदारीकरण हुन्छ। दोस्रो अन्तरिम चरण जसमा आम निर्वाचनको आयोजना हुन्छ र तेस्रो सबलीकरणको चरण जसमा सबैलाई स्वीकार्य हुने गरी प्रजातान्त्रिक अभ्यास हुन्छ। तर अल्पविकसित देशमा तेस्रो चरणको रूपमा धेरैजसो विकृतिको चरणको आरम्भ हुन्छ, जसमा शक्ति कब्जा तथा भ्रष्टाचारले टाउको उठाउछ र पार्टी अन्तरकलहको वीजारोपण हुन्छ। नेपाल यही चरणबाट गुज्रिरहेको छ। अन्तरदलीय कलह तब सुरु हुन्छ जब शक्ति प्राप्तिले गर या मरको स्थिति धारण गरेर वारदातको रूप सिर्जना गर्छ, जब सांगठनिक तथा कार्यगत विकृतिले पार्टीमा प्रवेश गरेर अनुशासनहीनता बढ्छ, जब द्रव्य राजनीति र व्यक्तित्व प्राधान्यताले अन्धभक्ति तथा धर्मपिताको रूप धारण गर्छ, जब पदासीनताको मोहले पार्टीका अन्य सदस्यसित पानी बाराबारको स्थिति सिर्जना हुन्छ। यसपछाडि पार्टीमा आफन्तको संरक्षण, प्रभावशाली नेताको चुनाव क्षेत्रले असमानुपातिक रूपमा पाउने गरी स्रोतको असमान वितरण, नियमित भेटघाटको कमी तथा नेतृत्वको केन्द्रीयकरण आदिले भयावह स्वरूप धारण गर्छन्। संसदीय व्यवस्थाको आरम्भ बेलायतबाट भएको हो। बेलायतको पहिलो राजनीतिक दल ह्विग र दोस्रो टोरी हो। ह्विग सन् १६८० मा स्थापना भएको हो। यसका प्रमुख नेता रोबर्ट वालपोल थिए। तर सन् १७१७ मा अन्तरकलह भयो र बालपोलले राजीनामा गरेका थिए। सम्भवतः संसदीय व्यवस्थाको यो पहिलो अन्तरदलीय कलह थियो। यस समयमा नेपालमा दलगत व्यवस्था थिएन। त्यतिबेला नेपालमा भाष्कर मल्लले राज्य गरेका थिए। उनको राज्यकालमा महामारी फैलिएकाले राजनीति ओेझेलमा परेको थियो। कांग्रेस २००६ सालमा स्थापना भएको नेपालको पुरानो प्रजातान्त्रिक पार्टी हो। यसमा आन्तरिक दलीय राजनीति तथा कलहका विभिन्न उदाहरण रहेका छन्। पहिलो मात्रिकाप्रसाद कोइरालालाई पार्टीबाट निष्कासन गरिएको २००९ सालको आन्तरिक राजनीति, २०५१ सालमा गणेशमान सिंह तथा गिरिजाप्रसाद कोइराला समूहबीच भएको आन्तरिक दलीय संघर्ष, २०५६ सालमा कृष्णप्रसाद भट्टराई तथा गिरिजाप्रसादबीच भएको आन्तरिक दलीय टकराव, २०५९ सालमा गिरिजाप्रसाद तथा देउवा समूहबीच भएको आन्तरिक दलीय विरोध आदि स्मरणीय रहेका छन्। आन्तरिक दलीय क्रियाकलाप बहुधा दुई प्रकारका हुन्छन। पहिलो सिद्धान्तकेन्द्रित र दोस्रो स्वार्थकेन्द्रित। सत्तरीको दशकमा भारतमा आपत्कालीन स्थितिको घोषणा इन्दिरा गान्धीले गरेपछि आन्तरिक दलीय राजनीति भयो। जगजीवन रामले प्रजातन्त्रको हत्या भएको भन्दै प्रजातान्त्रिक कांग्रेस अथवा कांग्रेस फर डेमोक््रयासी नामक दलको स्थापना गरेका थिए। त्यसैगरी नब्बेको दशकमा देउवाले पनि गिरिजाप्रसाद अप्रजातान्त्रिक भएको भन्दै प्रजातान्त्रिक कांग्रेसको स्थापना गरेका थिए। पछि उनी राजासित मिल्न गएर गएर प्रजातान्त्रिक स्वार्थ हाबी भएको देखिएकाले यसलाई आन्तरिक दलीय कलह भन्न सकिन्छ। तर, अहिले भएको अन्तरिक दलीय कलहमा सिद्धान्त तथा स्वार्थ दुवै लुकेको देख्न सकिन्छ। देउवा समूहको यतिखेरको कदम पूर्णतः स्वार्थबाट निर्देशित छ। आफ्नो समूहलाई कसरी शक्तिको केन्द्रमा राख्ने भन्ने उनको उद्देश्य रहेको छ। पौडेल समूह सिद्धान्तमा अडेको छ। यो समूह देउवाको कदम विधानसम्मत नभएको भनेर संघर्षमा उत्रिएको छ। विगतका नेतामा समर्पणको भाव थियो। त्यसकारण अन्तरदलीय कलहको मात्रा कम हुन्थ्यो। सत्तासीन समूहबाट सैद्धान्तिक विचलन भयो भने पुनः सैद्धान्तिक पुनरावृत्तिका लागि आन्तरिक दलीय राजनीति हुन्थ्यो। तर नेता सिद्धान्तभन्दा बढी स्वार्थमा केन्द्रित भएकाले सबैजसो दलमा अन्तरदलीय कलहमा तीव्रता आएको छ। अन्तरदलीय कलहले कहिलेकाहींं विकराल रूप धारण गर्छ। फलस्वरूप पार्टी नै फुट्न पनि सक्तछ। कांग्रेसलाई पनि विगतमा अन्तरिक दलीय कलहले विभाजित बनाएको उदाहरण नभएको होइन। स्वयं देउवाले नै पार्टी फुटाएका थिए। पछि फेरि पार्टी एकजुट भएको हो। तर यसपालि पार्टीमा विभाजन हुने सम्भावना कम छ। राजनीतिक क्रियाकलाप प्रस्तावित महाधिवेशनमा मतदाताको विश्वास जितेर विजय प्राप्त गर्नुमा केन्द्रित छ। पदासीनताका केही फाइदा र केही बेफाइदा पनि हुन्छन्। देउवा समूह पदमा रहेकाले यो क्रियाकलापले पौडेल समूहलाई फाइदा पुग्न सक्ने प्रबल सम्भावना छ।"
चीनप्रतिको बफादारी !,"एक सय २२ चाइनिज काण्डमा जस्तै सरकारले हेपिने र आन्तरिक सार्वभौम निलम्बन हुने गरी काम गर्दै जाने हो भने नेपालको छवि नराम्रोसँग बिग्रने छ पाँच सय बढी कम्प्युटर र थुप्रै सेलफोनसहित १२२ चाइनिज पक्राउमा परे। अपराधमा संलग्न भन्ने सूचनामा उनीहरू पक्राउमा परेका थिए। नेपाल प्रवेश नै सस्पेक्टको हैसियतको थियो। सस्पेक्ट अपराध अनुसन्धानमा समर्पित हुनैपर्छ। उन्मुक्ति हुँदैन। अनुसन्धानमा कम्प्युटर, सेलफोन प्रमाणको अति महत्वपूर्ण खजाना मानिन्छ। सोधपुछका लागि १२२ व्यक्ति नै उपलब्ध थिए। उनीहरूबाट लिखित डायरीसमेत बरामद भएको थियो। बरामद गरिएका ती सामान र ती व्यक्तिबाट अनुसन्धानमा धेरै महत्वपूर्ण कुरा आउने थियो, तर नेपाल सरकारलाई मतलब भएन। सरकारले चीनलाई खुसी पार्न खजानासमेत ससम्मान बुझायो। नेपाली सेना, प्रहरी, सशस्त्र प्रहरी र गुप्तचर विभाग तथा गृह मन्त्रालय रहेको राजधानीको मुटुमा १२२ चाइनिज पक्राउ गर्न चाइनिज प्रहरीसमेत भित्याइयो। सिद्धान्तहीन काम भयो। नेपालको सुरक्षा फौजको अपमान र बेइज्जती गर्यो। सार्वभौम दुई प्रकारका हुन्छन् बाह्य र आन्तरिक। चाइनिज प्रहरीलाई चार्ली फक्सर नाम गरेको अपरेसन सञ्चालन गर्नसमेत नेपाल सरकारले अनुमति दिने दुस्साहस गर्यो। केही हदसम्म सार्वभौम को प्रश्न उठ्ने काम भयो। सार्वभौम भन्नाले राज्यको स्वतन्त्र अधिकार हो। यसका दुई पक्ष छन् संविधानको व्याख्या र अन्तर्राष्ट्रिय कानुनमा एउटा बाहिरी सार्वभौम र अर्को आन्तरिक सार्वभौम। बाहिरी सार्वभौम अर्थात् एक्सटर्लनल सोभरेनिटी राष्ट्रराष्ट्रबीच बराबरको हैसियतको छुट्टै स्वतन्त्र पहिचान हो। उदाहरण संयुक्त राष्ट्रसंघको साधारणसभामा शक्तिशाली र धनी राष्ट्र अमेरिका र नेपालजस्तो देशको मतको तौल बराबर हुन्छ। अर्को पनि उदाहरण दिन सकिन्छ। सभरेन इक्वालिटी अफ नेसन्स अनुसार कूटनीतिक सम्बन्धसम्बन्धी भियना कन्भेन्सन ले कुनै देशमा धनी र शक्तिशाली राष्ट्रको राजदूत र दूतावास र गरिब र सानो राष्ट्रको राजदूत र दूतावासलाई भेदभाव गर्न पाउँदैन। १२२ चाइनिजलाई अनुसन्धानसम्म पनि नगरी चीनलाई सुम्पिनुले आन्तरिक सार्वभौममा चाहिँ केही हदसम्म असर पर्यो। यसमा कानुनी र संवैधानिक प्रश्न उपस्थित छ। आन्तरिक सार्वभौम भन्नाले आफ्नो भूभागभित्र राज्य र व्यक्तिबीचको सम्बन्ध बुझिन्छ। राज्यले आफ्नो सार्वभौम अधिकार प्रयोग गरी समाजको आवश्यकताअनुसार संविधानसँग नबाझिने गरी जुनसुकै विषयमा कानुन बनाउन सक्छ। संवैधानिक भाषामा संविधानलाई सम्पूर्ण जनताको इच्छा भनिन्छ। यसको उच्च हैसियत हुन्छ। तर कानुनचाहिँ जनताको प्रतिनिधिको इच्छा भनिन्छ। यसको अलि तल्लो हैसियत हुन्छ। त्यसैले जनताको प्रतिनिधिको इच्छाले बनेको कानुन सम्पूर्ण जनताको इच्छाले बनेको संविधान सामु झुक्नुपर्छ भनेरै ऐन संविधानसँग बाझिन हुन्न भनिएको हो। प्रजातन्त्रमा विशेष अधिकार अर्थात् प्रिभिलेज (कूटनीतिक सुविधावालाबाहेक) स्वदेशी वा विदेशी कसैलाई पनि हुँदैन। विदेशीले मलाई तपाईंको देशको कानुन थाहा थिएन भनेर छुट हुँदैन। आन्तरिक सार्वभौमको विशेषता नै यही हो। यिनै कारणले कानुनको उल्लंघन दण्डनीय हुन्छ। पारस्परिकताको सन्धि नगरी चाइनिज प्रहरी भित्याउनाले र गुपचुप र हतार गरी १२२ चाइनिजलाई सुम्पिनुले नेपालको आन्तरिक सार्वभौम सरकारले उल्लंघन गर्यो। अनुसन्धान गरिसकेपछि नेपालको संविधान २०७२ को धारा २७६ को माफी को व्यवस्थाको वरपर, सेरोफेरोमा रहेर नोलि प्रोसेक्ई गरी ती १२२ लाई सुम्पिन सकिन्थ्यो। अनुसन्धान नगरी सुम्पुवा गर्नाले नेपाल देश विश्वमा नै खासगरी चीन सरकारको नजरमा उग्र चीन भक्त र महामूर्ख मा दरिएन होला भन्न सकिँदैन। किनभने नेपाल आफैं एटीएम फ्रड, बैंकिङ कसुर, एलसी काण्ड, अन्तर्राष्ट्रिय स्तरमा लागूऔषध अपराध, मानब बेचबिखन, चीनमा नेपाली केटी तस्करी, अमेरिकामा मानव तस्करी, डलर र सुन तस्करी, नक्कली नोट छपाइ तथा साइबर अपराधलगायत विभिन्न संगठित अपराधबाट पीडित देश हो। ती चाइनिज भियतनामलगायत देशबाट भागेर अपराध गर्न नेपाल छिरेको भन्ने त चीनले भनेको सार्वजनिक नै भयो। तिनीहरूको नेपाल छिराइ सस्पेक्टकै रूपको छिराइ थियो। तिनीहरू नेपाल प्रवेश आपराधिक मनसाय ले नै भएको स्पष्ट छ। अनुसन्धान गरेको भए नेपालमा भएको वा योजना बनेको अपराधमा तिनीहरूको संलग्नता बरामद भएको कम्प्युटरबाट देखिन भेटिन सक्थ्यो होला। नेपाल आफैं पीडित भएकाले नेपालको प्रहरीलाई अपराध नियन्त्रणमा सघाउ पुग्ने थियो। आपराधिक मनसायले आएका १२२ जना त्यो पनि कम्प्युटरलगायतको महत्वपूर्ण खजानासमेत बरामद हुँदा पनि अनुसन्धान नगरी सबै खजाना चीनलाई बुझाउने यो कस्तो सरकार हो ? आजको ट्रान्सबोर्डर अपराध मा अपराध पनि हाइटेक हुन्छ। आजको अनुसन्धानमा प्रमाण भनेको ती १२२ चाइनिजलाई सोधपुछ गर्दा आउने जवाफ र त्योभन्दा महत्वपूर्ण प्रमाण त कम्प्युटर सेलफोन खोल्दा देखिने कुरा र डायरी एकएक गरी पल्टाउँदा देखिने र पाइने कुरा हुने थियो। कम्प्युटर खोलेर विस्तृत हेरेको भए अपराधको षड्यन्त्र कहाँ रचियो, गिरोह कहाँकहाँ थिए र छन्, केकस्तो अपराध कुन देशमा गरे, को कति ठगिए, नेपालमा केकस्तो अपराध भइसक्यो र हुनेवाला थियो अनुसन्धानका लागि महत्वपूर्ण लिड भेटिनेदेखिने थियो होला। अनुभवी र कुशल अपराध अनुसन्धानले ती खजानालाई कहिल्यै गुमाउँदैन। यसका अलावा सोधपुछका लागि १२२ चाइनिज त सशरीर उपलब्ध नै थिए। ती खजाना चाइनिजका लागि महत्वपूर्ण उपहार भयो। जबकि नेपाल आफैंले अनुसन्धान गरेर सम्बन्धित राष्ट्रसँग प्रमाण सेयर गरेको भए नेपालको इमेज उच्च हुने थियो। सरकारले मौका गुमायो। अन्तर्राष्ट्रिय सम्बन्ध, कूटनीति र सभरेन इक्विलिटी अफ नेसन्स अन्तर्गतको बाह्य सभरेनिटी अनुसार एक देशले अर्को देशलाई सार्वजनिक रूपमा भन्ने र बोल्ने कुरा होइन त्यत्रो खजाना आफैंले नकेलाई चीनलाई हस्तान्तरण गर्नाले पक्का पनि चीनले नेपाल सरकारलाई महामूर्ख ठान्यो होला। चाइनाको भूभाग भई पनि हालसालै सुपुर्दगी सम्बन्धी विधेयक संसद्बाट फिर्ता लिन हङकङ बाध्य भयो तर नेपाल स्वतन्त्र राष्ट्र भए पनि चीनलाई सुपुर्दगी सम्बन्धी मान्यता र नेपालको कानुनविपरीत रिझाउन सपुर्दगी गर्यो। प्रधानमन्त्रीचाहिँ राम्रो काम गरेको छु तर मिडियाले लेखिदिँदैन भनेर गर्जिनु हुन्छ, यही हो राम्रो काम ? सन् २०११ मा अमेरिकी राष्ट्रपति बाराक ओबामाका पालामा नेभिसिल ले ओसामा विन लादेनलाई पाकिस्तानको एबोटावादमा मार्यो। विन लादेन बसेको घरमा पाइएका सबै कम्प्युटर, कागजलगायतका सामानसमेत अनुसन्धानका लागि लिएर गए। त्यसैगरी गत महिना बग्दादमा अमेरिकी सेनाबाट मारिएका अवुवाकर अल बग्दादी मारिएपछि पाइएका सम्पूर्ण कम्प्युटरलगायतका सामग्री अमेरिकी सेनाले लिएर गए। बग्दादीको कम्प्युटर केलाउँदै होलान्। विन लादेनको कम्प्युटरबाट आतंककारी फैलाउने भावी योजना पत्ता लगाएर हुनेवाला आतंककारी हमलालाई अमेरिकाले निस्तेज गर्यो। अपराध अनुसन्धानमा सस्पेक्टसँग पाइने सामग्रीबाट अपराधको मुहान र भावी योजनासमेत पाइने महत्वपूर्ण खजाना आफूले हेर्दैनहेरी चाइनिजलाई बुझाएर उसलाई रिझाएँ त भनिठान्यो होला, तर नेपाल सरकारले आफ्नो धोती फुस्केको थाहा पाएन। पक्राउ भएलगत्तै पुस ८ गते नेपाली दैनिकमा ती १२२ चाइनिजलाई लिन चीनबाट दुईवटा चार्टर जहाज आउने सार्वजनिक भइसकेको थियो। नभन्दै दुईवटा विमान आएर लिएर गयो पनि। त्यसैगरी पुस २१ को अंग्रेजी दैनिकले नाम नदिने सर्तमा एक उच्च प्रहरी अधिकृत गिरोहको अपराध पत्ता लगाउन सकिन्थ्यो तर सरकारले अनुसन्धान गर्नै दिएन भन्ने समाचार छापियो। यी घटनाहरूले वर्तमान सरकारलाई आफ्नो संविधान, कानुन, सार्वभौमसत्ता र आफ्नो अपराध अनुसन्धान प्रहरीभन्दा पनि चीनप्रति आफ्नो उग्र बफादारीपन देखाउने मौका चुक्ने हो कि भन्ने बढी चिन्ताले ग्रस्त देखियो। पक्राउ भएका ती १२२ चाइनिज र बरामद भएका खजाना चीनलाई सुम्पिन संवैधानिक प्रक्रियाबाट नै सम्भव थियो। चीनलाई नेपाल प्रहरीले अनुसन्धान गर्छ त्यसपछि चीन र नेपालको सम्बन्धलाई हेरेर पारस्परिकताका आधारमा हाम्रो संविधानबमोजिमको माफी को अवस्थामा नपुर्याई अनुसन्धान सकेपछि नोली प्रोसिक्ई का आधारमा तपाईंको मानिस र खजाना सुम्पुवा गर्छौं। यति धैर्य गर्नुहोस्, पहिला हामीलाई अनुसन्धान गर्न दिनुहोस् भन्नुपथ्र्यो। अनुसन्धान सम्पन्न नगरी नेपालीको टाउको निहुरिने गरी मानिस र खजाना चाइनालाई उपहार दिने अधिकार सरकारले कहाँबाट पायो ? यसको जवाफ सरकारले विश्व र जनतालाई देओस्। नेपालको संविधान २०७२ को धारा २७६ को माफीको व्यवस्था छ। मुद्दा चली सजाय भइसकेपछि मिस क्यारिज अफ जस्टिस रोक्न वा बृहत् सार्वजनिक हितका लागि सजायमा माफी वा मुल्तबी वा परिवर्तन वा कमी गर्ने व्यवस्था हो। माफीका साथै प्रत्येक सार्वभौम राष्ट्रमा अदालतबाट मुद्दा नोली प्रोसिक्ई पनि गरिन्छ। नोली प्रोसिकुई पनि राज्यको सार्वभौम अधिकार भनेर व्याख्या भएको छ। धारा २७६ मा नोली प्रोसिकुई को व्यवस्था छैन। संविधानको धारा १५८(२) को महान्यायाधिवक्ताको अधिकार कमल ल प्रणालीमा जस्तो एक प्रकारले नोली प्रोसिक्कु सँग मिल्ने अधिकार हो। (हेर्नुहोस् हल्स वेरिज लज अफ इङल्यान्ड खण्ड १० भाग ४)। यसअन्तर्गत अदालतमा मुद्दा दर्ता भए पनि मुद्दाको कारबाही अगाडि नबढाउन सरकारले निवेदन हाली मुद्दाको कारबाही अन्त्य गरिन्छ। १२२ चाइनिज काण्डमा यसो गरिदिएको भए नेपालको इज्जत, मान, प्रतिष्ठा रहन्थ्यो र चाइनिजको दृष्टिमा महामूर्ख मानिँदैनथ्यो। (हुर्नुहोस् एआईआर १९८९ सुवास चन्द्रविरुद्ध चण्डीगढ र १९८० राजेशकुमार दुवेविरुद्ध स्टेट)। अनुसन्धान नै नगरी सुम्पिनाले दुनियाँको नजरमा नेपालीको शिर गिरायो। ठीक उल्टो भाईसी भर्सा १२२ नेपाली कम्प्युटर, सेलफोन र डायरीसहित बेइजिङमा घर भाडा लिएर बसेका भए के चाइनिजले नेपाल प्रहरीलाई बोलाएर चारली फक्सर अपरेसन गर्न अनुमति दिन्थ्यो ? के चाइनिज आफैंले अनुसन्धान नगरी सबै खजाना र १२२ नेपालीलाई ससम्मान सुम्पिन्थ्यो ? पक्कै पनि दिँदैनथ्यो। चाइनिज अधिकारी र नेता नेपालीजस्ता होइनन्। १२२ चाइनिज काण्डमा जस्तो सरकारले हेपिने र आन्तरिक सार्वभौम निलम्बन हुने गरी काम गर्दै जाने हो भने नेपालको छवि नराम्रोसँग बिग्रने छ। नेपाल यो घटनाबाहेक अन्य केही घटनामा चाइनासँगको छवि बिगारेर हेपिने काम गरिसकेको छ। चाइनिजहरू कम बोल्ने, काम बढी गर्ने, भाषणले जनतालाई नझुक्याउने, पूरा गर्न सक्ने कुरा मात्र गर्ने वर्क अल्कोहलिक जात हुन्। योजना अवधिभन्दा अगाडि आयोजना सम्पन्न गर्छन्। हामी पर्यौं आफ्नै देशबाट १५० किमिको मेलम्चीबाट पानी ल्याउन पनि अर्बौं डलर सापट लिनुपर्ने। ३० वर्षसम्म ल्याउन नसक्ने। भनिरहन पर्दैन, समयमा काम सम्पन्न गर्न नसक्ने, गुणस्तरहीन काम गर्ने र भ्रष्टाचार गर्ने त नेपालको कल्चरै छ। हेपिने घटना नं १ ः भारतको नाकाबन्दी हुँदा पेट्रोल आयात बन्द भयो। चीनबाट ल्याउने भनेर वार्ता गर्न सरकारी टोली गयो। चीनको महसुल जोड्दा तेल निकै महँगो पर्ने भयो। नेपाली टोलीले कि महसुल नलगाउनुहोस् कि सित्तै दिनुहोस् भनेर प्रस्ताव गरेको सार्वजनिक भएको हो। किन्न जानेले मगन्तेपन देखाई सित्तैमा देऊ भन्नु हेपिने काम हो। हेपिने घटना नं २ ः झन्डै एक वर्षअगाडि होला नेपालमा पारिवारिक भेट र घुम्न आएका एकजना टिबेटियन मूलका अमेरिकी नागरिकलाई चीनको दूतावासको फोनले नै फिर्ता गरेको सार्वजनिक भयो। यस्तो काम पारस्परिकताका आधारमा पनि हुने होइन। यो हेपाइ हो। हेपिने घटना नं ३ ः नेपालमा केरुङबाट रेल ल्याउने भन्ने ठूलो हल्ला भयो। सम्भाव्यता अध्ययन भइसकेको थिएन। आज पनि भएको छैन। सम्भाव्यता अध्ययनले सम्भव देखाए पनि लगानी कसले गर्ने भन्नेमा नै अन्योल थियो। नेपाली नेताहरूले भोलि नै रेल आउनेजस्तो भाषण गरे। उक्त आयोजना चाइनासँग प्रत्यक्ष सम्बन्धित थियो। सायद नेपाली नेताको त्यो भाषणले बकवास र झूट भाषण नगर्ने भाषण गरेपछि कुरा पुर्याउनुपर्ने वर्क अल्कोहलिक चाइनिजको प्रतिष्ठा र इज्जतमा समेत नकारात्मक असर पर्छ भन्ने लागेर होला तात्कालीन चीनका राजदूतले पत्रकार सम्मेलन नै गरी रेलबारेमा न सम्भाव्यता अध्ययन भएको छ न लगानीकर्ताको नै कुरा भएको छ, यति चाँडै यस्तो हल्ला किन गरेको भनेर वक्तव्य जारी गरेको सार्वजनिक छ। नेताहरूले रेलबारे बोलेको सुनिएन। हेपिने घटना नं ४ ः अमेरिकी एमसीसी योजनाअनुसार ५२ करोड अमेरिकी डलर आउने कुरा चल्यो। केही नेपाली नेताहरूले एमसीसी इन्डो प्यासिफिकअन्तर्गत चीनलाई घेर्ने सैनिक योजना हो लिन हुन्न भनेर संसद्मै बोले। चीनका राजदूतले वक्तव्य नै जारी गरेर नेपाल गरिब छ सबै सहायता चीनले दिएर सम्भव हुँदैन, चीनको पर्वाह तपाईंहरू नगर्नुहोस् आफ्नो हितमा हेरेर निर्णय गर्नुहोस्। ५२ करोड डलर रकम ठूलो रकम हो भनेको सार्वजनिक भयो। रेल र एमसीसीमा चीनको सम्बन्धित नभएको भए सायद दुवै राजदूतले बोल्ने थिएनन्। चीनका ती दुई राजदूतको भनाइ र वक्तव्यलाई त नेपाली नेताहरूले आफू बोल्दा विचार गर्न वेकअप कल को रूपमा लिनुपर्ने हो। त्यसमाथि थपियो १२२ चाइनिज र बरामद भएको खजाना नेपाल प्रहरीलाई अनुसन्धान गर्न नदिई चीनलाई बुझाएर चीनप्रति देखाएको उग्र बफादारी हेपिने घटनाको अर्को उदाहरण हो। गत अगस्टमा बेलायतमा कूटनीतिक सुविधा प्राप्त एक अमेरिकी सेनापत्नीले चलाएको गाडीले ठक्कर दिएर १९ बर्से बेलायतीको निधन भयो। गाडी चलाउने पत्नी अमेरिका पलायन भइन्। बेलायत र अमेरिका घनिष्ट मित्रहरू हुन्। मित्र भए पनि बेलायती प्रधानमन्त्रीले बेलायतमा अपराध कसैलाई पनि माफ हुँदैन सुपुर्दगी गराएर लेराएर भए पनि मृतकलाई न्याय दिलाउँछौं भनेर संसद्मै बोले। सरकारले १२२ चाइनिज काण्डमा गल्ती भएछ अब दोहोरिँदैन भनेर सार्वजनिक वक्तव्य जारी गरोस्। सोभियत संघको पूर्वीजर्मनीजस्तो नेपाल चीनको स्याटलाइट नबनोस्। नेतृत्व वर्ग बेइजिङद्वारा नियुक्त हङकङको प्रशासकीय अधिकृत केरी ल्याह्रम नबनून्। त्यसैमा नेपालको आन्तरिक सार्वभौम रक्षा हुन्छ।"
इतिहास रच्न चुके सन्दीप,"काठमाडौं : नेपाली युवा क्रिकेटर सन्दीप लामिछानेले टी२० क्रिकेटमा इतिहास रच्न चुकेका छन्। बुधबार उनले अन्तर्राष्ट्रिय टी२० र टी२० फ्रेन्चाइज लिगमा शतक विकेटको इतिहास बनाउने अवसरबाट चुकेका हुन्। अस्ट्रेलियामा जारी बिग बास लिग (बीबीएल) को बुधबारको खेलमा दुई विकेट लिएको भए सन्दीपले टी२० क्रिकेटमा शतक विकेट पूरा गर्ने थिए। तर, बुधबारको एडिलेड स्ट्राइकर्सविरुद्धको खेलमा उनको टोली मेल्बर्न स्टार्सका लागि कुनै विकेट लिन सकेनन्। सन्दीपले राष्ट्रिय टोलीबाट १७ खेल खेल्दै २८ विकेट लिएका छन्। उनले अन्तर्राष्ट्रिय टी२० क्रिकेट खेल भने १८ वटा खेलेका छन्। उनले सन् २०१८ को मे ३१ मा वेस्ट इन्डिज र वल्र्ड एलेवेनबीच भएको खेलमा अन्तर्राष्ट्रि टी२० क्रिकेट डेब्यू खेलका रूपमा वल्ड एलेवेनबाट खेलेका थिए। उक्त खेलमा उनले १ ओभर बलिङ गर्दा १२ रन खर्चिएका थिए। त्यस्तै टी२० फ्रेन्चाइज लिगमा ७० विकेट लिएका छन्। उनले विश्वकै सर्वाधिक लोकप्रिय र महङ्गो फ्रेन्चाइज लिग इन्डियन प्रिमियर लिग (आईपीएल) को दुई सिजन खेलिसकेका छन्। सन्दीपले सन् २०१८ को आईपीएल सिजनमा दिल्ली क्यापिटल (दिल्ली डेयरडेभिल्स) बाट डेब्यू गरेका थिए। सुरुवाती खेलमा मौका नपाएका उनले पछिल्ला तीन खेलमा ५ विकेट हात पारेका थिए। उनले डेब्यू खेलमा २५ रन खर्चिएर १ विकेट लिएका थिए। अहिले उनी अस्ट्रेलियाको फ्रेन्चाइज लिग बिगबास खेलिरहेका छन्। दोस्रो पटक बिगबास खेलिरहेका उनले यस सिजनमा ११ खेलबाट १४ विकेट लिइसकेका छन्। सन्दीपले ७३ वटा टी२० खेल खेल्दा १ हजार ८ सय ४१ रन खर्चिएर ९८ विकेट लिएका हुन्। उनले १ हजार ५ सय ६१ बल गरेका छन्। उनको ७०८ इकोनोमी रहेको छ। सन्दीपपछि नेपालका बसन्त रेग्मीले ४० टी२० क्रिकेट खेलबाट ५३ विकेट लिएका छन्। त्यस्तै करण केसीले २७ खेलमा ३३ विकेट लिएका छन् भने सोमपाल कामीले ३३ खेलमा ३० विकेट लिएका छन्। सन्दीप आईपीएल तथा बिगबास लिग जस्ता विश्वका चर्चित फ्रेन्चाइज क्रिकेट लिग खेल्ने एकमात्र नेपाली खेलाडी हुन्। उनी हरेक खेलमा सफल हुँदै आइरहेका छन्। बुधबारको खेलमा भने उनी विकेट लिन चुकेका हुन। सन्दीप अहिले अन्तर्राष्ट्रिय क्रिकेट परिषद (आईसीसी)को बलर र्याङकिङमा ८३औं स्थानमा छन्। उनी जनवरी २०२० मा आईसीसीले प्रकाशन गरेको र्याङकिङमा पर्ने एकमात्र नेपाली बलर हुन्। ब्याटिङमा भने पारस खड्का ६०औं स्थानमा छन्। त्यस्तै अलराउन्डर खेलाडीमा पारस २७औं स्थानमा रहेका छन् भने सोमपाल कामी र करण केसी पनि र्याङकिङमा रहेका छन्।"
मोरङले उचाल्यो उपाधि,"धनकुटा : सहिद रामकृष्ण श्रेष्ठ १ नं प्रदेशस्तरीय महिला फुटबल प्रतियोगिताको उपाधि मोरङ फुटबल संघको टिमले हात पारेको छ। धनकुटा सदरमुकामस्थित तल्लो टुँडिखेलमा मंगलबार सम्पन्न फाइनल खेलमा मोरङले धनकुटा फुटबल संघको टोलीलाई १० गोलले पराजित गर्दै उपाधि हात पारेको हो। उपाधिसँगै मोरङले एक लाख रुपैयाँसहित ट्रफी हात पार्न सफल भयो। उपविजेता धनकुटाले ५० हजार रुपैयाँ प्राप्त गर्यो। ४१औं मिनेटमा इमा राईले पेनाल्टीमार्फत गरेको गोल नै मोरङको जितमा पर्याप्त बन्यो। धनकुटाकी भूमिका राईले डीबक्सभित्र ह्यान्ड गरेपछि मोरङले पेनाल्टी पाएको थियो। मोरङकी इमा राईले पेनाल्टीको सही सदुपयोग गरिन्। उनी प्रतियोगिताको सर्वोत्कृष्ट खेलाडीसमेत घोषित भइन्। त्यसपछि दुवै टोलीले पाएको अवसरलाई सदुपयोग गर्न नसक्दा थप स्कोर हुन सकेन। विधागततर्फ मोरङकी कल्पना क्षेत्री उत्कृष्ट गोलरक्षक, पारस चौधरी उत्कृष्ट प्रशिक्षक, आशा लिम्बू उत्कृष्ट रक्षक घोषित भए। त्यस्तै धनकुटाकी सन्ध्या रम्तेल उत्कृष्ट मिडफिल्डर, उदीयमान खेलाडी धनकुटाकी सुनिता तामाङ भए। प्रतियोगितामा दुई दुई गोल गरेका मोरङकी सावित्रा मगर र इमा राई सर्वाधिक गोलकर्ताको पुरस्कारबाट पुरस्कृत भए। विजेता तथा उपविजेता खेलाडीहरूलाई पूर्वमन्त्री सुनीलबहादुर थापा, प्रदेश १ का सांसद लीला सुब्बालगायतले पुरस्कार वितरण गरेका थिए। सोही अवसरमा अन्नपूर्ण पोस्ट् दैनिक धनकुटा संवाददाता हरिबहादुर लम्जेलसहित सञ्चारकर्मीहरू रमेशचन्द्र अधिकारी र शर्मिला राईलाई पुरस्कृत गरिएको थियो। सहिद रामकृष्ण श्रेष्ठ स्मृति प्रतिष्ठानले आयोजना गरेको प्रतियोगितामा आठ टोलीको सहभागिता रहेको थियो।"
