शीर्षक,विवरण
सी विचारधाराका बाछिटा,"२००६ साल चैत २७ गते कलकत्ताको महावीर शमशेरको टाइगर सिनेमा हलमा एकता महाधिवेशन भयो। यसले टंकप्रसादको नेपाली राष्ट्रिय कांग्रेसबाट राष्ट्रिय र नेपाल प्रजातन्त्र कांग्रेसबाट प्रजातन्त्र हटाएर नेपाली कांग्रेसको जन्म भएको हो। सोही दिन नै राणाशाहीविरुद्ध सशस्त्र आन्दोलन गर्ने निर्णय गरियो। नेपाली जनतालाई दिलाएको प्रजातन्त्रको ऋण चुकाउन २०१५ सालको आमचुनावमा रूखमा दुईतिहाइ मत खसालेर सतामा पुर्याए। तर, डेढ वर्ष पनि नबित्दै निर्वाचित सरकारलाई अपदस्थ मात्र गरिएन, प्रधानमन्त्री बीपी कोइरालालगायत शीर्षस्थ नेताहरू आठ वर्षसम्म सुन्दरी जेलमा कोचिए। ७० वर्षको इतिहासमा आधा अवधि जेल र निर्वासनमा बिताएपछि गणेशमान सिंहको नेतृत्वमा २०४६ को जनआन्दोलनले बहुदलको पुनस्र्थापना गर्दै कांग्रेसलाई पुनः सत्तारोहण गरायो। कृष्णप्रसाद भट्टराई र गिरिजाप्रसाद कोइराला प्रधानमन्त्री भए पनि आन्तरिक विवादका कारण दुवैको कार्यकाल पूरा हुन सकेन। आन्तरिक घातप्रतिघातको बाछिटाले कांग्रेसका संस्थापक नेताद्वय गणेशमान सिंह र कृष्णप्रसाद भट्टराई नै आफ्नै पार्टीबाट बाहिरिन बाध्य भए। पटकपटक निर्वाचित सरकार आन्तरिक द्वन्द्वबाट अवधि पूरा नहुँदै गिर्ने क्रम जारी रह्यो। यसबाट कांग्रेसलाई सत्ता फाप्दैन भन्ने आमधारणा स्थापित हुन पुग्यो। शेरबहादुर देउवा पार्टी फुटाएरै प्रधानमन्त्री भए। तत्कालीन राजा ज्ञानेन्द्रले शेरबहादुर देउवाको उपयोग गरेर कांग्रेसको जरोकिलो उखेल्ने कुटिल प्रयत्न गरे। तर, गिरिजाप्रसादको साहसिक निर्णय र नेतृत्वले गर्दा सात दललाई विश्वासमा लिएर राजाको विरुद्ध मैदानमा उत्रिए। फलस्वरूप, भारतमा गएर राजासँग संवाद थालेको माओवादीलाई विश्वास गरेर शान्ति प्रक्रियामा ल्याएनन्। राजाको मुखबाटै भंग भएको संसद्को पुनस्र्थापनासमेत गराउन सफल भए। त्यही संसद्बाट गणतन्त्र घोषणा गरेर नेपाललाई राजामूक्त गराए। २००७ सालदेखिको कांग्रेसको संविधानसभाको पनि चुनाव गराउने घोषणा गराए। युगान्तकारी जोखिम मोल्दै राजतन्त्रसँग गाँसिएको सालनाल चुँडालेर कोइराला नयाँ इतिहास रच्न सफल भए। एकपछि अर्को गर्दै संविधानसभामा कम्युनिस्टहरूको लगातार बहुमत भए पनि संविधान ल्याउन सफल भएनन्। अन्ततः जनताको संविधानको घोषणा गर्ने साइत प्रधानमन्त्री सुशील कोइरालालाई जुरेपश्चात् फेरि कांग्रेसको साख ह्वात्तै अकासियो। एकातिर अब्बल नेतृत्वको खडेरी र अर्कोतिर माओवादी र एमालेको अप्रत्यासित गठबन्धनले विगतको निर्वाचनमा कांग्रेस प्रतिपक्षमा घुँडा टेक्न पुग्यो। निर्वाचनको करारीहारले कांग्रेसी नेताकार्यकर्ताको चेत खुल्यो। जनताको घरदैलो चहार्नुबाहेक अर्को विकल्प नदेखेपछि राष्ट्रिय जागरण अभियान थालियो। आफ्नै संगठनात्मक सुदृढीकरण र सरकारको भण्डाफोर गर्ने हेतुले ७७ जिल्लामा केन्द्रीय प्रतिनिधि पठाएको थियो। कार्यकर्ताले नेताहरूलाई पहिले आफैं जागृत भएर गुटउपगुटको अन्त्य गर्न आग्रह गरेका थिए। कार्यकर्ताको सुझावलाई शिरोधार्य गर्दै फेरि दोस्रो चरणमा एक सय ६५ प्रतिनिधिसभा र तीन सय तीन प्रदेशसभा क्षेत्रीय समिति गठन गरेर बीपी जयन्ती पारेर पन्ध्रदिने अभियानमा जुट्यो। पहिलो चरणमा भन्दा नेताहरू सच्चिएको र निरन्तर सच्चिन वचनबद्ध भएको पनि देखियो। बीपीको जन्मजयन्ती पारेर सुरु गरेको कार्यक्रम वृक्षरोपणबाट सुरु गर्नु सादा रूख मात्र सार्नु होइन। पञ्चायतकालमा बीपी जयन्तीको दिनमा वृक्षरोपण गर्नु सरकारले निषेध गर्नुको तात्पर्य त्यस दिन कांग्रेसजनले रोपेका बिरुवामा बीपी फल्छन् भन्ने त्रास र आशयका थियो। संवेदनशील भूराजनीतिक अवस्थितिले भोलि सीको सिको गरेर मोदी अकर्षित भए भने नेपाल विचारको युद्ध मैदान बन्न के बेर ? बीपी विचारका कलमीहरू जागरण जमिनमा रोपिएको हो भने रोपेर मात्र बिरुवा हुर्कंदैन। यसको संरक्षणका लागि तारबारदेखि मलजल मात्र गरेर पुग्दैन, निरन्तर गोडगाड र वनमारा उखेल्न आवश्यक पर्छ। दोस्रो जागरणमा सारिएका नर्सरी कम्तीमा तेस्रो जागरण अभियानसम्म आइपुग्दा कतिपयमा पालुवा पलाउँछ ? यो पनि जागरणको एक मात्र गतिलो मापदण्ड हुन सक्छ। जनस्तरमा एकै स्वरमा नेताहरूलाई एकता हुन आग्रह गरिरहँदा पनि सप्तरी र सिन्धुपाल्चोकमा भने कांग्रेसका दुई गुटबीच सभास्थलमा हातपात भइछाड्यो। जुन बेला कांग्रेस प्रदेशप्रदेशमा पन्ध्रदिने जागरणको समापन गर्दै ओली सरकारको भण्डाफोर गर्दै थियो। त्यहीबेला प्रधानमन्त्री ओली सहअध्यक्ष दाहालको रोहबरमा चिनियाँ कम्युनिस्ट पार्टीका अन्तर्राष्ट्रिय विभाग प्रमुख सोङ ताओ र नेकपा विदेश विभाग प्रमुख माधव नेपालको हस्ताक्षर गराउँदै थिए। नेकपासीपीसीको छबुँदे सम्झौता पत्रमा उच्चस्तरीय भ्रमण, कार्यकर्ताको अध्ययन भ्रमण, अनुभवमा आधारित सहयोग आदानप्रदान, युवा र स्थानीय नेताबीच भ्रमणका साथै जनस्तरको सम्बन्धमा अभिवृद्धि र विचार सिद्धान्तमा आधारित वार्षिक कार्यक्रममा समेटिएका छन्। बुँदाका फुँदा जे भए पनि बलियो कम्युनिस्ट सरकारसँग खुलारूपमा हातेमालो गरेर राष्ट्रपति सीको विश्व कम्युनिस्ट आन्दोलनको हिस्सेदारीबाट नेपालका कम्युनिस्टहरू वञ्चित नहोऊन् भन्ने यसको अन्तर्य हो। दुई वर्षअघि उन्नाईसौं अधिवेशनबाट चिनियाँ विशेषतासहितको समाजवाद भनेर सी जिनपिङको विचारधारा पारित गरेको थियो। त्यसैगरी उनले अघि सारेको बेल्ट एन्ड रोड इनसिएटिभको रणनीतिको सञ्जालमा औपचारिक रूपमा प्रवेश गरिसकेको छ। विश्वको उदीयमान अर्थव्यवस्थासँग आर्थिक लाभ उठाउने कुरामा दुई मत हुन सक्तैन। तथापि नेपालले लोकतान्त्रिक समाजवादलाई संविधानले निर्देशित गरेको छ। सीको एकदलीय मोडेललाई बहुदलीय संविधानले स्वीकार गर्ने प्रश्न आउँदैन। हुन त नेपालका लागि चिनियाँ राजदूतले बुद्धिजीवीहरूको आशंकालाई चिर्दै चीनले अन्य मुलुकमा कहिल्यै विचार निर्यात नगर्ने वाचा व्यक्त गरेकी छन्। विगतमा राजा महेन्द्रले मोटर चढेर साम्यवाद आउँदैन भनेर किटान गर्दै गर्दा नेपालमा माओवादीले कांग्रेसको बुई चढेर सत्तारोहण गरे। भोलि सीको महŒवाकांक्षाले नेपालको लोकतन्त्रलाई पनि नगाँज्ला भन्न सकिँदैन। कालान्तरमा केरुङको रेल चढेर सीको विचारधारा पस्यो भने आठौं आश्चर्य नमाने हुन्छ। बीपीले कामरेड पुष्पलाललाई मेरो लोकतन्त्रप्रतिको विश्वासमा प्रतिबद्धता जनाउनु हुन्छ भने म तपाईंको आर्थिक कार्यक्रममा सही गर्न तयार छु भनेका थिए। त्यसैमा टेकेर वर्तमान संविधानले आफ्नो प्रस्तावनामा लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने लेखेको छ। र नेकपा र कांग्रेसले मानेको संविधान र सीको चिनियाँ विशेषतासहितको विचारधारामा कति फ्युजन हुन सक्छ। अथवा सीको बाछिटाले नेपालको संविधान नै बढारिन सक्ने खतरा पनि मडारिन सक्छ। संवेदनशील भूराजनीतिक अवस्थितिले भोलि सीको सिको गरेर मोदी अकर्षित भए भने नेपाल विचारको युद्ध मैदान बन्न के बेर ? पिर बूढी मरेकोमा होइन, काल पल्केला भन्ने हो।"
पहिचान सुरक्षामै चुनौती,"राजनीतिबाट धर्मलाई वञ्चित गरिएकै कारण मुलुकमा चरित्रहीनका हातमा पार्टी वा मुलुकको सत्ता पुगेको छ नेपाली राजनीतिको गति र चरित्र विचित्रको छ। राजनीतिक दलले नेपालीका लागि गर्नैपर्ने काम गर्दैनन्, नगर्नुपर्ने काम गर्छन्। प्रभावशाली भन्ने नेताहरूको सनक, स्वार्थ र विदेशीको प्रभाव र दबाबमा काम हुन्छ। नेताहरूले आन्दोलनका क्रममा र निर्वाचनका मुखमा जनतालाई भन्ने एकथोक भन्छन् त व्यवहार अर्कै हुन्छ। त्यसैको परिणाम राजनीति न स्थिर हुन सक्यो न त स्थायित्व नै। निर्वाचनका समयमा अनावश्यक र हावादारी नारा दिएर भोट बटुल्न खप्पिस छन् नेता तर सरकार गठन गरेपछि पर्दापछाडिका अवाञ्छित शक्तिको दबाब र प्रभावका आधारमा सत्ताको दुरुपयोग गर्ने महारोगबाट नेपाली राजनीति आक्रान्त छ। सरकार जनताका लागि कहिल्यै भरोसायोग्य बन्न सकेन। छिमेकी भारतमा नरेन्द्र मोदी प्रधानमन्त्री छन्। उनको भाषण सुन्न सिंगो भारतवासी लालायित हुन्छन्। उनको नेतृत्वको सरकारले जनतालाई विश्वासमा लिएर परि श्रमका साथ अहोरात्र काम गरेकै कारण दोस्रो कार्यकालका लागिसमेत जनताले मोदी नेता रहेको भारतीय जनता पार्टीलाई पहिलेभन्दा पनि मजबुत बहुमत दिएर उनीसमर्थक गठबन्धनलाई विजयी गराए। मोदी सरकारमाथि भ्रष्टाचारको आरोप लागेको छैन। उत्तरी चीनको राजनीतिक व्यवस्था फरक किसिमको भए पनि चीनले अमेरिकाजस्तो शक्तिशाली देशसमेतलाई चुनौती दिन सक्ने हैसियतमा आफूलाई पुर्याएको छ। चीनमा भ्रष्टाचारीलाई फाँसीसमेत दिन सक्ने कानुन छ। विश्वलाई चकितै पार्ने गरी उसले गर्दै आएको विकाससँग चीनका जनता सन्तुष्ट देखिन्छन्। तर ठूला दुई देशका बीचमा रहेको नेपालमा सधैं किन राजनीतिक खिचातानी मात्र हुने गर्छ ? किनकि योे देशको राजनीति नै भ्रष्टाचारमय हुँदै गएको छ ? राजनीतिमा भ्रष्टाचार कसले, किन र कसरी घुलमिल गराइरहेको छ ? यस विषयमा परिणाममुखी छलफल हुन किन सकिरहेको छैन ? नेपालको राजनीति किन यस्तो अवस्थाबाट गुज्रिँदै गएको हो भन्ने प्रसंगलाई महाभारतको युद्ध समाप्तिपछि श्रीकृष्ण र पाण्डवहरूका बीच भएको पाँचमध्ये तीनवटा प्रसंगलाई मात्र संक्षिप्त रूपमा यहाँ उल्लेख गरिएको छ। महाभारतको लडाइँ सकिएपछि आफूकहाँ जम्मा भएका पाँच पाण्डवमध्येका युधिष्ठिरलाई श्रीकृष्णले अब हस्तिनापुरको सुशासन तिमीले सम्हाल भनेछन्। यस्तो जिम्मेवारी वहन गर्न युधिष्ठिरले अनिच्छा प्रकट गरे। श्रीकृष्णले सम्झाउने क्रममा आउने कलियुगको विषयमा चर्चा गर्दा पाण्डवहरूले के हो कलियुग ? र केके हुन्छ कलियुगमा ? भनेर श्रीकृष्णसमक्ष जिज्ञासा राखेछन्। त्यसपछि श्रीकृष्णले जम्मा भएका पाँचैजना पाण्डवलाई तिमीहरू सबैजना एक्लाएक्लै जंगलमा जाओ र त्यहाँ गएर आफूहरूले देखेमध्येका अद्भूत घटना मलाई आएर सुनाओ भनेछन्। पाँचै पाण्डव जंगल गए। निर्धारित दिनमा उनीहरू सबै श्रीकृष्णसमक्ष उपस्थित भएपछि सर्वप्रथम युधिष्ठिरलाई उनले आफूले देखेका अद्भूत घटना भन्न आदेश दिएछन्। युधिष्ठिरले आफूले दुई सुँड भएको हात्ती देखेर अचम्मित भएको कुरा सुनाउँदै त्यो हात्तीको रहस्यका बारेमा जान्ने इच्छा प्रकट गरेछन्। उनको जिज्ञासा शान्त पार्ने क्रममा श्रीकृष्णले भनेछन्, कलियुगमा यस्ता मानिसले राज्य गर्ने छन्, जसले भन्छन् एउटा र गर्छन् अर्कै। उनीहरूको ध्यान जसरी भए पनि धन कमाउनमा केद्रित हुनेछ। अर्जुनले आफूले यस्तो एउटा गिद्ध देखेको कुरा सुनाए, जसको पखेटामा वेदका ऋचा त लेखिएका थिए तर त्यसले मानिसको मासु भने खाइरहेको थियो। यसको रहस्य बताउँदै श्रीकृष्णले भने, कलियुगमा यस्ता विद्वान् हुनेछन्, जो अर्काको सम्पत्ति हत्याउन सधैं उद्यत् रहने छन्। साँच्चिकै विद्वान् त कोहीकोही मात्र हुनेछन्। नेपालको पहिचान जोगाउनेभन्दा पनि आफ्नो हैसियत जोगाउने, बढाउने तात्पर्यले ल्याइएको संविधानबाट नेपाली पहिचान गुमेको हुँदा संविधानमा नेपालको पहिचान सुनिश्चित गर्ने अभियानमा नेपाली जनता जुट्नुको विकल्प छैन। नहकुलले आफ्नो पालो आएपछि जिज्ञासा राखेछन्, मैले एउटा यस्तो चट्टान देखें, जुन पहाडको माथिबाट तलतिर खस्दै थियो त्यो चट्टानले पहाडमा भएका कतिपय रूखलाई ढाल्यो तर कुनै पनि रूखले त्यो चट्टानलाई रोक्न सकेन। तर पहाडको तलतिर आएपछि एउटा सानो रूखले त्यो पत्थरलाई रोकिदियो। यसके अर्थ के लाग्छ प्रभु। श्रीकृष्णले भनेछन्, कलियुगमा मानिसको बुद्धि क्षीण र जीवन पतीत हुन्छ। जसले भगवान्को स्मरण गर्छ, हरिनामरूपी सानो वृक्षले पनि ठूलो चट्टानलाई रोक्न सफल भएजस्तै उसको जीवन सार्थक बन्छ। हजारौं वर्षअघि लेखिएको महाभारतको यो पाँच हजार वर्ष पहिलेको घटना हो। माथिको उदाहरणबाट के स्पष्ट हुन्छ भने अहिलेका शासक मुलुक र जनताप्रति समर्पित छैनन्। जसरी भए पनि चुनाव जितौं, सत्तामा जाऔं र कमाऊँ। नकमाई चुनाज जित्न नसकिने र चुनाव नजिते कमाउधन्दा गर्न नपाइने भन्ने सोचाइले समाज तहसनहस भइसकेको छ। नेतृत्वपंक्तिमा बढ्दै गएको चरित्रहीनताका कारण जनताको मनोबल खस्किँदै गएको छ। राजनीतिमा असल मानिसको पहँुच दुर्लभ हुने क्रम जारी छ। यो अवस्थामा देशलाई कसले उँभो लगाउन सक्छ ? भदौ ३० गतेको अन्नपूर्ण पोस्ट् दैनिकले सुदूरमा ३७ पुल लथालिंग शीर्षक समाचारलाई मुख्य समाचार बनाएर मुखपृष्ठमा छाप्यो। सुदूरपश्चिममा मात्र ३७ पुल भए पनि बाँकी प्रदेशमा यस्ता लथालिंग अवस्थामा रहेका पुलको संख्या दुई सयभन्दा बढी होलान्। पुल मात्र होइन, लथालिंग रहेका निर्माणाधीन अन्य भौतिक संरचनाको संख्या हजारांै होलान्। यीमध्येका कैयौं योजनाको प्रारम्भ यो सरकारका पालामा नभएर पहिलेका सरकारका पालामा भएका होलान्। तर, दुईतिहाइको सरकार गठन भएपछि त्यस्ता आयोजनाको निरीक्षण गरी तत्सम्बन्धमा श्वेतपत्रसमेत जारी गर्न सकिन्थ्यो। त्यस्ता रुग्ण आयोजनाको कामलाई गति दिन कानुनको आडमा जस्तोसुकै कदम पनि चाल्न नसकिने अवस्था थिएन। यस्तो महत्त्वपूर्ण काममा समेत यो सरकार प्रभावहीन भएको रहेछ भन्ने प्रकाशित उक्त समाचारले पुष्टि गरिरहेको छ। सोही दिन अर्को प्रमुख दैनिक पत्रिकामा प्रकाशित भूमि कानुन जमिनदारका पक्षमा भन्ने समाचारको शीर्षकले नेपाल कम्युनिस्ट पार्टीको यो सरकार हो सामन्तवादको पक्षपोषण गरिरहेको छ भन्ने प्रमाणित हुन्छ। सरकार बलियो भए पनि निकम्मा सावित भइसकेको छ। यसले संसद्मा भएको दुईतिहाइको शक्तिलाई पटकपटक दुरुपयोग गर्ने प्रयास गरेको छ। संसद्का सदस्य सार्वभौमसत्तासम्पन्न जनताको प्रतिनिधि भएजस्तो समेत देखिएका छैनन्। संसद्मा खुलेर जनताका पक्षमा छलफल गर्ने जाँगर यिनीहरूमा पटक्कै छैन। हाजिर गरेर भाग्ने कुसंस्कारले संसदीय छलफल कहिल्यै जीवन्त हुन सकेन। बनेको दुई वर्षमै संसद्रूपी कच्ची इँटाको गाह्रो भएको घरको बालुवाको जग भासिन थालिसकेको छ। यसलाई सबल बनाउने हो भने संसद्को आधारका रूपमा रहेको कच्ची घर (संविधान) को जग नफेरी हँुदैन। समयमै जग नफेर्ने हो भने घर कुनै पनि बेला धराशायी हुन सक्छ। त्यसैले कच्ची इँटाको जगको गाह्रो फेरी घरकै रेट्रोफिटिङ गर्ने कि कालान्तरमा आफू बसेको घर धराशायी हुँदा आफैं त्यसमा फस्ने भन्ने दुई विकल्पमध्ये कुनलाई छनोट गर्ने हो, नेतृत्वले बेलैमा विचार पुर्याउन आवश्यक छ। किनकि, यथास्थितिमा न यो दुईतिहाइको सरकारले आफ्नो कार्यकाल पूरा गर्न सक्छ, न त यो संसद्ले संविधान नै जोगाउन सक्छ। यी दुई विकल्पमध्ये कुनै एकलाई छान्न नसक्ने हो भने यो देशमा सलहको हुलले एकैपटक सबै बाली सखाप गरे झैं नेपालीको गौरवमय पहिचानसमेत गुमाउनेछ। टाढा बसेर मिहीन ढंगले राजनीतिको सूक्ष्म अध्ययन गर्दा दुई वर्षमै अहिलेको संविधानलाई धमिराले खाइसकेको प्रतीत हुन्छ। बालुवामाथि बनेको घरलाई कुनै पनि बेला आउन सक्ने मझौला किसिमको भूकम्पले भत्काइदिन सक्छ भन्ने मान्यताका साथ त्यस्तो धरापमा परेको घरलाई आफ्नै बलबुता र शक्तिले जोगाउने कि उक्त घर भत्काउन पहिलेजस्तै अब पनि बाह्य शक्तिसँग फेरि मुख ताक्ने ? नेपालमा केही समय अघिदेखि बनाउन सुरु गरिएका बाटो, पुलजस्ता भौतिक संरचना निर्माणका काम कम गुणस्तरको हुने गरेको छ। कतिपय ठेकेदारले बनाएका पुलको जग निर्धारित गहिराइसम्म खन्दै नखनी माथिबाटै जग उठाएका कारण निर्माणको काम नै स्थगित गर्नुपरेका समाचार प्रायजसो आइरहन्छन्। कतिपय अवस्थामा मापदण्डविपरीत बनाइएका त्यस्ता पुल भत्काई निर्धारित मापदण्डबमोजिम बनाउन लगाउने निर्णय गरेको समाचार पनि आउने गरेको छ। प्रारम्भदेखि हुनुपर्ने निगरानी किन र कसको दबाब वा प्रभावमा गरिएन र समय भड्केपछि मात्र निगरानी वा निरीक्षणमा सरकार किन क्रियाशील हुँदै छ ? सत्ताको स्वादमा रमाउनेहरूकै स्वार्थका कारण यी सब काम भइरहेका हुन्छन् भन्ने जगजाहेर छ। प्रायः सबै दलले बदनाम ठेकेदार, दुई नम्बरी स्वनामधन्य व्यापारी, राजनीतिक कार्यकर्ताको आवरणमा पहिचान बनाएका बिचौलियाजस्ता व्यक्तिलाई राजनीतिमा प्रोत्साहित गरेर जनप्रतिनिधि बनाएकै कारण अहिले भ्रष्टाचार वृद्धिको रफ्तार व्यापक बढ्दै गएको हो। राजनीति र भ्रष्टाचार एकअर्काको परिपूरकका रूपमा स्थापित गराइएको, राष्ट्र धर्मलाई विदेशीको प्रभावमा पारी पाखा लगाइएकै कारण नेपालको राजनीतिबाट नैतिकता र सद्विचार लोप भएर गएको हो। अहिलेको संविधान, राजनीतिक दलका केही नेता, मौजुदा निर्वाचन प्रणाली, धर्मनिरपेक्षता र संघीयताका कारण असफलताको भिरालोतर्फ चिप्लिन थालेको हो। राजनीतिबाट धर्मलाई वञ्चित गरिएकै कारण मुलुकमा चरित्रहीनका हातमा पार्टी वा मुलुकको सत्ता पुगेको छ। जनता, राजनीतिज्ञले गरेको दुष्कर्मका कारण त्राहिमाम हुन थालेका छन् भन्ने विगत १२१३ वर्षको अनुभवले प्रमाणित गरिसकेको छ। राजनीतिक हैसियतमा रहेर निर्णय गर्ने व्यक्ति, तिनलाई सहयोग गर्ने कर्मचारी, नेता र ठेकेदारका बीच रहेर सेतुका रूपमा दलाली गर्ने बिचौलिया र नेता सन्निकट ठेकेदारले बनाएका यस्ता भौतिक संरचनाको गति र अवस्था अहिले जस्तो छ, नेपालको संविधान निर्माणको इतिहास र कार्यान्वयनको स्थिति पनि त्यस्तै छ। संविधान र कानुनको आडमा गरिने कुनै पनि निर्णय पारदर्शी छैनन्, दूषित हुने गर्छन्। नेपाली मौलिकता पन्छाएर जनआन्दोलनको मुख्य जनादेशविपरीत विदेशीको साथ र सहयोगमा जारी गरिएको संविधान यति छिटै असफलताको बाटोतर्फ धकेलिन पुगेको हो भन्नेबारेमा अब धेरै घोत्लिन आवश्यक छैन। नेपाली राजनीतिक वृत्तमा देखिएको घोर चरित्रहीन प्रवृत्तिका कारण मुलुक अन्तर्राष्ट्रिय द्वन्द्वमा फसिरहेको छ। नेपालको पहिचान जोगाउनेभन्दा पनि आफ्नो हैसियत जोगाउने र बढाउने तात्पर्यले ल्याइएको संविधानबाट नेपाली पहिचान गुमेको हुँदा संविधानमा नेपालको पहिचान सुनिश्चित गर्ने अभियानमा नेपाली जनता जुट्नुको विकल्प छैन।"
राजनीतिक मायाजालको पीडा,"लोकतन्त्रमा मतदाता सर्वशक्तिमान हुन्छन् तर तिनले आफूलाई राजनीतिक मायाजालबाट मुक्त गर्न सकेनन् भने नेपालमा विकास, सम्बृद्धि र स्थिरता असम्भव हुनेछ गत साता प्रदेश नं २ को सिरहाबाट फर्किएँ। त्यहाँका केही स्थानीयले पीडा पोख्दै भने, हामी प्रदेश र केन्द्र सरकार दुवैको भ्रष्टाचार र दलीयकरणको मारमा परेका छौं। प्रशासन र स्थानीय निकायहरू यति भ्रष्ट छन् कि कुरै नगरे हुन्छ। त्यसमा पनि दलको कार्यकर्ताको सहयोग नभए तपाईंलाई बाँच्न पनि मुस्किल छ। उनको त्यो टिप्पणीले मलाई केही महिनाअघि सुदूरपश्चिम प्रदेशको दार्चुलामा आयोजित एउटा कार्यक्रममा एकजना सहभागीले पोखेको अर्को पीडाको याद दिलायो। उनले भनेका थिए, हेर्नोस्, हाम्रो क्षेत्र यस्तो भइसक्यो, यहाँ कांग्रेसले व्यवस्थापन गरेको बनमा कम्युनिस्ट घाँसदाउरा गर्न जाँदैनन्, कम्युनिस्टले व्यवस्थापन गरेको बनमा कांग्रेस घाँसदाउरा गर्न जाँदैनन्। कांग्रेसको घरमा कम्युनिस्ट मलामी जाँदैनन्, कम्युनिस्टको घरमा कांग्रेस मलामी जाँदैनन्। कांग्रेस र कम्युनिस्ट परिवारको बीचमा बिहेवारी चल्दैन। माथि उल्लिखित दुई टिप्पणी प्रदेश नं २ वा सुदूरपश्चिमको मात्र कथा होइन। त्यही नै रूपमा नभए पनि, त्यस्तै कथा विभिन्न स्वरूपमा सुदूरपूर्व, सुदूरउत्तर, सुदूरदक्षिण अनि मध्य काठमाडौंमा पनि प्रतिध्वनित हुने गर्छ। काठमाडौं क्षेत्र नं एकबाट गत संघीय निर्वाचन लड्दाका मेरा दुई अनुभव कम विडम्बनापूर्ण छैनन्। काठमाडौं डिल्लीबजारस्थित घट्टेकुलाको बस्ती मूलतः हाम्रो पुस्ताले निर्माण गरेको हो। त्यहाँभित्र केही यस्ता गल्ली रहेछन् जहाँ मोटरसाइकल पनि पस्दैन। समयको यो कालखण्डमा आएर राजधानीको लगभग केन्द्रमा त्यस्तो गल्ली निर्माण गर्नुले हाम्रो विकासको विडम्बनालाई छर्लंग पार्छ। मोटरसाइकल नै नपस्ने त्यो गल्लीमा साँझ परेपछि किशोरकिशोरी हिँड्न सुरक्षित नहुनु स्वाभाविक हो। त्यहाँ आपतकालीन परिस्थितिमा एम्बुलेन्स र फायर ब्रिगेड जान सक्दैन। त्यस्तो साँघुरो गल्लीको दुवैतर्फ पिलरमा बनेका घरको लहर छ। ती घरको छेउमा तीभन्दा अल्का अरू घर छन्। कयौं घरमा नयाँ शिशु जन्मिए भने घाममा राखेर तेल लागाउने ठाउँ छैन। तर तीमध्येको एउटा घरका मालिकले हामीलाई भने, मलाई तपाईंहरू नै मन पर्छ, तपाईंहरूको पार्टीले राम्रो गर्ला जस्तो पनि लाग्छ, फलानो उम्मेदवार त मलाई मनै पर्दैन तर हामी त पूरै परिवार नै सधैं उहाँको पार्टीको समर्थक, त्यसैले उम्मेदवार मन नपरे पनि भोट त त्यही पार्टीलाई नै हाल्नुपर्छ। एकदिन हामी घरदैलोको क्रममा काठमाडौंको बानेश्वरस्थित एउटा बाटोमा पुग्यौं, जहाँ डुङडुङ धुलो उडिरहेको थियो। फुटपाथबिनाको त्यो बाटोसँगै जोडिएको एउटा घर थियो। भुईंतलामा दुईवटा पसल थिए र पहिलो तलाको एउटा कोठामा एकजना युवा, उनकी श्रीमती र उनीहरूका तीन महिनाको एकजना छोरा बस्दथे। सँगैको कोठामा ती युवाका बूढा बुवाआमा बस्दथे। मैले कति भयो यो बाटोमा यसरी डुङडुङ धुलो उड्ने गरेको ? भनेर ती युवालाई सोधें। उनले भने, धेरै भयो, ५६ वर्ष भइसक्यो। त्यसको अर्थ, उनकी श्रीमती गर्भवती हुँदा उनले चौबीसै घन्टा धुलो खाइन्, उनीहरूका तीन महिनाको छोराले जन्मेदेखि धुलो खाएको छ र उनीहरूका बूढा बुवाआमाले त्यो उमेरमा रातदिन धुलै खाएर बसेका छन्। तर पनि ती युवाले हामीलाई भने, तपाईंहरू राम्रो मान्छे हो, तपाईंहरू जस्ता मान्छे राजनीतिमा आउनुपथ्र्यो, ठूलो आँट गर्नुभयो, राम्रो भयो तर हामी त जमानादेखि फलानो पार्टी को मतदाता, तपाईंहरूलाई के ढाँट्नु, भोट त त्यही पार्टीलाई दिनुपर्छ। गत निर्वाचन लड्दादेखि नै मैले एउटा भनाइ निरन्तर दोहोर्याउँदै आएको छु लोकतन्त्रमा मतदाताको मन र मत नबदलिएसम्म देश बदलिँदैन। किनभने, अधिनायकवादमा अधिनायक सर्वशक्तिमान हुन्छन् र अन्तत्वोगत्वा उनलाई जनताले नै ढाल्ने भए पनि त्यो बडो कठिन कार्य हुन्छ। तर लोकतन्त्रमा जनता सर्वशक्तिमान हुन्छन् र जनताले चाहेअनुरूपको परिवर्तन लोकतन्त्रको सबैभन्दा ठूलो शक्ति र विशेषता हो। नेपाली समाज गहिरोसँग राजनीतिक मायाजाल मा फसेको छ। त्यसका लागि राजनीतिमा आएको विकृतिदेखि हाम्रो गरिबी, अशिक्षा र इमानमा आएको क्षयीकरण सबै जिम्मेवार छ। जहाँजहाँ राजनीति नहुनुपर्ने थियो, ती सबै ठाउँमा राजनीति भयो र जहाँजहाँ राजनीति हुनुपर्ने थियो, त्यहाँ राजनीति भएन। त्यसोभन्दा कतिपय टिप्पणीकारहरूले आफू गर्न नसक्ने, मतदातालाई दोष दिने ? अथवा मतदातालाई दोष दिएर कहिल्यै राजनीति सफल हुन सक्दैन नभनेका होइनन्। मेरो तर्क के छ भने, देशको राजनीति को चाहिँ दिनदिनै सर्वत्र विश्लेषण गर्ने तर राजनीतिको चरित्र नै बदलिदिन सक्ने अद्वितीय क्षमताका धनी मतदाता को चरित्रका बारेमा चाहिँ विश्लेषण गर्नै नहुने माहोल निर्माण गर्यौं भने त्यो समाज रूपान्तरणका लागि प्रत्युत्पादक हुन्छ। केही समयअघि समग्र नेपाली राजनीति र विद्वत समाजका एकजना परिचित व्यक्तित्व कांग्रेस नेता प्रदीप गिरीले भने, देश परिवर्तन गर्ने बेलामा लाखौंको संख्यामा तपाईंहरू सडकमा निस्कने अनि भोट दिने बेलामा चाहिँ जसले सबैभन्दा बढी खर्च गर्छ, जो सबैभन्दा बढी चोर छ, त्यसैलाई जिताउने ? अब सोच्नुपर्छ। गिरीको र मेरो टिप्पणीका शब्दविन्यास फरक भए पनि भाव उही थियो। हामीले राजनीतिक शुद्धीकरणको महŒवाकांक्षा राख्दै गर्दा समाजको त्यो जकडिएको सोचमा परिवर्तन ल्याउन सकेनौं भने कुनै पनि हालतमा यो देशको राजनीति सुध्रिन सक्दैन। हो, परिवर्तनका लागि विश्वासिलो विकल्पको आवश्यकता पर्छ। विकल्प दिन्छु भन्नेहरूले विश्वास जित्न पनि सक्नुपर्छ। तर हामीले नेपाली राजनीतिका चुनावी परिणाम हेर्र्यौं भने विश्वासिलो विकल्प हुँदा पनि महाभ्रष्ट र असक्षमहरूलाई चुनावमा बारम्बार जिताएका प्रशस्तै उदाहरण छन्। एउटा सार्वजनिक कार्यक्रममा इमानका लागि अतुलनीय सम्मान कमाएकी पूर्व प्रधानन्यायाधीश सुशीला कार्कीले दिक्क मान्दै भनिन्, म आजकल किंकर्तव्यविमूढ छु। के बोल्ने, के नबोल्ने ? मलाई अचम्म लागिरहेको छ। रघुकुल रीत सदा चली आयो भन्ने हाम्रो भनाइ छ। हिजोको सरकार पनि त्यही, आजको सरकार पनि त्यही। जनताले भोट दिन्छन्, आश गर्छन्, फेरि त्यही छ। त्यसैगरी डा गोविन्द केसीसँगै स्वास्थ्य क्षेत्र र चिकित्सा शिक्षा सुधारको अभियानमा निरन्तररूपमा लागिपरेका डा जीवन क्षेत्रीले एउटा आलेखमा आफ्नो पीडा यसरी पोखेवर्ष बिते। दशक बिते। चुनाव आयो। मताधिकारको नाममा बुथमा गएर तिनै पीडकलाई भोट हाल्यौं। त्यसपछि जे हुनुपथ्र्यो, अहिले त्यही भइरहेको छ। अमेरिकाको न्युयोर्कमा डेमोक्य्राटिक पार्टीको एउटा चुनावमा २० वर्षदेखि बलियो पकड जमाएर बसेका एकजना नेतालाई २८ वर्षीया अलेक्जान्ड्रिया अकासियो कोर्टेजले देश बदलिने हो भने, हामी बदलिनुपर्छ भन्ने नारा दिँदै हराइ दिइन्। देश बदल्न हामी बदलिनुपर्छ भन्ने संकेत नेपालमा गत निर्वाचनमा थोरै देखियो तर खासै देखिएन। इमानको खडेरी परेको देशमा इमानकी प्रतीक पूर्व प्रधानन्यायाधीश सुशीला कार्कीमाथि महाअभियोग लगाउने नेपाली कांग्रेसका कयौं भ्रष्ट नेताहरूलाई हामीले मजाले चुनाव जिताइदियौं। डा गोविन्द केसीको पक्षमा सडक र सामाजिक सञ्जालमा चर्का नारा लगायौं तर उनको अस्तित्व नै मेट्न खोज्ने पूर्व एमालेलाई काठमाडौंलगायत देशभरका सहर, बजार, गाउँमा हामीले अत्यधिक मत दियौं। तसर्थ, देशको अवस्थाका लागि ओली, प्रचण्ड, देउवा, तिनी वरिपरिका नेता र तिनका पार्टीमात्र जिम्मेवार छन्, मतदाता जिम्मेवार छैनन्, मतदाताको जिम्मेवारीको चर्चै गर्न हुँदैन भन्नु र चर्चा गरिहाल्यो भने मतदातालाई दोष दिने ? भनेर ठाडो टिप्पणी गर्नु गलत हुन्छ। वास्तविकता के हो भने नेपाली समाज गहिरोसँग राजनीतिक मायाजाल मा फसेको छ। त्यसका लागि राजनीतिमा आएको विकृतिदेखि हाम्रो गरिबी, अशिक्षा र इमानमा आएको क्षयीकरण सबै जिम्मेवार छ। जहाँजहाँ राजनीति नहुनुपर्ने थियो, ती सबै ठाउँमा राजनीति भयो र जहाँजहाँ राजनीति हुनुपर्ने थियो, त्यहाँ राजनीति भएन। राजनीति हुनुपर्ने संसद् धेरैजसो खालि रह्यो अनि संसद्बाट बाहिरिएको राजनीति नेताको घर हुँदै स्कुल, कलेज, विश्वविद्यालय, अस्पताल, सरकारी कार्यालय, व्यापारव्यवसाय, सञ्चार गृह, खेलकुद, सामाजिक संघसंस्था, घरका कोठाचोटा, बैठक कक्षमा प्रवेश गर्यो। सुरुमा नेताहरूले आफ्नो स्वार्थपूर्तिका लागि प्रवेश नहुनुपर्ने ठाउँमा राजनीतिलाई प्रवेश गराए र प्रत्यक्षअप्रत्यक्षरूपमा अनेकौं प्रलोभन देखाएर सर्वसाधारणलाई राजनीतिक मायाजालमा फसाए। तर त्यो मायाजालभित्र पार्टी र राजनीतिकर्मीहरूसँगको निकटतामा निहित लाभको स्वाद चाख्न थालेपछि नागरिकको ठूलो पंक्ति पनि त्यसैमा रमाउन थाल्यो। त्यो एउटा यस्तो दुष्चक्र बन्यो जहाँ रहँदा अधिकांशले केही न केही सुरक्षा र केही न केही फाइदा पाइ नै रहे। जनताको ठूलो हिस्सा स्वतन्त्र नभएर पार्टीभक्त नागरिक भइदियो, व्यक्तिले पायो, देशले गुमायो। देशले गुमाएपछि व्यक्तिगत प्राप्तिको दीर्घकालीन अर्थ हुँदैन। तर मायाजाल यस्तो बन्धन हो जसमा परेको बेला व्यक्ति मस्त भ्रममा बाँचेको हुन्छ र उसले दीर्घकालीन परिणामका बारे सोच्नै सक्दैन। मायाजालबाट बाहिर निस्कँदा ढिलो भइसकेको हुनसक्छ। राजनीतिसँगै राजकाज राजनीति र कला आधुनिक समाजको भावुकी र सतहीकरण भत्काउन जान्ने, बनाउन नजान्ने राजनीति समग्र नेपाली मतदाताको अवस्थालाई व्याख्या गर्न आजभोलि मैले एउटा मनोवैज्ञानिक शब्दावली पनि प्रयोग गर्ने गरेको छु। स्टकहोम सिन्ड्रोम भनिने उक्त अवस्थाका लक्षण सबैभन्दा पहिले सन् १९७३ मा स्विडेनको राजधानी स्टकहोममा एउटा बैंक लुटिँदा अपहरण गरिएका व्यक्तिहरूमा पहिचान गरिएको थियो। सो समस्याबाट पीडित अपहृत व्यक्तिहरू, अपहरणकारीबाट प्रताडित भए पनि अपहरणकारीसँगै भावनात्मक सम्बन्धमा यसरी बाँधिन्छन् कि त्यसबाट उनीहरू अलग हुनै सक्दैनन्। पुराना प्रमुख राजनीतिक दलहरूले नेपाली समाजमा स्टकहोम सिन्ड्रोम विकास गरिदिएका छन्। परिणामस्वरूप, समग्रमा नेपाली मतदाताहरू आफूमात्र होइन आफ्ना साना, निर्दोष छोराछोरीलाई हर दिन विषादीयुक्त तरकारी सेवन गर्न वाध्य पार्छन्, छोराछोरीलाई गुणस्तरहीन स्कुल पठाउँछन्, गुणस्तरहीन अस्पताल जान्छन्, घरखेत बेचेर उपचार गर्छन्, नराम्रो बाटोघाटोमा हिँड्छन्, परिवारको आयस्तर न्यून राख्छन्, सबै दुःख सहेर चप्पल लगाउँदै काठमाडौँ पसेका र कुनै उद्यम र आम्दानीबिना विदेश घुम्ने र उपचार गर्ने नेताहरूलाई निरन्तर भोट हाल्छन्। जसले जीवनभर आफू, परिवार र देशलाई पीडा दिए तिनैलाई सय केजीको माला लगाइदिन्छन्। थाहै नपाइ स्टकहोम सिन्ड्रोमबाट पीडित भएको अथवा राजनीतिक मायाजालको पीडामा बाँचेको हाम्रो समाजले समाजको अत्यधिक राजनीतीकरणका कारण आफ्नो र आफ्नो परिवार अनि सिंगो देशको जीवनमा परेको असरका सम्बन्धमा सही मूल्यांकन गर्नै सकेको छैन। नेतासँगको निकटताका कारण आफैंले कुनै उच्च पद पाउँदा, आफ्ना छोराछोरी या आफन्तलाई जागिर लगाउँदा, कुनै व्यापारव्यवसायमा असाधारण प्रगति हुँदा, अकुत सम्पत्ति कमाउँदा अथवा स्थानीय स्तरमा म फलानो पार्टीको फलानो समितिको फलानो भनेर खुसीपूर्ण परिचय दिँदा हामी त्यसलाई उपलब्धि र सफलता ठान्दछौं। म २० वर्षदेखि फलानो पार्टीको मतदाता भन्दा हामी गर्व गर्छौं। अनि त्यही पार्टीका तिनै नेताले भ्रष्टाचार गर्दा अथवा सहरबजारको बेहाल बनाउँदा हामी गाली गरेर बस्छौं। पद, पैसा र अन्य लाभको व्यक्तिगत लालसाबाट माथि उठ्न नसक्दा क्षणिकरूपमा हामीले फाइदा हासिल गरेको देखिन्छ तर त्यो क्रममा देशले पद्धति र सुशासन गुमाउँछ। त्यसबाट अन्तत्वोगत्वा आफैं, आफ्नो परिवार र सन्तानलाई अपूरणीय क्षति पुग्छ। नेपाली समाज त्यही क्षतिको सिकार भएको छ, जहाँ निश्चित व्यक्तिहरूले पाइरहेका छन्, देशले गुमाइरहेको छ। विकल्प भन्नेका कुरामात्र ठूला हुन् त्यसैले पुरानै पार्टीलाई भोट हाल्छु, सबै उस्तै छन् म एकजना सज्जन हुन खोजेर केही हुन्न, देश बनाउन म समय पनि दिन्न, खल्तीबाट पैसा पनि झिक्दिन तर यो देशचाहिँ बन्नु पर्यो भन्ने मानसिकता बोकेर केही बदलिनेवाला छैन। निरन्तरको उही कृयाले फरक परिणाम दिँदैन। त्यसैले हामी बदलिनैपर्छ। हाम्रा सोचाइहरू बदलिएन भने भ्रष्ट, असक्षम र दूरदृष्टिहीनहरूबाट शासित हुनुको अर्को विकल्प छैन। अब हामीले आफूलाई अनावश्यकरूपमा राजनीतिको रङमा डुबाउँदा गर्व होइन, चिन्ता गर्नुपर्छ। नेपाली समाजका लागि श्राप बनिरहेको शिक्षक, प्राध्यापक, कर्मचारी, वकिल, डाक्टर, इन्जिनियर, पत्रकारहरू जस्ता पेसागत भातृ संगठनहरू खारेज गर्नैपर्छ। हामी जानीनजानी फसिरहेको गहिरो राजनीतिक मायाजालबाट आफूले आफैंलाई मुक्त गर्न सकेनौं भने यो देशको विकास, सम्बृद्धि र स्थिरताका लागि घातक बनिसकेको कांग्रेस र कम्युनिस्टरूपी राजनीतिक दलदलबाट हामी उम्कन सक्ने छैनौं। त्यसका लागि अहिलेदेखि नै प्रयास गर्नुपर्छ, चुनावको मुखैमा एक्कासी त्यो काम सम्भव हुँदैन। अन्त्यमा फेरि एकपल्ट दोहोर्याउँ लोकतन्त्रमा मतदाता सर्वशक्तिमान् हुन्छन्, मतदाताको मन र मत नबदलिएसम्म देश बदलिँदैन। मन र मत बदलिन मतदाता राजनीतिक मायाजालबाट मुक्त हुनैपर्छ। नत्र नेताले सुख पाउने र जनताले दुःख पाउने क्रम जारी रहनेछ। मिश्र साझा पार्टीका संयोजक हुन्।"
खाडी एनआरएनको अवमूल्यन,"गैरआवासीय नेपाली संघको (एनआरएनए) नवौं अन्तर्राष्ट्रिय सम्मेलन यही अक्टोबर १५ तारिखदेखि काठमाडौंमा सुरु हुँदैछ। हरेक दुई वर्षमा यो सम्मेलन आउँछ र जान्छ। सम्मेलनले केही न केही महत्त्वपूर्ण निर्णय गर्ने गरेको छ। भूकम्पपीडितका लागि लाप्राक बस्ती निर्माण, शंखमूल बगंैचा, उज्यालो नेपाल र एनआरएनए फाउन्डेसन जस्ता केही मेगा प्रोजेक्टहरू सञ्चालन गरेको छ। लाप्राक बस्ती निर्माण सम्पन्न हुने क्रममा छ। शंखमूल बगंैचा नेपाल सरकारलाई यसअघि नै हस्तान्तरण गरी सकिएको छ। अघिल्लो सम्मेलनले नेपाल पोलिसी इन्स्टिच्युट को अवधारणा अघि सार्यो। यसले विदेशमा रहेका नेपालीको भूमिकामा जोड दिँदै सामाजिक तथा आर्थिक विकासका लागि विकासनीति तथा अध्ययन संस्था अर्थात् थिंक ट्यांक को स्थापना गरेको छ। राष्ट्रिय योजना आयोग र नेपाल पोलिसी इन्स्टिच्युटबीच एमओयु मा हस्ताक्षर भएर सहकार्य गर्ने दिशामा एनआरएन अगाडि बढेको छ। थिंक ट्यांकले खासगरी प्रदेश स्तर एवं स्थानीय तहमा श्रम आप्रवासन, रेमिटेन्सको प्रयोग, सामाजिक सुरक्षा, राजस्व र खर्च व्यवस्थापन, अन्तर्राष्ट्रिय लगानी, व्यापार र पर्यटन, शिक्षा, स्वास्थ्य, वातावरण, कृषि, प्राकृतिक स्रोत र आगामी सन् २०३० सम्मको दिगो विकास लक्ष्य आदि विभिन्न विषयमा केन्द्रित रही काम गर्ने जनाइएको छ। भनेबमोजिम, बोलेबमोजिम र लेखेबमोजिम एनआरएन संस्थाले यस अवधारणालाई एक्सन मा गएर व्यवहारमा कसरी उतार्न सक्छ यसले नै एनआरएनको भविष्य कोर्नेछ। अन्ततः नेपाल सरकारले वैदेशिक रोजगारीमा गएका नेपालीबाट रेमिटेन्स मात्र हैन सीप र ज्ञान पनि आर्जन गर्ने ढोका खुलेको छ। सन् २००३ मा स्थापना भएको एनआरएनको विश्वभरका ८१ देशमा आफ्ना शाखा सञ्जाल (एनसीसी) रहेका छन्। यकिन तथ्यांक नभए पनि झन्डै तीन करोड नेपालको जनसंख्यामध्ये ५० लाख नेपाली देशबाहिर छन् भन्ने अनुमान गरिन्छ। ती ५० लाख गैरआवासीय नेपालीमध्ये ३० लाख नेपाली मध्यपूर्वका खाडी मुलुक र मलेसियामा श्रम बेचिरहेका छन्। मध्यपूर्वका ११ मुलुकमा एनआरएनहरू क्रियाशील छन्। मध्यपूर्वमा रहेका एनआरएन एनसीसीहरूको २०१७०१९ कार्यकालको अवस्थालाई हेर्ने हो भने केही एनसीसीलाई छोडेर अधिकांश एनसीसीमा म्यानपावर व्यवसायी नेतृत्वमा थिए। कतिपय देशमा त स्वयं नेतृत्व नै अवैध मानव ओसारपसारमा संलग्न भएको समेत पाइयो। विशेष गरी नेपाली दूतावास र नेपाल सरकारका निकायसँग आफ्नो पहुँच बढाउन म्यानपावर व्यवसायीले एनआरएनको प्लेटफर्म प्रयोग गरेको पाइन्छ। यी एनसीसीहरूको हिसाबकिताब हेर्ने हो भने बैदेशिक रोजगारीमा गएर दुःख पाएका नेपालीको उद्धारमा आफ्नो बजेटको १० प्रतिशत रकम पनि खर्च नगरेको तथ्यांक छ। नेपाल सरकारले अगाडि सारेको फ्रि भिसा र फ्रि टिकटको कानुन अवज्ञा गर्नेमा उनीहरू नै अग्रपंक्तिमा छन्। त्यसो भए के मध्यपूर्व र मलेसियामा नेतृत्वदायी भूमिका निर्वाह गर्ने कोही पनि सक्षम विद्वत वर्ग कार्यरत छैनन् त ? कयौं इन्जिनियर, डाक्टर, व्यवसायी र प्रोफेसर यहाँ छन्। तर सुरुवाती अवस्थादेखि नै यी क्षेत्रमा म्यानपावर व्यवसायी हाबी हुने र उनीहरूको कारण संस्था नै बद्नाम हुने गरेकाले ती विद्वत वर्ग खुलेर एनआरएन अभियानमा लागेको देखिन्न। अन्जानमा जेल बसेकालाई आर्थिक सहयोग र कानुनी परामर्शसम्म दिने मात्र नभई वैदेशिक रोजगारीमा गएकाहरू रातो बाकसमा फर्किंदै गर्दा उनीहरूको परिवारलाई थोरै पनि सहयोग गर्ने हैसियत खाडीका एनआरएनएसँग छैन। मध्यपूर्व र मलेसियाका गैरआवासीय नेपाली भोट बैंक भएका छन्। ती भोट कोही कसैको स्वार्थमा, कसैको जितमा पैसामा साटिने गरेका छन्। हरेक सम्मेलनमा हुने निर्वाचनमा यी देशमा रहेका प्रतिनिधि निर्णायक हुन्छन्। यसै कारण मध्यपूर्व र मलेसियामा रहेका यी भोट किनिने र बेचिने कार्यले वैदेशिक रोजगारीका मुख्य मुद्दा ओझेलमा पर्ने गरेका हुन्। बाहिरी आवरणमा देखाउनकै लागि भए पनि करोडौंको उद्धार कोषको घोषणा गरिन्छ। तर त्यसबाट वैदेशिक रोजगारीमा गएका कोही पनि नेपाली लाभान्वित हुँदैनन्, भए पनि नगन्य भएका छन्। एनआरएन संस्था आफंैले वैदेशिक रोजगारीमा गएकाहरूको हितमा ठोस कदम चाल्न सकेको छैन। चालेका कदम पनि टुंगोमा पुर्याउन सकेको छैन। स्थापनाकालदेखि हालसम्म आउँदा यी मुलुकमा रहेका गैरआवासीय नेपालीले मूल नेतृत्व पाउन सकेको छैन। यो क्षेत्रमा कार्यरत नेपाली कोही पनि नेतृत्वका लागि सक्षम छैनन् त ? यी मुलुकमा रहेका एनआरएन अभियानकर्ताको मूल्यांकन आवश्यक छ। देशबाहिर रहेकामध्ये आधाभन्दा बढी नेपाली भएका यी मुलुकका गैरआवासीय नेपालीले संस्था हुनुको लाभ किन लिन सकेका छैनन् त ? वैदेशिक रोजगारीमा उल्लेख्य काम गर्न सफल हजारे अभियानका नेता ओमानका डीबी क्षेत्रीले वैदेशिक रोजगारीमा गएकाको सामाजिक सुरक्षामा महŒवपूर्ण भूमिका निर्वाह गरेका छने। उनकै सोच र पहलमा सामाजिक सुरक्षा कोषको (सञ्चय कोष) अवधारणासहितको कानुन निर्माणको प्रक्रियामा छ। यसले तीसौं लाख नेपालीको भविष्य सुरक्षित हुने अपेक्षा गरिएको छ। क्षेत्री एनआरएन नेतृत्वका लागि योग्य नठहरिँदा उनी अन्यायमा परेको आभास हुन्छ। खाडी मुलुकमा एनआरएन स्थापना गर्दै गर्दा एनआरएन भन्ने संस्था युरोप र अमेरिका बस्ने नेपालीको संस्था हो भन्ने आरोप लाग्थ्यो। अहिले पनि केहीले सोही आरोप लगाइरहन्छन्। खाडीमा रहेका एनआरएन अभियन्ता नेपाली जनसंख्यालाई शक्तिको रूपमा उपयोग गर्दै युरोप र अमेरिकालगायत अन्य देशमा रहेका नेपालीको प्रविधि र पैसालाई खाडीमै रहेका नेपालीको हितमा प्रयोग गर्ने सपना बाँड्थे र अझै पनि बाँड्दै छन्। तर के भइदियो भने, अन्य देशका एनआरएनहरूले खाडीका मजदुर नेपालीलाई प्रयोग गरेर दोहोरो नागरिकताको माग पूरा गरे। संविधानमै लेखाउन सफल भएका छन्। तर, खाडी मुलुकको हस्पिटलको कोमामा रहेका जम्माजम्मी १५ जना नेपालीको उद्दारमा खाडीकै एनआरएनले केही गर्न सकेनन्। न त एनआरएन संस्थालाई नै उनीहरूको उद्धारमा प्रयोग गर्न सक्यो। जानअन्जानमा कयौं नेपाली यी देशमा जेलको छिँडिमा दिनरात कटाइरहेका छन्। कयांै नेपाली अपांग भएर घर फर्किएका छन्। उनीहरूको उद्धार र सहयोगका लागि सानो प्रयाससम्म गरेन। सम्बन्धित देशका केही एनसीसीहरूले क्षमताले भ्याएसम्मको सहयोग गरे पनि ठूलो संस्थाको ठूलो शक्ति प्रयोगमा मध्यपूर्व र मलेसियाका एनआरएनकर्मी असफल भएका छन्। वैदेशिक रोजगारीमा रहेको अवस्थामा अंगभंग भएकाको परिवारको भविष्यका लागि केही गर्न सकेनन्। अन्जानमा जेल बसेकालाई आर्थिक सहयोग त के कानुनी परामर्शसम्म दिने मात्र नभई वैदेशिक रोजगारीमा गएकाहरू रातो बाकसमा फर्किंदै गर्दा उनीहरूको परिवारलाई थोरै पनि सहयोग गर्ने हैसियत खाडीका एनआरएनएसँग रहेन।"
सागका लागि छानिए कुस्तीका २० खेलाडी,हेटौंडा : १३ औं दक्षिण एसियाली खेलकुद (साग) का लागि कुस्तीतर्फका खेलाडी छनौट भएको छ। हेटौंडास्थित जिल्ला खेलकुद विकास समितिको कभर्डहलमा जारी बन्द प्रशिक्षणमा सहभागी ४० खेलाडीमध्ये सागमा प्रतिस्पर्धा गर्न २० जना छनौट भएका हुन् । दोस्रो चरणमा २८ जना खेलाडी छानिएका थिए । तीमध्ये ८ जना बुधबारको अन्तिम छनौटबाट बाहिरिएका छन् । छनौट भएका मध्ये १० जना पुरुष र १० जना महिला रहेका छन् । मंसिरमा नेपालमै हुने साग गेमको तयारीका लागि असोज अन्तिम साता भारतका कुस्ती खेलाडीसँग मैत्रीपूर्ण प्रयितोगिता हुने नेपाल कुस्ती संघका अध्यक्ष राज मोहम्मद मिया अन्सारीले बताए । त्यसलगत्तै मैत्रीपूर्ण प्रतिस्पर्धाका लागि खेलाडीलाई इरान पठाइने उनले जानकारी दिए । नेपालले चौथो सागदेखि पुरुषतर्फ कुस्ती खेलमा सहभागिता जनाइरहेको छ । १२ औं सागबाट महिलातर्फ पनि कुस्ती खेलमा नेपालले सहभागिता जनाउँदै आएको छ । कुस्ती संघका कोषाध्यक्ष जब्स खानले सागमा कुस्तीतर्फको प्रतियोगिता जनकपुरमा गर्ने तयारी भइरहेको जानकारी दिए । १३ औं सागको लागि बन्द प्रशिक्षमा रहेका कुस्तीका खेलाडी छनौट गरिँदै।
विश्वकप छनोट : अस्ट्रेलियाविरुद्ध उत्कृष्ट प्रदर्शनको अपेक्षा,"काठमाडौं : सन् २०२२ को कतार विश्वकप छनोटअन्तर्गत अस्ट्रेलियासँग खेलिने खेलमा नेपालले उत्कृष्ट प्रदर्शनको आशा गरेको छ । नेपाली टोलीका प्रशिक्षक योहान कालिनले अस्ट्रेलिया समूहको सबैभन्दा बलियो टोली रहेकाले नेपालको लक्ष्य उत्कृष्ट प्रदर्शन गर्ने बताए । चाइनिच ताइपेईको खेलले खेलाडीमा जोस पलाएको छ । नेपालको प्रयास अस्ट्रेलियासँग राम्रो खेल्नु हुनेछ, कालिनले भने । नेपालका गोलरक्षक किरण चेम्जोङले विश्व कप खेलिसकेको अस्ट्रेलियासँग खेल्न पाउनु नै आफूहरूको भाग्य भएको बताए । गोर्खाली नामको निडर पहिचानलाई हामी बिर्सने छैनौं । अस्ट्रेलिया बलियो भए पनि राम्रो टक्कर दिने वाचा गरेका छौं, अखिल नेपाल फुटबल संघ (एन्फा) ले मंगलबार आयोजना गरेको बिदाइ कार्यक्रममा किरणले भने । विश्वकप दोस्रो चरणको छनोटअन्तर्गत नेपालले असोज २३ गते उसैको मैदानमा खेल्दैछ । एन्फाले मंगलबार नै अस्ट्रेलियासँगको खेलका लागि २३ सदस्यीय खेलाडी टोलीको घोषणासमेत गरेको छ । प्रशिक्षक योहान कालिनले टोलीमा दुई जना खेलाडी परिवर्तन गरेका छन् । कालिनले यसअघि चाइनिज ताइपेईविरुद्धको खेल गुमाएका अजित भण्डारी र नवयुग श्रेष्ठलाई टोलीमा समावेश गरेका छन् । चोटका कारण यसअघि अजित र नवयुगले खेलेका थिएनन् । अस्ट्रेलियापछि नेपालले असोज २८ गते जोर्डनसँग खेल्नेछ । जोर्डनसँगको खेल पनि यही टोलीले खेल्ने एन्फाले जनाएको छ । नेपाली टोली अस्ट्रेलियाबाट सीधै जोर्डन प्रस्थान गर्नेछ । गोलरक्षक किरणको कप्तानीमा रहेको टोलीका अन्य दुई गोलरक्षकमा विकेश कुथू र विशाल श्रेष्ठ छन् । रक्षकमा सरोज दाहाल, अजित भण्डारी, दिनेश राजवंशी, अनन्त तामाङ, देवेन्द्र तामाङ, रजिन धिमाल र सुमन अर्याल छन् । मिडफिल्डरमा रोहित चन्द, सुनील बल, रवि पासवान, अञ्जन विष्ट, सुजल श्रेष्ठ, हेमन गुरुङ, विक्रम लामा, तेज तामाङ, सन्तोष तामाङ र विशाल राई छन् । स्ट्राइकरमा विमल घर्तीमगर, अभिषेक रिजाल र नवयुग श्रेष्ठ छन् । छनोट खेलमा नेपाल समूह बी मा छ । नेपालको समूहमा अस्ट्रेलिया, जोर्डन, कुवेत र चाइनिज ताइपेई रहेका छन् । नेपालले पहिलो खेलमा कुवेतसँग ७० गोलको लज्जास्पद हार खेपेको थियो । नेपालले दोस्रो खेलमा ताइपेईलाई २० गोलले पराजित गरेको थियो । सन् २०१९ सेप्टेम्बर ५ देखि सुरु भएको दोस्रो चरणको छनोट खेल सन् २०२० को जुन ९ तारिखसम्म सञ्चालन हुनेछ । नेपालले अस्ट्रेलिया र जोर्डनपछिका चार खेल भने दशरथ रंगशालामा खेल्नेछ । नेपालले कुवेतसँगको दोस्रो खेल नोभेम्बर १९ मा खेल्नेछ । यसैगरी नेपालले चाइनिज ताइपेईसँग सन् २०२० को मार्च २६ र जोर्डनसँग सन् २०२० को जुन ४ तारिखमा दशरथ रंगशालामा खेल्नेछ । नेपालले अस्ट्रेलियासँग दोस्रो खेल सन् २०२० को मार्च ३१ मा खेल्नेछ । दशरथ रंगशालाको निर्माणकार्य मंसिर ३ गतेसम्म सम्पन्न भइसक्ने राष्ट्रिय खेलकुद परिषद् (राखेप) का सदस्यसचिव रमेशकुमार सिलवालले बताए । विश्वकप खेलिसकेको अस्ट्रेलिया नेपालका लागि निकै बलियो प्रतिद्वन्द्वी हो । छनोट खेलका लागि एसियाली फुटबल महासंघ (एएफसी) ले एसियाका ४० देशलाई आठ समूहमा विभाजन गरेको छ । प्रत्येक समूहमा पाँच टोली छन् । होम एन्ड अवेका आधारमा खेलिने खेलमा दोस्रो चरणको छनोटबाट आठवटै समूहका विजेता र चारवटा उत्कृष्ट उपविजेता गरी १२ टोली तेस्रो चरणमा छनोट हुनेछन् । तेस्रो चरणमा छनोट हुने टोलीले सन् २०२३ को एसियन कप खेल्नेछन् । अस्ट्रेलियासँगको खेलअघि नेपालले प्रशिक्षण र अभ्यास खेल पनि खेल्नेछ । नेपाली टोली बुधबार अस्ट्रेलिया प्रस्थान गर्नेछ । टोलीलाई राखेपका सदस्यसचिव सिलवाल, एन्फाका अध्यक्ष कर्माछिरिङ शेर्पालगायतले बिदाइ गरे । ००० मंगलबार बिदाइपछि नेपाली टोली । अन्नपूर्ण"
