शीर्षक,विवरण
विचार र बौद्धिकता हारेको देश,"बौद्धिकताले तर्क गर्छ, नहुने कुरा हुँदैन भन्छ तर यो ग्रहण गर्ने शक्ति र हिम्मत नेतृत्वमा नरहेपछि बौद्धिकता हार्नु स्वाभाविक हो। विचार व्यक्ति, समाज र राष्ट्रको ऊर्जा हो। त्यसैको बलमा राष्ट्र र समाज उठ्ने र ढल्ने गर्छ। त्यस्तो विचार ज्ञान र विज्ञानका केन्द्रहरूले निरन्तर अध्ययन, अध्यापन, अनुसन्धान, परिष्कार र परिमार्जनबाट प्राप्त हुन्छ। विकसित र समृद्ध मुलुकहरूको विकास र समृद्धिको इतिहास पढ्दा उनीहरूको त्यो उपलब्धिमा राज्य र सरकारहरूले ज्ञानविज्ञान र प्रविधिका अनेक क्षेत्रमा गरेको लगानी, तिनको पक्षमा सावित गरेको प्रतिबद्धता ज्ञानविज्ञानका त्यस्ता केन्द्रहरूलाई राज्यहरूबाट प्राप्त संरक्षण, राज्य सञ्चालनसम्बन्धी विविध विषयमा विद्वान्हरूबीच नियमित गराइने बहस, सम्मेलन, गोष्ठी आदिबाट प्राप्त निष्कर्षलाई राज्य नीतिको रूपमा अख्तियार गरिने अभ्यासहरूले उन्नत राज्य व्यवस्था, उन्नत तन्त्र र समाज निर्माण गरेको इतिहास हाम्रासामु छ। इतिहासले बताउँछ कुनै समय भारत संसारको सबैभन्दा शक्तिशाली र समृद्ध राज्य थियो। त्यसको कारण त्यहाँका विश्वविद्यालयहरूले ज्ञान र विज्ञान क्षेत्रमा प्राप्त गरेको उपलब्धि थियो। उदाहरणका लागि त्यहाँको तक्षशिला विश्वविद्यालय ईशापूर्व ७०० मा स्थापना भइसकेको थियो। ईशापूर्व पाँचौं शताब्दीमा यो ठाउँ विश्वको प्रमुख शैक्षिक केन्द्रको रूपमा स्थापित भइसकेको थियो। विविध विषय अध्ययन गर्न विभिन्न मुलुकबाट आएका १० हजारभन्दा बढी विद्यार्थी त्यहाँ अध्ययन गर्दथे। अलगअलग विषय अध्ययन गर्ने अलगअलग केन्द्रहरू विशाल भूभागमा विस्तारित भएको अध्ययनहरूले बताएका छन्। बनारस हिन्दु विश्वविद्यालयले पनि त्यसको एउटा संक्षिप्त झल्को दिन्छ। विश्वविद्यालयको रूपमा नालन्दा विश्वविद्यालयको स्थापना त धेरै अघि भएको थियो। तर पाँचौं शताब्दीमा कुमार गुप्त प्रथमको शासनकालमा यसको विराट् संरचना निर्माण भएको थियो। यसको मुख्य भवन १४ हेक्टरमा फैलिएको पुरातत्ववेत्ताहरूले उल्लेख गरेका छन्। बाह्रौं शताब्दीसम्म विश्वको प्रमुख ज्ञानविज्ञान केन्द्रको रूपमा रहेको नालन्दा विश्वविद्यालय तुर्कहरूको आक्रमणमा ध्वस्त भयो। हजारौं शिक्षक र विद्यार्थीहरू काटिए, जिउँँदै जलाइए। नालन्दा विश्वविद्यालयको पुस्तकालयमा लगाइएको आगो ६ महिनासम्म ननिभेको उल्लेख इतिहासकारहरूले गरेका छन्। त्यसरी ज्ञान मासियो, विज्ञान हरायो, कला, साहित्य नासियो अनि भारत अन्धकार युगमा प्रवेश गर्यो। शताब्दीयौंसम्म पहिला मुसलमान र पछि अंग्रेजहरूको शासनमा रह्यो। युरोपमा एघारौं शताब्दीमा बोलोग्ना (इटाली) मा पहिलो विश्वविद्यालय स्थापना भयो। सन् ११७० मा पेरिस विश्वविद्यालय स्थापना भयो। सँगै जस्तो गरेर क्याम्ब्रिज, अक्सफोर्ड हेडलबर्ग विश्वविद्यालयहरू स्थापना भए। ती विश्वविद्यालय स्थापना हुनेबित्तिकै युरोप ज्ञानविज्ञानको केन्द्र बन्यो। भारत र चीनको समृद्धि युरोपतिर सर्यो। अमेरिकामा १६५० मा हार्वर्ड विश्वविद्यालय, १७०१ मा येल विश्वविद्यालय १७५५ मा पेनसाल्भानिया विश्वविद्यालयलगायत विभिन्न कलेज र विश्वविद्यालय स्थापना भए। अनि फेरि ती विश्वविद्यालयले आफ्ना ज्ञान, विज्ञान र विचार दर्शन निर्माणको उदार र निर्बन्ध परम्परा सँगै विश्वको शक्ति र समृद्धिको केन्द्र अमेरिका बन्न पुग्यो। आज चीनलगायत संसारका विभिन्न भागमा भएका प्रगति र समृद्धिमा तिनै अमेरिकी विश्वविद्यालयहरूबाट उत्पादित ज्ञान, विज्ञान र प्रविधिको योगदान रहेको प्रस्ट छ। लिच्छवीकाललाई नेपालको स्वर्ण युग मानिन्छ। कारण प्रस्ट छ। लिच्छवीकालीन नेपालका शासकहरू आफैं शिक्षित थिए। आफ्ना भाइभारदार र जनताका सन्तानलाई ज्ञानार्जन गर्न प्रोत्साहन गर्थे, सहयोग पनि गर्थे। भारतमा ज्ञानार्जनका लागि नेपाली जान्थे, ज्ञान, सीप आर्जन गरेर फर्किन्थे र राज्यले उनीहरूलाई उच्च सम्मानका साथ ज्ञानकै प्रसार र विस्तारमा लगाउँथ्यो। मानदेवको मानगृह र अंशुवर्माको कैलाशकुट भवन त्यो युगको विश्वकै अद्वितीय भवन थिए भनेर चिनियाँ तीर्थयात्रीहरूले उल्लेख गरेको नेपालका इतिहासकारले उल्लेख गरेका छन्। साततले उक्त भवनको माथिल्लो तलामा १० हजार मानिस अटाउँथे भनेर इतिहासकार ज्ञानमणि नेपालले नेपाल निरुक्त नामक पुस्तकमा उल्लेख गरेका छन्। सम्भवतः राजालाई नागरिकसँग एउटै थलोमा बसेर संवाद गर्न परामर्श लिन उक्त कक्ष बनाइएको थियो। संस्था भनेको कानुनको राज्य हो। कानुनी राज्यमा व्यक्ति नभई नियमकानुन प्रधान हुन्छ। व्यक्तिले परनिर्भर भएर शासन चलाउन थालेपछि कानुनी राज्यको कल्पना गर्न सकिन्न। आफ्नो संसद्का लागि एउटा भवन बनाउन नसकेर भाडाको भवनमा संसद् चलाउन परेको वर्तमान नेपालले आफ्नै इतिहासबाट सिके हुन्छ। व्यक्तिलाई विचारले क्रियाशील गराउँछ। स्पष्ट विचारले मात्रै व्यक्तिलाई सही दिशामा हिँडाउँछ। विचारवान् व्यक्तिले नै राष्ट्र र समाजलाई दिशानिर्देश गर्छ। विचारमै विचलन आएपछि न व्यक्ति बन्छ, न समाज न त राष्ट्र। नेपाली समाजले यतिबेला स्पष्ट विचार र दृष्टिकोण भएको व्यक्ति खोजेको छ, जसले राष्ट्रलाई सही दिशानिर्देश गरोस्। दुर्भाग्यवस यहीं नै हामी असफल भयौं। हाम्रा विश्वविद्यालयहरू, स्कुल र कलेजहरू सफल भए। मानिसले विचार जानेनन्, दल जाने, विचार निर्माणको पाटोमा बहस सिकेनन्, मुड्की र लट्ठी सिके। देशका भएनन् दलका र नेताका भए। अनि उनीहरूमा राष्ट्र हरायो। त्यसैले राष्ट्रनिर्माण अभियानमा कुनै राजनीतिज्ञ देखिएन, जसले समाज एकीकृत गरेर अघि बढोस्। आफूलाई राजनीतिज्ञ भन्नेहरू अहंकारले ग्रसित छन् तर त्यसले निम्त्याउने विनाशको बाटोबारे अनभिज्ञ। संरचनामा परिवर्तन ल्याएर मात्र हुँदैन निर्माण प्रयोजनमा पनि ऐक्यबद्ध हुन सक्नुपर्छ भन्ने चेत ती राजनीतिज्ञमा पलाउनै सकेन। त्यसैले त भन्ने गरिएको छ लोकतान्त्रिक अधिकारको उपयोग लोकतन्त्रमै विश्वास नहुनेहरूले गरिरहेका छन्, ज्ञान र विचार नबुझेको र नबोकेको लोकतन्त्रको अभ्यास गरिरहेका छन्। राजनीतिक पार्टीको जिम्मेवार व्यक्तिमा राजनीतिलाई हेर्ने आफ्नो दृष्टिकोण हुनुपथ्र्यो तर राजनीतिज्ञमा व्यक्तिगत र दलगत स्वार्थबाहेक फरक दृष्टिकोण भेट्नै सकिएन। निश्चित राजनीतिक विचार बोकेको व्यक्ति आफ्नो विचार र उद्देश्यबारे स्पष्ट हुनै सकेन। राजनीति गर्ने व्यक्तिको न स्पष्ट सिद्धान्त छ, न विचार र दृष्टिकोण न त भावी कार्यदिशा नै। अनि हामीले खोजेको समृद्ध नेपालको कल्पना कसरी सम्भव हुन्छ ? नयाँ पद्धति स्थापना मात्र सबैथोक होइन। राष्ट्रियता, प्रजातन्त्र र आम जनताको समृद्धि महत्त्वपूर्ण कार्यदिशा हुनुपथ्र्यो। तर नयाँ व्यवस्था स्थापनापछि पुरानो व्यवस्था फाल्न एकजुट हुनेहरू छरिएर आपसमा शत्रु हुन थाले। अनि नागरिकले कसरी प्राप्त गर्ने स्वतन्त्रता, समृद्धि र समान अवसर ? पछिल्लो ३० वर्षमा अन्तस्करणदेखि नै देश र जनताको हिमायती हुने कुनै माइकालाल देखिएन। बौद्धिकता र नैतिकताबीचको अन्तरालको उपज मान्नुपर्छ यसलाई। बौद्धिकता र नैतिकता सँगसँगै अघि बढे मात्र देश र व्यक्तिको कल्याण हुन्छ नत्र त्यसले विस्फोटको रूप लिन्छ भन्ने चेत राजनीतिज्ञमा पलाउनै सकेन। परिणाम दुईतिहाइको सरकार हुँदा पनि व्यवस्थाकै स्थिरतामा प्रश्न उठिरहेको छ। हो, राजनीतिक व्यवस्था सञ्चालन गर्न संस्थाहरू चाहिन्छ। तर यहाँ भएका संस्थाको पनि क्षयीकरण भइरहेको छ। आन्तरिक सहयोगको बाह्य कारण यहाँ कुनै संस्था बन्नै दिइएन। संस्था भनेको कानुनको राज्य हो। कानुनी राज्यमा व्यक्ति नभई नियमकानुन प्रधान हुन्छ। व्यक्तिले परनिर्भर भएर शासन चलाउन थालेपछि कानुनी राज्यको कल्पना गर्न सकिन्न। देशकै मुख्य अंग मानिने कार्यपालिका, व्यवस्थापिका र न्यायपालिका संस्था मात्र बन्न नसकेका होइनन्, स्वतन्त्र रूपमा चल्ने हैसियत पनि राख्दैनन्। योभन्दा विडम्बना के हुन सक्छ लोकतन्त्रमा ? अंगगणितमा दुईतिहाइको सरकार छ देशमा। एउटा कुनै त्यस्तो विधेयक व्यवस्थापिकामा प्रस्तुत होस्, जो आमसरोकारवालाले समर्थन गरून्। पत्रकार हितमा ल्याइएको मिडिया काउन्सिल विधेयकविरुद्ध पत्रकार सडकमा, गुठीसम्बन्धी विधेयकविरुद्ध गुठीयार सडकमा, सार्वजनिक खरिद नियमावलीको सातौं संशोधनविरुद्ध निर्माण व्यवसायी सडकमा। शिक्षा र मानवअधिकार विधेयकविरुद्ध सरोकारवालाको तीव्र आक्रोश। लोकसेवा आयोगको विज्ञापनविरुद्ध संसदीय समितिहरू। संसारकै एक मात्र हिन्दुबाहुल्य देशका हिन्दुवादी सनातन धर्म रक्षाका लागि सडकमा। बलियो सरकार कसका लागि के काम गरिरहेको छ ? विपक्षी दल त शत्रु भए, भए तर आम सरोकारवाला किन विरोध गरिरहेका छन् ? दुईतिहाइको कार्यपालिका बलियो छैन भन्ने योभन्दा पछिल्लो प्रमाण के हुन सक्छ ? राजधानी उपत्यकामा गुठी समाप्त पार्ने गरी विधेयक संसद्मा दर्ता गर्नुको औचित्य के हो ? गुठीको जग्गा हिनामिना हुनबाट जोगाउनुपर्ने सरकार आफैं त्यसबाट पछि हट्छ। पाटनको मंगलबजारमा बिहीबार भएको गुठियारहरूको प्रदर्शनले गतिलो जवाफ दिएको छ। जसले भोलि सरकारको भविष्यको समेत निर्धारण गर्ने हैसियत राख्छ भन्नेतर्फ बेलैमा सजग हुन आवश्यक छ। न्यायपालिका राजनीतिक भागबन्डाको भइहाल्यो त्यसको निष्पक्षतामा कैयौं प्रश्न उठि नै सकेका छन्। किनकि ऊ निर्देशित रूपमा चलिरहेको छ। यसबारे धेरै चर्चा सान्दर्भिक छैन। तर लोकसेवा आयोगको अधिकार खोस्ने काम कसको सल्लाहमा हुँदै छ ? राज्यका अंग एकपछि अर्को गरी जर्जर भइरहेको अवस्थामा फेरि राजनीतिक भागबन्डाले के हालत होला ? शिक्षित र सक्षम युवा बेरोजगार हुनु र सक्षम कर्मचारी अभावमा स्थानीय निकाय क्रियाशील हुन नसकिरहेको अवस्थामा एक मात्र निष्पक्ष संस्थामाथि अन्तर्घात गर्ने शैलीले मुलुकको मुहार कसरी फेरिएला ? बौद्धिकता किन आवश्यक छ भन्ने प्रश्नको उत्तर यहाँनेर चाहिएको हो। बौद्धिकताको प्रयोग भएको भए सायद हरेकजसो विधेयक विवादमुक्त हुन सक्थे होलान्। प्रधानमन्त्रीले सुरुमै बौद्धिकताको विरुद्ध कठोर बन्ने सन्देश दिएका थिए। बौद्धिकताको महत्त्व थाहा भएको भए विधेयकहरूको यो हालत हुने नै थिएन। बौद्धिकहरू किन टिक्दैनन् ? ०४८ मा बनेको दोस्रो जननिर्वाचित सरकारका परराष्ट्र सल्लाहकारमा प्राध्यापक यदुनाथ खनाललाई नियुक्त गरियो। आजसम्म देशविदेशले नेपाली भनेर चिनेमध्येकै विद्वान् मानिन्थे खनाल। राजा महेन्द्रलाई समेत कानुन उल्लंघन नगर्न चेतावनी दिने हैसियत राख्थे उनले। खनाल सल्लाहकारमा धेरै समय बसेनन्। किनकि उनको सल्लाह प्रयोग गर्न मात्र भयो उपयोग हुन सकेन। २०४९ कात्तिकमा नयाँ निजामती सेवा ऐन जारी गरियो। त्यही ऐनअनुसार तीन हजार कर्मचारी पजनीमा परे। प्रशासन सुधार अनुगमन समितिका अध्यक्ष कुलशेखर शर्मासँग परामर्शसमेत नगरी यो निर्णय भयो। शर्माले राजीनामा दिए। सरकारका प्रशासनिक सल्लाहकार दीर्घराज कोइरालाले पनि कर्मचारी पजनीको विषयलाई कारण बनाएर राजीनामा दिए। प्राध्यापक कृष्ण खनाल तत्कालीन प्रधानमन्त्री गिरिजाप्रसाद कोइरालाको दोस्रो कार्यकालमा राजनीतिक सल्लाहकार भए। तर उनी धेरै दिन टिक्न सकेनन्। उनको बौद्धिकता सरकारलाई काम लागेन। समाजमा हैसियत बनाएका व्यक्ति राजनीतिक कार्यकर्ता बन्न सक्दैन। एस म्यान बन्न नसकेपछि त्यहाँ बस्नुको औचित्य थिएन, उनी छाडेर गए। डा पीताम्बर शर्मालाई बाबुराम भट्टराई प्रधानमन्त्री हुँदा राष्ट्रिय योजना आयोगको उपाध्यक्ष बनाइयो। उनी पनि धेरै समय टिक्न सकेनन्। सायद दलको कार्यकर्ता बन्न चाहेनन् होला उनले। पछिल्लोपटक प्राध्यापक चैतन्य मि श्र सायद देशमै पहिलोपटक गठन गरिएको थिंक ट्यांक समूहमा नियुक्त गरियो। उनी पनि छोटो समयमै अलग भए। भनेको मान्नैपर्ने कम्युनिस्ट शासकीय शैलीको परिणाम हुनुपर्छ उनको बहिर्गमन। किन उपयोग हुन सकेनन् बौद्धिकहरू ? पछिल्लो २८ वर्षमा बौद्धिकताको उपयोग हुन नसक्नुका प्रतिनिधि पात्र उदाहरण मात्र हुन् यी व्यक्ति। क्षमतावान् र बौद्धिक व्यक्तिको उपयोगमा बहुदलवादी चुक्दै आउनुको परिणाम व्यवस्था बदलिए पनि अवस्था बदलिन सकेन। सबैथोक आफैंले जानेको लज्जास्पद अभिनय गर्ने राजनीतिज्ञको बुद्धि नफिरेसम्म बुद्धिजीवीलाई जुन ठाउँ दिए पनि परिणाम आउन सक्दैन। जनमत सिर्जना गर्ने बौद्धिक समुदाय हो तर उनीहरूको सहयोगको भ्यालु नभएपछि नेतृत्वको स्खलन स्वाभाविक भयो। खनाल, शर्मा र मि श्रहरूको अनुभव, ज्ञान, वुद्धि र विवेक राज्यले प्रयोग गर्न सक्नुपथ्र्यो। बौद्धिकतालाई पचाउन सक्ने आधार नै निर्माण गरिएन। राजनीतिक स्वार्थले उद्वेलित भएपछि बौद्धिकताले अर्थ राख्दैन। बौद्धिकताले तर्क गर्छ, नहुने कुरा हुँदैन भन्छ। तर यो ग्रहण गर्ने शक्ति र हिम्मत नेतृत्वमा नरहेपछि बौद्धिकताले हार्नु स्वाभाविक भयो। के भन्छन् खनाल र शर्मा तत्कालीन प्रधानमन्त्री गिरिजाप्रसाद कोइरालाको सल्लाहकारबाट किन राजीनामा दिनुभएको भन्ने प्रश्नमा प्राध्यापक कृष्ण खनालले भने, उहाँहरूले भनेको कुराको सही थाप्नुलाई मात्र सल्लाह ठान्ने प्रवृत्ति पचाउन नसकेरै मैले राजीनामा दिएको हुँ। हाम्रो शासन र प्रशासनमा प्रोफेसनल फिडब्याक लिने चलन नै छैन। आफ्नो ज्ञानले दिएको भन्दा बाहिर गएर काम गर्न चेतनाले पनि दिएन। त्यसो भए राजनीतिक सल्लाहकारमा जानुअघि नेपाली राजनीतिक चरित्रबारे जानकार हुनुहुन्थेन त भन्ने प्रश्नमा खनालले भने, राजनीतिक चरित्र बुझ्दाबुझ्दै पनि देशलाई केही दिन सकिन्छ कि भनेर गएको हुँ। मागेर गएको होइन, बोलाएर गएको हुँ। किनकि, हामीलाई पहिचानको आवश्यकता थिएन। प्रयोग हुने उपयोग नहुने भएपछि त्यहाँ बस्नुको औचित्य नदेखेरै बाहिरिएको हुँ। हो, पार्टीगत आधारमा सल्लाहकार भएर जाने व्यक्तिलाई भोलिको राजनीतिबारे चासो हुन्छ। निर्वाचनमा टिकटदेखि भोलिका लागि अर्को नियुक्ति सुरक्षित गर्नुपर्ने हुन्छ। त्यसबाहेक अरू पनि थप फाइदा लिनुपर्छ। जतिसक्दो त्यो पदको उपयोग गर्ने। जीवनभर नै अध्ययनअनुसन्धानमा बिताएको व्यक्तिमा मुलुकलाई केही दिन सकिन्छ कि भन्नेबाहेक कुनै स्वार्थ हुँदैन। बौद्धिक व्यक्तिको प्रयोग गर्ने उपयोग नगर्ने संस्कृति हावी भएपछि कुनै पनि बौद्धिक मान्छे कहीं पनि टिक्न सक्दैन भन्ने अहिलेको राजनीतिक संस्कारले सिकाएको खनाल बताउँछन्। यदुनाथ खनालजस्तो व्यक्तिलाई समेत प्रयोग गरेर उनको ज्ञान, अनुभव र विचारलाई उपयोग नगरेको राजनीतिले सही बाटो लिन्छ भन्नेमा आफू विश्वस्त नभएको खनालको भनाइ छ। बाबुराम भट्टराई प्रधानमन्त्री हुँदा योजना आयोगको उपाध्यक्ष बनाइएका प्राध्यापक पीताम्बर शर्मा सय दिन पदमा बसे। देश विकासमा योगदान दिने हैसियत राख्ने तपाईंजस्तो मान्छे किन छोटो समयमै योजना आयोग छाड्नुपर्यो भन्ने प्रश्नमा शर्माले भने, राजनीतिले खास उद्देश्य लिएर पदमा पुर्याउँछ तर त्यो मान्छेको धारणाप्रति चासो राख्दैन। उसको आकांक्षाप्रति ध्यानै दिँदैन। आत्मसम्मान नहुने पदमा औचित्यहीन भएर बस्नुभन्दा छोड्नु नै उचित लाग्यो। किनकि मसँग कुनै व्यक्तिगत स्वार्थ थिएन। निश्चित मिसन लिएर गएको थिएँ। ठूलो राजनीतिक परिवर्तनमा सहयोगी हुन सक्छु कि भन्ने थियो, जागिर खाने सोच थिएन। मेरो पद्धति निर्माण गर्ने सोचमा सहयोग र समर्थन नभएपछि बस्न उचित लागेन, शर्माले भने। कुनै पदमा अपेक्षा लिएर गइन्छ तर त्यो अपेक्षा पूरा हुँदैन भने पदमा बस्नुको मात्र औचित्य नहुने शर्माको भनाइ छ। राजनीतिले बौद्धिकतालाई प्रयोग मात्र गर्यो तर उपयोग गर्न जानेन। यो नै राष्ट्रका लागि अभिशाप सिद्ध भएको छ। बौद्धिकता र प्राज्ञिक थलोको अपमान पछिल्लोपटक बजेट निर्माणमा, विधेयक प्रस्तुतीकरणमा र तीनै तहका सरकार सञ्चालनमा बौद्धिकता हारेको छ। प्राज्ञिक र बौद्धिक अभ्यासको थलो त्रिभुवन विश्वविद्यालयलाई थला पारिएको छ। विश्वविद्यालय मात्र होइन, स्कुल र कलेज पनि राजनीतिको चरम सिकार भएका छन्। हरेक निकाय र संस्थामा दलीयकरण बौद्धिकता हारेको प्रमाण हो। विश्वविद्यालय प्रवेश गर्न दलको आबद्धता खोज्न थालिएदेखि नै बौद्धिकताको अवशान भएको छ। विचार यसै मर्यो उसै मर्यो। ज्ञान त्यसै पनि हार्यो। विश्वविद्यालय हाँक्ने उपकुलपति, रेक्टर र रजिस्ट्रार नै पार्टीगत कित्तामा नियुक्त भएपछि प्राज्ञिक थलोको गरिमाको अपेक्षा कसरी गर्ने ? प्राज्ञिक थलो राजनीतिको बिर्ता भएपछि कसरी बौद्धिकताको गरिमा रहन्छ ? राजनीतिक दाग नलागेको योग्य व्यक्तिलाई प्राज्ञिक थलो बनाउने जिम्मा दिएर विश्वास गर्न किन सकिन्न ? नेताका बारेमा हुने गरेका बहसलाई नीतिका बहसमा केन्द्रित गराउने प्रधानमन्त्री फेर्ने कुराको बहसलाई देशको मुहार फेर्न उपयोग गर्ने हो भने बौद्धिकता हार्ने छैन। बौद्धिकता जबसम्म हारिरहन्छ तबसम्म देश विकासले गति लिँदैन। परिवर्तनमा अग्रपंक्तिमा रहेको नागरिक समाज बोल्न छाडेको छ। किनकि उसलाई राजनीतिले सुन्दैन। समाज सामूहिक भावनाको विरोधी बन्दै गएको छ किनकि उसलाई राजनीतिले विभाजित गरिदिएको छ। राजनीतिले सबैलाई एकलकाँटे बन्न सिकाइरहेको छ। अरूका भावनाको कदर गर्ने मान्यता स्खलित भइसकेको छ। अनि सरकारले भनेको जनताले मान्नुपर्छ भन्ने छ र ? त्यसैले त योग्य मान्छे पाउनै छाडिएको छ। परराष्ट्रमन्त्री नै स्विकार्छन् राजदूत बनाउने मान्छे पाइएन। योभन्दा विडम्बना के हुन सक्छ ? आज नेपालीले संसारमा पहिचान बनाएको छ। तर नेपालको पहिचान जोगाउन उसलाई राजनीतिले दिँदैन भने यस्तो राजनीतिलाई किन पछ्याइरहने ? देशको धर्म, संस्कृति र मूल्यमान्यता समाप्त पार्ने राजनीतिको विकल्प किन नखोज्ने ? फेरि एकपटक उठौं देश निर्माणको अभियानमा नेता होइन नीतिप्रधान समाज निर्माण गरौं। नीतिमध्येमै श्रेष्ठ मानिने राजनीतिलाई सम्मानित बनाऔं। टिप्पणी क्रिटिकल थट बौद्धिक व्यक्तिको उपादेयता  डा विपिन अधिकारी प्रायः बुद्धिजीवीभन्दा हामीले बौद्धिकता भएको मान्छे बुझ्छौं। बुद्धिलाई जीवन चलाउनेका रूपमा व्यवसायीकरण गरेपछि बुद्धिजीवी नहुन पनि सक्छ। बुद्धिजीवी भनेको निरन्तर क्रिटिकल थिंकिङ राख्ने मान्छे हो। ऊ विवेकले बोल्छ। अध्ययनअनुसन्धानको ठूलो दायरबाट समाजका समस्याको विश्लेषण गर्छ। यसैका आधारमा जल्दाबल्दा समस्याको समाधान दिन खोज्छ। उसका दृष्टिकोण जित्ने र हार्ने उद्देश्यले राखिएको हुँदैन। शासन चलाउँदा जसरी क्याबात गर्ने भन्ने उसको दृष्टिकोण हुँदैन। उसले मूल्य, मान्यता र आदर्शका कुरा अघि सार्छ। अन्याय र अत्याचारलाई खुलेर राखिदिन्छ। सार्वजनिक बहसको विषयवस्तु बनाउँछ। त्यसैले एउटा बौद्धिक व्यक्तिले राखेको दृष्टिकोणलाई समाजका विभिन्न पक्षले आधिकारिकता दिन्छन्। विचार गर्नुस् इमान्युयल कान्ट, सात्र्र, नोम चोम्स्की, ब्रटेन्ड रसेललाई शासक बनाएको भए कति दिन टिक्थे होलान् ? शासन चलाउन बेग्लै क्षमता चाहिन्छ। कान्टको बौद्धिकता पर सार्नुभयो भने दर्शनशास्त्रको कुनै च्याप्टर पूरा गर्न सकिँदैन। चोम्स्कीलाई बुझ्नुभएन भने वर्तमान अमेरिकी सोचको सीमितता के हो थाहा हुँदैन। अमेरिकी समाजको पर्दापछाडिका अभ्यस्त चेतना केके छन् थाहा हुँदैन। बिहेबटुलो र नैतिकतादेखि युद्ध र शान्तिका बारेमा रसेलको धारणाले दोस्रो विश्वयुद्धताका हरेक साम्राज्यवादी र धार्मिक रुढिग्रस्त शासकलाई प्रभावित गथ्र्यो। तर विन्स्टन चर्चिलको ठाउँमा रसेललाई बेलायतको प्रधानमन्त्री बनाइदिएको भए के दोस्रो विश्वयुद्ध समाप्त हुन सक्थ्यो होला ? बुद्धिजीवीहरूले आफ्नो कित्ताबाट स्वतन्त्र बौद्धिक दृष्टिकोण राख्ने हो। शासन चलाउने होइन। फेरि बुद्धिजीवी भन्दैमा सबै राम्रो बाकसको साँचो उनीहरुसँग हुन्छ भन्नु हुँदैन। क्रिटिकल थट बाट शासकहरू जहिल्यै पनि लाभान्वित हुनुपर्छ। तर शासन गर्न अझ गुणहरू पनि चाहिन्छ। विज्ञ र बौद्धिकता फरकफरक कुरा हुन सक्छन्। विज्ञ प्रायः विषयगत हुन्छ। जस्तो कोही व्यक्ति भौतिकशास्त्र, अर्थशास्त्र, समाजशास्त्र वा नागरिक पढेको वा प्रयोग गरेका विषयसँग सीमित हुन सक्छ। तर बौद्धिकताको परिवेश ठूलो हुन्छ। उसले विविध विषयदेखि मूल्य र मान्यताका आधार पक्षहरू सबैको बारेमा अध्ययन गरेको हुन्छ। ऊ डिसिपिलेन भन्दा बाहिर पनि हुन सक्छ। ठूलो धरातलबाट उसले मानवीय समस्यालाई हेर्दछ। यसमा भाषा, धर्म, संस्कृति, साहित्यदेखि लिएर इतिहास, भूगोल, कूटनीति वा राजनीतिजस्ता सबै पक्षको उत्तिकै रुचि हुन्छ। बौद्धिक व्यक्तिको उपादेयता भनेको क्रिटिकल थट हो। क्रिटिकल थट हुने व्यक्तिहरू राम्रो शासक हुन्छन् भन्ने छैन। तर राम्रा शासकले उनीहरूको चुनौती खेपेका हुन्छन्। त्यसले उनीहरूलाई योग्य शासक बन्न मद्दत गर्छ। नेपाल बुद्धिजीवी फलेफुलेको ठाउँ होइन। अधिकांश पढेलेखेका मानिसको यहाँ करियर खोज्ने बानी देखिन्छ। यो स्वाभाविक पनि हो तर यसले क्षमतावान् मान्छेलाई शासककहाँ पुर्याउँछ। शासकले भक्तहरूलाई मन पराउँछ। यसकारण बौद्धिक व्यक्ति पनि झोले बन्न पुग्छन्। त्यसबाट पार्टीगत सोचाइ वा पार्टीसन थिंकिङ को वीजारोपण हुन्छ। अवसरको खोजीमा रहेका मान्छेले क्रिटिकल थट राख्न सक्दैन। शासकले समर्थन खोज्छ। बौद्धिक चुनौती उसलाई मन पर्दैन। अर्कोतर्फ बौद्धिकलाई पनि लाग्छ भोको पेटले कति दिन क्रिटिकल थट राख्ने बरु विवेकलाई खोपामा राखी हिँड्यो भने ज्ञानविज्ञानलाई कमाउने औजारका रूपमा प्रयोग गर्न सकिन्छ भन्ने मान्छेलाई लाग्छ। त्यसैले त हो नि हिजोआज हाम्रा थिंक ट्यांंक हरू परामर्श सेवाभन्दा पर जान सकेका छैनन्। हामी सबैमा समस्या छ। तर यिनै समस्याबीच समाधान खोज्नुपर्छ। स्कुल, कलेज र विश्वविद्यालयहरूलाई स्वायत्त संस्थाको रूपमा विकसित हुन राज्यले प्रशस्त लगानी गर्नुपर्छ। पढ्नेलेख्ने संस्कृति त्यस्ता स्कुल, कलेज र विश्वविद्यालय जस्ता शैक्षिक केन्द्रहरूबाट सार्वजनिक पार्क, सामुदायिक समारोह तथा सामाजिक एवं सांस्कृतिक अभ्यासहरूसम्म पुग्नुपर्छ। फरक विचार र दृष्टिकोण बचाउनुपर्छ। यसले विविधताको वैचारिक शुद्धीकरणलाई पनि मद्दत गर्छ। हामीकहाँ पत्याएका मान्छेहरू नभएका होइनन्। हिजो पनि बीपी कोइराला, प्रोफेसर यदुनाथ खनाल, ऋषिकेश शाह, योगी नरहरिनाथजस्ता प्रतिभा थिए। स्वामी प्रपन्नाचार्य पनि अद्भुत बौद्धिकताका धनी थिए। तर बौद्धिक व्यक्तिहरूको निर्माण सोचेजस्तो छिटो हुँदैन। हेनेरी किसिन्जर वा अमत्र्य सेन दुवैले लामो जीवन बाँचेका छन्। उनीहरूको बौद्धिकता आज आएर संसारले झिलिमिली देख्ने गरी बुझेको छ। हिन्दु धर्म र सभ्यताका बारेमा धेरैले बौद्धिक विश्लेषण गरेका छन्। मलाई काँढेको धर्मशास्त्रको इतिहास बेजोड लाग्छ। वास्तवमा हिन्दु दर्शनलाई कर्मकाण्डले धेरै लामो समयदेखि स्वाहा पारेको छ। भारतका रामशरण शर्मा भन्ने विद्वान् थिए, केही वर्षअघि बिते। उनले लेखेको पूर्वी सभ्यताको बौद्धिकता र यसले खेपेको चुनौतीलाई उनको अध्ययनले नवीनतम् दृष्टिकोण दियो। यसभन्दा अघि पनि सयौंले यसबारेमा लेखेका छन्। तर बौद्धिकताले पनि चुनौती खेप्दै जानुपर्छ। त्यसो भएन भने बौद्धिकतामै टेकेर हिटलर र मुसोलिनी जस्ता व्यक्ति जन्मिन पुग्छन्। उनीहरूमा बौद्धिकता नभएको भए त्यो ठाउँमा पुग्न सक्ने थिएनन्। जुन ठाउँमा उनीहरू पुग्न सके। तर बौद्धिकतामा धर्म हुन्छ। त्यो भनेको क्रिटिकल थट हो जुन दिन त्यो हार्यो उनीहरू मानव सभ्यताको कलंकको रूपमा स्थापित भए।"
स्थानीय तहमा दलीय छाया : अल्पमतका प्रमुख सकसमा,"कार्यपालिकामा बहुमत नभएका स्थानीय तहका प्रमुखलाई कार्यकारी भूमिका निर्वाह गर्न सकस परेको छ। झापाको गौरादह र गौरीगञ्ज, मोरङको उर्लाबारी, रौतहटको फतुवा विजयपुर र सिन्धुपाल्चोकको बाह्रबिसेका व्यथा। गौरादह : उपमेयरको पेलाइ ३ मंसिर २०७५ मा झापाको गौरादह नगरपालिकाको कार्यपालिका बैठक बस्यो। बैठकमा नगरप्रमुख रोहितकुमार साहले एक दर्जन बढी प्रस्ताव राखे। ती प्रस्तावमा उपप्रमुख गीता भेटवालसहित बहुमत सदस्यले असहमति जनाए। त्यसपछि साह बैठक स्थगित गरेर बाहिरिए। लगत्तै उपप्रमुख भेटवालको अध्यक्षतामा फेरि बहुमत सदस्यको बैठक बसेर कार्यपालिकाको निर्णय, आदेश र अधिकारपत्रको प्रमाणीकरण कार्यविधि, बैठक सञ्चालन कार्यविधि नगरसभामा पेस गर्ने निर्णय गर्यो। उक्त निर्णयमा प्रमाणीकरण कार्यविधिमा नगर प्रमुखले तीन दिनभित्र निर्णय तथा आदेश प्रमाणीकरण नगरे उपप्रमुखले गर्ने व्यवस्था गरिएको थियो। बहुमतको बलमा कार्यपालिकाबाट निर्णय गरिएको प्रमाणीकरण कार्यविधिको यो व्यवस्था स्थानीय सरकार सञ्चालन ऐन २०७४ विपरीत छ। ऐनमा प्रमुख सात दिन बढी उपस्थित हुन नसक्ने अवस्थामा मात्रै कार्यवाहक उपप्रमुखलाई दिने व्यवस्था छ। तथापि विवादका कारण यो निर्णय भने नगरसभामा पेस हुन सकेन। लामो विवादपछि ५ माघ २०७५ को नगरसभाले प्रमुखले १५ दिनभित्र प्रमाणीकरण नगरे उनको अनुपस्थितिमा प्रमुखको कार्यभार सम्हालेको व्यक्तिले प्रमाणीकरण गर्ने सहमति भयो, गौरादहमा। नगरप्रमुख साह भन्छन्, नगरप्रमुख कार्यकारी पद हो। तर बहुमतको बलमा यो पदलाई आलंकारिक बनाउन खोजियो। कार्यकारी मेयरको अधिकार कार्यविधिबाट संकुचित गर्न खोजिएको छ। मेयर साह कांगे्रसबाट निर्वाचित हुन्। तर त्यहाँ उपमेयर भेटवालसहित नेकपाको बहुमत छ। अल्पमतमा परेका कारण आफूलाई कर्मचारीले समेत पत्याउन छाडेको साहको गुनासो छ। भन्छन्, कर्मचारी कहाँ जान्छन्, मलाई थाहै हुँदैन। उपप्रमुख भेटवालले भने आफ्नो पार्टीको बहुमत भए पनि प्रमुखले सबै कुरा छलफल नगरी आफूखुसी गरेको गुनासो गरेकी छन्। उनी भन्छिन्, महिनामा एकपटक बस्नुपर्ने कार्यपालिका बैठक पनि हाम्रै जोडले मात्रै बस्दै आएको छ। मेयर नगरपालिकामा पनि खासै बस्नु हुन्न। कर्मचारीसमेत उहाँसँग सन्तुष्ट छैनन्। बहुमतअल्पमतको किचलोका कारण गौरादहमा विकास निर्माणका काममा पनि असर परेको छ। यसै आर्थिक वर्षमा गौरादह नगरपालिकामा खानेपानीका लागि जिल्ला समन्वय समितिमार्फत ५० लाख बजेट आएको थियो। यो योजना अघि बढाउन प्रमुख साहले उपभोक्ता समिति गठन गर्ने तयारी गरिरहेका थिए। तर उनलाई थाहै नदिई उपप्रमुख पक्षधरले पहिल्यै समिति गठन गरे। नगरप्रमुखको असहमतिका बीच अहिले त्यहाँ काम भइरहेको छ। खानेपानीको आयोजना सञ्चालन भइरहेको वडाका वडाध्यक्ष बलराम खरेलले भने सबै काम नियमअनुसार नै भइरहेको दाबी गरे। नियमअनुसार नै उपभोक्ता समिति बनाएर काम भएको हो। उपभोक्ता समिति बनाउँदा मेयर तालिममा जानुभएको थियो। त्यसैले उपमेयरको उपस्थितिमा सबै काम भयो, उनले भने। मेयरले आफ्ना मान्छेलाई काम दिन नपाएका कारण असन्तुष्टि जनाएको उनको आरोप छ। भन्छन्, जिल्ला समन्वय समितिले पनि उपभोक्ता समिति गठन गरेर काम गर्नू भनेको हो। मेयरले आफ्ना मान्छेलाई टेन्डर लगाउन पाउनु भएन त्यही भएर असन्तुष्टि जनाउनुभयो। प्रमुखउपप्रमुखको विवादकै कारण गौरादह १, ३ र ४ जोड्ने गेउरिया खोलाको फलामे पुल निर्माण सम्पन्न भएको एक वर्ष बित्दा पनि भुक्तानी भएको छैन। उक्त पुल सम्पन्न गरेबापत ठेकेदार युवराज बास्तोलाले १० लाख रुपैयाँभन्दा बढी नगरपालिकाबाट लिन बाँकी छ। त्यस्तै गौरा दहको मसानघाट जाने सडक निर्माणबापत डेढ लाख र गौरादह ७ मा किस्ने, सुकुना र गेउरिया भूक्षय नियन्त्रणका लागि ढुंगाजाली लगाएबापतको सात लाख रुपैयाँ पनि उनले पाएका छैनन्। भन्छन्, काम सकेको एक वर्ष भयो तर बजेट निकासा भएको छैन। मजदुरलाई पैसा दिन सकेको छैन। सिमेन्ट, बालुवा, ढुंगा ल्याएको ठाउँमा पनि तिर्न बाँकी नै छ। नगरपालिकामा मेयर र उपमेयर कलहको लाभ लिएर प्रमुख प्रशासकीय अधिकृत धेरै समय कार्यालय बाहिरै रहने गरेका छन्। त्यसैले काम सकेका ठेकेदारले भुक्तानी नपाएका हुन्। बाँस्तोला भन्छन्, मेयर, उपमेयर र कर्मचारी भेटिँदैनन्, भेटिए पनि काम हुँदै छ भनेर टार्छन्। त्यसो त, दलीय किचलोले त्यहाँ सेवा प्रवाहमा पनि स्थानीयले सास्ती व्यहोर्नु परेको गौरादह ३ का पूर्णबहादुर कार्की बताउँछन्। मेयर र उपमेयरको झगडाले जनतालाई समस्या भयो। गाउँगाउँमा सिंहदरबार आयो भन्थे हाम्रोमा आइपुग्या छैन। उनले भने, नगरपालिकामा पनि मेयर र उपमेयरका आआफ्नै कर्मचारी छन्। कुन काम कसले गर्ने हो थाहै छैन। हामी जाँदा कर्मचारी र जनप्रतिनिधिहरू किन आएका होलान् जस्तो गर्छन्। गौरीगञ्ज : बजेट नै खर्च भएन झापाको गौरीगञ्ज गाउँपालिकामा राष्ट्रिय प्रजातन्त्र पार्टीबाट निर्वाचित बाबुराज श्रेष्ठ अध्यक्ष छन्। तर कार्यपालिका र गाउँसभामा उपाध्यक्षसहित कांग्रेसको बहुमत छ। सुरुका दिनमा अध्यक्षसँग कांग्रेसबाट निर्वाचित जनप्रतिनिधिको द्वन्द्व थियो। गाउँपालिकाको विषयगत समिति शिक्षा, आर्थिक, सामाजिकलगायत गठनमा अध्यक्षले बहुमतप्राप्त दललाई छलेको भन्दै कांग्रेसले गाउँसभा बहिष्कार गर्ने चेतावनी दियो। साउन २०७४ मा बस्ने भनिएको गाउँसभा माघ २०७४ मा मात्रै बस्यो। बेलामा गाउँसभा गर्न नसक्दा २०७४ मा विकास निर्माण र सेवा प्रवाहमा समेत असर परेको छ। अध्यक्ष श्रेष्ठका अनुसार आर्थिक वर्ष २०७४७५ सात करोड बढी बजेट खर्च नै हुन सकेन। श्रेष्ठ भन्छन्, हामीबीच अधिकारको लडाइँ मुख्य हो। उहाँहरू बहुमतले गरेको सबै निर्णय मान्नुपर्छ भन्नुहुन्छ। मचाहिँ बहुमत र अल्पमतमा नलागी अध्यक्षसहित सर्वसम्मत निर्णय गरौं भन्छु। त्यसो त श्रेष्ठले आफू अल्पमतमा परेका कारण धेरैजसो विकास निर्माणका काम र अधिकार वडाध्यक्षलाई सुम्पने गरेका छन्। श्रेष्ठ थप्छन्, बहुमतमा रहेको पार्टीका जनप्रतिनिधिले दम्भ त देखाउँछन् नै। त्यसैले आफ्ना केही अधिकार तल्लो तहमा पनि दिनुपर्ने बाध्यता छ। स्थानीय तहमा चुनिएका जनप्रतिनिधिका माउ पार्टीहरूले तिनलाई स्थानीय सरकार सञ्चालनको तरिका सिकाएका छैनन्। जनप्रतिनिधिले जे सिकेका वा जानेका छन्, त्यही अभ्यास गर्दा संघीयताको मर्मअनुसार काम भएको छैन। कांग्रेसबाट निर्वाचित वडा नं ६ का अध्यक्ष बद्रीनारायण यादवले निर्वाचित हुनेबित्तिकै बुझाइमा कमजोरी हुँदा समस्या भए पनि अहिले विवाद नभएको बताए। सुरुमा उहाँ (अध्यक्ष) र हामीबीच समझदारीको कुरै भएन। विषयगत समितिमा पनि विवाद आयो। तर पछि विवाद मिल्यो। फतुवा विजयपुर : पैसामा मिलाप रौतहटको फतुवा विजयपुर नगरपालिका पनि लामो समय बहुमतअल्पमतको चक्करमा फस्यो। त्यहाँ कांग्रेसबाट नगर प्रमुखमा निर्वाचित गोपालराय यादव अल्पमतमा परेका छन्। नगरसभामा तत्कालीन नेकपा माओवादीबाट उपप्रमुखमा निर्वाचित कान्ता देवीसहितको बहुमत छ। बहुमतको अवरोधका कारण विकास निर्माणका काम ठप्प भएको प्रमुख यादवको भनाइ छ। त्यो क्षेत्रका सांसद तथा नेकपा नेता प्रभु साहले नेकपाका सदस्यलाई आफूअनुकूल परिचालन गरेर नगरमा समस्या सृजना गरेको प्रमुखको आरोप छ। भन्छन्, केन्द्रमा पनि उहाँहरूकै पार्टीको सरकार छ। उहाँले आफूअनुकूल नभएको भन्दै प्रमुख प्रशासकीय अधिकृतको समेत पटकपटक सरुवा गरिरहनुभयो। उहाँनिकट रञ्जना साहलाई अधिकृतको जिम्मेवारी दिएपछि मात्रै बैठक भयो। फतुवा विजयपुरको बहुमतअल्पमतको झगडा बजेट भागबन्डामा पुगेर साम्य भएको छ। उपमेयरलाई दुई करोडको योजना दिने सहमतिपछि रोकिएको नगरसभा मात्र भएन, नगरका अरू काम पनि सुचारु भए। नगर प्रमुख यादव भन्छन्, मैले तीन करोडका योजना राखें। उहाँलाई दुई करोडको योजना दिइयो। कामै ठप्प भएपछि अर्को विकल्प नै भएन। उपप्रमुख देवीले भने, सबै समस्या समाधान भएको स्वीकार गरेकी छन्। उनको कथन छ, मैले चुनावका बेला गरेको वाचा पूरा गर्न दुई करोडका योजना मैसँग राखें। बाह्रबिसे : बहिष्कारको कार्ड सिन्धुपाल्चोकको बाह्रबिसे नगरपालिकामा नेकपाका निमफुन्जो शेर्पा प्रमुख र सुशीला पाख्रिन उपप्रमुख छन्। तर, कार्यपालिका र नगरसभामा नेपाली कांग्रेसको बहुमत छ। यहाँ पनि दुई पार्टीबीच द्वन्द्व छ। कांग्रेसका केन्द्रीय सदस्य मोहनबहादुर बस्नेतको गृहजिल्ला भएका कारण पनि उनको त्यहाँ अतिरिक्त चासो झल्किँदा अल्पमतमा परेका प्रमुख शेर्पालाई काम गर्न समस्या छ। १६ असार २०७५ को नगरसभाले नगरका लागि आवश्यक नियम, कार्र्यविधि र तथा निर्देशिकाहरू सर्वसम्मतले पारित गर्यो। तर कांग्रेसबाट निर्वाचित जनप्रतिनिधिले केही समयपछि प्रमुखले झुक्याएर निर्णय गराएको भन्दै आपत्ति जनाए। त्यही निहुँमा पटकपटक कार्यपालिका बैठक बहिष्कार पनि गरे। नगरसभाले पारित गरेको अनुदान तथा आर्थिक सहायता निर्देशिकामा जुनसुकै शीर्षकको अनुदान नगर कार्यपालिकाको पूर्ण बहुमतद्वारा अनुमोदन गराएर मात्र प्रदान गरिने, बजार अनुगमन निर्देशिका २०७५ मा नगर कार्यपालिकाको बैठकको बहुमतबाट उपभोक्ता हित संरक्षण समितिको संयोजक तोक्नुपर्नेलगायतका माग उनीहरूको थियो। यिनै माग अघि सार्दै कांग्रेसले २७ माघ २०७५ मा बोलाइएको चौथो नगरसभा बहिष्कार गर्यो। विवादले नगरका कर्मचारीले तलब नपाएको र विकास निर्माण ठप्प भएपछि १ चैत २०७५ मा नगरसभा गर्न कांग्रेस सहमत भयो। नगरपालिकाले हाम्रा मागअनुरूप कार्यविधि संशोधन गर्ने आश्वासन दिएपछि नगर बैठक बस्न दिएका हौं, कांग्रेसबाट निर्वाचित वडा नं ४ का अध्यक्ष ज्ञानेन्द्र श्रेष्ठ भन्छन्। तर नगरप्रमुख शेर्पाले भने कुनै किसिमको आश्वासन नदिएको बताए। उनी भन्छन्, स्थानीय सरकार सञ्चालन ऐनअनुसार नै नियम र कार्यविधि बनाएका छौं। नगर प्रमुखको अधिकार खोसेर कमजोर बनाउन खोजियो। उर्लाबारी : प्रस्ताव नै पास हुँदैन मोरङको उर्लाबारी नगरपालिकामा कांग्रेसबाट निर्वाचित खड्ग फागो नगर प्रमुख छन्। तर त्यहाँ बहुमत भने नेकपाको छ। अल्पमतमा परेकै कारण प्रमुख फागोले कार्यपालिका बैठकबाट खेलकुद, पत्रकारको क्षमता विकास, जनजातिको उत्थानलगायतका काम सात महिनादेखि गर्न सकेका छैनन्। भन्छन्, कार्यपालिका बैठकमा अल्पमतमा भएकाले मेरो प्रस्ताव पास हुनै सकेको छैन। अल्पमत र बहुमतको द्वन्द्वका कारण विकास निर्माण र सेवा प्रवाहमा धेरै समस्या हुने गरेको अनुभव मेयर फागोको छ। अल्पमतमा पर्दा निकै समस्या हुँदो रहेछ। विकास निर्माणका काम महत्त्वपूर्ण भए पनि बहुमतको तालीका कारण कम महत्त्वका योजनालाई प्राथमिकता दिनुपर्ने रहेछ, उनले भने। नगर प्रमुखले बहुमतलाई बेवास्ता गरेका कारण नगरमा समस्या आएको उपप्रमुख लक्ष्मीदेवी भण्डारी बताउँछिन्। आफूअनुकूलको कार्यविधि ल्याएपछि कहाँबाट पास हुन्छ त, उहाँ बहुमतलाई गन्नु हुन्न। उहाँमा अरू केही होइनन् भन्ने भावना छ। सबैलाई समेटेर जाऊँ भन्दा बहुमतले पेले भन्नुहुन्छ। स्थानीय सरकारमा पनि केन्द्र सरकारको जस्तै राजनीतिक संस्कार भएकाले बहुमतअल्पमतको विवाद सिर्जना भएको छ। संघीयताका जानकार पीताम्बर शर्मा भन्छन्, केन्द्रको दलीय राजनीतिको छाया प्रदेश हुँदै स्थानीय तहसम्म पुग्यो। देश संघीयतामा गए पनि प्रदेश र स्थानीय सरकार एकात्मकजस्तो देखिए। संघीयताको मर्मअनुसार काम हुन सकेन। स्थानीय तहमा चुनिएका जनप्रतिनिधिका माउ पार्टीहरूले तिनलाई स्थानीय सरकार सञ्चालनको तरिका सिकाएका छैनन्। जनप्रतिनिधिले जे सिकेका वा जानेका छन्, त्यही अभ्यास गर्दा संघीयताको मर्मअनुसार काम भएको छैन। संघीय मामिला विज्ञ डा श्याम भुर्तेल भन्छन्, स्थानीय तहहरूको विवाद सबैमा छ। एउटै पार्टीभित्र पनि विवाद छ, तर कारबाहीको डरले ती ठाउँका विवाद बाहिर आउँदैनन्। उनका अनुसार अधिकारको लडाइँले पनि विवाद भएको छ भने कतिपय ठाउँमा राजनीतिक दलले बहुमतको घमण्ड देखाउँदा पनि समस्या छ। एउटै पार्टीको बहुमत नभएका ठाउँमा प्रमुखले समझदारीबाट चलाउनुको विकल्प छैन, भुर्तेलको भनाइ छ। यता संघीय सरकारले पनि जनप्रतिनिधिलाई अल्पमत र बहुमतको किचलोबाट मुक्त भएर काम गर्न सघाएको छैन। त्यसले पनि जनप्रतिनिधिलाई थप अन्योलमा पारेको छ। कानुनी ज्ञानको अभावका कारण स्थानीय सरकारमा अल्पमत र बहुमतको विवाद आएको संघीय मामिला तथा सामान्य प्रशासन मन्त्रालयका सचिव यादव कोइराला बताउँछन्। उनको कथन छ, कानुनमा सत्तापक्ष र प्रतिपक्ष भन्ने छैन। स्थानीय तहमा निर्वाचित सबै जनप्रतिनिधि सत्तापक्ष हुन्।"
सम्पदा मार्गको वैभव,"कंक्रिटका अग्लाअग्ला भवनले उपत्यका ढाकिँदै गएको छ भने यहाँका सम्पदा ती अग्ला भवनको छायामा परेका छन्। यस्तो अवस्थामा हाम्रो अमूल्य विरासत या सम्पदा बचाउन नयाँ पिँढीले गम्भीर भएर सोच्नुपर्ने बेला आएको छ। वैशाख १२ को भूकम्पपछि भत्किएका पुरातात्विक संरचना यतिबेला पुनर्निर्माणको चरणमा छन्। पुनर्निर्माणका क्रममा ऐतिहासिक धरोहरले मात्र होइन, यसको स्थायी जीवनले पनि जीवन्तता पाउनुपर्छ। विश्व सम्पदा सूचीमा नेपालका १० महत्त्वपूर्ण स्थान परेका छन्। तीमध्ये चार सम्पदा काठमाडौंमा पर्छन्। यहाँको सम्पदा, संस्कृति र पारम्पारिक मूल्यमान्यतालाई एक साथ उठाउन पछिल्लो समय सहरी योजना आयोगले खाकासमेत तयार पारेको थियो। उक्त खाकाअनुसार हनुमानढोका दरबार स्क्वायर र स्वयम्भूलाई जोड्दै सम्पदा मार्ग निर्माण गर्ने गुरुयोजना तयार गरिएको छ। यी दुवै सम्पदा केवल २२ किमिको दूरीमा छन्। एक सम्पदा स्थलबाट अर्को सम्पदा स्थलसम्म पुग्न पर्यटकले पदमार्गको प्रयोग गर्नुपर्ने हुन्छ। पदयात्राका लागि निश्चित स्थानसमेत छुट्ट्याइएको छ। स्थानीय महत्त्वका विविध संरचना र दुलर्भ वास्तुकलाको जानकारी लिँदै पर्यटकले यो पदयात्राको मज्जा लिन सक्नेछन्। तर यो काम त्यति सजिलो भने छैन। हेरिटेज वाकलाई मूर्तरूप दिन काठमाडौं महानगरले कम्तीमा पनि स्थानीय स्रोत साधन, भाषा, धर्म, परम्परा उजागर गर्ने प्रयास गर्नु छ। साथै पदमार्गमा पर्ने निजी घरको संरचना, बाटोघाटो, होटल, पानीको व्यवस्था, शौचालय आदि कुरामा समेत ध्यान दिनुपर्नेछ। बहुमूल्य संस्कृति, वास्तुकला, जीवन शैली नै काठमाडौंको मौलिक पहिचान हो। काठमाडौं महानगरले विश्व सम्पदा दिवसको दिन हेरिटेज वाकको आयोजना गरेर यी नै न्यूनतम आवश्यकता उजागर गरेको थियो। गुरुयोजनाअनुसार पदमार्गको पहिचान गरिसकिएको छ। उक्त मार्गमा पर्न आउने मठमन्दिर, पाटी, सत्तल, ढुंगेधारा, पार्क, नदी, पोखरीको जानकारी एकीकृत गरिएको छ। पदयात्राको आकर्षण कुनै पनि क्षेत्रको सम्पदा, परम्परा र संस्कृतिलाई फरक ढंगले अनुभव गर्न, सहरी जीवनशैली र परम्परा बुझ्न पदयात्राको प्रवद्र्धन गरिन्छ। हनुमानढोका दरबार स्क्वायरदेखि स्वयम्भू जोड्ने पदयात्राले हिन्दु र बौद्ध धर्मका अनेक बहाल, बही, मन्दिर, द्यःछें, ढुंगेधारा, पाटी र सत्तलहरूको ठूलो महत्त्व राख्छ। सो पदयात्रामा काठमाडौं महानगरपालिकाका १५, १८, १९, २० र २४ नम्बर वडाहरू परेका छन्। यसमा स्थानीय सम्पदा र जीवनशैलीका सबै पक्ष समेट्न खोजिएको छ। हनुमानढोका आफैंमा पर्यटकीय गन्तव्य हो। यहाँबाट पदयात्रा सुरु गर्दा पर्यटकले हेरिटेज वाकको सक्दो लाभ लिन सक्नेमा कुनै शंका छैन। यस पदयात्राको मुख्य आकर्षणमा हनुमानढोका दरबार स्क्वायर पर्छ। संयुक्त राष्ट्रसंघको विश्व सम्पदा सूचीमा रहेको यो क्षेत्र प्राचीन सहर काठमाडौंको मुटु हो। यस क्षेत्रका धेरै मन्दिर पन्ध्रौं शताब्दीदेखि अठारौं शताब्दीमा बनेका हुन्। ती मन्दिर बहुकलात्मक हस्तकलाद्वारा प्यागोडा शैलीमा निर्माण गरिएका छन्। यो क्षेत्रमा रहेका मन्दिर, दरबार एवं देवीदेवता उक्त क्षेत्रको संस्कृति र चाडपर्वका अभिन्न अंग पनि हुन्। मरु गणेश, सन्तानेश्वर महादेव, मरु बही, मिच्याः गल्ली, सुन्ता गल्ली, पाछै गल्ली, नरदेवी, बुरांख्यः, डल्लु, भुइख्यः हुँदै अन्त्यमा स्वयम्भूपरिसर पुगिने यो पदयात्रामा पाइलैपिच्छे लिच्छवी र मल्लकालमा भएको आभास गर्न सकिन्छ। त्यसैगरी स्वयम्भू महाचैत्य बौद्ध र हिन्दु धर्मावलम्बीहरूको एक प्रमुख धार्मिकस्थल हो। दुई हजार वर्ष पुरानो यस प्राचीनस्थलमा विभिन्न कलाशैलीका चैत्य, मूर्ति र मन्दिरहरू छन्। काठमाडौं उपत्यकाका अधिकांश भूभाग देखिने स्वयम्भू शताब्दीयौंदेखि सद्भाव र निष्ठाको प्रतीकका रूपमा एक मुख्य पर्यटकीय आकर्षणको केन्द्र रहँदै आएको छ। काठमाडौं उपत्यकाको उत्तरपूर्व दिशामा अवस्थित यस धार्मिकस्थललाई भगवान् बुद्ध र शान्तिको प्रतीक मानिन्छ। काठमाडौंको वैभव देखिने गरी सम्पदा मार्ग निर्माण गर्न मोटो बजेट र स्वस्थ सक्रियता अपरिहार्य छ। सम्पदा यात्रामा पर्ने यी सबै क्षेत्रको आआफ्नै महत्त्व र इतिहास छ। उदाहरणका लागि यात्रा गर्दै जाँदा जह्रुँ हिति देखिन्छ। यो हितिलाई पुर्खाहरूले बनाएको सबैभन्दा सानो पाटी वास्तुकलाको रूपमा लिइन्छ। यो ढुंगाले बनेको छ। अहिलेको फिल्टर वा जारको पानी जस्तै हो यो हिति। हाल लोपोन्मुख अवस्थामा रहेका यस्ता हिति मूलतः कुनै बेला बटुवाहरूलाई शुद्ध खानेपानी खुवाउन र धार्मिक स्थलहरूमा प्रवेश गर्नुअघि शरीर शुद्ध गर्न प्रयोग गरिन्थ्यो। डल्लु चौतारा टाढाबाट हिँडेर काठमाडौंसम्म आइपुगेका बटुवाहरू आराम गर्ने स्थलको रूपमा प्रयोग गरिन्थ्यो। यात्राका क्रममा बटुवाले बाटोमा कुनै दियो बाल्दै आएमा त्यसलाई यसै स्थानमा छोड्ने गरेको किंवदन्तीमा उल्लेख छ। त्यही कारणले अहिले पनि चौताराको तल्लो भागमा त्यस्ता दिया भेटिन्छन्। काठमाडौंका स्थानीय जनताका लागि किरियापुत्री भवनका रूपमा प्रयोग हुँदै आएको रञ्जित मल्ल सत्तललाई पनि यो यात्राको मुख्य आकर्षणका रूपमा राखिएको छ। यस भवनलाई २०७२ सालको विनाशकारी भूकम्प अघिसम्म राणाकालीन वास्तुकलाको नमुनाका रूपमा लिइन्थ्यो। यो पदयात्रामा धिमे ल्वहंलाई छ। यस स्थानमा रहेको एउटा ठूलो ढुंगा धिमे बाजा आकारको छ। एकपटक धिमे बाजालाई यस स्थानमा राख्दा त्यो ढुंगामा परिणत भएको कथन स्थानीय नेवारहरूमा प्रचलित छ। प्रमुख स्थानहरू यस पदमार्गमा निश्चित दूरीमा पैदल यात्रा गरी सजिलै पुग्न सकिने एवं जीवन्त कलासंस्कृति दर्शाउने सम्भावना भएका स्थानहरूलाई काठमाडौं महानगरअन्तर्गतको सहरी योजना आयोगले छनोट गरेको छ। यसमा मरुहिति क्षेत्र पहिलो स्थानमा पर्छ। काठमाडौंको एक प्रमुख सांस्कृतिक क्षेत्र मरुहिति, हनुमानढोका दरबार क्षेत्रबाट पदयात्रा सुरु गर्ने एक प्रमुख प्रवेश स्थान हो। यस क्षेत्रको मुख्य आकर्षण भनेको पाँचवटा ढुंगेधारा, महादेव र विष्णुको मूर्ति भएको परम्परागत मरुहिति हो। यसलाई स्थानीयले नियमित पानीका लागि प्रयोग गर्दै आइरहेका छन्। मरुहितिको आफ्नै परम्परागत महत्त्व रहेको छ। काठमाडौंमा मनाइने येँयाः (इन्द्रजात्रा) का बेला निकालिने दागिं (इन्द्रकी आमा) सँगसँगै नगर परिक्रमा गरिसकेपछि त्यसमा सहभागी भएका सबैले यही मरुहितिमा मुख र हातगोडा धुने चलन रहेको छ। योजनाअनुसार यस क्षेत्र पदयात्राको प्रवेश द्वार हुनेछ। यही क्षेत्रमा पर्यटकका लागि सूचना केन्द्र र सम्पदा गृहको समेत निर्माण हुने भएको छ। मरुहितिपछि अर्को मुख्य स्थान हो चस्वांद्वँ क्षेत्र। यो नाम स्थानीय नेपालभाषाबाट आएको हो। यसमा चस्वां को अर्थ एक प्रकारको फूल हो भने द्वँ को अर्थ थुप्रो हो अर्थात् फूलको थुप्रो। कुनै बेला यो खुला क्षेत्र फूल सुकाउने कार्यका लागि प्रयोग गरिन्थ्यो र पछि त्यसैबाट पूरा टोलको नामै चस्वांद्वँ हुन पुगेको जनविश्वास छ। इन्द्रजात्रामा उपाकु परिक्रमालगायत अरू जात्रामा पनि प्रयोग हुने यस मार्गको आफ्नै ऐतिहासिक महत्त्व रहेको छ। यस क्षेत्रमा अझै पनि परम्परागत नेवाः शैलीका भवन, बौद्ध एवं हिन्दु धार्मिक तथा सांस्कृतिक महत्त्वका सम्पदाहरू जीवितै छन्। पदयात्राका लागि आकर्षक बनाउन यो क्षेत्रमा क्याफे, हेरिटेज होम, सांगीतिक प्रस्तुतिका लागि डबली परम्परागत पाटीहरू पुनर्निर्माण गर्नुपर्नेछ। अन्य महत्त्वपूर्ण स्थानमा बुरांख्यः, डल्लु चौतार, निपु हिति र भुइख्यः क्षेत्र पर्छन्। आगमन क्षेत्रको योजना हनुमानढोका दरबार स्क्वायरदेखि स्वयम्भूसम्मको सम्पदा पदयात्रामा सहभागी हुने पर्यटक तथा अन्य आगन्तुकहरूको सहजताका लागि केही निश्चित स्थानमा जम्मा हुने र प्रस्थान गर्ने विन्दुहरू बनाउनुपर्ने देखिन्छ। यसका लागि उपयुक्त स्थानको रूपमा रामघाट मार्ग (पुष्पलाल पथ) लाई लिन सकिन्छ। यो क्षेत्रमा पर्यटकहरूलाई सामान्य घुमफिर गर्न खुला ठाउँ र सम्पदा मार्गबारे मौखिक जानकारी दिन सूचना केन्द्रको स्थापना गर्ने योजना बनाइएको छ। यो क्षेत्रदेखि हनुमानढोका दरबार स्क्वायर सम्मको मार्गमा पनि अनेक ऐतिहासिक, सामाजिक तथा सांस्कृतिक महत्त्वका धरोहर रहेका छन्। यसले पर्यटकलाई हनुमानढोका दरबार स्क्वायरदेखि स्वयम्भूसम्मको पदयात्रामा अझ उत्सुकता थप्नेछ। हनुमानढोका स्वयम्भूसम्मको सम्पदा पदयात्राको प्रवेश विन्दुहरू संकेत गर्न दुई मुख्य स्थानहरूमा प्रवेश द्वार निर्माण गर्ने योजना बनिसकेको छ। यसमा मरुहिति क्षेत्र र भुइख्यः क्षेत्र पर्नेछन्। यस क्षेत्रका लागि पर्यटक सूचना केन्द्र, सुविनियर सप, सार्वजनिक शौचालय र क्याफेहरू राखिने छ। पर्यटकहरूलाई सम्पदा मार्गका साथै काठमाडौं नगरबारे जानकारी प्रदान गर्न तीन मुख्य स्थानहरूमा पर्यटक सूचना केन्द्र स्थापना गर्न सहरी योजना आयोगले प्रस्ताव राखेको छ। यो सूचना केन्द्रले स्थानीय कला, शिल्प र काठमाडौं नगरको सम्पदाबारे जानकारी प्रदान गर्नेछ। सूचना केन्द्रभित्र काठमाडौंका दुर्लभ ऐतिहासिक तस्बिरहरू रहने एउटा सानो प्रदर्शनी कक्ष पनि हुनेछ। सम्पदा मार्गलाई आकर्षक बनाउन घरहरूलाई परम्परागत शैलीमा ढाल्ने, पाटीपौवाको डिजाइन पनि पुरानै शैलीमा निर्माण गर्ने, क्याफे स्टेसनमा नेवार संस्कृति झल्काउने, सार्वजनिक शौचालय, बिजुलीको खम्बा र होर्डिङ बोर्ड राखिनेसमेत योजनामा उल्लेख छ। तर यसको कार्यन्वयन पाटो जटिल छ। भुइख्यः (भुइँखेल) चौरबाट यात्रा पारम्भ गर्ने हो भने परम्परागत घर खासै भेटिँदैनन्। पक्की घर र त्यहाँका पसल व्यवसायले सडक पेटी साँगुरो बनाएको छ। यस पद यात्रामा स्थानीय परिवेश, सांस्कृतिक धरोहर र पारम्पारिक चलनचल्तीका चीजवीच प्रत्यक्ष दख्न त्यति सहज छैन। पछिल्लो समय नेवार समुदायले मौलिक अभ्यासहरू छाड्दै जाँदा यसलाई उजागर गर्न सजिलो छैन। सम्पदा मार्गमा परेका कतिपय स्थानहरूले त आफ्नो स्वरूप नै गुमाइसकेका छन्। उदाहरणका लागि भुइख्यः चौर पनि एक हो। कुनै समय यो चौर पोखरी थियो। पोखरीमा कमल फुल्थ्यो। यसलाई नेपाल भाषामा पलेस्वां पुखू भनिन्छ। आज यो सुख्खा मैदान मात्रमा सीमित छ। यही स्थानमा भुइख्यः हिति समेत पर्छ। जुन संरक्षणको बाटो हेरिबसेको छ। यात्रामा अगाडि बढ्दै जाने हो भने संरक्षणको अभावमा जीर्ण बनेका ऐतिहासिक सम्पदाका थुप्रै अवशेष फेला पर्छन्। धिमे ल्वहंबाट भीमसेन मन्दिर, निपु हिति पार गर्दै विभिन्न गल्लीमा पदयात्रा गरेपछि मरु गणेशसम्म आइपुग्दा विभिन्न देवीदेवताका नौ ठूला मन्दिरहरू देख्न पाइन्छ। साथै नौवटै पाटी सतल र ८ हिति (ढुङ्गेधारा) को अवलोकन गर्न सकिन्छ। पदयात्रामा तीनवटा पार्क तथा खुला क्षेत्र भुइख्यः पोखरी (हाल पानी सुकिसक्यो), भुइख्य र बुरांख्य पार्क पर्छन्। सहरी योजना आयोगले महत्त्व दिएका यीमध्ये धेरै सम्पदा अहिले हेर्नलायक अवस्थामा छैनन्। दुई विश्व सम्पदा सूचीमा परेका स्थानलाई जोडी रहँदा त्यस मार्गमा पर्ने अवयवलाई सबैभन्दा पहिले संरक्षण गर्नुपर्ने देखिन्छ। काठमाडौंको वैभव देखिने गरी सम्पदा मार्ग निर्माण गर्न मोटो बजेट र स्वस्थ सक्रियता अपरिहार्य छ। स्थानीयको साथ, सहयोग र पदमार्गलाई आकर्षक बनाउन मिहिन अध्ययनको खाँचो छ। गुरुयोजनाअनुसार सम्पदामार्ग निर्माण गर्न वर्षौं लाग्नेसमेत प्रतीत हुन्छ। कामलाई छिटोछरितो ढंगबाट अगाडि बढाउन सकेमा मात्र समयसँगै परिवर्तन गर्दै लग्न सहज हुने छ।"
दबाबमा श्रीलंका,"लन्डन : विश्वकप क्रिकेटमा शनिबार दुई खेल हुँदैछ। पहिलो खेलमा दुई पूर्वविजेता अस्ट्रेलिया र श्रीलंका भिड्दै छन्। उक्त खेल लन्डनस्थित दी ओभल क्रिकेट मैदानमा नेपाली समयअनुसार दिउँसो ३ :१५ बजे सुरु हुनेछ। कार्डिफस्थित सोफिया गार्डेन्स रंगशालामा साँझ ६ :१५ बजे सुरु हुने दोस्रो खेलमा दक्षिण अफ्रिकाले अफगानिस्तानको सामना गर्नेछ। जारी विश्वकपमा अस्ट्रेलिया र श्रीलंका दुवैको यो पाँचौं खेल हो। यसअघिका चारमध्ये तीन खेलमा विजयी भएको अस्ट्रेलिया एक खेलमा भने पराजित भएको थियो। सर्वाधिक पाँच पटकको विश्वकप विजेता अस्ट्रेलिया ६ अंकसहित तालिकाको दोस्रो स्थानमा छ। श्रीलंका भने एक खेलमा विजयी र एक खेलमा पराजित भएको छ। श्रीलंकाको बाँकी दुई खेल वर्षाका कारण रद्द भएको थियो। श्रीलंका चार अंकसहित तालिकाको पाँचौं स्थानमा आसीन छ। अस्ट्रेलिया र श्रीलंकाबी हालसम्म खेलिएका एकदिवसीय अन्तर्राष्ट्रिय प्रतियोगितामा अस्ट्रेलिया निकै बलियो दखिन्छ। हालसम्म यी दुई टोलीबीच ९६ वटा एकदिवसीय खेल भएको छ। ६० खेलमा अस्ट्रेलिया विजयी भएको छ भने ३२ वटा खेलमा श्रीलंकाले जित हात पारेको छ। चार खेल भने अनिर्णित रूपमा सकिएको छ। विश्वकपमा पनि यी दुई निकै पुराना प्रतिद्वन्द्वी हुन्। दुवै टोली पहिलो संस्करणदेखि नै विश्वकपमा सहभागी हुँदै आएका छन्। विश्वकपमा हालसम्म यी दुई टोलीबीच १० पटक भेट भएको छ। १० मध्ये सात खेलमा अस्ट्रेलिया विजयी भएको छ भने दुई खेलमा श्रीलंकाले जित हात पारेको छ। एक खेल भने अनिर्णित रूपमा सकिएको छ। सन् १९९६ को विश्वकपको फाइनलमा श्रीलंकाले अस्ट्रेलियालाई नै सात विकेटले हराउँदै उपाधि हात पारेको थियो। उक्त हारको बदला अस्ट्रेलियाले सन् २००७ को विश्वकपमा लिएको थियो। उक्त विश्वकपको फाइनलमा अस्ट्रेलियाले श्रीलंकालाई ५३ रनले हराएको थियो। जारी विश्वकपमा अस्ट्रेलिया हरेक पक्षमा अब्बल देखिन्छ। अस्ट्रेलियाको ब्याटिङ र बलिङ दुबै उत्कृष्ट छ। तर, श्रीलंकाको ब्याटिङ र बलिङ दुवै प्रभावकारी देखिएको छैन। दी ओभलमा हालसम्म यी दुई टोलीबीच दुईवटा एकदिवसीय भएकोमा दुवै टोलीले एकएक खेल जितेका छन्। यी दुई टोलीबीच शनिबार हुने खेल वर्षाबाट प्रभावित हुने सम्भावना पनि छ। मौसम विभागका अनुसार वर्षाका कारण खेल सुरु हुन केही ढिलो हुन सक्छ। दी ओभलको मैदान ब्याटिङका लागि उपयुक्त मानिए पनि मौसमका कारण शनिबारको खेलमा तीव्रगतिका बलरलाई केही सहयोग पुग्न सक्ने अनुमान गरिएको छ। शुक्रबारको खेलमा ब्याटिङतर्फ डेभिड वार्नर, स्टिभन स्मिथ र ग्लेन म्याक्सवेल तथा बलिङतर्फ मिचेल स्टार्क, प्याट कुमिन्स र नाथन कल्टर नाइल अस्ट्रेलियाका प्रभावशाली खेलाडी हुन्। यसैगरी श्रीलंकाका लागि ब्याटिङतर्फ दिमुथ करुनारत्ने, कुशल परेरा र कुशल मेन्डिज तथा बलिङतर्फ लासिथ मालिंगा, नुवान प्रदीप र सुरंगा लकमल महत्वपूर्ण बन्न सक्छन्। यसैगरी अर्को खेलमा दक्षिण अफ्रिका र अफगानिस्तानबीच एकदिवसीय क्रिकेटमा पहिलो पटक भिडन्त हुन लागेको हो। जारी विश्वकपमा दक्षिण अफ्रिकाले पाँचौं र अफगानिस्तानले चौथो खेल खेल्न लागेका हुन्। दक्षिण अफ्रिका तीन खेलमा पराजित भएको छ भने एक खेल वर्षाका कारण रद्द भएको छ। एक अंकसहित दक्षिण अफ्रिका तालिकाको नवौं स्थानमा छ। अघिल्ला तीनवटै खेलमा पराजित भएको अफगानिस्तान तालिकाको १०औं स्थानमा छ। एकदिवसीयमा दुई टोली कुल : ९६ खेल अस्ट्रेलिया विजयी : ६० खेल श्रीलंका विजयी : ३२ खेल अनिर्णित : ४ खेल विश्वकपमा दुई टोली कुल : १० खेल अस्ट्रेलिया विजयी : ७ खेल श्रीलंका विजयी : २ खेल अनिर्णित : १ खेल आजको खेल अस्ट्रेलियाविरुद्ध श्रीलंका दी ओभल (दिउँसो ३ :१५ बजे) अफगानिस्तानविरुद्ध दक्षिण अफ्रिका सोफिया गार्डेन्स (साँझ ६ :१५ बजे)"
४७ वर्षमा विश्वकपमा डेब्यु,एकदिवसीय अन्तर्राष्ट्रिय विश्वकप क्रिकेटमा नेदरल्यान्ड्सका नोलन क्लार्कको नाममा गजबको कीर्तिमान छ। उनी सबैभन्दा बढी उमेरमा एकदिवसीय अन्तर्राष्ट्रिय क्रिकेटमा डेब्यु गर्ने खेलाडी हुन्। बार्बाडसमा जन्मिएका क्लार्कले नेदरल्यान्ड्सबाट क्रिकेट खेलेका थिए। उनी विश्वकप खेल्ने सबैभन्दा बढी उमेरका क्रिकेटर पनि हुन्। सन् १९९६ मा उनले नेदरल्यान्ड्सको लागि विश्वकप खेलेका थिए। उक्त विश्वकपमा फेब्रुअरी १७ तारिखका दिन न्युजिल्यान्डविरुद्ध पहिलो खेल खेल्दा क्लार्कको उमेर ४७ वर्ष दुई सय ५७ दिन पुगेको थियो। ओपनर ब्याट्सम्यान क्लार्कले उक्त खेलमा १४ रन बनाएका थिए। उनले नेदरल्यान्ड्सका लागि केवल पाँचवटा एकदिवसीय प्रतियोगिता खेलेका थिए। सन् १९९६ कै विश्वकपमा मार्च ५ तारिखका दिन उनले दक्षिण अफ्रिकाविरुद्ध आफ्नो जीवनको अन्तिम एकदिवसीय खेलेका थिए। उक्त खेलमा उनले ३२ रन बनाएका थिए।
