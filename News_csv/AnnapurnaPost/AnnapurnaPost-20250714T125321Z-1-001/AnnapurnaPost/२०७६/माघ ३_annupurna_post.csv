शीर्षक,विवरण
व्यक्तिका कुण्ठा राष्ट्रवाद हुन सक्दैन,"एमसीसीमा कुर्लने नेताहरू नेपाल ट्रस्टको जग्गा काण्डमा किन चुप ? ३३ किलो सुन र वाइडबडीमा किन मौन ? यतिखेर मुलुकको राजनीति गज्याङगुजुङ छ। तीन महिनादेखि देशले सभामुख पाउन सकिरहेको छैन। एकता भएर पनि दुई पार्टी मानसिक र भौतिक रूपमै ध्रुवीकृत छन्। राष्ट्रका प्रमुख मुद्दाहरू ओझेलमा परेका छन्। संघीयता लागू भएयता जनताले भोग्नुपरेका सास्ती, अस्वाभाविक कर, झन्झटिलो प्रशासनिक संयन्त्र, सानो काममा पनि कि भनसुन लगाउनुपर्ने कि त पैसै दिनुपर्ने परिपाटीलगायतका यावत् विषयमा दलका नेताहरू मौन छन्। ३३ किलो सुनकाण्ड, निर्मला पन्त, वाइडबडी, सरकारी सम्पत्तिको बेचबिखन, नेपाल ट्रस्टको जग्गा लिज प्रकरण, बढ्दो महँगो र समग्रमा जनताले पाएको दुःखकष्टबारे पनि दलहरू चुपचाप बसिरहेका छन्। अझ सरकारले खर्च गर्न नसकेको, राष्ट्रिय गौरव भनिएका आयोजनाको दुर्गति भइरहेको, राजस्व उठ्न नसकेको, दिनहुँ १५ सय नेपाली बिदेसिएका, महँगीले जनताका ढाड सेकिएका आदि मुद्दामा कसैलाई मतलब छैन। यतिखेर सबैभन्दा बढी सन्तुष्ट प्रमुख विपक्षी नेपाली कांग्रेसलाई छ। कांग्रेस सत्तामा र नेकपा विपक्षीमा भएको भए दिनहुँजसो बन्दहडताल हुन्थे; सडकमा टायर बल्थे र रेलिङ भाँचिन्थे। नेकपाको सरकारलाई विपक्षीभन्दा आफ्नै दलभित्रका केही असन्तुष्ट नेताहरूबाट डर छ। सरकारको आलोचना गर्यो कि मन्त्री पाइहालिन्छ। घनश्याम भुसाल, योगेश भट्टराईहरूले असन्तुष्टि जनाउँदै आएका थिए, मन्त्री बनाइए। अब एमसीसीमा नेकपाका केही नेताको असन्तुष्टि छ। तिनलाई पनि केही सम्बोधन गरिदिने हो भने उनीहरू पनि चुप लाग्नेछन्। कतिपय नेता, जो सत्तामा बस्न पाएका छैनन्, का व्यक्तिगत कुण्ठा राष्ट्रवादमा परिणत भइरहेको छ। अमेरिकी सहयोग एमसीसी ठूलो बहाना बनिरहेको छ। एमसीसीविरुद्ध उभिएका सबै नेतालाई थाहा छ यो विशुद्ध आर्थिक मुद्दा हो। तर जबर्जस्ती राष्ट्रियता र इन्डोप्यासिफिकमा घुसाइदियो भने त्यो राष्ट्रवादी पनि भइने, सरकारको विरोध गर्न पनि पाइने। छोरी कुटेर बुहारी तर्साउने भनेको यही हो। एमसीसीमा कुर्लने नेताहरू नेपाल ट्रस्टको जग्गा काण्डमा किन चुप ? ३३ किलो सुन र वाइडबडीमा किन मौन ? के यसमा राष्ट्रियता, जनताका हित इत्यादि छैन ? हिजो अमेरिकाले भोटकोसी नामक जलविद्युत्बाट अर्बाैं डलर लैजाने गरी सम्झौता हुँदा यी राष्ट्रवादी नेता कहाँ थिए ? देश लुट्ने सम्झौता वास्तवमा भोटेकोसीको डलर विद्युत् खरिद सम्झौता (पीपीए) थियो। अहिले पनि भोटेकोसीले लुटिरहेकै छ, भलै अमेरिकाको पाण्डा इनर्जी भन्ने कम्पनीले त्यो सिंगै आयोजना नेपालीलाई बेचिसक्यो। खिम्तीले त्यसैगरी देश लुटिरहेकै छ। अभै कयौं वर्ष लुटिरहनेछ। हिजो बूढीगण्डकी बेचिँदा हाम्रा यी नेताहरू कुन दुलाभित्र छिरेका थिए ? एमसीसीका कुनै पनि शर्तले देशको अहित गर्दैन। भेनेजुयलाले कुनै पनि अमेरिकी सहयोग स्वीकार गर्दैन। के हामी पनि भेनेजुयलाबाट निर्देशित हौं त ? आमनागरिकलाई मर्का परिरहेका कुनै पनि विषयमा हाम्रा नेताहरू बोल्दैनन्। किसानले मल नपाउँदा, खेतमा सिँचाइ नपुग्दा, उत्पादित वस्तुले बजार नपाई बिचौलिया मोटाउँदा, उखु किसान माइतीघर मण्डलामा धरधरी रुँदा पनि हाम्रा नेताहरूका पाषाण हृदय पग्लिँदैन। उद्योगीहरूले उद्योग चलाउन नपाउँदा र भन्सार तथा आन्तरिक राजस्वले अनावश्यक दुःख दिँदा पनि उनीहरूलाई मतलब हुँदैन। हाम्रा नेताहरूले मेलम्ची खानेपानीजस्तो जनताका प्रत्यक्ष जीवनसँग जोडिएका विषयमा मौनता साँध्दै आएका छन्। खानेपानी सचिवले दिनदहाडै कमिसन मागेर ठेकेदार भगाउँदा चुँसम्म गर्दैनन्। खानेपानीमन्त्री बिना मगरले मेलम्चीलाई पर धकेल्दा नेताहरू तमासे बनिरहेका छन्। उपत्यकाका सडकका खाल्डोमा परेर नागरिकले ज्यान गुमाउँदा यिनलाई चित्त दुखाइ हुँदैन। अवैध क्रसर उद्योग चलाएर घरखेत डुबानमा पार्नेविरुद्ध आवाज उठाउँदा नागरिकले अनाहकमा ज्यान फाल्नुपर्दा यिनका चित्त कुँडिन्न। यिनीहरू केका लागि राजनीति गर्छन् भन्ने जगजाहेरै छ। आम जनताले दुःख पाएका सयौं मुद्दा र विषय छन्। यस्ता विषयवस्तुप्रति उदासीन हुने अनि कामै नपाएजस्तो र केके न भएजस्तो गरी एमसीसीको विरोधमा उत्रेका छन्। ५० अर्ब रुपैयाँ केही होइन भन्न थालेका छन्। नेपाल सरकारले आपैंले गृहकार्य गरी अबका दिनमा यस्तो गर्दा देशको आर्थिक विकास हुन्छ भन्ने ठहर गरेर प्रसारण लाइन र सडक स्तरोन्नतिलाई प्राथमिकता दियो। सरकारको त्यही प्राथमिकतालाई सघाउन एमसीसी प्रस्तावित भयो। पाँच वर्षभित्र सारा काम तमाम गर्ने ग्यारेन्टीका साथ आउन लागेको आयोजना नै एमसीसी हो। यसविरुद्ध जति लागिपर्यो उति राष्ट्रवादी होइने भन्ने होड नै चल्यो। विरोधका लागि विरोध मात्र भयो। यसको अन्तर्यमा गएर विरोध भएकै छैन। एमसीसी लागू गर्न नपाएर अमेरिकालाई केही फरक पर्दैन। असर त हामीलाई पर्छ। आउन लागेको आयोजनाको हत्या गर्नु नै राष्ट्रघाती काम हो। सरकारको हविगत यही हो। विकास बजेट जम्मा चार खर्ब ८ अर्ब रुपैयाँको छ। जुन गोरुको सिङ छैन उसको नाम तिखे भनेजस्तै जुन देशको आर्थिक अवस्था तन्नम छ, जसले संघीयतालाई धान्न सक्दैन, उसैले महँगो राजनीतिक प्रणाली अपनाएको छ। फेरि विनियोजित विकास बजेटमा पनि खर्च गर्नै सक्दैन। यही वर्षको आधा अवधि बितिसक्दा जम्मा १३७२ प्रतिशत विकास खर्च भएको छ। उता राजस्व एक खर्बभन्दा बढीले उठ्न सकेको छैन। उठेको राजस्वले यी नेता र मन्त्री अनि कर्मचारीका तलब भत्तालाई पुग्दैन। तलब (साधारण खर्च) खुवाउनसमेत आन्तरिक ऋण लिनुपरेको छ। हिजो एमाले महासचिव हुँदा माधव नेपालले कुरै नबुझी विश्व बैंकलाई चिठी लेखेर अरुण तेस्रो रद्द गराए। जतिखेर तत्कालीन महासचिवले कुरो बुझे कि अरुण तेस्रो चाहिने रहेछ भनेर, त्यतिबेला समय घर्किसकेको थियो। पछि एमालेले विश्व बैंकलाई मनाउन निकै प्रयास गर्यो। अरुण बनायो भने कांग्रेसले मात्र कमिसन खान्छ भन्ने अदृश्य सन्तापले एमालेलाई पिरोलेको थियो त्यतिबेला। पछि एमाले र कांग्रेस नै मिलेर अरुण तेस्रो बेचेरै छाडे। यतिबेलासम्म अरुण तेस्रो निर्माण भएर माथिल्लो र तल्लो अरुण पनि बनिसक्थ्यो। भारतले ११ वर्षसम्म अड्काएर काम थालेको छ, बल्ल ४० प्रतिशत पूरा भयो भनिएको छ। यसबाट राज्यलाई अर्बाैं घाटा परेको छ। अरुण तेस्रो बनेको भए २०६० पछि देशमा लोडसेडिङ हुँदैनथ्यो। एउटा अरुण तेस्रोको अवसानले नेपाल कयौं कोस पछि धकेलियो। त्यतिबेला पनि यस्तै राष्ट्रवादले काम गरेको थियो। राष्ट्रवादको राग अलापेर व्यक्तिगत कुण्ठामात्र अभिव्यक्त भएकै हो। एमसीसीमा पनि यस्तै राष्ट्रवाद जागेर आएको छ। जबकि यस्तो राष्ट्रवादले कहीं पुगिँदैन। प्रसारण लाइन र रोड कनेक्टिभिटीले अर्थतन्त्र बलियो बनाउँछ। हामीसित पर्याप्त प्रसारण लाइन नभएकै कारण उत्पादित बिजुली एक ठाउँबाट अर्काे ठाउँमा पुर्याउन सकिएको छैन। देशभित्र प्रसारण लाइन र उपवि श्राम स्थल (सबस्टेसन) लाई अद्यावधिक गरी बलियो बनाउन अहिल्यै तीन खर्ब रुपैयाँ लाग्छ। अनि मात्र जति बिजुली उपभोग गरे पनि ट्रान्सफरमर पड्किँदैन। त्यस्तै, गुणस्तरहीन सडकका कारण बर्सेनि सयौं नेपालीले सडक दुर्घटनामा परी ज्यान गुमाउनु परिरहेको छ। युरोपियन मापदण्डका सडक बन्दा सवारी साधनले खपत गर्ने तेल, मर्मतसम्भार र वातावरण प्रदूषणका हिसाबले अर्थतन्त्रमा ठूलो मूल्य अभिवृद्धिको काम गरिरहेको हुन्छ। भौतिक पूर्वाधार विकास नभई आर्थिक समृद्धि हासिल असम्भव छ। भौतिक पूर्वाधारजस्तो विशुद्ध जनताको जीवनशैलीसित जोडिएको विषयमा पनि व्यक्तिगत कुण्ठालाई राष्ट्रवादसित जोड्नु दुर्भाग्यपूर्ण हो। कतिपयले एमसीसीमा कांग्रेसले हस्ताक्षर गरेकाले कम्युनिस्टले कार्यान्वयन गर्नु हुँदैन पनि भन्ने गर्छन्। हिजो पञ्चायतले गोलमाल गरेर अरुण तेस्रोको अवधारणा ल्याएको छ, कांग्रेसले अघि बढाउनु हुँदैन भनेर स्वयं कांग्रेसबाट जलस्रोत राज्यमन्त्री भएकाले भन्थे। पछि ती मन्त्रीलाई कुरो बुझाएपछि अरुण तेस्रो अघि बढेको थियो। कुनै पनि ऋण वा अनुदानमा शर्त हुन्छन्। कृषि विकास बैंकबाट भैंसी किन्न ऋण लिँदा त बैंकले अनेक शर्त राखेको हुन्छ। ती शर्त पालना नगर्नेले ऋण पाउँदैन। ती शर्तले देशलाई हानिनोक्सानी पुर्याएको छ कि छैन, हेरिनुपर्ने विषय त्यो हो। तर एमसीसीका कुनै पनि शर्तले देशको अहित गर्दैन। भेनेजुयलाले कुनै पनि अमेरिकी सहयोग स्वीकार गर्दैन। के हामी पनि भेनेजुयलाबाट निर्देशित हौं त ?"
भ्रष्टाचार र सरकार परिपूरक !,"अल्पविकसित मुलुकमा भ्रष्टाचारले जरो गाडेको छ। विश्वका अति कम विकसित मुलुकमा पर्ने नेपाल पनि यो रोगबाट अछुतो छैन। भ्रष्टाचारबारे जेजति चर्चापरिचर्चा भइरहेका छन्, ती सबैको केन्द्रविन्दु आर्थिक अनियमितता नै हो। आम नागरिकले पनि आर्थिक भ्रष्टाचारलाई जोडेर हेरेको पाइन्छ। तर भ्रष्टाचारको जरा बहुआयामिक छन् आर्थिक, नैतिक, सामाजिक तथा नीतिगत भ्रष्टाचार। यस्तै संयुक्त राष्ट्रसंघको परिभाषाअनुसार भ्रष्टाचार भन्नाले निजी लाभका लागि सार्वजनिक शक्तिको दुरुपयोग हो, जसले सार्वजनिक हितमा अवरोध पैदा गर्छ। नेपालको सन्दर्भमा सुशासन र जनहित र समृद्धि आकांक्षा परिपूर्तिमा भ्रष्टाचार मुख्य वाधक बनेको छ। यसलाई नियन्त्रण गर्न अनेकौं संस्थागत र नीतिगत व्यवस्था तथा ऐनकानुन पनि छन् तर भ्रष्टाचार घट्नुको साटो दिनप्रतिदिन बढिरहेको छ। जसको मूल कारण सरकारको नेतृत्व गर्ने राजनीतिक नेतृत्वको बेइमानीपन एवं नीतिगत भ्रष्टाचार गर्ने प्रवृत्ति नै हो। नेपाली समाजको कुनै पनि क्षेत्र भ्रष्टाचार तथा सार्वजनिक पदको दुरुपयोगबाट अछुतो छैन। सरकारी कर्मचारीदेखि निर्वाचित पदाधिकारी एवं उच्च ओहोदाका व्यक्ति नै भ्रष्टाचारमा संलग्न भएको पाइन्छ। यी सबैको मुख्य जड सरकारको लापरबाहीपूर्ण कामकारबाही र गतिविधि नै हो। सुशासनको जगमा मात्र आर्थिक समृद्धि हासिल हुन सक्छ। त्यसैले सरकार पारदर्शी हुनुपर्छ। जनताका मत लिई सरकारको नेतृत्व गरेको वर्तमान केपी ओली सरकार भ्रष्टाचार नियन्त्रणमा कुहिरोको काग वा बाटो बिराएको बटुवाजस्तै देखिन्छ। कानुनसम्मत छिटोछरितो जनमुखी तथा सेवामुखी शासन व्यवस्था नै सुशासन हो। सुशासन असल शासन पनि हो। शासन सञ्चालन प्रक्रियामा संलग्न शासकीय पात्रहरूमा निहित शक्ति, अधिकार, दायित्वको प्रयोग नागरिक हितमा गरिनुपर्छ। नेपाली समाजमा हरेक क्षेत्रमा भ्रष्टाचारले जरो गाडेको देखिन्छ। तर पछिल्लो समयमा मन्त्रिपरिषद्बाट गरिएका निर्णय अख्तियारले छानबिन गर्न नपाउने व्यवस्थाले वर्तमान सरकार नीतिगत भ्रष्टाचारमा लागेको प्रस्टै देखिन्छ। जुन कुराको पुष्टि अख्तियारको अनुसन्धानले गरेको सर्वेक्षण तथा प्रतिवेदनमा उल्लिखित मन्त्रिपरिषद्को निर्णयउपर छानबिन गर्न पाउने कुराले पुष्टि गर्छ। सुशासन र पारदर्शी भए मात्र आर्थिक समृद्धि सम्भव छ। यसैको माध्यमबाटै नया नेपाल निर्माण गरी नेपाली जनताको सुन्दर भविष्यको मार्गचित्र कोर्ने अठोट सफलीभूत हुन सक्छ। सरकार नेपाली नागरिकका आधारभूत आवश्यकता शिक्षा, स्वास्थ्य, रोजगार खाद्यसुरक्षाजस्ता आवश्यक विषय परिपूर्ति गर्न सकिरहेको छैन। निर्वाचन समयमा पारदर्शिता र सुशासनलाई प्रमुख मुद्दा बनाएर जनताका मत बटुल्ने लाइसेन्स प्राप्त केपी ओली नेतृत्वको सरकारको २१ महिनाको अवधिमा यसका कामकारबाही भ्रष्टाचार र सरकार एकअर्काको परिपूरकजस्तै देखिएका छन्। पछिल्लो समय प्रधानमन्त्री आफैं नीतिगत भ्रष्टाचारमा लागेको देखिन्छ। यती समूहले पाएको गोकर्ण रिसोर्टको सार्वजनिक जमिन प्रयोग गर्ने अधिकार नीतिगत भ्रष्टाचारभित्र पर्छन्। यसरी नै मन्त्रिपरिषद्को सदस्य, मन्त्रालयको सचिवले नीतिगत निर्णय देखिएर आफू बच्ने उपाय देखाइरहेका छन्। चिनी मालिक र चिनी व्यापारी एउटै समूहको रहेको त्यस्तो अवस्थामा नेपाली चिनी उद्योगलाई संरक्षण गर्ने नाममा चिनी आयातमा कोटा तोकेर उपभोक्तालाई मारमा पार्ने मन्त्रिपरिषद्को निर्णय पनि नीतिगत भ्रष्टाचार नै हो। तर यस्तो निर्णयमाथि अख्तियारले छानबिन गर्न नपाउने नीति नै सरकारले ल्याएको छ। यस्तै बालुवाटार जग्गा खरिद प्रकरण पनि यस्तै नीतिगत भ्रष्टाचारमा पर्छ। यस्ता उपाय अब प्रदेश सरकारले पनि अपनाउन थालिसकेको छ। साथै सिंहदरबारको भ्रष्टाचार पालिकाहरूमा पुग्दैछ। मन्त्रिपरिषद्को निर्णयमाथि अख्तियारले हस्तक्षेप गर्न नपाउनुको कारण सार्वजनिक पद धारण गर्ने व्यक्ति र निर्णयकर्ताको स्वार्थ बाझिएको छ। यसर्थ गलत मनसायले कुनै खास समूह वा व्यक्तिलाई आर्थिक लाभि हुने गरी गरिएको निर्णयमा अख्तियारले हस्तक्षेप गर्ने पाउने बाटो छैन। ३३ किलो सुन, सिन्डिकेट, ठेक्कापट्टा, वाइडबडीन्यारोबडी, बालुवाटार जग्गा खरिद, बूढीगण्डकी जलविद्युत् आयोजना, मेलम्ची खानेपानी, एनसेल खरिद काण्ड हुँदै गोकर्ण रिसोर्टको सरकारी जग्गा यती समूहलाई दिने काण्डसम्ममा सरकार मुछिएको छ। हरेक निकायमा नियमपूर्वक काम गर्न कठिन छ। नागरिकले पैसा नदिई कामै हँुदैन। मालपोत, नापी, वाणिज्य उद्योग, राजस्व, यातायात, वैदेशिक रोजगार, सडक, पुल, कुलो निर्माण, सार्वजनिक खरिद, नोकरीमा नियुक्ति, शिक्षा, स्वास्थ्य क्षेत्रमा व्याप्त भएको भ्रष्टाचारले नागरिक हैरान छन्। ट्रान्सपरेन्सी इन्टरनेसनल नेपालले २०७३ सालमा सार्वजनिक गरेको भ्रष्टाचार हुने सूचकांकमा समावेश १७६ देशमध्ये नेपाल १३१ औं स्थानमा सूचीकृत छ। प्रतिवेदनले नेपालमा सुशासन अभावका कारण भ्रष्टाचार निवारण हुन नसकेको आंैल्याएलगत्तै २०७४ मा ट्रान्सपरेन्सी नेपालले निकालेको प्रतिवेदनमा एवं सन् २०१७ मा नेपाल भ्रष्ट मुलुकको सूचीमा १२२ औं स्थानमा परेको छ। यस संस्थाले सन् २०१८ मा १८० देशको भ्रष्टाचारको तत्थ्यांक संकलन गरेकोमा नेपाल अघिल्लो वर्षको तुलनामा दुई स्थान तल झर्दै १२४ औं स्थानमा झरेको छ। यसले नेपालको स्थिति चिन्ताजनक देखिन्छ। १८० देशमध्ये नेपाल जम्मा ५२ देशभन्दा मात्रै अगाडि छ। यसरी भ्रष्टाचार बढ्नुको मुख्य कारण सरकारको गर्ने नेतृत्वको उदासीनता एवं नियन्त्रण निकायको लापरबाहीको परिणाम हो। प्रशासनिक निकाय चुस्तदुरुस्त छैनन् भने सरकार सञ्चालन गर्ने नेतृत्व पनि इमानदार देखिँदैन। कुनै पनि सार्वजनिक पद आचरण गरेको व्यक्तिमाथि अनुचित कार्य गरेमा अनुसन्धान एवं तहकिकात गर्ने गर्छ। तर अहिले संवैधानिक तथा कानुनीरूपमा अख्तियारलाई अपूर्ण बनाई भ्रष्टाचार संस्थागत गर्ने तथा भ्रष्टाचारीलाई पूर्ण बनाउने काम भएकाले भ्रष्टाचार मौलाइरहेको छ। यस्तै अख्तियारले देशभरिका स्थानीय तहमा गरेको सर्वेक्षणले भ्रष्टाचारको आकार अभै फराकिलो भएको खुलासा गरिसकेको छ। सरकारको मुख्य काम भनेको समृद्धि र विकास जनताका घरदैलोमा पुर्याउनु हो। भ्रष्टाचार देश विकासको तगारोका रूपमा देखा परेको छ। नेपाली जनताले गास, वास र कपासका साथै गुणस्तरीय शिक्षा, स्वास्थ्य सेवा, सहर, गाउघरमा भौतिक सुन्दरता, यातायातमा सर्वसुलभता, र प्रदूषणरहित वातावरणको अनुभूति गर्न पाइरहेका छैनन्। यसको मुख्य कारण सरकार भ्रष्टाचार र बिचौलियाको घेरामा छ। आर्थिक अनियमितता विकासको मुकुण्डो लगाएर वाधकतत्त्वका रूपमा देखा परेको छ। पहाड, तराई र चुरे प्रदेशमा भएका वातावरणीय विकृति, जंगलको विनाश, खोलाको बालुवा र गिटी दोहनले चुरे र पहाड मरुभूमिमा परिणत हुने अवस्था छ। विकासका नाममा नेताको स्वार्थ र महत्त्वाकांक्षा पूरा गर्न र जनताका आखामा छारो हाल्न संवेदनशील पहाड मैदानमा कुनै ठोस योजनाविनाको डोजरे विकासले पहिरो र प्राकृतिक विपत् निम्त्याएको छ। जलविद्युत्को विकास गरी बिजुली निर्यात गर्न सकिन्छ। भारतबाट अवैध रूपमा बनाइएका बाधले तराईमा हजारांै जनताको ज्यान जोखिममा पार्दै जमिन डुबानमा परेको छ। तर सार्वभौम राष्ट्रको सिमाना, सीमास्तम्भलाई साविक स्थितिमा राख्न पनि कुनै पहलकदमी भएको देखिँदैन। सबैभन्दा पहिला प्रधानमन्त्री भ्रष्टाचारमुक्त हुँदै देश र जनताका लागि इमानदार बनेर देश विकासमा वाधक बनेको तगारो खोल्नुपर्छ। निर्वाचनपछि नेपालमा भ्रष्टाचार झन् बढेको तथ्यांकले देखाएको छ। जस्तो व्यापार व्यवस्थापनमा घुस, सार्वजनिक पद र अधिकारको दुरुपयोग, अनुगमन र कामकारबाहीमा कमी, सूचनामा नागरिक पहुँच अभावले भ्रष्टाचारलगायतका समस्या कायमै छन्। त्यसैले नेपालमा भ्रष्टाचार घट्नुुको साटो अभै मौलाउँदै गएको छ। भ्रष्टाचार नियन्त्रणमा सरकार गम्भीर नहुँदा र भ्रष्टाचार नियन्त्रणमा गर्ने निकायसमेत राजनीतिक छायामा पर्दा भ्रष्टाचार नियन्त्रण केवल नारामा मात्र सीमित हुन पुगेको छ। सरकारको नीतिगत भ्रष्टाचार गर्ने नियत स्वार्थले भ्रष्टाचार नियन्त्रण गर्न नसकिने देखिन्छ। जनतालाई सुशासन, शान्ति र समृद्धिको प्रतिबद्धता गरेर जनताका मत लिई सरकारको नेतृत्व गरेको वर्तमान केपी ओली सरकार भ्रष्टाचार नियन्त्रणमा कुहिरोको काग वा बाटो बिराएको बटुवाजस्तै देखिन्छ। सुशासनविना राष्ट्र बन्न सक्दैन। नत्र भने नेपाली जनताले बोलिरहेको बोली भ्रष्टाचार र सरकार एकअर्काका परिपूरक हुन् भन्ने भनाइ सार्थक हुन सक्छ। जुन परिणामले नेपाल र नेपाली जनताको स्वाभिमान, प्रतिष्ठा, मान र मर्यादा स्खलन मात्र हुने नभई नेपाल भ्रष्टाचारको टोपी लगाएको देशको सूचीमा सूचीकृत नहोला भन्न सकिँदैन। संग्रौला नेपाली कांग्रेस केन्द्रीय सदस्य हुन्।"
पाम आयल निर्यातमा रोकावट,"भारतले अप्रत्याशित रूपमा गरेको पाम आयलप्रतिको निर्णयले मलेसियालाई मात्र होइन, नेपाललाई पनि गम्भीर धक्का पुर्याउने छ भारतले अस्ति बुधबारदेखि प्रशोधित पाम आयल आयातमा प्रतिबन्ध लगाएको छ। अबदेखि केवल कच्चा पाम आयल मात्र आयात गर्ने निर्णय गरेको छ। भारतले यस्तो प्रशोधित पाम आयल मुख्यरूपमा मलेसियाबाट आयात गर्ने गर्दथ्यो। अब भारतले कच्चा पाम आयल मात्र आयात गर्दा इन्डोनेसियालाई ठूलो फाइदा पुग्ने भएको छ। किनभने इन्डोनेसिया विश्वको सबैभन्दा ठूलो कच्चा पाम आयल उत्पादन गर्ने देश हो। भारतीय पत्रिका दी इकोनोमिक टाइम्स का अनुसार मलेसियालाई लक्ष्यित गरी भारतले प्रशोधित पाम आयल आयातमा प्रतिबन्ध लगाएको हो । भारतले यसो किन गर्यो भने मलेसियाका प्रधानमन्त्री महाथिर मोहम्मदले भारतले भारतशासित कश्मीरलाई दिइआएको विशेष दर्जा खारेज गरेको र नागरिकतासम्बन्धी ऐन ल्याएकोमा भारतीय प्रधानमन्त्रीको आलोचना गरेका थिए। अर्थात् आफ्ना कदमको विरोध गरेकोमा भारतीय प्रधानमन्त्रीले मलेसिया र अझ विशेषगरी मलेसियाली प्रधानमन्त्रीलाई सबक सिकाउन चाहे। यो प्रतिबन्धबाट मलेसियालाई निकै नोक्सान पुग्ने देखिन्छ। किनभने मलेसियाले सन् २०१८ मा भारतमा १६५ अर्ब अमेरिकी डलरबराबरको प्रशोधित पाम आयल निर्यात गरेको थियो। भारतको यो प्रतिबन्ध पछि यो निर्यात पूर्णतः रोकिने छ। मलेसियाको कूल गार्हस्थ्य उत्पादनमा प्रशोधित पाम आयल उद्योगको २८ प्रतिशत र कूल निर्यातमा ४५ प्रतिशत योगदान रहेको छ। भारतले मुलुकलक्ष्यित निर्णय लिएको भए त्यसको असर नेपाललाई सायद पर्ने थिएन तर वस्तुलक्ष्यित निर्णय लिएकाले भारतमा प्रशोधित पाम आयल निर्यात गर्ने सबै मुलुक यो निर्णयबाट प्रभावित हुने भएका छन्। अप्रत्याशित रूपमा आएको भारतको यो निर्णयले मलेसियालाई मात्र होइन, नेपाललाई पनि गम्भीर धक्का पुर्याउने छ। किनभने आफ्नो उत्पादन नभए पनि प्रशोधित पाम आयललाई नेपालले प्रमुख निर्यातयोग्य वस्तु बनाउन थालेको थियो। यो आर्थिक वर्षको पहिलो पाँच महिनामा मात्र भन्सार विभागको तथ्यांकअनुसार नेपालले ११ अर्ब ५२ करोड मूल्यबराबरको प्रशोधित पाम आयल भारत निर्यात गरेको थियो। अप्रशोधित पाम आयल आयातबाट नेपाललाई एक अर्ब ३८ करोड ७१ लाख राजस्व प्राप्त भएको थियो। यो निर्यात र राजस्व दुवै लगभग सुक्ने भएको छ। यो आयलकै कारणले नेपालको कूल निर्यात यो पाँच महिनाको अवधिमा अघिल्लो वर्षको तुलनामा २६९७ प्रतिशतले र भारततर्फको निर्यात अघिल्लो वर्षको तुलनामा ४८५८ प्रतिशतले बढेको थियो। कूल निर्यातमा पाम आयलको अंश २४२५ प्रतिशत पुगेको थियो। यस अवधिमा व्यापार घाटा ६३ प्रतिशतले घट्नुमा आयात घट्नुको अतिरिक्त यो निर्यातको पनि योगदान रहेको थियो। नेपाल र भारतको व्यापार नीति र बेलाबेलामा देखा पर्ने भन्सार दरको अन्तरमा खेलेर रातारात अर्बपति बन्न पल्केका र त्यस्तै मौका ढुकेर बसेका उद्यमी तथा व्यापारी फेरि एकपटक पछारिन पुगेका छन्। भारतमा प्रशोधित पाम आयल आयातमा ४० प्रतिशत भन्सार लाग्ने र नेपालबाट आयात गर्दा भन्सारै नलाग्ने भएकाले भारतीय खाद्य तेल व्यापारीले यो तेल नेपालबाट आयात गर्न सुरु गरेका थिए। निर्यातको यो सम्भावना देखेर नेपाली उद्यमीव्यापारीले यो तेल प्रशोधन गर्ने २२ वटा उद्योग स्थापना गरिसकेका थिए। यसरी पाम आयल प्रशोधन गर्ने र भारत निर्यात गर्ने उद्योग व्यापार नेपालमा गत वर्षदेखि अप्रत्याशित रूपमा फस्टाउन थालेको थियो। भारतले एकाएक प्रशोधित पाम आयल आयातमा रोक लगाएपछि अब यसको आयातनिर्यात अर्थात् कूल वैदेशिक व्यापार र यो प्रशोधन गर्न स्थापित उद्योग पूर्णतः बन्द हुने छन्। भारतको यो निर्णयबाट भारतका तेल प्रशोधन उद्योगलाई भने ठूलो फाइदा हुने भएको छ। हालसम्म ती उद्योगलाई भारतले ४० प्रतिशत भन्सारको संरक्षण दिँदै आएको भए पनि भारतले प्रशोधित तेल पनि आयात गर्दै आएकाले ती उद्योग खासै फस्टाउन सकिरहेका थिएनन्। तर नेपालबाट विनाभन्सार आयात गरिँदा भारतका प्रशोधन उद्योगलाई मर्का परिरहेको थियो। त्यही कारणले नेपालमा अप्रशोधित पाम आयलको आयात, प्रशोधन उद्योग र निर्यात रातारात मौलाएका थिए। त्यसैले भारतले यो निर्णय गरेर एउटै तीरले दुई लक्ष्य भेदन गरेको छ, पहिलो मलेसियालाई सबक सिकाउने र दोस्रो आफ्ना प्रशोधन उद्योगहरूलाई प्रोत्साहित गर्ने। तर त्यो निर्णयको चर्को मारमा नेपाल पर्न गएको छ। अर्थात् साँढेको जुधाइ बाच्छाको मिचाइ मा नेपाल परेको छ। भारत र नेपालको व्यापार नीति र बेलाबेलामा देखा पर्ने भन्सार दरको अन्तरमा खेलेर रातारात अर्बपति बन्न पल्केका र त्यस्तै मौका ढुकेर बसेका कथित उद्यमी तथा व्यापारी फेरि एकपटक पछारिन पुगेका छन्। भारतको छिटो निर्णयका कारणले पहिले बनस्पति घिउ, सुपारी, मरिच आदिमा जस्तो यसपटक पाम आयलमा यी उद्यमीव्यापारीले अकूत फाइदा उठाउन पाएनन्। तर मर्कामा भने नेपाली बैंक पर्ने भएका छन्। हुन त जति ठूलो जोखिम उति ठूलो नाफा भनिन्छ, यसपटक जोखिमअनुसारको फाइदा लिन सकेनन् कि ? यस सन्दर्भमा नेपालको सरकार र बैंकहरू पनि मौकामा चौका हान्ने नीतिमै चले। विनाकुनै जोखिम राजस्व आउँछ, आर्थिक गतिविधि केही विस्तार हुन्छ, केही थप रोजगार सिर्जना हुन्छ, आय बढ्छ र आर्थिक वृद्धि दरमा सहयोग पुग्छ भनेर सरकार मौन बसिदिन्छ। यस्तै मौकामा जोखिम नमोले नाफा कसरी आउँछ भनेर बैंकहरू हाम्फाल्छन्। विगतमा यसै गरेर बैंकहरूले राम्रो कमाइ गरेको अनुभवका आधारमा यसपटक पनि त्यसै गर्न बैंकहरू तम्सिँदा परिस्थितिले साथ दिएन। यो जोखिम मोल्दा हुने स्वाभाविक परिणाम हो। बैंकहरूलाई यो थप चुनौती भएको छ। यसले नेपालको अर्थतन्त्रलाई गम्भीर धक्का दिनेछ। किनभने आयात नहुँदा राजस्व घट्नेछ र निर्यात नहुँदा उत्पादन गर्ने उद्योग पनि बन्द हुने र रोजगारसमेत गुम्नेछ। फलस्वरूप आयातकर्ता, उद्यमी, निर्यातकर्ता र मजदुरको आय घट्ने छ। साथै यी सबै कारोबारमा लगानी गर्ने बैंकहरूको अर्बौंको कर्जा धरापमा पर्नेछ। अर्थात् यो कारोबारमा नेपालले सिर्जना गरेको मूल्य अभिवृद्धि (भ्यालु एड) गुम्नेछ। अन्ततोगत्वा यसले आर्थिक वृद्धिदरमा पनि प्रतिकूल प्रभाव पार्ने छ। पामको पाठ पाम आयात प्रतिबन्ध कुनै मुलुक लक्षित होइन : भारत पाम आयल निर्यातको पहल"
वैचारिक संक्रमणमा विद्यार्थी,"लोकतान्त्रिक नेपालमा उच्च शिक्षालाई दलीय स्वार्थबाट मुक्त गर्न सकियो भने कालान्तरमा त्यसले फल दिनेछ कल्पित विज्ञान (साइन्स फिक्सन) विधामा आधारित इन्सेप्सन नामक हलिउड चलचित्रमा एक संवाद छ, ह्वाट इज द मोस्टरेजलियन्ट प्यारासाइट ? अर्थात् सबभन्दा लचिलो परजीवी के हो ? चलचित्रमा सपनामा मानव मस्तिष्कमा रेजलियन्ट प्यारासाइटरूपी विचारको वीजारोपण गर्न सकिने कल्पना गरिएको छ। मानव मस्तिष्कमा वीजारोपण गरिएको विचारलाई अत्यधिक संक्रामक र छुटकारा पाउन नसकिने परजीवीका रूपमा चलचित्रमा चित्रण गरिएको छ। चलचित्र कल्पित विज्ञानमा आधारित भएकाले दर्शकलाई मनोरञ्जन दिन्छ, तर आश्चर्यचकित गर्दैन। मानिसलाई कल्पित विज्ञानले भन्दा वास्तविक विज्ञान र वास्तविक घटनाले आश्चर्यचकित गर्छ। जवाहरलाल नेहरू विश्वविद्यालयमा भइरहेको विवाद र दंगाको घटनाबाट सुरु गरौं। जेएनयूमा भारतीय सत्तासमर्थक र विरोधी विद्यार्थीबीच झडप भएपछि दुवै पक्षका विद्यार्थी घाइते भएका छन्। भिडन्त एउटा पक्षले सुरु गरेको होला, अर्काले अन्त्य गरेको होला। एउटाले हिंसा कम गरेको होला, अर्काले उग्ररूपमा झडपको अन्त्य गरेको होला, एउटाले कम कुटाइ खाएको होला, अर्कोले बढी कुटाइ खाएको होला। तर भारतीय जनता पार्टीको भ्रातृ संगठन अखिल भारतीय विद्यार्थी परिषद् (एबीभीपी ) र भारतीय कम्युनिस्ट दलसमर्थक विद्यार्थीबीच जेएनयूमा कुटाकुट र तोडफोड भएको सत्य हो। भाजपा र कम्युनिस्ट दलका नेताहरू आआफ्नै कुतर्कसहित भारतीय सञ्चारमाध्यममा यही कुटाकुटको पक्ष र विपक्षमा बहस गर्दैछन्। नेपालको एक बौद्धिक वर्गलाई समेत जेएनयूको विवादले आकर्षित गरेको छ। संघर्षरत विद्यार्थीका पक्षमा नेपालका बौद्धिकहरूले अनेक विचार प्रस्तुत गरेका छन्, विभिन्न आलेख प्रकाशित गरेका छन्। यसको एउटै कारण हो, ती विद्यार्थीको कम्युनिस्ट दलसँगको आबद्धता। यसरी आस्थाका आधारमा बौद्धिकहरूले सही र गलतको छिनोफानो गर्नुको कारण के हो ? जेएनयू भारतमा एक प्रतिष्ठित संस्था हो। त्यहाँका विद्यार्थीका माग भारतीय प्रधानमन्त्री नरेन्द्र मोदीले सजिलै सम्बोधन अथवा तिनमा कम्युनिस्ट दलले सम्झौता सजिलै गर्न सक्छन्ा्, तर मुद्दाको सम्बोधन वा सम्झौता उनीहरूको सरोकार होइन। विद्यार्थीलाई विशुद्ध प्राज्ञिक वातावरणमा उच्च शिक्षा प्रदान गर्नेभन्दा पनि राजनीतिक संक्रमणको सिकार बनाएर आआफ्नो राजनीतिक रोटी सेक्नु उनीहरूको उद्देश्य हो। जेएनयूको विवादले यसै वर्ष दिल्लीमा हुने चुनावमा प्रत्यक्ष असर पार्ने छ। कालान्तरमा समेत त्यसले ठूलो राजनीतिक असर पार्ने छ। संकुचित भइसकेका कम्युनिस्टहरूलाई भारतमा आफू गरिबको मसिहा भएको सावित गर्न केही मुद्दा चाहिएका छन्। भाजपालाई भगवा (गेरुवा) अर्थात् धार्मिक मुद्दा कायम गर्नुपरेको छ। विद्यार्थीलाई उनीहरूले केवल प्रयोग गरेका हुन्। विद्यार्थीलाई राजनीतिक दलले आफूअनुरूप प्रयोग गरेको उदाहरण नेपालमा पनि छ। चलचित्रमा मानिसको सपनामा गएर उसको मस्तिष्कमा विचारको वीजारोपण गरेजस्तै कलिला नानीहरूलाई स्टालिन, माओ, लेनिन, हिन्दुत्व, सनातन धर्म वा अन्य विचारको भारी बोकाउनु उनीहरूमा थोपरिएको एक संक्रमण नै हो। यसले देशको अहित मात्रै गर्छ। जेएनयू विवादमा झडप भएपछि घाइते भएका विद्यार्थीलाई भेट्न तिनका दलका नेताहरू अस्पताल पुगे र ती दंगेबाज विद्यार्थीलाई ढाडस र स्याबासी दिए। कतिपय ती घाइते विद्यार्थी दंगामा प्रत्यक्ष सामेल भएका तस्बिर सार्वजनिक भइसकेका छन्। भारतीय कांग्रेस पार्टीकी नेत्री प्रियंका गान्धी अस्पतालमा गएर वामपक्षका घाइतेलाई मात्र भेटिन्, एबीभीपीका घाइते विद्यार्थीलाई भेटिनन्। विद्यार्थीका जायज माग शान्तिपूर्ण रूपले समाधान गर्न पहल गर्ने र विद्यार्थीलाई वार्ताको टेबुलमा ल्याउने प्रतिबद्धता कुनै नेताले गरेनन्। तिनले केवल एक पक्ष निर्दोष र अर्को पक्ष दोषी रहेको बयानबाजी गरे। दंगामा सामेल हुने विद्यार्थीलाई तुरुन्त कानुनी दायरामा ल्याउने, तिनले प्राप्त गर्ने छात्रवृत्ति निलम्बन वा तिनलाई विश्वविद्यालयबाट समेत सीमित समयका लागि निलम्बन गर्ने प्रयास कसैले गरेनन्। ती दंगेबाज विद्यार्थीलाई विश्वविद्यालयमा होहल्ला, दंगा, मारपिट र तोडफोड गरेको आरोपमा आफ्नो दलबाट निष्कासन गर्नुको साटो नेताहरूले त्यस्ता विद्यार्थीको मनोबल बढाउने अनेक प्रयत्न गरे। कतिपय दंगेबाजहरू पुरस्कृतसमेत भए होलान्। विगतमा पनि त्यसरी पुरष्कृत भएका छन्। नैतिकवान् र परिवर्तनशील शिक्षित वर्ग उत्पादन गर्ने कि कुनै आदर्शप्रतिको लम्पसार जडसूत्रवादी वा नेताका आदेशलाई नै शाश्वत सत्य मान्ने झोले उत्पादन गर्नमै रमाउने ? एउटा दलले उपकुलपतिलाई जोगाउने र अर्कोले उपकुलपतिको राजीनामा माग्ने काम गरेका छन्। गुन्डागर्दी गर्ने विद्यार्थी भने सबैका प्रिय पात्र छन्। यो राजनीतिक दलले उच्च शिक्षामा गरेको प्रहार हो। यसको दुष्परिणाम देशले लामो समयसम्म भोग्छ। यो मुद्दामा गुन्डाहरूलाई जोगाएर उपकुलपतिलाई बलिको बोको बनाइयो भने जेएनयूको अवनति यात्रा सुरु हुनेछ। पंक्तिकारको पुस्ताले देखेको त्रिभुवन विश्वविद्यालयको एकमात्र गैरराजनीतिक उपकुलपति केदारभक्त माथेमा हुन्। विद्यार्थीले तोडफोड र गुन्डागर्दी गरेको कारणले माथेमालाई राजीनामा दिन लगाएको यहाँ स्मरणीय हुन्छ। त्यसपछिको त्रिविको अवस्था जगजाहेर छ। पञ्चायतले पनि नेपालमा विद्यार्थीलाई राजनीति सिकाउने प्रयत्न गरेको थियो तर त्यसबेलाका दलहरूले ज्यादती नै गरेका थिए। कलेज पढ्ने विद्यार्थीले आफ्नो पाठ्यक्रमअनुरूपको प्रगति नगरे पनि तिनलाई कांग्रेस र कम्युनिस्टसम्बन्धी यथेष्ट ज्ञान उपलब्ध थियो। माओ, बीपी, मेलमिलाप दिवस, अक्टोबर क्रान्ति, लेनिनवाद, किम इल सुङ र जोंछे विचारधारा आदिसम्बन्धी अपरिपक्व ज्ञान तिनलाई उपलब्ध थियो। राजनीतिको अल्पज्ञानबाट ती दीक्षित भइसकेका थिए। त्यो विद्यार्थीमाथिको संक्रमण थियो। परिवर्तित अवस्थामा देशका लागि चाहिने अनेक आर्थिक, नीतिगत मुद्दाहरूमा, वैदेशिक सहयोग, भ्रष्टाचार वा वैदेशिक मामिलाका सवालमा नेपालका विद्यार्थी राजनीतिक आस्थाका आधारमा विभाजित छन्। बीएआर र सी विचारधाराको नेपालमा गरिएको प्रशिक्षणको समर्थन गर्नेले एमसीसी सहयोगका विषयमा भने ठूलो विरोध गरिरहेका छन्। यो पूर्वाग्रह अज्ञानता होइन ? उपकुलपतिको कार्यालयमा तोडफोड गर्ने र प्राध्यापकलाई कुटपिटसमेत गर्ने विद्यार्थीलाई कुनै राजनीतिक दलले आजसम्म कारबाही गरेको एउटा उदाहरण छैन। बलात्कार र हत्याजस्ता जघन्य अपराधका आरोपीलाई समेत नेपालको बौद्धिक वर्गले आस्थाका आधारमा हेरेको देखिएको छ। नेपालमा राजनीतिक परिवर्तन भयो तर पनि राजनीतिक अस्थिरता कायम छ, किन ? किनकि नेपालमा आर्थिक परिवर्तन भएन। बीपीको सपना, अक्टोबर क्रान्ति वा माओवादको रटाइले आर्थिक रूपान्तरण भएन। परिवर्तनलाई दिशा दिन सक्ने क्षमतावान् नेतृत्व नेपालमा रहेनछ। यसैबीच नेपालका एक लोकप्रिय सञ्चारकर्मी ले द लिडर नामक कार्यक्रमको घोषणा गरेको सामाजिक सञ्जालमा चर्चित छ। कार्यक्रमको निर्णायक मण्डलमा पत्रकारिता, कानुन र राजनीति क्षेत्रका प्रतिष्ठित व्यक्तित्व चयन गरेर सन्तुलन मिलाइएको छ। कल्पित विज्ञानभन्दा पनि आश्चर्यको कुरा के भने त्यसको निर्णायकमण्डलमा राजनीतिज्ञबाट बाबुराम भट्टराई राखिएका छन्। भट्टराई निकै जेहनदार विद्यार्थी हुनुका साथै जेएनयूकै विद्यावारिधिसमेत हुन्। एकछिन भट्टराईको विगत हेरौं। शिक्षाबाट होइन, सशस्त्र लडाइँबाट अधिकार प्राप्त हुन्छ र समतामूलक समाज निर्माण हुन्छ भनेर उनले स्कुल जाने उमेरका कलिला नानीहरूलाई शिक्षाबाट वञ्चित गराए। कांग्रेसलाई प्रमुख शत्रु भनेर कतिपय कांग्रेसका कार्यकर्ताको सफाया गर्न लगाए। के भट्टराईले हतियार समाउन लगाएका नानीहरूले बुर्जुवा शिक्षाभन्दा अब्बल दर्जाको शिक्षा प्राप्त गरे ? के रोजगार निर्माण भयो ? के तिनले नवप्रवर्तक उद्यमशीलताको तालिम प्राप्त गरे ? उत्पादनका लागि चाहिने वैज्ञानिक विधिहरूको विकास भयो ? ती स्कुल जाने नानीहरूलाई माओवाद, स्टालिनवाद, लेनिनवाद सिकाउनु गल्ती थिएन ? ती नानीहरूको मस्तिष्कमा रोपिएको त्यो साम्यवादको आशा छँदैछ। उनले जातीय राज्यहरूका लागि जनतालाई मर्न र मार्न सिकाए, मधेसपहाडलाई एक गराउने कुनै एउटा काम उनले गरेनन्, बरु मधेसी र पहाडेका बीचमा एक ठूलो खाडल बनाए, जसबाट सयौं नेपालीले ज्यान गुमाए। आफ्नै दलका कैयन् निहत्था नागरिकको हत्या गर्नेसँग उनी अहिले जोडिएका छन्। यसबाट के प्रस्ट हुन्छ भने भट्टराईले दिएको शिक्षा गलत थियो र त्यसैले उनका अनुयायीको भविष्य सुनिश्चित भएन। उनले विद्यार्थीकालमा प्राप्त गरेको माओवादी हिंसात्मक अधिनायकवादको शिक्षा घातक थियो, त्यो अल्पज्ञान थियो। त्यसैले भट्टराईले माओवादको त्याग गरे, कांग्रेसको सहायतामा चुनाव जिते र साम्यवाद भन्नै छाडे। द लिडर का लागि यिनीभन्दा उत्तम पात्र नेपालमा पाइएन। यो दुर्भाग्य हो। जेएनयूको समस्या समाधान नभए पनि भारतको उच्च शिक्षामा त्यसले खासै फरक पर्दैन तर नेपालका लागि त्रिविले ठूलो महŒव राख्छ। त्रिविलगायत अन्य विश्वविद्यालय पनि राजनीतिको सिकार नै छन्। तुलनात्मक रूपले शान्त रहेको काठमाडांै विश्वविद्यालय समेत राजनीतिको सिकार भइसकेको छ। विश्वविद्यालयमा लागेको ताला खोल्न सकिएको छैन। विश्वविद्यालयको दुर्गतिको मुहान राजनीति हो भनेर महसुस गर्ने नेता अझै नेपालले पाएको छैन। विद्रोहबाट त्यो प्राप्त भएन। युवालाई ज्ञानविज्ञानको सट्टा राजनीति सिकाइनुको परिणाम हो त्यो। बदलिँदो विश्व राजनीतिअनुरूपको नीतिनिर्माण र वैज्ञानिक क्रान्तिले बदलेको विश्व अर्थव्यवस्थामा स्वच्छ राजनीतिक बहस गर्न सक्ने, त्यसको लाभ लिन सक्ने, नैतिकवान् र परिवर्तनशील शिक्षित वर्ग उत्पादन गर्ने कि कुनै आदर्शप्रतिको लम्पसार जडसूत्रवादी वा नेताको आदेशलाई नै शाश्वत सत्य मान्ने झोले उत्पादन गर्नमै रमाउने ? त्रिविले हालै विद्यार्थी निर्वाचनको घोषणा गरेको छ। निर्वाचन सम्पन्न गरेर यसका पदाधिकारीहरू एउटा ठूलो काम फत्ते गरेको भ्रम पालेर बस्नेछन्ा् तर यसले एउटा अर्को ठूलो संक्रमणको वीजारोपण गर्ने छ। जेएनयूभन्दा ठूलो राजनीतीकरण त्रिविमा विद्यमान छ। जेएनयूमा भएको भन्दा ठूला झडपहरू त्रिविको विद्यार्थी निर्वचनमा सधैं भइरहेका छन्। बुद्धिजीवी वर्गले जेएनयूका विषयमा चिन्तन गर्न छाडेर त्रिवि र काठमाडौं विश्वविद्यालयको समस्यामा ध्यान दिए कसो होला ? त्रिविको विद्यार्थी निर्वाचन राजनीतिक आधारमा गरिन्छ। राजनीतिक आधारमा विश्वविद्यालयमा गरिने निर्वाचन विश्वविद्यालय र देशका लागि एउटा रेजलियन्ट प्यारासाइट सरह हो। यहाँ प्रयोग गरिएका शब्दहरू अप्रिय होलान् तर कुनै न कुनै बेला अप्रिय निर्णय लिनैपर्ने हुन्छ। विद्यार्थी निर्वाचन दलीय आधारमा गर्नु कुनै पनि कारणले देशको हितमा हुँदैन। लोकतान्त्रिक नेपालमा उच्च शिक्षालाई दलीय स्वार्थबाट मुक्त गर्न सकियो भने कालान्तरमा त्यसले फल दिनेछ।"
संघीय सुशासनको सबलीकरण,"सुशासन प्रजातान्त्रिक शासन प्रणालीमा अन्तरनिहित हुनुपर्ने अपरिहार्य अवयव हो। प्रजातन्त्र एउटा साधन हो। प्रजातान्त्रिक शासन प्रणाली प्रक्रिया हो भने सुशासन प्रजातन्त्र र प्रजातान्त्रिक शासन प्रणालीको अपेक्षित उत्पादन हो। जनसहभागिता पूर्वानुमानयोग्यता, जवाफदेहिता र पारदर्शिता सुशासनका चार आधार स्तम्भ हुन्। राज्यका हरेक संयन्त्रलाई जनमुखी बनाई जनताका आवश्यकताअनुसार सेवा प्रवाह गर्नु तथा राज्य प्रणालीमा सरोकारवालाहरूको सक्रिय एवं सार्थक सहभागिता गराई राज्यले नागरिकलाई उपलब्ध गराउनुपर्ने सेवाहरू छिटो, छरितो, सरल एवं न्यायिक रूपमा उपलब्ध गराई आम नागरिकलाई शासनको सुखद अनुभूति दिलाउने प्रक्रिया सुशासन हो। जनमुखी शासन प्रणाली, सार्वजनिक सेवा प्रवाहमा प्रभावकारिता, कानुनी राज्य, जवाफदेहिता, पारदर्शिता, नागरिकका न्यूनतम अधिकारहरूको प्रत्याभूति, शान्ति सुव्यवस्था सुशासनका न्यूनतम शर्तहरू हुन्। सुशासनको सही प्रयोगले आर्थिक तथा भौतिक समृद्धि, सामाजिक प्रगतिमार्फत सामाजिक एकीकरणमा योगदान दिने काम गर्छ। सुशासनले शासन प्रणालीमा जनताको अपनत्व कायम गर्न सहयोग पुग्छ। नेपालको संविधान २०७२ को कार्यान्वयनपश्चात् नेपाल एकात्मक राज्यप्रणालीको परम्परागत स्वरूपबाट संघीय लोकतान्त्रिक राज्यमा रूपान्तरण हुन पुगेको छ। संवैधानिक व्यवस्थाअनुसार संघीय नेपालको मूल संरचना संघ प्रदेश र स्थानीय गरी तीन तहको हुने र राज्य शक्तिको प्रयोग संघ, प्रदेश र स्थानीय तहले संविधान तथा कानुनबमोजिम गर्न सक्ने व्यवस्था गरेको छ। संविधानले तीन तहका सरकारहरूबीचका लागि राजनीतिक, वित्तीय र प्रशासनिक अधिकारको विनियोजन गरेको छ। संविधानमा व्यवस्थित यी अधिकार क्षेत्रहरू सुशासन प्रपद्र्धनका आधारभूत मार्गदर्शक सिद्धान्तका रूपमा रहेका छन्। नेपालको संविधान, २०७२ ले जनताका सार्वभौम अधिकार, विविधतायुक्त विशेषताबीच एकता, समतामूलक समाज निर्माण, लोकतान्त्रिक मूल्य र मान्यताको प्रवद्र्धन, दिगो शान्ति, सुशासन, विकास र समृद्धिको आकांक्षा पूरा गर्न सक्ने दरिलो औजारका रूपमा संघीय लोकतान्त्रिक गणतन्त्रात्मक शासन व्यवस्थाको परिकल्पना गरेको छ र यसले शासकीय प्रणालीलाई सुशासनयुक्त बनाउनमा उत्प्रेरकको भूमिका निर्वाह गरेको छ। यसै आधारमा नेपालको शासकीय प्रणालीलाई सुशासनयुक्त बनाउनुु सवै सरकोकारवालाको साझा दायित्व हो। सुशासन एउटा सकारात्मक अवधारणा हो। सुशासनले प्रक्रियामा वैधानिक पूर्णता र परिणाममा शीघ्रताको परिकल्पना गरेको हुन्छ। यसले समग्र शासन प्रणालीमा शुद्धताको परिकल्पना गरेको हुन्छ र यस्तो शुद्धताको परीक्षण कानुनी संरचना, तोकिएका सूचकहरूको मूल्यांकन गर्ने प्रक्रिया र संस्थागत संरचनाको क्रियाशीलताबाट हुने गर्छ। यो सुशासन मापनको मूर्त पक्ष हो। भित्री तहमा गएर हेर्ने हो भने सुशासन शासकीय प्रणालीप्रति जनसन्तुष्टिसहित जनताका सकारात्मक अनुभूतिलाई ग्रहण गर्दै सकारात्मक क्षितिजतर्फ लम्किरहेको शासन प्रणालीको अर्को अमूर्त पक्ष पनि हो। मूर्त पक्ष मापनयोग्य हुन्छ र अमूर्त पक्ष मापन गर्न कठिन हुन्छ। मापनयोग्य मूर्त पक्षका सूचकहरू सकारात्मक हुँदै जानु अमूर्त पक्ष प्राप्तिका सम्भावनामा वृद्धि हुँदै जानु हो। प्रजातन्त्र, प्रजातान्त्रिक शासन प्रणाली, सुशासन यी सबै अमूर्त पक्षहरू हुन्। यी सकारात्मकताका प्रतिविम्बलाई सकारात्मक अनुभूतिमा बदल्न सक्ने दायित्व र क्षमता यसका सहकर्तामा निर्भर रहेको हुन्छ। यसका सरोकारवाला वा सहकर्ताहरूमा सरकार, राजनीतिक दल र यसका पदाधिकारीहरू, प्रशासक, नागरिक समाज, निजी क्षेत्र, गैरसरकारी संस्था, सञ्चार क्षेत्र पर्छन्। राजनीतिक प्रणाली वा शासकीय प्रणालीको परिवर्तनसँगै आम जनताका तहमा आशावादी उज्ज्वल भविष्य अगाडि उभिएको हुन्छ किनकि अधिकांश परिवर्तन सकारात्मक उपलब्धिका लागि केन्द्रित भएका हुन्छन्। तर परिवर्तनसँंगै अपेक्षित उपलब्धिलाई यथार्थमा परिणत गर्न समय लाग्ने हुन्छ। परिवर्तनपश्चात्को ठूलो समस्या भनेको संक्रमण व्यवस्थापन हो। परिवर्तित प्रणालीले नयाँ नीतिगत व्यवस्था, कानुन, संस्थागत संरचना, थप साधन र स्रोतको व्यवस्थापनजस्ता विषयको माग गरेको हुन्छ। पुराना नीतिगत व्यवस्था, कानुन, संस्थागत संरचना हटिसकेका पनि हुँदैनन्। पुराना नीतिगत व्यवस्था, कानुन, संस्थागत संरचनालाई नयाँ नीतिगत व्यवस्था, कानुन, संस्थागत संरचनाहरू तयार गर्ने क्रममा सवैको सहयोग आवश्यक पर्दछ। यस अवधिमा गर्नुपर्ने अर्को महŒवपूर्ण काम भनेको सकारात्मकताको सन्देश प्रवाह गर्नु हो। यसमा पनि सबै सरोकारवालाहरूको सकारात्मक भूमिका आवश्यक पर्छ। यसका अतिरिक्त स्वच्छ प्रतिस्पर्धाको प्रवद्र्धन, एकाधिकारको अन्त्य, संस्थागत सुशासन प्रवद्र्धन जस्ता विषय प्राथमिक कार्यसूचीमा पर्न सक्नुपर्छ। संघीयताको सबभन्दा सकारात्मक पक्ष जनताको निकटतम दूरीमा रहने शासकीय एकाइहरूको उपस्थितिमार्फत जनअपनत्व सिर्जना गर्नमा सहयोग पुयाउनु हो। जनअपनत्वको यो सामाजिक मूल्य र ऊर्जा उपयोग हुन सक्नुपर्छ। यस कार्यमा पनि सरकोकारवालाका बीचमा सहकार्य आवश्यक पर्छ। शासकीय प्रणालीमा जनअपनत्व स्थापित गर्न सकिएमा राजनीतिक स्थिरता कायम भई विकास निर्माण र आर्थिक समृद्धिका प्रयासहरूले सहजीकरणको अनुभूति गर्न सक्छन्। सुधार र परिवर्तनले जहिले पनि शीघ्रातीशीघ्र सुखद परिणामको अपेक्षा गरेको हुन्छ। तर सुखद परिणामको प्राप्तिले कही समयको माग गर्ने गर्छ। एकातर्फ सुधार र परिवर्तनका प्रारम्भिक दिन अलि असहज हुने र संक्रमण अवधिमा व्यवस्थापकीय कार्यमा समय खर्चिनुपर्ने समस्याका बीचमा सरोकारवालाहरू निश्चित कार्ययोजनाका साथ अगाडि बढ्न सकेमा मात्र संक्रमणकालीन मेहनतले अपेक्षित सुखद परिणामलाई सार्थकतामा परिणत गर्न र सुशासनको दिगो आधार तयार गर्नमा सहयोग पुग्छ।"
आर्मी र पुलिसबीच उपाधि भिडन्त,"इनरुवा : दोस्रो मनमोहन मेमोरियल एकदिवसीय राष्ट्रिय क्रिकेट प्रतियोगिताको उपाधिका लागि दुई विभागीय टोली नेपाल आर्मी क्लब र नेपाल पुलिस क्लबबीच भिडन्त हुने भएको छ। पुलिस क्लबले बिहीबार सुनसरीको इनरुवामा खेलिएको दोस्रो सेमिफाइनल खेलमा सुदूरपश्चिम प्रदेशलाई ९९ रनको फराकिलो अन्तरले हरायो। आर्मी क्लब भने बुधबार खेलिएको पहिलो सेमिफाइनल खेलमा प्रदेश नम्बर ३ लाई ६४ रनले हराउँदै फाइनलमा पुगेको थियो। फाइनल खेल शनिबार खेलिने छ। दोस्रो सेमिफाइनल खेलमा टस पहिलो ब्याटिङको निर्णय लिएको पुलिस क्लबले निर्धारित ५० मध्ये ४९ ओभरमै अलआउट हुनुअघि दुई सय २९ रन बनाएको थियो। जवाफी ब्याटिङमा ओर्लिएको सुदूरपश्चिम प्रदेशले ३३४ ओभरमै अलआउट हुनुअघि एक सय ३० रन मात्र बनाउन सक्यो। पहिले ब्याटिङ गरेको पुलिस क्लबका लागि दीपेन्द्रसिंह ऐरीले अर्धशतकीय पालि खेले। तेस्रो नम्बरमा क्रिज समाल्न आएका दीपेन्द्रले ६८ रन बनाए। उनले ७६ बलको सामना गरी एक छक्का र ६ चौका पनि हिर्काए। दुवै ओपनर ब्याट्सम्यानलाई सस्तैमा गुमाएको पुलिस क्लबका लागि ललित भण्डारीले पनि ४० रनको योगदान गरे। तल्लो क्रमका ब्याट्सम्यान ललितले ४० बलको सामना गरी चार छक्का र दुई चौका हिर्काए। विकेटकिपर ब्याट्सम्यान अनिल शाहले पनि टोलीको खातामा ३१ रन थपे। उनले ३९ बल खेल्दै चार चौका प्रहार गरे। यसैगरी योगेन्द्रसिंह कार्कीले ३३ बलमा एक छक्का र चार चौकाको मद्दतले २९ रन बनाए भने कुशल भुर्तेलले १७ रन जोडे। त्यसअघि ओपनर ब्याट्सम्यान सुनिल धमला एक र अमित श्रेष्ठ आठ रनमा पेभेलियन फर्किएका थिए। सुदूरपश्चिम प्रदेशका बलर शेर मल्ल, विनोद लामा र आकाश चन्दले तीनतीन विकेट लिए। अर्को एक विकेट सन्तोष भट्टको भागमा पर्यो। सुदूरपश्चिम प्रदेशका कुनै पनि ब्याट्सम्यानले गतिलो प्रदर्शन गर्न सकेनन्। किरण ठगुन्नाले सर्वाधिक ३९ रन बनाए। उनले ४६ बलको सामना गरी तीन छक्का र दुई चौका हिर्काए। आकाश चन्दले अविजित २३ रन जोडे। उनले ३४ बल खेल्दै एक छक्का र दुई चौका प्रहार गरे। ओपनर ब्याट्सम्यान खड्क बोहोराले १४ र गजेन्द्र बोहोराले १२ बनाए। सुदूरपश्चिम प्रदेशका अन्य ब्याट्सम्यानले भने दोहोरो अंकमा रन बनाउन सकेनन्। पुलिस क्लबका बलर सागर ढकाल एक्लैले पाँच विकेट लिए। उनले ६४ ओभरमा एक मेडन राख्दै केवल नौ रन खर्चिए। सोही योगदानका कारण उनी म्यान अफ दी म्याच पनि घोषित भए। ललित राजवंशीले पनि तीन विकेट हात पारे। योगेन्द्रसिंह कार्की र ललित भण्डारीले एकएक विकेट लिए। प्रतियोगिता मनमोहन मेमोरियल क्रिकेट सेन्टरले आयोजना गरेको हो। प्रतियोगितालाई राष्ट्रिय खेलकुद परिषद् र इनरुवा नगरपालिकाले विशेष सहयोग गरेका छन्। १२ टोलीको सहभागिता रहेको उक्त प्रतियोगिताको विजेताले चार लाख पाँच हजार र उपविजेताले दुई लाख पाँच हजार रुपैयाँ पुरस्कार पाउनेछन्।"
किक बक्सिङ सुरु,"काठमाडौं : ललितपुर जिल्ला किक बक्सिङ संघको आयोजनामा वीर गणेशमान सिंह स्मृति तेस्रो राष्ट्रिय खुला किक बक्सिङ प्रतियोगिता बिहीबारदेखि ललितपुरको चापागाउँस्थित प्याङ्गाउँमा सुरु भएको छ। प्रतियोगिताको पूर्वप्रधानमन्त्री एवं नेपाली कांग्रेसका सभापति शेरबहादुर देउवाले उद्घाटन गरे । प्रतियोगिताको पहिलो दिन पुरुष ५५ केजी तौलसमूहमा रेजका मदनकृष्ण डंगोल, मकवानपुरका सागर राई, मुवाँथाइका दावा फुन्जो शेर्पा, सो क्योकुसिनका मनीष दर्लामी, उसुका जीवन विष्ट, नेपाल पुलिसका दीपेन्द्र सिन्जाली मगर, नेपाल आर्मीका तारा तामाङ र एपीएफ क्लबका फुर्वा शेर्पा क्वार्टरफाइनलमा प्रवेश गरे। महिलातर्फ ५० केजीमा आर्मीकी रुविका खड्का, आईकेकेएफकी करिष्मा कार्की, सो क्योकुसिनकी दीपा शाही, एपीएफकी सन्जुमाया थिङ, मुवाँथाइकी डेनिका राई, आर्मीकी शान्ति थापामगर र अञ्जना ढुंगेल क्वार्टरफाइनलमा पुगे। तीन दिने प्रतियोगितामा एक सय २२ खेलाडीले ११ स्पर्धामा प्रतिस्पर्धा गर्दैछन्। पुरुषमा ६ र महिलामा पाँचवटा स्पर्धा समावेश गरिएको छ। प्रत्येक स्पर्धामा पहिलो हुने खेलाडीले ३० हजार, दोस्रोले १५ हजार र तेस्रो हुने दुई खेलाडीले जनही आठ हजार रुपैयाँ नगद पुरस्कार पाउने छन्। टिममा पहिलो हुनेलाई एक लाख र दोस्रो हुनेलाई ५० हजार रुपैयाँबाट पुरस्कृत गरिने छ। उत्कृष्ट पुरुषमहिला खेलाडीले जनही २५ हजार रुपैयाँ पुरस्कार प्राप्त गर्नेछन्। उद्घाटनका अवसरमा १३औं दक्षिण एसियाली खेलकुद (साग) मा दोहोरो स्वर्ण पदक जितेका आयशा शाक्य र मन्डेकाजी श्रेष्ठ, स्वर्ण विजेता विप्लवलाल श्रेष्ठ, रजत विजेता दिवस श्रेष्ठ, कांस्य विजेता विनोद शाक्य गुभाजु, मुकुन्द महर्जन र निकेश श्रेष्ठलाई सम्मान गरिएको थियो। आयशा तेक्वान्दो र निकेश उसुका खेलाडी हुन् भने बाँकी सबै कराँतेका खेलाडी हुन्। सोही अवसरमा सागमा प्रशिक्षकको भूमिका निर्वाह गरेका कराँतेका गंगाराम महर्जन र दीपक श्रेष्ठलाई पनि सम्मान गरिएको थियो।"
