शीर्षक,विवरण
"जोस छ होस छैन, होस छ जोस छैन","राष्ट्रमा खोजेजतिको विकास नहुनु, समाजमा अराजकता फैलिँदै जानु, स्वार्थी र लोभीपापीको संख्या बढ्दै जानु, सार्वजनिक सम्पत्तिको संरक्षण नहुनु, नीतिनिर्माण कार्यमा ढिलाइ हुनु, भ्रष्टाचार बढ्दै जानु, नीतिनियम र कानुनमा आफ्नै स्वार्थ हावी हुनु, व्यक्तिहरू शान्त नभई तनावग्रस्त हुनु, जताततै बेथिति बढ्दै जानुको एक मात्र कारण हो जोस र होसको सन्तुलन नहुनु। समाज र नेतृत्व तहमा खटिएका व्यक्तिमा दुई किसिमका व्यक्तित्व हुन्छन्। कसैमा जोस छ होस छैन, कसैमा होस छ जोस छैन। समाज र राष्ट्रको अस्थिरता र अराजकता हेर्दा सहजै अनुमान गर्न सकिन्छ उनान्सय प्रतिशत व्यक्तिमा जोस छ तर होस छैन। यस्ता प्रवृत्तिका व्यक्ति बाहिरबाट हेर्दा अति सक्रिय, कुरैकुराले देश खाने, कुरैकुरामा विकास, भाषणकै भरमा देश हाँक्ने उत्साह दिएजस्तो गर्छन् तर परिणाम नगन्य हात लागेको हुन्छ। देश र समाजमा यिनीहरूको क्षमताको परिणाम, गुणात्मकता त नगन्य मात्रामा छँदै छ, आफैं स्वयंमा पनि यिनीहरू शान्त र आनन्दित हुँदैनन्। भित्रभित्रै अस्थिरता र तनावले ग्रसित हुन्छन्। कर्मका आधारमा कर्मठ देखिए पनि बुद्धिमत्ता र विवेकको हिसाबले शून्य हुन्छन्। समाजमा देखिने उपद्रव, अन्याय र अनैतिकताको परिणाम यसकै प्रतिफल हो। जोस भएका तर होस नभएका व्यक्तिमा न संस्कार र धार्मिकताको गुण फलित भएको हुन्छ न त व्यावहारिकता र दीर्घकालीन सोचको नै। कर्मठता र जोसको निकासका लागि, प्रतिफलका लागि आन्दोलन, बन्दहडताल, अराजकता यही कर्ममा जीवन बिताइरहेका हुन्छन्। अर्काथरी व्यक्तिको प्रवृत्ति हुन्छ। यसमा होस छ तर पटक्कै जोस छैन। अन्याय पनि सहेर बस्छन्। आफ्नो र अर्काको हितका लागि सही आवाज उठाउन सक्दैनन्। कुशल नेतृत्व चुन्नमा सधैं द्विविधामा हुन्छन्। राष्ट्र र समाजलाई विकासको गति दिन, आफू स्वयं सम्हालिन र शान्ति अनि आनन्दपूर्ण जीवन जिउन होश र जोस दुवैको सन्तुलन आवश्यक पर्छ। बुद्ध जन्मेको देशमा बुद्धुहरूको बाहुल्य हुनुको कारण यही हो। वास्तवमै राष्ट्रको सकारात्मक विकास र आफ्नो आत्मविकास चाहने हो भने जोस र होसको सन्तुलन र समता भावको जरुरी छ। यही समत्व भावले मात्र व्यक्तिलाई कर्म र ज्ञान दुवैको सम्मिलित धारामा स्थापित हुन मद्दत गर्छ। संसार र अध्यात्म दुवैको सन्तुलनमा आनन्दित र सन्तुष्ट जीवन जिउन प्रत्येक व्यक्तिमा जोस र होस साथसाथै विकास हुनुपर्छ। भौतिक सम्पदाको आर्जन र बाहिरी सुख मात्र मानिसको लक्ष्य होइन। बाहिरी सम्पदाले मात्र मानिस खुसी रहनै सक्दैन। बाहिरी सम्पन्नता बढ्दै जानुको परिणाम नै अतृप्ति, असीमित चाहना, बेचैनी र व्यक्तिहरूमा बढ्दै गएका रोगहरूले देखाएका छन्। अनेक तरिकाले जति सम्पत्ति आर्जन गरेको छ, मानिस त्यति नै विक्षिप्त र अधैर्य हुँदै गएका छन्। जति पाए पनि तृप्ति र शान्ति भेटिँदैन बरु तृष्णा र आवश्यकता बढ्दै छन्। ऊर्जा सबै बाहिरै खर्च भइरहेको छ। आत्मसम्मान र सन्तुष्टिको रेखा कतै कसैमा देखिँदैन। अधिकांशको मुहार हँसिलो, प्रसन्न र प्रेमपूर्ण देखिँदैन। किनकि, बहिर्मुखी चाहना मात्र जाग्नु बेहोसीको परिणाम हो र यसले कहिल्यै आन्तरिक सुखमा लैजाँदैन। भित्रको आनन्द र शान्ति महत्त्वपूर्ण पक्ष हो। लाखौं मूल्य पर्ने विस्तारा भए पनि निद्रा भएन भने भण्डारभरि खानेकुरा भए पनि भोक लागेन र रोग र शोकले खान मिल्दैन भने, हजारौं मित्रजन भएर पनि वास्तवमै पर्दा हृदयदेखि खुलेर सहयोग गरेनन् भने के अर्थ यी सब आर्जन गर्नुको ? बाहिरका सबै कमाइ क्षणिक हुन्छन्। दुःख मुक्तिले मात्र पूर्णता मिल्दैन। भित्रको आनन्द जो सदा अमृतमय छ, शाश्वत छ त्यसलाई पनि ध्यान साधनाद्वारा बोध गर्नु जरुरी छ। बाहिरको सम्पदा र चेतनाको स्तर दुवैमा सन्तुलन आवश्यक छ। यही नै जोस र होसको सन्तुलनको अवस्था हो। भित्रको आनन्द जो सदा अमृतमय छ, शाश्वत छ त्यसलाई पनि ध्यान साधनाद्वारा बोध गर्नु जरुरी छ। जोस र होसलाई सन्तुलनका साथ लिएर जीवन जिउने व्यक्तिले प्रत्येक क्षणलाई अस्तित्वको उपहार मानेको हुन्छ। प्रत्येक क्षणमा प्रेमल, करुणावान्, सहयोगी, मित्रवत्, होसपूर्ण र ध्यानस्थ बनेर हेर्ने कलाको विकास गरेको हुन्छ। आमाबुवाको सेवामा तन, मन, धन र समय छुट्ट्याएको हुन्छ। साथीभाइसँगको मित्रतालाई सम्यकपूर्वक कायम राख्छ। असहाय, दीनदुःखीलाई सहयोग गर्न हिच्किचाउँदैन। कसैलाई केही सकारात्मक सहयोग, जीवन रूपान्तरणका सूत्रहरू प्रदान गर्न कन्जुस्याइँ गर्दैन। जे गर्न सकिन्छ आफ्नो अवस्थाअनुसार त्यो अहिल्यै गर्छ। वर्तमानमा नगर्ने अनि पश्चात्ताप गर्ने बानी हुँदैन। व्यक्तिले गरेका कर्मले भविष्यमा प्रभाव पार्लान् तर रोजाइ वर्तमान नै हो। घडीका तीन सुई हेयौं भने थाहा लाग्छ सेकेन्ड सुई तीव्र गतिमा सेकेन्डसेकेन्डमा चलिरहेको हुन्छ, मिनेट सुई मिनेटमिनेटमा घुम्छ भने घन्टा सुई ११ घण्टामा। यसो हेर्दा सेकेण्ड सुईको तुलनामा मिनेट सुई र घण्टा सुई रोकिएजस्तो लाग्छ तर सबै चलिरहेछन् आफ्नै गतिमा। कुनै सुई रोकिएका छैनन् तर यिनको आफ्नै गति छ। त्यसैले त ठीक समय बताइरहेको छ घडीले। यही नै हो होसको कला। तीनवटै सुई एकै रफ्तारमा चल्न थाले भने घडीले ठीक समय बताउला त ? त्यसैगरी जीवनरूपी हाम्रो घडीलाई सुईरूपी कर्मद्वारा चिन्ने कोसिस गर्ने हो भने होस र जोस दुवैको सन्तुलनमा जीवन बाँच्न प्रेरणा मिल्छ। हामीलाई कुन कामका लागि कुन रफ्तारमा किन कुद्नुपर्ने हो पत्ता लगाउनु पर्छ। अन्यथा हामी जतिबेला पनि कुद्यौं भने घडीका तीन सुई एकनासले चलेर सही समय बताउन नसकेजस्तै हाम्रो जीवनको उद्देश्य थाहा लाग्दैन र आनन्द अनि प्रेमल भएर जिउने अवसरबाट वञ्चित हुने छौं। दिनभरमा आठनौ घण्टा जीविकोपार्जनका लागि अनेक व्यवसाय र नोकरीमार्फत कर्मयोगमा व्यस्त, ७८ घण्टा वि श्राम र निद्राका लागि, ४५ घण्टा अन्य कामका लागि समय छुट्ट्याए पनि बिहानबेलुका ११ घण्टा समय निकालेर योग र ध्यानलाई दिन सके मात्र जीवन सन्तुलनमा चल्छ। होस नहुनु बेहोसीको परिणाम हो। परम् गुरु ओशो भन्नुहुन्छ पाप भन्ने चिज छ भने त्यो बेहोसीको अवस्थामा छ अन्यथा, सजगता र जागरण नै धर्म हो। ध्यान र जागरणको अभ्यास नभएपछि व्यक्ति मनको भड्कावमा भड्किन्छ अनि ऊ बेहोसी हुन पुग्छ। तरकारीमा दुईपटक नुन राख्नु, चियामा चिनी राख्न बिर्सनु, खोलेको पानीको धारा या ग्यास बन्द गर्न बिर्सनु मात्र बेहोसी होइन, अरूको सम्पत्तिमा आँखा लगाउनु पनि बेहोसी नै हो। चौबीसै घण्टा मोबाइलमा झुन्डेर तरकारी डढेको थाहा नपाउनु मात्र बेहोसी नभएर के गरें, के बोलें, के खाएँ, कता गइरहेको छु, मेरो मार्ग सही छ या छैन थाहै नपाउने अवस्था बेहोसीको अवस्था हो। सन्तुलित जीवनशैलीले नै आत्मविकास हुन्छ। जुन चिज हामीले आर्जन गरेका हुँदैनौं, आफ से आफ अस्तित्वबाट आफैं मिलेको हुन्छ त्यो नै शाश्वत र आत्मीय कुरा हुन्। प्रत्येक व्यक्ति र राष्ट्र हाँक्ने, जिम्मेवारी पाएका नेतृत्वका लागि पनि जोस र होससहितको सन्तुलन जीवन बाँच्ने सूत्रहरू उत्तिकै महत्त्वपूर्ण छन्।"
तपाईं पनि जीवन बचाउन सक्नुहुन्छ,"संसारमा अनेक किसिमका मानिस हुन्छन्। अझ राम्रा मानिसले त यो संसार भरिपूर्ण छ तर, अर्काे राम्रो मान्छेसँग भेट हुने संयोग त्यस भाग्यमानीलाई मात्र जुर्छ, जो दयावान्, शीलवान्, सहृदयी तथा अन्तर्मनदेखि शुद्ध होस्। जसमा कसैप्रति द्वेष, ईष्र्या तथा वैमनस्य नहोस्। राम्रो मान्छे भन्नाले यहाँ अनुहारको सुन्दरतासँग भन्दा उसका आचरण, बोलीवचन, व्यवहार, सोच, दैनिकी, रहनसहन तथा चरित्र आदि सबैबाट झल्किने तत्व सम्झनुपर्छ। राम्रा मानिसको जीवन भित्रैदेखि सुन्दर हुन्छ। राम्रा मानिसले सकभर अरूको अहित हुने कामै गर्दैनन्, सोच्दैनन्, अरूलाई चित्त दुख्ने कुरा बोल्दैनन् र सुन्दैनन् पनि। अझ राम्रा मानिसले त सबैमा उनै परमात्माको वास भएको छर्लंग देखेको हुन्छ। अर्कालाई रुवाउने, दुःख दिने, अर्काको लुट तथा बलपूर्वक खाने, अर्काको दुःख विनाश र खतीमा रमाउने मात्र होइन, अर्काे व्यक्तिको हत्या गरेर धन आर्जन गर्ने व्यवसाय चलाएर बस्नेहरूका पनि यहाँ कमी छैन। उल्लिखित कुनै राम्रो मानिसका हातमा यो लेख परोस् र उसले कसैको अथवा धेरै बहुमूल्य जीवन बचाउन सकोस्। अंग्रेजी शब्द स्ट्रोक बाट आज को अनभिज्ञ होला ? पाठकवृन्द, यो अंग्रेजी शब्दअगाडिका तीन अक्षर एसटीआर मात्र सम्झने हो भने प्राणघातक स्ट्रोक अवस्थाबाट पीडित धेरैको जीवन रक्षा गर्न सकिन्छ। केही वर्षअघि एकजना प्रतिष्ठित तथा सम्पन्न परिवारका मिलनसार, हंसमुख, सफल प्रशासक, व्यवसायी, खेलाडी तथा सहृदयी व्यक्ति अनुप राणाको स्ट्रोक का कारण ज्यान गयो। घरबाट अस्पतालतिर कुदाउँदाकुदाउँदै चक्रपथकै कुनै एक स्थानमा उनको अमूल्य जीवन समाप्त भयो। उनलाई चिन्ने मात्र होइन, उनको असल तथा निर्भीक स्वभावको प्रशंसकमध्ये एक म उनको निधनको समाचारले दुःखी भएको थिएँ। अरू पनि स्ट्रोक बाट पीडित थुप्रै, जसका आफन्त, हितैषी, शुभचिन्तक तथा तत्क्षण मौजुद कुनै पनि विवेकशील व्यक्तिले केही गर्न नभ्याउँदै जीवनलीला समाप्त भएका धेरै घटना देख्न, सुन्न र पढ्न पाइन्छ। कुनै एक समय बिहान मर्निङवाक मा निस्केका व्यक्ति बाटोमा स्ट्रोक भएर सडककिनारमै मृत्यु भएको समाचार पनि पढेको थिएँ। आकर्षक व्यक्तित्वका धनी सञ्चारकर्मी इन्द्र लोहनीलाई टेलिभिजन पर्दामा देखेपछि घरका तमाम क्रियाकलाप अचल हुन्थे र घरका सबै सदस्य टीभीअगाडि उनको खरो र दह्रो कार्यक्रम हेर्न मन्त्रमुग्ध भएर झुम्मिन्थे। एकपटक र्याडिसन होटलमा कुनै भोज र अर्काेपटक कालिकास्थाननजिक कुनै विवाह समारोहमा उनीसँग भेट भएको सम्झना छ। विवाहको रमझम र रंगीन माहोलमा आफ्ना केही साथीहरूका बीच हातमा माइक लिएर उनी गीत गाउनमा तल्लीन थिए। प्रफुल्लित मुद्रामा उनले बारबार गाइरहेको गीतको बोल थियो  म मुर्दा भएको तिमी आज हेर । कुनै एक प्रख्यात कार्डियोलोजिस्टका अनुसार उपरोक्त जानकारी हासिल गर्नेले आफ्ना १० जना मित्र, आफन्त वा सहयोगीसमक्ष यी कुराको चर्चा मात्र गरेमा निश्चय पनि एउटा अमूल्य जीवनको रक्षा गर्न सकिन्छ। उनले नै भने झैं को हेर्न चाहन्थ्यो र उनलाई त्यो अवस्थामा ? कसले नै बुझ्न सके र उनको त्यो संकेत ? स्ट्रोक को महत्त्व जानेका कुनै एक व्यक्ति पनि गुह्येश्वरीनजिक उनको त्यो दुःखद घडीमा छेउछाउ हुँदो हो त आज सम्भवतः उनी बच्न सक्थे। कुनै पनि व्यक्ति पार्टी, घर, बाहिर अथवा अन्यत्र कतै भएका बेला स्ट्रोक भयो र स्ट्रोक को लक्षणको सही पहिचान गरी उपचारस्थलसम्म तुरुन्तै पुर्याउन सकेमा एउटा अमूल्य मानव जीवन बचाउन सकिन्छ। दुःख छ, कोही नमर्ने मानिस पनि मृत्युको ग्राँस हुन जान्छन्, असहज, असहाय र विषम परिस्थितिको घेरामा परेर। स्ट्रोक को लक्षण जोकोहीले पनि चिन्नु अति आवश्यक छ। कुनै न्युरोलजिस्टको भनाइअनुरूप यदि तीन घण्टाभित्र उनी स्ट्रोक पीडितकहाँ पुग्न सके भने त्यसको दुष्परिणामबाट बाहिर निकाल्न सकिन्छ। स्ट्रोक को पहिचान गर्ने तीन मुख्य संकेत एसटीआर सम्झनुपर्छ। बेलाबखत सर्वसाधारणलाई स्ट्रोक को पहिचान गर्न गाह्रो पर्छ। साधारणतया यसबारे अनभिज्ञता नै तमाम दुष्परिणामको जड हो। छेउछाउका मानिसले स्ट्रोक को सही पहिचान गर्न नसक्दा पीडितको ब्रेनमा हानि भइसकेको हुन सक्छ। डाक्टरको भनाइअनुसार छेउछाउमा उपस्थित मानिसले तीनवटा साधारण प्रश्न अगाडि सारेर स्ट्रोक को सही पहिचान गर्न सक्छन् एस (स्माइल): पीडितलाई हाँस्न भन्नुस्। टी (टक): पीडितलाई कुनै शब्द दोहोर्याउन भन्नुस्। जस्तैः आज घाम चर्काे छ, आज औधि चिसो छ। आर (राइज): पीडितलाई दुवै हात उठाउन भन्नुस्। यदि पीडित उपरोक्त कुनै कुरामा असमर्थ भएमा तुरुन्त आफ्नो मोबाइल वा नजिकको टेलिफोनबाट एम्बुलेन्स बोलाउनुस्। एम्बुलेन्सको नम्बर प्रत्येक प्रहरी बुथ तथा औषधि पसलले पनि सर्वसाधारणले देख्ने गरी राख्ने प्रचलन सामाजिक धर्म हो। एम्बुलेन्स आएपछि पीडितका यी तमाम लक्षण बयान गरिदिनुस्। साथै एम्बुलेन्स आउन लाग्ने समयबीच स्ट्रोकका केही थप लक्षणको पहिचान गर्न पीडितलाई केही थप प्रश्न पनि गर्न सकिन्छ। पीडितलाई जिब्रो बाहिर देखाउन भन्नुस्। यदि जिब्रो बांगो अथवा जिब्रो देब्रे वा दाहिनेपट्टि बटारिन्छ कि हेर्नुस्। कुनै एक प्रख्यात कार्डियोलोजिस्टका अनुसार उपरोक्त जानकारी हासिल गर्नेले आफ्ना १० जना मित्र, आफन्त वा सहयोगीसमक्ष यी कुराको चर्चा मात्र गरेमा निश्चय पनि एउटा अमूल्य जीवनको रक्षा गर्न सकिन्छ। पाठकवृन्द, यदि तपाईं पनि अमूल्य मानव जीवन रक्षाको यो पुनीत अभियानमा सम्मिलित हुन चाहनुहुन्छ भने सम्झनुस् एसटीआर। यो त भयो अर्काको जीवन बचाउनेबारे। निःसन्देह मभन्दा पहिले ऊ, उनी वा अरू आउनु मानिसको शीलताको परिचय हो। तर अर्काे एउटा जीवन बचाउन आपू पनि त बाँच्नुपर्यो। आपत्विपत् कुन घडीमा कसलाई कुन रूपमा आउन सक्छ भन्न कठिन छ। बाटोमा गुड्ने मोटर, ट्रक, टेम्पो, मोटरबाइक इत्यादि वा अन्य कुनै कारणले आफैं सडकपेटीमा ढल्नुपर्यो भने वा आफ्नै थाप्लोमा माथि उल्लिखित स्ट्रोक बजारिन पुग्यो भने  ! सम्झनुस् सडकछेउ लडिरहेको त्यो व्यक्ति कोही अरू वा आफैं परियो भने र साथमा मोबाइल (आज मोबाइल नलिने को होला) पनि छ भने कुनै शुभचिन्तकले तपाईंको वा उसको परिवारलाई खबर गर्न त्यो मोबाइलमा रहेको नम्बर खोज्न थाल्छन्। तर त्यहाँ त सयौं नम्बर हुन सक्छन्। तपाईंका घरमा उसले कसरी कुन नम्बरमा खबर गर्ने ? त्यसकारण इमर्जेन्सी नम्बर आफ्नो मोबाइलमा राख्नुस्।  आफ्ना आमाबुवा वा कसैको नम्बर।  आफ्ना मामामाइजू वा कुनै निकटको नम्बर।  आफ्ना नजिकको मिल्ने तथा विश्वासिलो साथीको नम्बर राख्नुस्। आफू बच्नुस् र अरूको अमूल्य जीवन बचाउनुस्।"
नरेश बने प्रथम उपत्यका श्री,"भक्तपुर : काठमाडौंस्थित न्यू फ्लेक्स एण्ड फिटनेसका नरेश मालाकारले भक्तपुरमा शनिबार सम्पन्न प्रथम उपत्यका श्री शारीरिक सुगठन प्रतियोगिताको उपाधि उचालेका छन्। ख्वप शारीरिक सुगठन तथा फिटनेस एसोसियसनद्वारा आयोजित प्रतियोगिताको ग्रायण्ड फिनालेमा पाँचजना स्वर्ण पदकधारीलाई पछि पार्दै नरेशले उपाधि उचालेका हुन्। प्रतियोगिताको ७५ केजीभन्दा माथिको तौल समूहका स्वर्ण पदक विजेता नरेशले उपाधिसँगै एकलाख रुपैयाँ नगद पुरस्कार पाएका छन्। त्यस्तै भक्तपुरको फिट स्टपका अमितकुमार मण्डल दोस्रो भए। ७० केजी तौल समूहका विजेता मण्डल उपविजेता बन्दै ३० हजार रुपैयाँ नगद पुरस्कारमा चित्त बुझाउन बाध्य भए। प्रतियोगिताका निर्णायकहरुलाई नरेश र अमितबीच च्याम्पियन छान्न हम्मेहम्मे भएको थियो। दुवै जनाको प्रस्तुत र शारीरिक बनावट उस्ता उस्तै देखिएपछि निर्णायकहरुले उनीहरु दुई जनाबीचमात्रै थप स्पर्धा गराइएको थियो। जसमा हसमुख देखिएका र बढी तौलका कारण शरीर आकर्षक देखिएका नरेश बाजी मार्न सफल भए। प्रतियोगितामा काठमाडौंकै मसल वल्र्ड जिम एण्ड फिटनेसका सुदर्शन डंगोल तेस्रो भए। ७५ केजी तौल समूहका स्वर्ण पदकधारी सुदर्शनले २० हजार रुपैयाँ नगद पुरस्कार पाए। सेपस् २ फिटनेस एण्ड जिमका राजीव थापा चौथो भए। उनी ६० केजी तौल समूहका विजेता हुन्। त्यस्तै ६५ केजी तौल समूहका विजेता थ्रीस्टार फिटनेसका रामकाजी श्रेष्ठ पाँचौं हुँदा ५५ केजी तौल समूहका विजेता फ्लेक्स जिम एण्ड मसलका कामिन शेर्पा छैटौं भए। चौथौ, पाँचौं र छैटौं भएका राजीव, रामकाजी र कामिनले क्रमशप् १५ हजार, १० हजार र ५ हजार रुपैयाँ नगद पुरस्कार हात पारे। प्रतियोगिताअन्तर्गत नै भएको खुला पुरुष फिजिक्सको उपाधि काठमाडौंको अर्किड फिटनेसका रवि गुरुङले उचाले। एक दर्जन बढी प्रतियोगीहरुलाई उछिनेका उनले उपाधिसँगै २५ हजार रुपैयाँ नगद पुरस्कार जिते। त्यस्तै काठमाडौंकै पावर हाउसका गिरिराज रोक्का दोस्रो र मसल वल्र्डका जेनिस श्रेष्ठ तेस्रो भए। गिरिराज र जेनिसले क्रमशः १५ हजार र ५ हजार रुपैयाँ नगद पुरस्कार पाए। प्रतियोगिताका विजेताहरुलाई भक्तपुर क्षेत्र नं २ का प्रतिनिधिसभा सदस्य महेश बस्नेतले शिल्ड, प्रमाणपत्र र नगद पुरस्कार वितरण गरेका थिए। आयोजक ख्वप शारीरिक सुगठन तथा फिटनेस एसोसियसनका अध्यक्ष पदमलाल शिलकारले प्रतियोगितामा काठमाडौं उपत्यकाका ४२ जना शारीरिक सुगठकहरुको सहभागिता रहेको जानकारी दिए। उनले यस वर्ष सुरु गरिएको उपत्यका श्री शारीरिक सुगठन प्रतियोगितालाई आगामी वर्षहरुमा पनि निरन्तरता दिने बताए। प्रतियोगिताको मुख्य निर्णायकमा राजेन्द्ररत्न तुलाधर रहेका थिए। प्रथम उपत्यकाश्री शारीरिक सुगठन प्रतियोगिताका विजेता नरेश मालाकारसहित ग्राण्ड फिनाले पुगेका शारीरिक सुगठक। फोटो : ईश्वरकाजी खाइजू"
पूर्वविजेता श्रीलंकासँग भिड्दै न्युजिल्यान्ड,"लन्डन : जारी विश्वकप क्रिकेटमा शनिबार दुईवटा खेल हुनेछन् । पहिलो खेलमा न्युजिल्यान्डले श्रीलंकाको सामना गर्नेछ । उक्त खेल नेपाली समयअनुसार दिउँसो ३ः१५ बजे कार्डिफस्थित सोफिया गार्डेन्स रंगशालामा खेलिनेछ । अर्को खेल टाउनटनस्थित काउन्टी ग्राउन्डमा साँझ ६ः१५ बजे अस्ट्रेलिया र अफगानिस्तानबीच हुनेछ । श्रीलंका र न्युजिल्यान्ड दुवै अन्तर्राष्ट्रिय क्रिकेटका बलिया टोली हुन् । यद्यपि, दक्षिण एसियाली टोली श्रीलंकाले एकपटक विश्वकप जितिसकेको छ भने न्युजिल्यान्डले हालसम्म उपाधि हात पार्न सकेको छैन । श्रीलंकाली टोलीले सन् १९९६ को विश्वकपको फाइनलमा अस्ट्रेलियालाई सात विकेटले हराएको थियो । अर्जुन रनतुंगा श्रीलंकाका कप्तान थिए । श्रीलंकाली टोली सन् २००७ र सन् २०११ मा पनि विश्वकपको फाइनलमा पुगेको थियो । सन् २००७ को फाइनलमा अस्ट्रेलियासँग ५३ रनले पराजित भएको श्रीलंका सन् २०११ को फाइनलमा भने भारतसँग ६ विकेटले हारेको थियो । श्रीलंका र न्युजिल्यान्डले सन् १९७५ मा सम्पन्न पहिलो संस्करणदेखि नै विश्वकपमा सहभागिता जनाउँदै आएका छन् । विश्वकपमा न्युजिल्यान्डको प्रदर्शन भने खासै उपलब्धिमूलक छैन । यद्यपि, सन् २०१५ मा न्युजिल्यान्ड विश्वकपको फाइनलमा पुगेको थियो । तर, फाइनलमा न्युजिल्यान्डलाई अस्ट्रेलियाले सात विकेटले हराएको थियो । उक्त विश्वकप न्युजिल्यान्ड र अस्ट्रेलियाले नै संयुक्त रूपमा आयोजना गरेका थिए । हालसम्म सम्पन्न विश्वकपमा यी दुई टोलीबीच खेलिएका खेलमा पनि श्रीलंका नै बलियो देखिन्छ । विश्वकपमा हालसम्म यी दुई टोलीबीच कुल १० खेल भएका छन् । ती १० मध्ये ६ खेलमा श्रीलंका र चार खेलमा न्युजिल्यान्ड विजयी भएका छन् । पछिल्लो समय भने न्युजिल्यान्डको टोलीले एकदिवसीय प्रतियोगितामा उत्कृष्ट प्रदर्शन गर्दै आएको छ । यसको ठीक विपरीत श्रीलंकाली टोली खासै लयमा देखिँदैन । यसपटक विश्वकपमा न्युजिल्यान्डको टोली सन्तुलित देखिन्छ । यो विश्वकपमा तीव्र गतिका बलरहरूको उत्कृष्ट प्रदर्शन र क्षमतावान् ब्याट्सम्यानहरूको उपस्थिति न्युजिल्यान्डको गतिलो पक्ष हो । दिमुथ करुनारत्नेको कप्तानीमा रहेको श्रीलंकाली टोलीमा लासिथ मालिंगा, एन्जेलो म्याथ्युज, सुरंगा लकमल, थिसरा परेरा, कुशल परेराजस्ता क्षमतावान् खेलाडी छन् । केन विलियम्सनको कप्तानीमा रहेको न्युजिल्यान्डको टोलीमा पनि कोलिन मुनरो, रोस टेलर, हेनरी निकोल्स, टम लाथम, ट्रेन्ट बल्ट, कोलिन डी ग्रान्डहोम, मार्टिन गप्टिलजस्ता अनुभवी खेलाडी छन् । सोफिया गार्डेन्स मैदान खासगरी ब्याट्सम्यानलाई साथ दिने स्वभावको छ । यो मैदानमा औसतमा रन तीन सय २१ रन बन्ने गरेको छ । सर्वाधिक सफल अस्ट्रेलियालाई उदयमान अफगानिस्तानको चुनौती यसैगरी शनिबार नै काउन्टी ग्राउन्डमा अस्ट्रेलिया र अफगानिस्तान भिड्दैछन् । अस्ट्रेलियाका लागि अफगानिस्तान तुलनात्मक रूपमा कमजोर प्रतिद्वन्द्वी हो । अस्ट्रेलिया विश्वकपमा स्थापित राष्ट्र हो भने अफगानिस्तान भर्खरै अन्तर्राष्ट्रिय क्रिकेटमा उदाउँदै गरेको राष्ट्र हो । अस्ट्रेलिया हालसम्म सबैभन्दा बढी विश्वकप उपाधि जित्ने टोली पनि हो । अस्ट्रेलियाले हालसम्म सन् १९८७, सन् १९९९, सन् २००३, सन् २००७ र सन् २०१५ गरी पाँचपटक विश्वकपको उपाधि चुमिसकेको छ । अफगानिस्तानले भने यसअघि सन् २०१५ को विश्वकप खेलेको थियो । त्यति बेला अफगानिस्तान समूहगत चरणबाटै बाहिरिएको थियो । अफगानिस्तानले अस्ट्रेलियाविरूद्धको खेलमा आफ्नो स्पिनलाई सबैभन्दा ठूलो हतियारका रूपमा अघि सार्ने सम्भावना छ । भारत र इङ्ल्यान्डजस्ता राष्ट्रले पनि अस्ट्रेलियन ब्याट्सम्यानलाई अंकुश लगाउन स्पिन बलरलाई नै प्राथमिकताका साथ अघि सार्ने गरेका छन् । गुलबदिन नाइबको कप्तानीमा रहेको अफगानिस्तानले पनि रसिद खान, मजिब उर रहमान र मोहम्मद नाबीमार्फत सोही रणनीति अघि सार्ने अनुमान गरिएको छ । अर्कोतिर अस्ट्रेलियन टोलीमा भने अनुभवी र क्षमतावान् खेलाडीको कमी छैन । एरोन फिन्चको कप्तानीमा रहेको अस्ट्रेलियन टोलीमा स्टिभ स्मिथ, ग्लेन म्याक्सवेल, डेभिड वार्नर, मिचेल स्टार्क, नाथन लियोन, सन मार्सजस्ता प्रभावशाली खेलाडी टोलीमा छन् । विश्वकपमा दुई टोली कुल : १० खेल श्रीलंका विजयी : ६ खेल न्युजिल्यान्ड विजयी : ४ खेल आजको खेल न्युजिल्यान्डविरूद्ध श्रीलंका (दिउँसो ३ः१५ बजे : सोफिया गार्डेन्स) अफगानिस्तानविरूद्ध अस्ट्रेलिया (साँझ ६ः१५ बजे : काउन्टी ग्राउन्ड)"
विश्वकप क्रिकेट : न्युजिल्यान्डसामू श्रीलंका निरिह,"एजेन्सी लन्डन : आईसीसी एक दिवसीय विश्वकप क्रिकेटको तेस्रो खेलमा न्युजिल्यान्डले प्रभावशाली जित निकालेको छ। शनिबार सोफिया गार्डेन्समा भएको खेलमा न्युजिल्यान्डले श्रीलंकामाथि १० विकेटको जित निकाल्यो। श्रीलंकाले दिएको एक सय ३७ रनको सामान्य लक्ष्य पछ्याएको न्युजिल्यान्डले १६१ ओभरमा कुनै पनि विकेट नगुमाई जित हात पायो। न्युजिल्यान्डको जितमा मार्टिन गप्टिल र कोलिन मुनरोले अर्धशतकीय पाली खेले। गप्टिलले ७३ रन बनाए। आक्रामक ब्याटिङ गरेका गप्टिलले ५१ बलमा दुई छक्का र आठ चौका प्रहार गरे। यसैगरी अर्का प्रारम्भिक ब्याट्सम्यान मोलिन मुनरोले पनि अविजित ५८ रनको अर्धशतकीय पाली खेले। उनले ४७ बलमा एक छक्का र ६ चौका हिर्काए। यसअघि टस हारेर पहिले ब्याटिङ गरेको श्रीलंकाले एक सय ३६ रनको सामान्य योगफल मात्र बनाउन सक्यो। सोफिया गार्डेन्समा लगातार विकेट गुमाएको श्रीलंका ३९२ ओभरमा अलआउट भएको थियो। श्रीलंकाका लागि कप्तान दिमुथ करुनारत्नेले अविजित ५२ रनको अर्धशतकीय पाली खेले। संयमपूर्ण ब्याटिङ गरेका करुणारत्नेले ८४ बलमा चार चौका हिर्काए। एक छेउमा उनले संयमित रुपमा खेलिरहँदा अर्को छेउबाट भने श्रीलंकाले लगातार विकेट गुमाएको थियो। श्रीलंकका विकेटकिपर ब्याट्सम्यान कुशल परेराले २९ र थिसरा परेराले २७ रन बनाए। यी तीन बाहेक अन्य ब्याट्सम्यान लामो समय क्रिजमा टिक्न सकेनन्। श्रीलंकालाई सस्तैमा समेट्न म्याट हेनरी र लक्की फर्गुसनले तीनतीन विकेट लिए। यस्तै टेन्ट बल्ट, कोलिन डी ग्रान्डहोम, जेम्स निसम र मिचेल सान्टनरले एकएक विकेट लिए।"
पाकिस्तानको हारपछि प्रशिक्षकको रहस्यमयी निधन,"सन् २००७ को विश्वकप वेस्ट इन्डिजमा आयोजना भएको थियो । त्यति बेला पाकिस्तानी टोलीका प्रशिक्षक थिए, बब उल्मर । कुनै समय उनी इङ्ल्यान्डको राष्ट्रिय टोलीका खेलाडी र दक्षिण अफ्रिकी राष्ट्रिय टोलीका प्रशिक्षक पनि थिए । तर, सन् २००७ को विश्वकपका क्रममा उनको दुःखद निधन भयो । उनको रहस्यमयी निधनले लामो समयसम्म विश्व क्रिकेटलाई तताएको थियो । मार्च १७ मा पाकिस्तान र आयरल्यान्डबीचको खेल थियो । उक्त खेलमा पाकिस्तानी टोली अप्रत्याशित रूपमा आयरल्यान्डसँग डकवर्थ एन्ड लेविस नियमका आधारमा तीन विकेटले पराजित हुन पुग्यो । सोही कारणले पाकिस्तान विश्वकपको उपाधि होडबाट बाहिरिन पुग्यो । त्यो हारले पाकिस्तानी क्रिकेटमा ठूलै खैलाबैला मच्चायो । पाकिस्तानी खेलाडी र पदाधिकारीहरूले हारको दोष प्रशिक्षक बब उल्मरमाथि थोपरे । विश्वकपबाट बाहिरिएपछि पाकिस्तानी टोलीभित्रै असहज स्थिति सिर्जना भएको थियो । संयोगले पाकिस्तानी टोली विश्वकपबाट बाहिरिएको केही समयपछि नै मार्च १८ मा जमैकास्थित आफू बसेको होटलमा प्रशिक्षक बब उल्मरको रहस्यमयी तरिकाले निधन भयो । उनको मृत्यु शंकाको घेरामा पर्यो । प्रशिक्षक बब उल्मरलाई विष दिएर मारिएको आरोप लगाउनेको जमात पनि निकै ठूलो थियो । मृत्यु हुनुअघि बब उल्मरले बान्ता पनि गरेका थिए । सोही कारणले जमैकन प्रहरीले उनको मृत्युको विषयमा अनुसन्धान सुरु गर्यो । विश्वकप सकिएको लामो समयसम्म पनि उनको मृत्युको विषयमा अनुसन्धान जारी रह्यो । निकै लामो अनुसन्धानपछि जमैकन प्रहरीले बब उल्मरको स्वाभाविक मृत्यु भएको र उनको निधनमा कसैको हात नरहेको निष्कर्ष निकालेको थियो ।"
आईसीसी विश्वकप : आजको खेलमा प्रभाव पार्न सक्ने खेलाडी,"लासिथ मालिंगा ( श्रीलंका) श्रीलंकाली टोलीका अनुभवी र खतरनाक बलर हुन्, लासिथ मालिंगा । आफ्नो फरक शैलीको बलिङका कारण ३५ वर्षीय मालिंगा विपक्षी ब्याट्सम्यानहरूका लागि टाउको दुःखाइ बन्ने गर्छन् । तीव्रगतिका दायाँहाते बलर मालिंगाले एकदिवसीय अन्तर्राष्ट्रिय प्रतियोगिताको दुई सय १८ खेलमा दुई सय १२ पाली खेल्दै २९०३ को औसतले कुल तीन सय २२ विकेट लिएका छन् । एक दिवसीय प्रतियोगिताको एउटै खेलमा उनले हालसम्म दुई पटक केवल ३८ रन खर्चिएर ६ विकेट लिएका छन् । अन्तिम विश्वकप खेलिरहेकाले पनि उनी यसपटक श्रीलंकालाई विश्वकप उपाधि दिलाएर राष्ट्रिय टोलीबाट सुखद बिदाइ लिने तयारीमा छन् । जारी विश्वकपमा सहभागी श्रीलंकाली टोलीका उनी सबैभन्दा अनुभवी खेलाडी पनि हुन् । एकदिवसीय प्रतियोगितामा उनले हालसम्म आठ पटक पाँच विकेट र १० पटक चार विकेट लिएका छन् । पछिल्लो समय श्रीलंकाली टोलीको हरेक सफलतामा उनको महत्वपूर्ण भूमिका रहँदै आएको छ । रोस टेलर (न्युजिल्यान्ड) जारी विश्वकप क्रिकेटमा सहभागी न्युजिल्यान्ड टोलीका सबैभन्दा अनुभवी खेलाडी हुन्, रोस टेलर । ३५ वर्षीय टेलरको यो चौथो विश्वकप सहभागिता हो । उनले सन् २००७ देखि विश्वकपमा सहभागिता जनाउँदै आएका छन् । सम्भवतः यो उनको अन्तिम विश्वकप पनि हो । उनी एकदिवसीय क्रिकेटमा न्युजिल्यान्डका लागि सर्वाधिक रन बनाउने खेलाडीमध्ये एक हुन् । उनले हालसम्म दुई सय १८ एकदिवसीय अन्तर्राष्ट्रिय क्रिकेटमा दुई सय तीन पाली खेल्दै ४८३४ को औसतले कुल आठ हजार २६ रन बनाएका छन् । एकदिवसीय क्रिकेटमा उनको एकल उच्च स्कोर अविजित एक सय ८१ रन हो । उमेरका हिसाबले पनि आफ्नो खेल जीवनको उत्तराद्र्धमा रहेका टेलर यो विश्वकपमा न्युजिल्यान्डलाई विजेता बनाउँदै सन्न्यास लिने योजनामा छन् । न्युजिल्यान्डले हालसम्म विश्वकपको उपाधि जित्न सकेको छैन । पछिल्लो समय उनी काँधको समस्याबाट पीडित छन् । यद्यपि, उनले जारी विश्वकपका लागि आफू पूर्णरूपमा स्वस्थ्य रहेको दाबी गर्दै आएका छन् ।"
