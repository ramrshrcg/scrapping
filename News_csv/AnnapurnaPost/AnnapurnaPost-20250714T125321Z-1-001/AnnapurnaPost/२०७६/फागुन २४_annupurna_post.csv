शीर्षक,विवरण
उपभोक्तामाथि जुलुम,"सन् २०१९ को डिसेम्बर अन्त्यतिर चीनमा महामारीका रूपमा देखा परेको नोभेल कोरोना भाइरसले विश्वभर आपूर्ति व्यवस्था प्रभावित बनाएको छ। खण्डित उत्पादन विधि अपनाएर उत्पादन लागत न्यूनीकरणको लाभ लिन क्रियाशील आजको विश्वव्यवस्थामा चीन आपूर्ति व्यवस्थाको केन्द्रमा छ। कच्चा वस्तुदेखि पार्टस् आपूर्ति अवरुद्ध भएपछि धेरै देशका उद्योगव्यवसायमा असर परेको छ। चीनसँग आर्थिक सम्बन्धको सघनता भारतको जस्तो भइदिएको भए यतिबेला ग्याँस र पेट्रोलियमदेखि दैनिक उपभोग्य वस्तुहरूको अभाव नेपालले बेहोरिसकेको हुन्थ्यो। अहिलेसम्म त्यतातर्फ चिन्ता गर्नुपर्ने अवस्था आइसकेको छैन। अहिलेसम्म नेपालमा कुनै प्रमाणित केस नभेटिएको सन्दर्भमा समाजमा उत्पन्न मनोवैज्ञानिक दबाबले पो हामीलाई बढी क्षति पुर्याउने हो कि भन्ने आकलन गर्न सकिन्छ। सतर्कता अपनाउनु र सचेत हुनु राम्रो हो। त्रासलाई काबुमा राख्न सकिएन र त्रासले मानिसलाई डोर्याउने विवेकशून्य अवस्था आउन दिनु हुँदैन। मास्क र स्यानिटाइजर मात्र होइन, अत्यावश्यक वस्तु, औषधिलगायतका वस्तु पनि जम्माखोरी र कालोबजारी हुन सक्छन् भन्नेमा सरकार सतर्क हुनुपर्छ। नेपाल हल्लैहल्लाको देश हो। हल्लाका भरमा रातारात बजारभरिबाट मास्क र स्यानिटाइजर गायब पारिन्छ। खाद्यान्नलगायत अत्यावश्यक वस्तुको सञ्चिती बढाउनतिर लागिहालिन्छ। हल्लालाई सामान्य जाँचपरख गर्ने मेहनत पनि गरिँदैन। हाम्रो बजार व्यवस्था धेरै बेचेर थोरै नाफा खाने होइन, थोरै बेचेर अझै कालोबजारी र कृत्रिम अभाव गराएर एकैजनासँग धेरै कसरी लुट्न सकिन्छ भन्ने मानसिकताले ग्रस्त छ। सरकार नै दोहनकारी भएको देशमा बजारलगायत अन्य संरचना दोहनकारी हुनुलाई सरकारमा बस्नेहरूले सामान्य रूपमा पनि लेलान्। बजार अनुगमनको जिम्मा पाएको वाणिज्य, आपूर्ति तथा उपभोक्ता हित संरक्षण विभाग भने बजारमा मास्क र स्यानिटाइजर कालाबजारी र कृत्रिम अभाव सिर्जना गरिँदा सिनेमा हलहरूको अनुगमनमा व्यस्त थियो। निजीकरणको सुन्दरता भनेको बजारमा प्रतिस्पर्धा प्रवद्र्धन हो। बजार प्रतिस्पर्धी होस् र उपभोक्ताले लाभ पाऊन् भन्ने यसको प्रमुख ध्येय हो। किनकि प्रतिस्पर्धी भयो भने आपूर्तिकर्ताले वस्तु र सेवाको गुणस्तर बढाउँछन्, मूल्यमा प्रतिस्पर्धी हुन्छन् र अन्ततः त्यसबाट उपभोक्ता लाभान्वित हुनुपर्ने हो। तर यहाँ त बैंकको कर्जाको ब्याजदरदेखि सिमेन्टको मूल्यसम्म सबै प्रतिस्पर्धीको समान हुन्छ। त्यसखालको मिलिभगत (कार्टेल) गराउने उनीहरूले सरकारमा बस्नेहरू, नियामकहरूलाई खुसी पारेका हुन्छन्। सरकार र नियामक खुसी बनाएपछि सर्वसाधारण जनतासँग जति पनि र जसरी पनि लुटे हुन्छ भन्ने बुझाइ हाम्रो बजारको छ। कतिपयलाई तीतो पनि लाग्ला तर सत्य यही हो। जनप्रतिनिधि मात्र होइन; उपभोक्ता संरक्षणका लागि बहस, पैरवी गर्नेहरूलाई पनि बजारले सहजै खरिद गरिरहेको हुन्छ। जनताका लागि काम गर्ने र उपभोक्ताका पक्षमा बहसपैरवी गर्नेहरू उपभोक्ताका पक्षमा टिक्न नसक्दा उनीहरूमाथि बजारका खेलाडीले जुलुम गरिरहेका छन्। कुनै असामान्य अवस्थामा निश्चित वस्तुहरूका माग अनायास वृद्धि हुन्छ। तर पनि उपलब्ध स्टकबाट बजारलाई सुशासनमा चलाउन सकिन्छ। आपूर्ति नबढाइञ्जेल बजारमा उपलब्ध वस्तुहरूको नियन्त्रित वितरण (रासनिङ) समेत गर्नुपर्ने हुन्छ। नियन्त्रित वितरणको अभ्यास नभएको पनि होइन। विगतमा पेट्रोलियम पदार्थको अभाव हुँदा पनि रासनिङका कारण धेरै उपभोक्ताले लाभ लिएका थिए। सीमित स्टकले पनि धेरै समय र धेरै उपभोक्तालाई लाभ दिने तरिका पनि त्यही हो। वस्तु र सेवाको सहज पहुँचका लागि आपूर्ति बढाउनु नै उत्तम विकल्प हो। तर आपूर्ति बढाउन तत्काल सम्भव नहुने या असामान्य माग वृद्धि हुने परिस्थितिमा बजारमा बिक्रीकर्तालाई नै आग्रह गरेर रासनिङ सुरु गर्नुपर्छ। आपूर्ति नबढ्दासम्म बिक्रेताले ग्राहकलाई वस्तु बिक्री गर्दा सञ्चय गर्न नसक्ने गरी सीमित मात्र बिक्री गर्न नियामकले आग्रह गर्ने र बजारको राम्रो अनुगमन गरी बजार व्यवस्थित गर्न सक्छन्। थोक बिक्रेताको कारोबार अनुमगन गर्न सक्छन्। यसका अतिरिक्त सरकारले उपभोक्तालाई विकल्प दिन सक्छ। थोक बिक्रेताबाट खुद्रा बिक्रेताकहाँ जाँदा जम्माखोरहरूले वस्तु कब्जा गर्छन् भन्ने सरकारलाई लाग्छ भने थोक बिक्रेताहरूबाट लिएर निश्चित केन्द्रहरूबाट यस्ता वस्तु सहजै उपलब्ध हुने व्यवस्था गर्न सकिन्छ। सुपथ मूल्य पसल सञ्चालन गरेर सरकारले चाडबाडमा वस्तुको कृत्रिम अभाव र बजारमूल्य वृद्धि नहोस् भनेर यस्ता अभ्यास गर्दै आएको पनि छ। बजारमा हस्तक्षेपका यी उत्तम उपाय हुन्। अर्कोतर्फ, मास्क र स्यानिटाइजर बनाउने घरेलु उपायबारेमा पनि सचेतना दिन सकिन्छ। बजारमा अभाव भएको स्यानिटाइजर मदिरा र एलोभेरा मि श्रण गरी घरमै पनि तयार गर्न सकिन्छ। अथवा स्यानिटाइजरको विकल्पमा कुनै वस्तु छोएपछि मुख या नाकमा हात नलगी बारम्बार हात धुने विकल्प दिन सकिन्छ। मास्क बनाउने सहज घरेलु विधिहरूलाई प्रवद्र्धन गर्न सकिन्छ। उपभोक्ता सचेतना बढाउने, नियन्त्रित वितरण प्रणाली लागू गर्ने, आपूर्ति बढाउने, सुपथ मूल्य पसलका लागि थोक बिक्रेतालाई नै प्रोत्साहित गर्ने, बजारमा पाइने तयारी वस्तु घरेलु रूपमा बनाउने विधि या अभाव भएको कुनै वस्तुको सहज विकल्प सुनिश्चित गर्नुपर्छ। बजारलाई जवाफदेही बनाउने उल्लिखित विधिका अतिरिक्त प्रभावकारी अनुगमन बजार सुशासनको महत्वपूर्ण औजारका रूपमा स्थापित छ। अभाव र संकटका बेलामै कृत्रिम अभाव र मूल्यवृद्धि हुने भएकाले बजारको प्रभावकारी अनुगमन उपभोक्ता संरक्षणका लागि अपरिहार्य सर्त हो। जब बजारले दोहन सुरु गर्छ, आम उपभोक्ताको आडभरोसा भनेको सरकार हो। सरकारले आवश्यक पर्दा संरक्षण गर्न सकेन भने सरकारमाथि आम मानिसको विश्वास रहँदैन। आपूर्तिमा असामान्य अवस्था सिर्जना हुन सक्छ भन्ने पूर्वसूचना सरकार र नियामकले सक्रियता देखाउनुपर्छ। बजारले प्रतिक्रिया जनाइसकेपछिको अवस्थामा सरकारको हस्तक्षेपले काम नगर्न सक्छ। मास्क र स्यानिटाइजर मात्र होइन, अत्यावश्यक वस्तु, औषधिलगायतका वस्तु पनि जम्माखोरी र कालोबजारी हुन सक्छन् यसमा सरकार सतर्क हुनुपर्छ। विगतमा पनि नाकाबन्दी र आपूर्तिमा असामान्य परिस्थितिका कारण आम नेपालीलाई संकटमा जोहो गर्नुपर्छ भन्ने छाप नै परेको छ। यस्तै मौकामा जम्माखोर पनि सक्रिय हुन्छन्। त्यसकारण सरकारले आम बिक्रेतालाई आग्रह गरेर नियन्त्रित वितरण प्रणाली लागू गर्न आग्रह गर्न सक्छ। यसरी वितरण गर्दा सीमित स्टकले पनि धेरै उपभोक्तालाई र धेरै समयसम्म वितरण गर्न सकिन्छ, बजारमा अभावको महसुस हुन दिँदैन। कसैले घरमा सञ्चिती गरेर राख्ने र कसैले अत्यावश्यक पर्दा पनि बजारमा किन्न नपाउने अवस्था सिर्जना हुन नदिन सरकारले सचेतना अपनाउन जरुरी छ।"
मेरो जन्मथलो मकालुको काखमा,"संखुवासभा र तेह्रथुममा भारी हिमपातका कारण जनजीवन अस्तव्यस्त भएको समाचार छयाप्छ्याप्ती भएका बेला डा देवेन्द्रराज पाण्डे दम्पतीसहित हामी ६ जना २०७६ फागुन १३ गते संखुवासभाको तुम्लिङटार उत्रियौं। मौसममा बदलीका कारण केही दिनयता काठमाडौंतुम्लिङटार उडान अस्तव्यस्त भएको रहेछ। हामी चढेको जहाज भोजपुरको छेउछाउ पुग्दासम्म आकाशमा बाक्लो बादल मडारिएको थियो। तर केहीबेरमै विशाल अरूण उपत्यकाको रमाइलो फाँट देखियो। सभाखोला शान्त तवरले बगिरहेको थियो। गहिरो अरूण सदा झैं वेगले दौडिरहेको थियो। अरूण उपत्यका, तुम्लिङटारलाई विश्वकै गहिरो उपत्यका भन्ने गरिन्छ (समुन्द्रीसतहबाट ४५७ मिटर उचाइ) साथै जैविक विविधताका लागि पनि अरूण उपत्यका प्रसिद्ध छ। यसपटक हामी जलवायु परिवर्तन, विश्वव्यापी उष्णताबारे सचेतना र हिमालय बचाऊ नदी जोगाऊ आन्दोलनका क्रममा मानव अधिकार तथा शान्ति समाजद्वारा प्रदेश १ का पाँच जिल्लामा आयोजित कार्यक्रममा सरिक हुन निस्किएका थियौं। उडान अनिश्चितताका कारण दुई समूहमा बाँडिएका थियौं। पहिलो समूहमा डा देवेन्द्रराज पाण्डे दम्पती, म, कवि अर्जुन पराजुली, सुवास ढकाल, उत्तम पुडासैनी थियौं। तुम्लिङटारनजिकै बगिरहेको अरूण नदीलाई मनकामना तटबाट नियालेपछि हामी जिल्ला सदरमुकाम खाँदबारीतिर लाग्यौं। मनकामना भन्नासाथ स्वर्गीय खेम गुरुङले गाएको वारि जमुना पारि जमुना, जमुनाको फेदैमा मनकामना भन्ने लोकप्रिय गीत स्मरण भइहाल्यो। त्यतिबेला राम्रैसँग पानी पर्यो। केही बेरमा अरूण उपत्यका बादलको घुम्टो उघारेर मुस्कुरायो। सफा, स्निग्ध त्यहाँको माटोमा मोहक सुगन्ध थियो। वृक्ष बनस्पति वार्ता गरिरहेको प्रतीत हुन्थ्यो। खाँदबारीमा स्तरीय एउटा ठूलो होटल सञ्चालनमा रहेछ। शेर्पा चेलीहरूले रुद्राक्षका माला लगाइदिएर हाम्रो स्वागत गरे। अरूण र सभाखोलालाई दाहिने छाडेर हामी चैनपुरतिर हानियौं। पाश्र्वमा सेताम्मे हिमाल, सँघारमा हरियाली, आँगनमा ढकमक्क बारी र कान्ला, कलकल कुलो, मूल फुटेर बगेका धारापँधेरा अनि सिउँदोमा रेखी हालेका जस्ता मलिला खेत देख्दा मन प्रसन्न भयो, हृदय पुलकित भयो। संखुवासभा अर्थात् मेरो जन्मस्थान जिल्ला। महालंगुर हिमालय शृंखलामा ८४८५ मिटर उचाइको विश्वको पाँचौं अग्लो शिखर मकालु मुस्कुराइरहेको मेरो मानसपटलमा प्रायश: सल्बलाइरहन्थ्यो। त्यसैले होला, मेरो जन्मथलो मकालु काखमा  भन्ने कवितागीत रचियो, गुनगुनाइयो। त्यही मकालुलाई अझ नजिकबाट चियाउन र त्यसका आँचलमा स्पर्श गर्न फागुन १५ गते बिहान शान्ति समाज संखुवासभाका सदस्यहरूसहित दुईवटा जिपमा १७ जनाको हाम्रो टोली मकालु गाउँपालिकातिर लाग्यो। रातभरको वर्षाले बाटो कहीं हिलाम्मे र कहीं चिप्लो थियो। सिमसिमे पानी छिचोल्दै तीन घन्टाको जिप यात्रापछि हामी मकालु गाउँपालिका पुग्यौं। जलवायु परिवर्तन, विश्वव्यापी उष्णताबारे सचेतना र हिमालय बचाऊ नदी जोगाऊ आन्दोलनअन्तर्गत मकालु गाउँपालिका नुमबाट अर्को चरणको अभियान प्रक्षेपण हुँदै थियो। नागरिक आन्दोलनका अगुवा अग्रज डा देवेन्द्रराज पाण्डेले यस सम्बन्धमा शान्ति समाजले तयार गरेको पर्चा वितरण गरेर अभियान प्रारम्भ भयो। त्यो सानो बस्तीमा हामीले लागूऔषधमदिरा दुर्व्यसनविरुद्ध अभियान र शान्ति हाम्रो अधिकार भन्नेसहित तीनवटा अवधारणापत्र वितरण गर्यौं। कुनै बेला चीनसँग सीमा जोडिएका नेपालका सबै जिल्ला दुर्गमको श्रेणीमा पर्दथे। त्यसमध्ये एउटा जिल्ला थियो संखुवासभा। त्यसभित्र पनि नुम उत्तरलाई अति दुर्गम र नुम दक्षिणलाई कम दुर्गममा वर्गीकरण गरिएको थियो। तिब्बत सिमाना जोडिएको संखुवासभाको किमाथांका नेपालकै केही दुर्गम गाउँमध्ये एक भनिन्थ्यो। नुम केन्द्र भएको मकालु गाउँपालिका अहिले पनि क श्रेणीको दुर्गममा पर्दो रहेछ। वरुण उपत्यका छिचोल्दै किमाथांकासम्म मोटर बाटो निर्माण कार्य प्रारम्भ भएको छ। कुनै दिन मोटर चढेर किमाथांका पुग्ने रहर मैले सजाएको छु। नुमबाट फर्कंदा केहीका हातमा चाँप र केहीका हातमा गुराँसका फूल देखिए। यसै पनि गुराँस फुल्ने बेला सुरु भएको छ। तेह्रथुम, संखुवासभा, ताप्लेजुङस्थित तिनजुरे, मिल्के, जलजले क्षेत्रलाई गुराँसको राजधानी भनिन्छ। संखुवासभास्थित मिल्के, जलजले क्षेत्रमा विश्वको सबैभन्दा अग्लो र सबैभन्दा होचो गुराँसका रूख अस्तित्वमा रहेको भन्ने चर्चा यदाकदा सुनिन्छ भने त्यस क्षेत्रमा सबैभन्दा बढी प्रजातिका गुराँस पाइने दाबा कतिपयले गर्दै आएका छन्। संखुवासभाको उत्तरी क्षेत्रमा अवस्थित मकालु वरुण राष्ट्रिय निकुञ्ज क्षेत्रमा लोपोन्मुख अवस्थामा पुगेको दुर्लभ रेडपाण्डा अर्थात् रातो हाब्रे ४० को हाराहारीमा रहेको तथ्य प्रकाशमा आएको थियो। २५ सयदेखि पाँच हजार मिटरको उचाइमा बस्न रुचाउने लजालु स्वभावको त्यो सुन्दर प्राणी मलाई असाध्यै प्यारो लाग्छ। मेरो जन्मथलो संखुवासभा कतिपय कारणले चर्चित छ। गुराँसको राजधानी हुनुका साथसाथै अनौठो प्रकृतिका पोखरीका कारण पनि संखुवासभामा चर्चित छ। त्यस्तै एउटा अनौठो प्रकृतिको पोखरी हो सभा पोखरी। कञ्चन निर्मल जल र मनमोहक वातावरणका लागि प्रसिद्ध पवित्र सभापोखरीसम्मको यात्रा तय गर्न खाँदबारीबाट झन्डै तीन दिन पैदल हिँड्नुपर्ने रहेछ। झन्डै ६० वर्षअगाडि मादीबाट चारपाँच दिन पैदलयात्रा गर्दै र ओढारमा वास बस्दै सातुका भरमा सभापोखरीसम्म मेरा आमाहजुरआमाले गरेको यात्राको रोमाञ्चक विवरण मैले सानैमा सुनेको थिएँ। ताराबहादुर बुढाथोकीद्वारा लिखितसम्पादित २०६६ सालमा प्रकाशित संखुवासभा एक चिनारी शीर्षकको पुस्तकमा संखुवासभाबारे विविध जानकारी समेटिएको छ। सबैभन्दा सेतो पोखरीका रूपमा दूधपोखरी विख्यात छ। वरुण नदी मकालुको फेदमा वरुण ग्लेसियरबाट नि:सृत हुन्छ यद्यपि कतिपयले वरुण नदीको शिर भन्छन् दूधपोखरीलाई। यस्तै ४३१० मिटरको उचाइमा वरुण उपत्यकामा अवस्थित शिवधारालाई अनौठो छाँगाका रूपमा चित्रण गरिन्छ भने अनौठो गुफाकम रूपमा खेम्पालुङ प्रसिद्ध रहेछ। यसैगरी हटियास्थित पोप्टी भञ्ज्याङलाई सबैभन्दा अग्लो ठाउँमा रहेको भञ्ज्याङका रूपमा चित्रण गर्नेहरू पनि छन्। हामी खाँदबारी फर्किएलगत्तै मेरा बुबा बद्रीप्रसाद, भतिज वरुण, शान्ति समाजका गोविन्द खनाल, सुशील बस्नेत, डिकप्रसाद घिमिरे र कवि सुदेश सत्यालसम्मिलित दोस्रो टोलीसँग होटलमा साक्षात्कार भयो। मादी विद्यालयले आयोजना गर्ने एक विशेष कार्यक्रममा भाग लिने सिलसिलामा ८४ वर्षीय बुबाका लागि विराटनगरबाट तुम्लिङटारको हवाई टिकट काटिएको थियो तर सम्बन्धित एयरलाइन्सले केही दिन पहिले उक्त उडान रद्द भएको जानकारी दिएपछि विराटनगरबाट काठमाडौ हुँदै तुम्लिङटार पुग्ने योजना बनाइएको थियो। ५७ वर्षअगाडि पहिलो जिल्ला पञ्चायत सभापतिका रूपमा बुबा बसेको खाँदबारी अहिले धेरै गुणा विस्तार भइसकेको छ। हामी बसेको होटलमा अहिले धेरै चहलपहल छैन। त्यसको एउटा कारण कोरोना भाइरसको सन्त्रास भएको ठम्याइ छ। संखुवासभा जिल्ला रुद्राक्षका लागि प्रख्यात छ। सबैभन्दा बढी मुख भएको रुद्राक्षको दाना अर्थात् ३२ मुखे दाना पनि संखुवासभामा फेला परेको भनिन्छ। रुद्राक्ष व्यापारका लागि चिनियाँहरू संखुवासभा आउँथे। सायद कोरोनाले होला चिनियाहरूको अत्तोपत्तो छैन। त्यसो त, केही साताअगाडि तिब्बत सीमान्त सिन्धुपाल्चोक जिल्लाको हेलम्बु क्षेत्रको भ्रमण गरेका थियौं। त्यतिबेला सीमान्त गाउँमा दुई सयजना बिरामी भएको र कोरोना फैलिएको हल्ला सुनियो तर त्यो हल्ला मात्र थियो। हामी मकालु गाउँपालिका टेकेर फर्किसकेका छौं। हेलम्बु होस् वा मकालु क्षेत्रको जनजीवन सामान्य छ तर अफवाह भने शेष नेपालमा व्याप्त छ। कोरोना भाइरस संक्रमण हुन नदिन पूर्व सतर्कता र सावधानी नितान्त आवश्यक छ। साथै स्वस्थ भोजन र सफाइ पनि। हाम्रो समाजमा कागले कान लग्यो भन्दा कागका पछाडि दगुर्ने जमात पनि छ। अफवाहको खेती गर्ने र अरेमा मनोरञ्जन गर्नेहरूको संख्या पनि ठूलो छ। संकटका बेला कसैले पनि संयम गुमाउनु हुँदैन। जतिसुकै महासंकट आइलागे पनि सेवा भाव विस्थापित हुनु हुँदैन। मानवता पराजित हुनु हुँदैन। फागुन १६ को बिहान शान्ति समाजका दुई दर्जन बढी सदस्य सदरमुकाम खाँदबारीस्थित कार्यक्रमस्थलवरपर सफाइमा निस्किए। बागमती सफाइको अनुभवसमेत समेटेका शान्ति समाजका सदस्यहरूलाई खाँदबारीमा सफाइ अभियानमा उत्रिँदा स्थानीयहरूको उदासीनता अनौठो लागेछ। कोरोना संक्रमण रोक्ने हो भने सफाइ अभियानलाई अझ तीव्रता दिन आवश्यक छ। १६ गते मध्याह्न हिमालय बचाऊ अभियानमा केन्द्रित रही डा देवेन्द्रराज पाण्डेको प्रमुख आतिथ्यमा खाँदबारीमा नागरिक सभा सुरु भयो। वातावरण संरक्षणका विषयमा केन्द्रित रही कवि अर्जुन पराजुलीबाट बगेको काव्यधाराले खाँदबारी गुञ्जायमान भयो। यस्तै अर्का छन्दकवि सुदेश सत्यालले मेरो जन्मथलो मकालु काखमा लयात्मक हिसाबमा गाउँदा म भावविभोर भएको थिएँ। एक दशकअगाडि मैले लेखेको ब्रह्माण्ड यो सुन्दर शीर्षकको उक्त कविता कसैले गाइदिएवाचन गरिदिए हुन्थ्यो भन्ने उत्कट अभिलाषा मेरो थियो। मलाई छन्द आउँदैनथ्यो तसर्थ उक्त कविता पनि छन्द न बन्दको हुन पुगेको थियो। मेरो चाहना बुझेपछि सुदेश सत्यालले मेरो त्यो कविताको भाव समेटेर झटपट छन्दमा ढालिदिए। आफूले रचना गरेको र सत्यालले परिमार्जन गरिदिएको गीति कविता आफ्नो जन्म जिल्लामा घन्किँदा म रमाएँ। नागरिक सभा सकिएपछि मैले आफूले लेखेका दुई दर्जन बढी पुस्तकहरू स्थानीय शैक्षिक प्रतिष्ठानलाई प्रदान गरें। आफूसँग भएका पुस्तकहरू दान गर्दै जाने मेरो योजना छ। फागुन १५ गतेको वास सांस्कृतिक नगरी चैनपुरमा बस्ने योजनाअनुरूप हामी १२ जना चैनपुरतिर लाग्यौं। खाँदबारीदेखि तुम्लिङटारसम्मको फाँट र हरियाली औधि रमाइलो लाग्यो। अरूण र सभाखोलालाई दाहिने छाडेर हामी चैनपुरतिर हानियौं। पाश्र्वमा सेताम्मे हिमाल, सँघारमा हरियाली, आँगनमा ढकमक्क बारी र कान्ला, कलकल कुलो, मूल फुटेर बगेका धारापँधेरा अनि सिउँदोमा रेखी हालेका जस्ता मलिला खेत देख्दा मन प्रसन्न भयो, हृदय पुलकित भयो। कुनै बेला करुवाका लागि प्रसिद्ध चैनपुर सांस्कृतिक तवरमा पनि समृद्ध मानिन्थ्यो। त्यही चैनपुरमा हामीले हिमालय बचाऊ सम्बन्धी पर्चा वितरण गर्यौं। चैनपुरस्थित सिद्धकालीबाट हेर्दा पारिपट्टि डाँडामा अवस्थित मादी झनै मोहक देखिन्थ्यो। चैनपुरको डाँडाबाट मादी माध्यमिक विद्यालयको सुन्दर भवन प्रस्ट देखियो।"
बिदा भए शालीन कूटनीतिज्ञ,"पेरूका पूर्वप्रधानमन्त्री हाभिएर पेरेज डी कोड्ढयारले ल्याटिन अमेरिकी मुलुकमा टावरिङ र शालीन कूटनीतिज्ञको छवि बनाएका थिए। उनै कूटनीतिज्ञ राष्ट्रसंघमा सन् १९८२ जनावरीदेखि पाँचौं महासचिवका रूपमा अचानक चयन भए। लामो कूटनीतिक अनुभव भएका उनी ल्याटिन अमेरिकाबाट पहिलोपटक राष्ट्रसंघको महासचिव भएका थिए। तान्जानियाका उम्मेदवारलाई अमेरिकाले अस्वीकार गरेपछि उनी विकल्पमा महासचिव बनेका थिए। राष्ट्रसंघका महासचिवको दुई कार्यकाल सकेर निश्क्रिय जीवनमा बिताउने बताएका उनी सन् २००० मा पेरूको प्रधानमन्त्री नै भए। हाभिएर २००० को नोभेम्बर २२ देखि आठ महिना पेरूको प्रधानमन्त्रीसमेत भए। उनले त्यहाँको संकटलाई मोचन गर्न प्रधानमन्त्रीको पद स्विकारेका थिए। त्यसपछि पुनः पेरिसमा राजदूत भएका थिए। २० वर्षको उमेरमै पेरूमा कूटनीतिक करियर सुरु गरेका हाभिएर बेलायत, बोलिभिया, स्विजरल्यान्ड, तत्कालीन सोभियत युनियन, पोल्यान्ड र भेनेजुएलाका लागिसमेत राजदूत भएका थिए। यसका कारण उनी दक्षिण अमेरिकाकै सफल कूटनीतिज्ञ मानिन्छन्। पेरूमा उनी सफल भए पनि राष्ट्रसंघमा भने उनी भव्य सफल हुन सकेनन्। जसको कारण उनलाई महासचिवभन्दा पनि सचिव को रूपमा हेरियो। करिअर कूटनीतिज्ञ हुँदै राजनीतिमा आएका व्यक्ति भए पनि उनी राष्ट्रसंघमा अब्बल महासचिवको सूचीमा त्यहाँ काम गर्नेहरूले राखेनन्। राष्ट्रसंघमा सामान्यतया महासचिव पदलाई तीन प्रकारले विश्लेषण गरिन्छ। राष्ट्रसंघका महासचिवलाई सचिव, सामान्य महासचिव र असामान्य महासचिव का रूपमा हेरिन्छ। ड्याग ह्यामरसोल्ड र बुत्रोस बुत्रोस घालीलाई असाधारण महासचिव भनिन्छ भने अन्यलाई सचिवकै दर्जामा राखिएको छ। अहिलेका महासचिव एन्टेनियो गुटेरस र कोफी अन्नानलाई भने सामान्य महासचिव भनिन्छ। कुन व्यक्तिले कसरी काम गरे भनेर छुट्ट्याउने त्यहींभित्रका कर्मचारीको पछिल्लो अभ्यास हो। यो अनौपचारिक तहका रूपमा गफिने कार्य पनि हो। यो न्युयोर्कको मुख्यालयमा चल्ने भाषा हो। एक शताब्दी बाँचेर बिदा भए हाभिएर पेरेज डी कोड्ढयार। इराकइरान युद्ध र एल साल्भाडोरको गृहयुद्ध हुँदा संयुक्त राष्ट्रसंघको महासचिव रहेका उनले रचनात्मक भूमिका निर्वाह गर्न सक्थे तर उनी शक्ति राष्ट्रको छायामा परे। ह्याभिवेट महासचिवको भूमिकामा रहेनन्। राष्ट्रसंघको विकास कार्यक्रमका लागि विश्वबाट पैसा उठाउन सक्ने र द्वन्द्वमा सन्तुलित हुनेलाई सक्रिय महासचिवलाई मात्र वास्तविक महासचिव मान्ने चलन छ। त्योभन्दा माथि सक्रिय रहने र शक्ति मुलुकको स्वार्थमा नपर्नेलाई असामान्य महासचिव भन्ने गरिन्छ। शक्ति मुलुकको सहायक झैं काम गर्नेलाई सचिवको दर्जामा राख्छन्। त्यसैले अधिकांश महासचिवलाई सचिव भनिने गरिन्छ। त्यही कारण कमजोर महासचिवका रूपमा चिनिए हाभिएर। कूटनीतिमा खारिएका भव्य व्यक्तित्व भएर पनि उनी कमजोर महसचिवका रूपमा रहे पनि उनको कार्यकाल सधैं चर्चामा रह्यो। त्यतिबेला विश्व नै दुई ध्रुवमा विभक्त थियो। हुन त बढी सक्रिय हुने महासचिव दोहोरिन पाएका पनि छैनन् र दोहोरिएका पनि दुर्घटनामा परे। हुन त सुरक्षा परिषद्को बैठक हुँदा कुर्द वाल्डेइम नै दोहोरिन खोजेको थिए। तर रसियाको साथसमेत पाएको तान्जानियाका कूटनीतिज्ञको नाम अघि बढेपछि कुर्दले लत्तो छाडे अनि अमेरिकीले तान्जानियाकालाई अस्वीकार गरेको थियो। यसको कारण हाभिएर चुनिएका हुन्। सुरक्षा परिषद्को अध्यक्षता गरेका युगान्डाका ३१ वर्षीय युवाले उनको नाम बाहिर ल्याउँदा त्यतिबेला कूटनीतिक मामिलामा रिपोर्टिङ गरिरहेका ध्रुवहरि अधिकारी न्युयोर्कमा थिए। पुरानो नदोहोर्याउने र तान्जानियाको नहुने भएपछि हाभिएरलाई राष्ट्रसंघबाट नै कुरा गएको उनले सुनाए। हुन त हाभिएर त्यसअघि तत्कालीन महासचिव कुर्दको विशेष दूतका रूपमा अफगानिस्तानमा काम गरिसकेका थिए। पत्रकार अधिकारीले निकै कडा प्रतिस्पर्धा झैं देखिएको अवस्थामा उनी सहज रूपमा महासचिव भएको सुनाउँदै भने, हाभिएर नियुक्त भएको प्रेस ब्रिफिङमा म त्यहीं थिएँ। त्यतिबेला रसिया र अमेरिकाको दुई फरक ब्लक थियो। यसको कारण निर्णय अप्रत्यासित नै हुन्थ्यो। सय वर्ष पार गरिसकेका हाभिएरको बुधबार उनकै मुलुकमा निधन भएको हो। उनी महासचिव रहँदा इराकइरान युद्ध र एल साल्भाडोरको गृहयुद्ध भएका थिए। त्यतिबेला उनले ठूलो भूमिका निर्वाह गर्न सक्थे उनी शक्ति राष्ट्रको छायामा परे। ह्याभिवेट महासचिवको भूमिकामा रहेनन् र कमजोर झैं शालीन रूपमै प्रस्तुत भए। हुन त उनकै समयमा सोभियत युनियन टुक्रिएको थियो। यसले गर्दा उनका कतिपय कमजोरी छोपिएको थियो। सन् १९२० को जनवरी १९ मा पेरूको लिमामा जन्मिएका उनको निधन एक सय वर्ष दुई महिनामा बुधबार आफ्नै मुलुकमा भएको हो। सन् १९८२ जनावरीदेखि राष्ट्रसंघमा छानिएका उनले अर्को कार्यकाल पनि सन् १९८७ देखि १९९१ को डिसेम्बरसम्म महासचिव रहे। उनको कार्यकालमा थुप्रै शान्ति सम्झौता र शान्ति स्थापनाका प्रयास भएका थिए तर त्यसलाई एकपक्षीय लवीका रूपमा व्याख्या गरिएको छ। विश्वमा शीतयुद्धको जटिल परिस्थितिमा राष्ट्रसंघको महासचिव भएर पनि ड्याग र बुत्रोस बुत्रोसजस्ता चर्चित हुन सकेनन्। उनकै समयमा शीतयुद्धको अन्त्य भएको थियो। फकल्यान्डको युद्धपछि राष्ट्रसंघकै पहलमा बेलायत र अर्जेन्टिनाबीच शान्तिवार्ता भएको थियो। राष्ट्रसंघकै पहलमा नामिबिया स्वतन्त्रतामा भूमिका निर्वाह भएको बीबीसीले उल्लेख गर्दै उनलाई एक तहको सफल महासचिव भनेको छ। सन् १९८८ मा मोजाम्बिक र अंगोलामा खटिएका राष्ट्रसंघीय शान्तिसेनालाई नोबेल शान्ति पुरस्कार प्रदान गर्ने निर्णय हुँदा उनै महासचिव थिए। पूर्वराजदूत डा निरञ्जन मानसिंह बस्न्यात उनलाई शान्त कूटनीतिज्ञका रूपमा स्मरण गर्छन्। सन् २००४ को अन्त्यतिर मैले राष्ट्रसंघ महासचिव कोड्ढयारलाई फ्रान्समा भेट्दा स्पेनिस भाषामा कुरा गरेको थिएँ अनि सँगै रहेको पेरूमै राजदूत भएर फर्केकी एक राजदूतलाई देखाउँदै भनेको थिएँ। योङ म्यानले स्पेनिसमा मसँग कुरा गरेको छ, तिमी त्यहींको राजदूत भएर पनि अंग्रेजीमा कुरा गर्दैछौ, बस्न्यातले भने, उनी ठट्यौली शैलीमा गम्भीर कुरा गर्थे। उनी महासचिव हुँदा नेपाल आएका थिए भने लुम्बिनीसमेत पुगेर त्यसको विकासमा राष्ट्रसंघ सहयोगी रहने बताएका थिए। नेपाल सुरक्षा परिषद्को अस्थायी सदस्यसमेत दुईपटक (सन् १९६९७०१९८८८९) भएको थियो। महासचिव ड्यागको दुर्घटना छानबिन पनि नेपालको अध्यक्षतामा भएको थियो। किनकि त्यतिबेला राष्ट्रसंघमा नेपालको प्रभाव थियो। राष्ट्रसंघका महासचिव हाम्रा नेता भेट्न आउँथे भने अहिले हाम्राले भेट्छन्। कूटनीतिमा देखिएको अवस्थाका कारण पछिल्ला महासचिव नेपाल आएनन्। अघिल्ला महासचिव मुनको नेपाल भ्रमण निकै पहलपछि भएको थियो। राष्ट्रसंघको दोस्रो महासचिव ड्याग ह्यामरसोल्ड सन् १९५९ मा नेपाल भ्रमण गरेका थिए। उनको भ्रमणको आठ वर्षपछि उनीपछिका उ थान्तले सन् १९६७ मा नेपाल भ्रमण गरेका थिए। महासचिव हाभिएर सन् १९८९ को मार्चमा राष्ट्रसंघका महासचिवका हैसियतले नेपालको भ्रमण गरेका थिए। त्यतिबेला उनलाई तत्कालीन प्रधानमन्त्री मरिचमान श्रेष्ठले त्रिभुवन अन्तर्राष्ट्रिय विमानस्थलमा स्वागत गरेका थिए। नेपालमा यतिखेरसम्म चार महासचिवले मात्र भ्रमण गरेका छन्। उनीअघि दुई महासचिव क्रमशः उ थान्त र कुर्तले नेपाल भ्रमण गरिसकेका थिए। हाभिएरपछि नेपाल भ्रमण गर्ने महासचिव बान कि मुन हुन्। यतिखेरका महासचिव पहिल्यै नेपाल आएको भए पनि महासचिव भएपछि आएका छैनन्। हाभिएरको भ्रमणताका नेपालमा पञ्चायत व्यवस्था ढाल्न राजनीतिक दलहरूबीच निकै ठूलो छलफल र पहलकदमी अघि बढ्दै थियो। उनी सन् १९८९ को मार्चमा नेपाल आएका थिए। उनी फर्केको केही महिनापछि नेपालमा जनआन्दोलन सुरु भएको थियो। नेपाल र राष्ट्रसंघको सम्बन्धबारेमा प्रवचनसमेत दिएका उनले नेपालको कूटनीतिक क्षमताको प्रशंसासमेत गरेका थिए। उनको नेपाल भ्रमण हुँदा नरेन्द्रविक्रम शाह परराष्ट्र सचिव थिए। उनले नेपाली सेना अर्थात् गोर्खाको प्रशंसासमेत त्यो बेलामा गरेको स्मरण अहिले सेवानिवृत्त भएका कूटनीतिज्ञले गर्छन्। उनले नामिबियाको स्वतन्त्रतामा समेत देखिएका उनकै कार्यकालमा (सन् १९८८) मोजाम्बिक र अंगोलामा खटिएका राष्ट्रसंघीय शान्तिसेनालाई नोबेल शान्ति पुरस्कार पनि प्राप्त भएको थियो। सन् २००५ मा हृदयाघातका कारण अस्पताल भर्ना भएपछि उनको सक्रिय जीवनमा ठेस लागेको थियो। हाभिएरप्रति हार्दिक श्रद्धाञ्जलि!"
वसन्त ऋतुको रंगीन पर्व फागु,"मैथिली साहित्यका महाकवि विद्यापतिले वसन्त ऋतुको अनुपम सौन्दर्यको चित्रांकन गर्दा फागु महोत्सवको वासन्ती र सांस्कृतिक पक्षमाथि प्रकाश पार्नुभएको छ किनभने फागु वसन्त ऋतुमा मनाइने सबैभन्दा ठूलो लोकोत्सव हो। उहाँको एउटा वसन्त पदलाई उद्धृत गरेर उपर्युक्त कथनलाई समर्थित गर्न सकिन्छ नव वृन्दावन नवनव तरुगन नवनव विकसित फूल नवल वसन्त नवल मलयानिल मातल नव अलिकूल। यस कथनलाई अझ स्पष्ट गर्न सकिन्छ आएल ऋतुपति राज वसन्त घायल अलिकुल माधवी पन्थ। वसन्त ऋतुको पदार्पण जब प्रकृतिको प्रांगणमा हुन्छ तब भमरा समूह सबैभन्दा पहिला मातेको हुन्छ। रसिक भमरा फूलको सुवास एवं सुगन्धले भरिएको बाटोतिर अर्थात् आफ्नो गन्तव्यतिर लम्किन थाल्छ। यस्तै मादक मनोहर र मस्त तथा मधुर वातावरण सिर्जना गर्नमा वसन्त ऋतु सफल हुन्छ। चारैतिर अब सरस र सुन्दर वातावरण सृजित हुन्छ अनि मिथिलावासी पनि मदमस्त भएर फागुको लोकोत्सव मनाउन थाल्छन्। मस्ती नै यस लोकोत्सवको मूल मन्त्र हो। जीवनमा आनन्द प्राप्ति नै मानिसको ठूलो अभिलाषा हुन्छ। फागु लोकोत्सव मनाउनुको पछाडि आनन्दको अन्वेषण पनि एउटा मुख्य कारकतत्व हो। यसको प्रारम्भ वसन्तपञ्चमीदेखि नै हुन्छ। जब मिथिलावासी जुन अधिकांश कृषक हुन्, आफ्नो मुख्य धानबाली घरभित्र राखिसक्छन्; त्यसपछि मोजमस्तीले भरिएको लोकोत्सव फागु मनाउनमा चिन्ताविहीन भएर दत्तचित्त हुन्छन्। यो मनोवैज्ञानिक पनि हो। जब मानिस चिन्ताविहीन हुन्छ, कामकाजको बोझबाट उन्मुक्त हुन्छ अनि ऊ आमोदप्रमोदमा लाग्न खोज्छ। यसै मनोवैज्ञानिक मनस्स्थितिको मनग्गै कुण्ठित एवं दमित उन्मुक्ति हो फागु पर्व। महाकवि कालिदास को शब्दमा उत्सव प्रियाः खलु मनष्याः आजको आधुनिक मनोविज्ञानले पनि यस तथ्यलाई पुष्टि गर्छ। मानिस स्वभावतः उत्सवप्रिय हुन्छ। तसर्थ यसअनुरूप सुरम्य एवं सुरुचिपूर्ण वातावरण पनि सिर्जना हुनु सर्वथा स्वाभाविक हुन्छ। संसारका विभिन्न जातिले आआफ्नो सांस्कृतिक परम्पराअनुसार आफ्नो मौलिक लोकोत्सव मनाउनुको पछाडि पनि यही तथ्य लुकेका छन्। अमेरिका र युरोपमा क्रिसमस, मुस्लिम देशहरूमा इद (रमजान) र हिन्दु देशहरूमा दसैं, दीपावली र फागु मनाउनु यसै तथ्यका ज्वलन्त उदाहरण हुन्। यस किसिमका लोकोत्सव मनाउँदा संस्कृति संरक्षणका साथसाथै मनोरञ्जनको पनि भावना पुष्ट हुन्छ। यस अर्थमा फागुको सांस्कृतिक पक्ष झन् प्रस्ट हुन्छ। कामसूत्रको जय मंगला टीका मा सुवसन्तलाई मदन महोत्सव भनिएको छ। यसमा नृत्य, गीत, बादादिको सम्यक् निदान हुन्थ्यो यथा (होलाका फाल्गुन पुर्णिमायां शृङ्गादि मुक्तेन किंशुकमार्दि कुसुम रागाभ्सा परस्परोक्षम् मिथः पटवास प्रक्षेपश्च। सरस्वती कंठाभरणका अनुसार सुवसन्तकनै वसन्तावतारको पहिलो दिन हो। पृथ्वीमा उसको नवोन्मेष, उसको मंगलावतरणको मंगल उद्घोष। समयको साथसाथमा यसमा आएका केही विकृति र केही कुरीति हटाउँदै आफ्नो लोकपरम्परामै मनाउनु मुनासिव देखिन्छ। प्रकृतिको प्रस्फुटित पूर्ण यौवनको वासन्ती पृष्ठभूमिमा जब प्रकृति आफ्नो पीत परिधानमा परिवेष्टित हुन्छिन् र मधुमासको मन्दमन्द मलयानील पनि संगीतमय गाना गाउँदै प्रवाहित हुन्छ तब फागुको सांस्कृतिक पर्व सम्पूर्ण नेपाल अधिराज्यमा मनाइन्छ। संगीतमय तिहारहरूमा फागु को तिहार सर्वोत्कृष्ट र सबैभन्दा सरस तथा सुहाउँदो किसिमको मानिन्छ। यसको पृष्ठभूमिमा आँपका बगैंचाहरूमा कर्णप्रिय कोइलीको सरस एवं सुमधुर पञ्चमतान, पपिहाको पीपीको पुकार, पुष्पहरूको मधुमय मुस्कान, भौंराँहरूको संगीतमय स्वरलहरीले सम्पूर्ण वातावरण प्रतिध्वनित हुन थाल्छ। चारैतिर नयाँ उत्साह, नौलो उमंग, रमाइलो रमझमको सुमधुर र संगीतमय वातावरण दिगदिगन्तमा परिव्याप्त भइहाल्छ। वनउपवन, खेतखलिहान, गाउँगल्ली र चौबाटोचौतारी तथा गोरेटोघोडेटो फागुको लोकलहरीबाट निनादित हुन थाल्छ। फागुको सुमधुर सम्झनामा वासन्ती मादकता नेपाली तन्नेरी र तरुणीहरूको प्रेमासिक्त आँखामा गाजलको रूपमा खेल्न थाल्छ र नीलो आकाशमा सेतो बादल मादल लिएर संगीतको सरस धारा प्रवाहित गर्न थाल्छ। सांस्कृतिक पर्व फागु ऋतुराजको यस्तै मधुरतम एवं मादक बेलामा सम्पन हुन्छ। यसलाई मैथिली भाषामा फगुआ र होरी भनिन्छ। प्राकृतिक सौन्दर्यका अमर गायक महाकवि कालिदासले यसलाई (अभिज्ञान शाकुन्तलम् रघुवंश र मालविकाग्निमित्र मा ऋतु) उत्सवको उपाधिबाट अलंकृत गरेका छन्। यो लोकोत्सव हिरण्यकशिपुकी बहिनी होलिकासँग सम्बन्धित भएकाले यसलाई होलिका दहन पनि भनिन्छ। हिरण्यकशिपुको आतंक र अत्याचारबाट सबै प्रजाजन प्रताडित एवं पीडित थिए। उसको छोरा प्रह्लाद भगवान्को सच्चा भक्त थिए। उसले प्रह्लादलाई मार्न एउटा षड्यन्त्र रच्यो। होलिकाको काखमा राखेर प्रह्लादलाई मार्ने योजना बनाइयो तर प्रह्लाद भगवान्को असीम कृपाबाट बच्यो। होलिका आगोमा जलेर मरिन्। त्यसै बेलादेखि यस होलिका दहनको परम्परा चल्दै आएको भनिन्छ। मिथिलाञ्चलमा प्रतिवर्ष यो लोकोत्सव मनाइने परम्परा अद्यापि प्रचलित छ। के गाउँ के सहर सबै ठाउँमा यो समान रूपमा मनाइन्छ। रङ र अबीरको खुलमखुला प्रयोग हुन्छ। सम्पूर्ण वातावरण रंगीन देखिन्छ। यो रंगारङ लोकोत्सवमा के बालबालिका, के युवक र के बूढा सबै समानरूपमा सहभागी हुन्छ। त्यस्तै के बच्ची, के तरुणी र के बूढी सबै समान भएर आपसमा रङ र अबीरले शराबोर भएर उन्मुक्त भएर यस लोकोत्सवलाई सार्थकता र जीवन्तता प्रदान गर्छ। सालभरिको दमित एवं कुण्ठित मनोग्रन्थि फुकाउने अवसर प्रदान गर्छ यो फगुआ तिहारले। अश्लील लोकगीत गाइन्छ। गालीगलौज गरिन्छ तर कसैले न राम्रो मान्दैन। तरुनीलाई जिस्काउने गरिन्छ तर यसलाई पनि नराम्रो मानिँदैन। देवर र भाउजूका बीचमा छेडछाड स्वच्छन्दतापूर्वक चल्छ तर यसलाई पनि सामाजिक स्वीकृति नै मानिन्छ। देवर र भाउजूबीच शदीयौंदेखि गाँसिएको सुमधुर सम्बन्धको द्योतक हो यो लोकोत्सव। सालीसँग पनि यस्तै निर्बन्ध सम्बन्ध गाँसिन्छ फगुआभरि। यसै सन्दर्भमा एउटा फगुआ लोकगीतको टुकडा प्रस्तुत गरिन्छ नकवेसर कागा ले भागा, सैयाँ अभागा न जाना। अर्थात् लोग्ने र स्वास्नी साथसाथ सुतेको छ तर कागले स्वास्नीको नकवेसर लिएर भागिसक्यो। लोग्ने अभागीलाई थाहै भएन किनभने ऊ मस्त भएर बेहोस अवस्थामा सुतिराखेकै छ। यस कथनको पनि सांस्कृतिक पृष्ठभूमि छ। फगुआभरि मासु, माछा र मदिरा प्रशस्त खाने परम्परा छ। यसबाहेक भाङ, कुसुमा र अन्य नशालु पदार्थको सेवन स्वतन्त्रतापूर्वक गरिन्छ। जबसम्म मानिस बेहोस हुँदैन तबसम्म यसमा कुनै व्यवधान आउँदैन। यो त भो मांसाहारीको हाल। शाकाहारीहरू भिन्नभिन्न किसिमका स्वादिष्ट भोजन हलुआ, खीर, मिठाई र फलफूल खाने गर्छन्। यिनीहरू भाङ र कुसुमा (नशालु पदार्थ जस्तो भाङ, धतुरोलाई पिँधेर दूध किसमिस, अलैंची, काजु, नरिवल मिसाएको पेय पदार्थ) खाने गर्छन्। यस्तो पौष्टिक खाना खानुको पछाडि कामोत्तेजना बढोस् भन्ने चाहना हुन्छ। प्रेमको देउता कामदेव आफ्नो सम्पूर्ण शौर्य र पराक्रमका साथ प्रत्येक मान्छेमा कामवासनाको सञ्चारमा साथ दिन्छ। तसर्थ यस लोकोत्सवको एउटा पक्ष कामुक भावनालाई उत्तेजित पार्नु पनि हो भन्न सकिन्छ। यस लोकोत्सवलाई कृष्ण र राधाको रासलीलासँग पनि जोडिन्छ। कृष्णले जसरी मायावी एउटा साधारण मानिसजस्तो राधा र उसकी सखीहरूसँग सहवास र सुखसयलको आनन्द लुटेका थिए। यमुनाको तटमा कदमको रूखमुनि कृष्णले राधा तथा गोपिनीहरूसँग होरी खेलेका थिए। जनकपुरमा राम र सीताले एकआपसमा फागु खेलेका थिए। हिमालयमा शिव र पार्वतीले होरी खेलेका थिए। त्यस्तै आजका तन्नेरी र तरुणीहरूबीच रङ र अबीर पिचकारीमा भरेर एकअर्कामाथि रंगीन आक्रमण गर्ने परम्परा शदीयौंदेखि चलिआएको छ। यस प्रसंगमा एउटा फगुआ लोकगीत प्रस्तुत गरिन्छ रङ घोरू ने प्रिय मिथिला के गोरी मिथिला के कुल रीति एहन थिक खेलत फागु सबै जोडी, रङ घोरू किनका हाथ कनक पिचकारी किनका हाथ अबीर झोरी, रङ घोरू रामजी के हाथ कनक पिचकारी सखियन हाथ अवीर झोरी, रङ घोरू खेलत फागु रङरस मातल मिलत गले एकएक टोली, रङ घोरू यो लोकोत्सव साम्प्रदायिक सद्भावको प्रतीक हो। यसमा सबै जाति, सबै वर्ग र सबै वर्णका मानिस समभावले सरिक हुन्छन्। जातिपातिको कुनै बन्धन हुँदैन। अमिर र गरिबबीच कुनै भेदभाव हुँदैन। सबै समुदायका मानिस सँगै बसेर सोल्लासपूर्वक यसलाई मनाउँछन्। प्रजातान्त्रिक मूल्य र मान्यताका आधारमा यो लोकोत्सव मिथिलाञ्चलमा प्रतिवर्ष मनाइन्छ। यसको मूल उद्देश्यनै साम्प्रदायिक सद्भाव हो। यसको सबैभन्दा गहकिलो सन्देश नै सबै मानिस समान हो। यसको मूलमन्त्र नै पारस्परिक मैत्री सम्बन्ध हो। यसको शुभ र सुखद उपलक्ष्यमा सालभरिको रिसइबी, मतभिन्नता र मनोमालिन्य बिर्सेर आपसमा अँगालो मानेर यो तिहार मनाइने प्रचलन अदापि पनि छ। एकअर्काको टाउकामा अबीर दलेर र जीउमा रङ हालेर नमस्कार गरिन्छ। अँगालो मारिन्छ। दुई हृदय आपसमा गाँसिन्छ। यो नै सबैभन्दा महत्वपूर्ण र मौलिक पक्ष हो यस लोकपर्वको। मिथिलाञ्चलका हरेक गाउँमा एक महिनादेखि नै गाउँभरिका कसिंगर एक ठाउँमा एकत्रित गरिन्छ र फागु पूर्णिमाको रातिको अन्तिम प्रहरमा त्यसमा आगो सल्काइन्छ। यसलाई स्थानीय भाषामा सम्मत भनिन्छ। यसलाई पनि समभाव र सद्भावको सूचक नै मान सकिन्छ। सम्मतको प्रदक्षिणा गरेर र त्यसको खरानी शरीरमा घसेर मानिसहरू विभिन्न बाजागाजाका साथ गाउँका हरेक घरमा घुम्न थाल्छन्। भले हो भले र सुनलो मोर कबीर भन्दै फगुआ लोकगीत गाउँदै हरेक घरदैलोमा फगुआ लोकगीत गायक दल पुग्छ। प्रत्येक घरवालाले यथोचित स्वागत गर्छ। रङ र अबीर हालेर पान र सुपारी खान दिएर खुला हृदयले यस गायन दललाई बिदाबारी गरिन्छ। यो राम्रो परम्परा हो तर अचेल गाउँलेमा राजनीतिक मतमतान्तर एवं मतभेदले यो परम्परा लोप हुँदै गएको भान हुन्छ। यो सामाजिक लोकोत्सव साँघुरो भएर पारिवारिक पर्वका रूपमा सीमित हुँदै गएको छ, जुन सर्वथा शोचनीय र विचारनीय हो। पारिवारिक परिधिमा सीमित यस उत्सवलाई फेरि उन्मुक्त वातावरणमा ल्याउने जोडदार कोसिस हुन जरुरी छ। संक्षेपमा भन्दा फागु आमोदप्रमोद, हासपरिहासको उल्लासमय र विलासमय लोकोत्सव हो। यसको सन्देश सर्वे भवन्तुः सुखिनः सर्वे सन्तु निरामयाः हो। सामाजिक एकता, समता र समरूपताको यो पर्व हो। यसलाई यसै सामाजिक र सांस्कृतिक सन्दर्भमा मनाउनु सर्वथा उपयुक्त होला। समयको साथसाथमा यसमा आएका केही विकृति र केही कुरीति हटाउँदै आफ्नो लोकपरम्परामै मनाउनु मुनासिव देखिन्छ।"
न्यायमा थिति बसाउन चुनौती,"न्यायिक प्रणालीमा थिति बस्न नसक्दा न्याय हुनेखानेको पहुँचमा गएका गुनासा बढिरहेका छन्। न्यायलाई बिचौलियाको प्रभावमुक्त बनाउनु थप चिन्ताको विषय बनेको छ। न्यायपरिषद्मा राजनीति हाबी हुँदा न्यायाधीश नियुक्तिमा स्वतन्त्र र स्वच्छताको प्रश्न उठिरहेका छन्। जसका कारण अदालतको प्रतिष्ठामा समेत आँच पुगेको छ। न्यायपरिषद्बाट विगतका न्यायाधीश नियुक्तिमा कानुनी प्रक्रियाको पालना नभएको, राजनीतिक हस्तक्षेप, वरिष्ठता मिचिएको तथा समावेशी नभएका भन्ने विवाद सतहमा आए। न्यायाधीश नियुक्ति विवादमुक्त हुनै सकेन। न्यायपरिषद् ऐन र नियममा न्यायाधीश नियुक्तिका लागि २०४७ सालदेखि नै निश्चित प्रक्रिया, मापदण्ड र योग्यता नतोकिएको पनि होइन। तर, न्यायपरिषद्ले न्यायाधीश सिफारिस गर्दा परम्परा, प्रचलित विधि र अन्तर्राष्ट्रिय मूल्यमान्यताको वास्ता नगरिएका गुनासा घटेका छैनन्। सर्वोच्चमा न्यायाधीशभन्दा को प्रधानन्यायाधीश हुनेनहुने जोडघटाउको राजनीति गहिरिँदै गएको छ। न्यायाधीशविरुद्ध खराब आचरण, कार्यक्षमता अभाव, कानुनको तोडमोड, नजिर उल्लंघन, अनियमितताजस्ता थुप्रै उजुरी न्यायपरिषद्मा छन्। परिषद्का अनुसार यतिखेर पनि न्यायाधीशविरुद्ध एक सय ५३ उजुरी थाँती छन्। यसमध्ये ८५ थान अघिल्लो वर्षकै थिए भने ६८ नयाँ दर्ता भएका हुन्। तर छानबिन र कारबाहीको गति भने सुस्त छ। अदालतमा मुद्दा खेप्दाखेप्दै एक अभियुक्त गौरीनाथ शर्माको परलोक भइसकेको छ। यस्तै तत्कालीन भन्सारप्रमुख रहेका केदार चालिसेसमेत रहेको भ्रष्टाचार मुद्दा पनि २०६४ साउनदेखि सर्वोच्चमै पुगेर अड्केको छ। पूर्वसहसचिव जनार्दन शर्माविरुद्धको भ्रष्टाचार मुद्दा २०६६ चैतदेखि र पूर्वमन्त्री गोविन्दराज जोशीको अकुत सम्पत्तिसम्बन्धी मुद्दा पनि २०६९ सालदेखि थाँती छ। सर्वोच्चमै मुद्दाको चापले न्यायाधीश थिचिएका छन्। न्यायाधीशको सम्पत्ति सार्वजनिक र छानबिनको विषय न्यायिक नेतृत्वका लागि चुनौतीपूर्ण छ। यस विषयमा न कुनै विधि छ न त थिति। संवैधानिक निकायका पदाधिकारीको सम्पत्ति सार्वजनिक हुने तर न्यायाधीशको सम्पत्ति भने सधैं गोप्य रहनुपर्ने अवस्था छ। न्यायाधीशले आफ्नो सम्पत्तिबारेको जानकारी सर्वोच्च अदालतमा समेत पेस गर्ने गरेका छैनन्। न्यायाधीश उच्च नैतिकता र जिम्मेवारीमा रहने पद भएकाले सबै विवरण सरोकारवालाले थाहा पाउनुपर्छ। पारदर्शी हुँदा स्वच्छता मात्र देखिँदैन, आस्था पनि बढ्छ। न्यायपरिषद्ले न्यायाधीशको भ्रष्टाचारमा देखिने गरी छानबिन गर्न सकेको छैन। उच्च र जिल्ला अदालतका केही न्यायाधीशमाथि छानबिन प्रक्रिया अघि बढाएर सकारात्मक सन्देश प्रवाह त भयो, तर गतिले निरन्तरता पाउन सकेन। न्यायाधीश आचारसंहितामा कडाइपूर्वक लागू गर्न अर्को चुनौती खडा भएको छ। बाह्य हस्तक्षेपबाट न्यायाधीशलाई कसरी भयमुक्त बनाउने भन्ने प्रश्न पनि नभएका होइनन्। ठूलाबडा र हुनेखानेको पहुँच यतिखेर पनि घटेको छैन। उत्पीडित वर्गलाई अदालतसम्म आउन कठिन बन्दै गएको छ। न्यायनिसाफ विश्वासयोग्य र कम खर्चिलो कसरी बनाउने भनेर ठोस योजनै ल्याउनुपर्ने छ। महिला, वृद्धवृद्धा, थुनाका व्यक्ति, अंश, विपन्न वर्गको न्याय प्राप्तिमा मुद्दा ढिलाइ हुँदा पीडामा पीडा थपिँदै छ। पिछडिएको वर्गलाई साथमा लिएर न्यायमा पहुँचका लागि योजना तय हुन सके मात्र जनआस्था बढ्छ। न्यायिक अनुशासन कायम राख्न अदालतको नियमित निरीक्षण र न्यायाधीशको गोप्य अनुगमन प्रभावकारी अस्त्र हो। तर अनुगमन गरेर मात्र पनि पुग्दैन; न्यायमा विचलन देखिए कडा कारबाहीमा उत्रन आवश्यक छ। कानुन व्यवसायीको फी मा कुनै मापदण्ड नहुँदा न्याय महँगो मात्र होइन; सर्वसाधारणको पहुँचमा वाधा पुग्यो भन्ने जनगुनासा झन् बढेका छन्। सर्वोच्चमा कानुन व्यवसायीको वैज्ञानिक पेसी व्यवस्थापन लागू गर्न नसक्दा ढिलासुस्ती लाई मलजल भइरहेको छ। यता कानुन व्यवसायीलाई नियमन र व्यवस्थित गर्ने बार काउन्सिलको अवस्था न हाँसको चाल, न कुखुराको चाल जस्तो छ। दबाब र प्रभावमुक्त न्यायपालिका भए शक्ति पृथकीकरणको सिद्धान्तले पनि सार्थकता पाउनेछ। झन्डै दुईतिहाइको कार्यपालिका हुँदा न्यायपालिकाको स्वतन्त्रतामाथि बाह्य हस्तक्षेप हुन सक्ने जोखिम छ। यसका लागि न्यायिक नेतृत्वमा चट्टानी अडान अनि दृढ इच्छाशक्ति आवश्यक हुन्छ। भ्रष्टाचार, राजस्व र सम्पत्ति शुद्धीकरणका मुद्दा अल्झिए लाउडा जहाज भाडामा ३८ करोड रुपैयाँ भ्रष्टाचार भएको दाबीसहित दायर मुद्दाले ११ वर्षदेखि अन्तिम फैसला हुने दिन पर्खंदै छ। यो मुद्दा १७ वर्षअघि २०५८ जेठमा तत्कालीन पुनरावेदन अदालत पाटनमा दर्ता भएर पछि विशेष अदालतमा सरेको थियो। उक्त प्रकरणमा तत्कालीन संस्कृति, पर्यटन तथा नागरिक उड्डयनमन्त्री तारिणीदत्त चटौतसहित सातजनालाई प्रतिवादी बनाएर अख्तियार दुरुपयोग अनुसन्धान आयोगले २०५८ जेठमा भष्टाचार मुद्दा चलाएको थियो। विशेष अदालतबाट सफाइ पाएपछि अख्तियारले २०६४ माघ १३ गते सर्वोच्चमा पुनरावेदन गरेको थियो। सर्वोच्चको संयुक्त इजलासमा राय बाझिएपछि यो मुद्दा हाल पूर्ण इजलासमा पुगेर अल्झिएको छ। अदालतमा मुद्दा खेप्दाखेप्दै एक अभियुक्त गौरीनाथ शर्माको परलोक भइसकेको छ। यस्तै तत्कालीन भन्सारप्रमुख रहेका केदार चालिसेसमेत रहेको भ्रष्टाचार मुद्दा पनि २०६४ साउनदेखि सर्वोच्चमै पुगेर अड्केको छ। पूर्वसहसचिव जनार्दन शर्माविरुद्धको भ्रष्टाचार मुद्दा २०६६ चैतदेखि र पूर्वमन्त्री गोविन्दराज जोशीको अकुत सम्पत्तिसम्बन्धी मुद्दा पनि २०६९ सालदेखि थाँती छ। यो मुद्दामा सर्वोच्चले २०७३ भदौ २० गते अख्तियारको निर्णयसहितको सक्कलै फाइल पठाउन भनेको थियो। निर्णय नपठाएका कारण जोशीविरुद्धको भ्रष्टाचार मुद्दाको सुनुवाइ रोकिएको थियो। झिकाइएको फाइल नआएपछि बल्ल मुद्दा सुनुवाइ अघि बढाउने टुंगो लागेको छ। भ्रष्टाचार मात्र होइन; सुशासनसँग जोडिएका राजस्वका झन्डै चार सय मुद्दा सर्वोच्चमा विचाराधीन छन्। सूर्य नेपाल प्रालिसमेतको राजस्व विवादमा सरकारले २०६५ सालमा गरेको पुनरावेदनको एक दशकसम्म टुंगो लाग्न सकेको छैन। राजस्वकै प्रश्न निहित रहेको भृकुटी पेपर नेपालको मुद्दामा पनि अझै फैसला भएको छैन। यो विवादमा २०६७ फागुन २ गते सर्वोच्चमा पुनरावेदन परेको हो। यता त्रिवेणी स्पिनिङ प्रालिविरुद्धको राजस्व विवादले पनि २०६९ माघदेखि पालो पर्खेर बसिरहेको छ। सर्वोच्चको सूचकांकले भ्रष्टाचार मुद्दामा फैसला प्रतिवर्ष दुईदेखि तीन प्रतिशत मात्र हुने गरेको देखिएको छ। अकुत सम्पत्ति आर्जन, घुस, नक्कली प्रमाणपत्र, गैरकानुनी कर्जा, सार्वजनिक सम्पत्ति हिनामिना, ठेक्कापट्टामा गोलमाल, बैंक घोटालालगायत भ्रष्टाचारका मुद्दा सर्वोच्चमा थाँती छन्। विशेष अदालत ऐन, २०५९ को दफा १६(२) मा विशेष अदालतको निर्णयमाथि परेको पुनरावेदनमा मुद्दाको प्राथमिकताका साथ मिसिल प्राप्त भएको मितिले तीन महिनाभित्र सर्वोच्चले किनारा लगाउनुपर्ने भनिएको छ। अभियुक्तहरू मुद्दा खेप्दाखेप्दै वृद्धवस्थामा पुगेका छन्। चाँडै फैसला भए मान्छेको जीवनले नयाँ कोर्स लिन सक्छ। तथ्यले भ्रष्टाचारका मात्र नभई सर्वोच्चमै समग्र मुद्दा सुनुवाइको स्थिति जटिल देखाएको छ। छिटो, छरितो र प्रभावकारी न्यायका लागि २०६१ सालमै पञ्चवर्षीय रणनीतिक योजना बने पनि न्यायको माथिल्लो थलो सर्वोच्चमै प्रगति देखिएन। सर्वोच्चको ०७५ र ०७६ को प्रतिवेदनले अघिल्लो वर्षभन्दा पनि न्याय सम्पादनमा १३ प्रतिशतले गिरावट आएको औंल्याएको छ। १५ वर्षअघि सुरु भएको न्यायपालिकाको पञ्चवर्षीय रणनीतिक योजनाले सबै अदालतबाट प्रतिवर्ष ६० प्रतिशत मुद्दाको फस्र्योट गर्ने लक्ष्य लिएको हो। सर्वोच्चमा भने ३०७६ प्रतिशत मात्र मुद्दा छिनिएको अवस्था छ। छिटो न्याय सम्पादनका लागि कार्य समय र जनशक्तिमा विचार गरिएन भने भविष्यमा सर्वोच्चमा झन् असजिलो हुन सक्ने देखिन्छ। संवैधानिक इजलासमा मन्दी सर्वोच्चको संवैधानिक इजलासमा यतिखेर मौलिक हक प्रचलन, संविधानसँग बाझिएका कानुन, स्थानीय तह, प्रदेश र संघबीचको विवाद, सरकारका अवैधानिक कार्यलगायत विषयमा संवैधानिकताको प्रश्न उब्जाउँदै दायर भएका सार्वजनिक सरोकारका रिट झन्डै दुई सयको संख्यामा थन्किएका छन्। सातामा बुधबार र शुक्रबार इजलास तोकिन्छ। एक दिनमा बढीमा नौदसवटा भन्दा सुनुवाइ हुँदैन। बाँकी सबै हेर्न नभ्याइने को सूचीमा पर्छन्। ट्रान्सपरेन्सी इन्टरनेसनल नेपालका पूर्वअध्यक्ष श्रीहरि अर्याल कार्यकारी प्रमुख प्रधानमन्त्रीपछि न्यायिक सुशासनमा प्रधानन्यायाधीशको भूमिका प्रमुख रहेको बताउँछन्। कार्यकारीबाट निर्णयमा त्रुटि हुँदा असाधारण अधिकारमार्फत सच्याउने दायित्व न्यायालयको काँधमा छ। जुन भूमिका प्रधानन्यायाधीशमा निर्भर छ विकृतिविहीन न्यायपालिकाको अध्ययनअनुसन्धानमार्फत २९ किसिमका बिचौलिया पत्ता लगाएका वरिष्ठ अधिवक्ता अर्याल भन्छन्, कार्यकारीबाट गलत भएमा तत्काल टिप्पणी लेखेर आदेश दिन सकिन्छ। यसका लागि नेतृत्वमा जागरुकता र सक्रियता चाहियो। भ्रष्टाचारका मुद्दा चाँडो छिन्न प्रधानन्यायाधीशले उपयुक्त बेञ्च तोक्न सक्ने सुझाव अर्यालको छ। विगतमा न्यायाधीशकै कारण भ्रष्टाचारका मुद्दा पन्छाएर हैरानी व्यहोर्नुपरेको तीतो अनुभव अर्यालको छ। प्रधानन्यायाधीशले फुलकोर्टबाट नीतिगत निर्णय पारित गराएर फास्ट ट्र्याकमा लैजान सक्छन्। फुलकोर्टबाट न्यायिक निर्णय गर्न पो हुँदैन। प्रशासनिक त गर्न सकिन्छ नि। भ्रष्टाचार र राजस्वका मुद्दामा सर्वोच्चमा पुनरावेदन गर्ने अख्तियारप्राप्त महान्यायाधिवक्ताको कार्यालयका प्रवक्ता सञ्जीव रेग्मीले भ्रष्टाचार र राजस्वका मात्र नभई सबै मुद्दामा हुने ढिलासुस्तीले सुशासनमा असर पर्ने बताए। ढिला न्याय दिनु भनेको न्याय नदिनुसरह हो भन्ने मान्यता नै छ। यद्यपि ढिलाइका कारण धेरै छन् रेग्मी भन्छन्, न्यायिक नेतृत्वले तदारुकता देखाएर उपयुक्त विकल्प सोच्नुपर्ने अवस्था छ। रणनीतिक योजना प्रभावकारी कार्यान्वयनका लागि जुडिसियरीको नेतृत्वबाटै इनिसियसन लिनुपर्यो। रेग्मीले सर्वोच्चमा पुगेर मुद्दा रोकिँदा जनविश्वासमै असर पुग्नेसमेत बताए। अदालतबाट मात्र न्याय सुधार सम्भव नहुने भन्दै उनले कानुन व्यवसायी, सरकारी वकिल र सरकारका निकायको जिम्मेवारी औंल्याए। दुई हप्तामा सूचक उकालोतर्फ मुद्दा सुनुवाइमा नयाँ प्रणालीको सुरुवात गरेपछि सर्वोच्च अदालतमा प्रगति सूचक पनि क्रमिक रूपमा उकालो लागेको देखिन्छ। आँकडाले आंशिक घटबढको अवस्था देखाए पनि पहिलेभन्दा अपेक्षाकृत बढी सुधारको स्थिति हो। विवरणले न्यायका उपभोक्तामा झीनो आशाको सञ्चार गराएको छ। यसअनुसार गत माघ १ गते को रेकर्डले एकै दिनमा एक सय ६३ मुद्दा फस्र्योट भएको देखिन्छ। माघ २ गते एक सय ८५, माघ ३ गते एक सय ४८, माघ ५ गते एक सय २६, माघ ६ गते ८८, माघ ७ गते एक सय २२, माघ ८ गते एक सय ८२ र माघ ९ गते एक सय २८ मुद्दा फस्र्योट भए। यस्तै माघ १० गते एक सय १७, माघ १२ गते एक सय ४५, माघ १३ गते एक सय सात, माघ १४ गते ८९, माघ १५ गते एक सय ७६ र माघ १६ गते एक सय ३२ मुद्दा फस्र्योट भएका छन्। यसरी नै सर्वोच्चका आदेश र हेर्दाहेर्दैका मुद्दामा पनि केही सुधारका संकेत देखिएका छन्। यद्यपि छिटोछरितो गर्ने नाममा संख्यामा ध्यान दिँदा गुणस्तर खस्किने हो कि भन्ने चिन्ता पनि नेपाल बार एसोसिएसन र कानुन व्यवसायीबाट प्रकट भएको छ। मुद्दामा नयाँ प्राणीको सकारात्मक सुरुवातसँगै न्यायमा क्वालिटी को चुनौती पनि थपिएको छ। चालु पञ्चवर्षीय योजना भन्छ संविधानले स्वतन्त्र, निष्पक्ष र सक्षम न्यायपालिकाको परिकल्पना गरेको छ। न्याय प्रशासनलाई छिटोछरितो, सर्वसुलभ, मितव्ययी, निष्पक्ष, प्रभावकारी जनउत्तरदायी बनाउने नीति आत्मसात गरेको छ। उक्त संवैधानिक दायित्वको सापेक्षतामा न्यायपालिकाले आफ्ना सधारका कार्यक्रमहरू सञ्चालन गर्नुपर्छ। न्यायपालिकाप्रतिको आस्था र विश्वास अभिवृद्धि गर्न न्यायिक सुशासनलाई प्रवर्द्धन गर्ने मुख्य लक्ष्यका साथ सुधारका कार्यक्रमहरू अगाडि बढाउनपुर्ने हुन्छ। त्यसैले प्रस्तुत योजनामा न्यायिक सुशासन र जवाफदेहितामा जोड दिइएको छ। न्यायपालिकाले विगत १५ वर्षदेखि अवलम्बन गरेको योजनाबद्ध सुधारको बाटोबाट पछि हट्ने अवस्थामा देखिँदैन। अर्कातर्फ सुधार निरन्तर चलिरहने प्रक्रिया हो। यसलाई अझ फराकिलो, दिगो र भरपर्दो बनाउन नै यतिखेरको आवश्यकता हो। योजनाबद्ध रूपमा कार्य सम्पादन गर्न अभ्यस्त भइसकेको हालको अवस्थामा आगामी दिनमा समेत परिवर्तित सन्दर्भ, जनअपेक्षा र संगठनको आवश्यकताअनुरूप न्यायिक कामकारबाहीलाई थप व्यवस्थित, भरपर्दो र प्रभावकारी बनाउने जिम्मेवारी न्यायपालिकासामु रहेको छ। संवैधानिक तथा कानुनी परिवर्तनको प्रभाव, परिवर्तित सन्दर्भ र वर्तमान न्यायिक नेतृत्वले अघि सारेको न्यायपालिका सुधारका एजेन्डालाई संस्थागत गर्न न्यायपालिकाको योजनाबद्ध सुधार कार्यलाई निरन्तरता दिन आवश्यक छ। दुई चरणको पेसीले आशा जगाएको छ नृपध्वज निरौला, मुख्य रजिस्ट्रार, सर्वोच्च अदालत सर्वोच्च अदालतमा मुद्दाको बढ्दो कार्यबोझको सम्बोधन तथा पुराना मुद्दाहरूको फस्र्योटलाई प्रभावकारी बनाउन पेसी व्यवस्थापनको कार्य प्रारम्भ गरेका छौं। सर्वोच्च अदालत नियमावली र न्यायपालिकाको चौथो पञ्चवर्षीय रणनीतिक योजना लक्ष्यमा पुग्ने मुद्दारिटको सुनुवाइका लागि दुई चरणको पेसी व्यवस्थापनको अभ्यास सुरु गरेको छ। न्यायपालिकाको सरोकारवाला निकाय महान्यायाधिवक्ताको कार्यालय, नेपाल बार एसोसिएसन, सर्वोच्च अदालत बार एसोसिएसनलगायतका निकायहरूसँगको छलफल परामर्शपछि यसरी कार्य सम्पादन सुरु गरिएको हो। जसअनुसार प्रत्येक कार्यदिनको बिहान १० बजेदेखि दैनिक पेसी सूचीको माध्यमबाट पेसीमा चढ्ने (पूरक पेसी) मुद्दानिवेदनहरूको सुनुवाइ हुने व्यवस्था गरिएको छ। यसैगरी अतिरिक्त समयमा हुने सुनुवाइका लागि पूरक पेसीको छुट्टै पेसी सूची प्रकाशन गर्ने र नियमित समयमा सुनुवाइ हुने मुद्दाको पेसी सूची नियमित समयमा प्रकाशन गर्ने, पूरक पेसीमा रहेका मुद्दानिवेदनहरूको सुनुवाइ बिहान ११:३० बजेसम्म गर्ने र त्यसपछि नियमित पेसी सूचीमा रहेका मुद्दारिटहरूको सुनुवाइ ११:३० बजेदेखि गर्ने व्यवस्था गरिएको छ। यसका लागि नियमित इजलासको र कार्यालय समय विस्तारसमेत गरिएको छ। यसबाट अदालतमा पुराना मुद्दाहरूको छिटोछरितो फस्र्योट र न्यायपालिकाको चौथो पञ्चवर्षीय रणनीतिक योजनाका पुराना मुद्दाहरूको फस्र्योटसम्बन्धी लक्ष्यलाई दृष्टिगत गरी पुराना मुद्दाहरूको छिटो किनारा लगाउन त्यस्ता मुद्दाहरूलाई पूरक रूपमा पेसीमा राखी फस्र्योट गर्नेसम्मको तयारी भएको छ। यसरी दुई चरणमा पेसीको व्यवस्थापन गर्दा मुद्दा फस्र्योटमा उत्साहजनक उपलब्धि देखिएको छ। यसरी दुई चरणमा पेसी व्यवस्थापन गर्दा विगतमा नियमित मुद्दामा पर्न गएको असर न्यूनीकरण गरी मुद्दाको फस्र्योट गर्न सहज हुने देखिएको छ। सर्वोच्च अदालतले यसको प्रभावकारी कार्यान्वयनका लागि महान्यायाधिवक्ताको कार्यालय, नेपाल बार एसोसिएसन, सर्वोच्च अदालत बार एसोसिएसन, मिडियालगायतका सबै सरोकारवाला निकायको सक्रिय सहभागिता र सहयोगको अपेक्षा छ। (कुराकानीमा आधारित)"
पुलिस क्वार्टरफाइनलमा,मलंगवा : सर्लाहीको बाग्मतीमा जारी चौथो राजर्षि जनक कप फुटबल प्रतियोगिताअन्तर्गत शनिबार भएको खेलमा नेपाल पुलिस क्लब विजयी भएको छ। पुलिसले जनजागृति युवा क्लब सिमरा बारालाई एक शून्यले हरायो। पुलिसको जितमा ८१औं मिनेटमा राम वाजीले निर्णायक गोल गरेका थिए। रविन श्रेष्ठले प्रहार गरेको कर्नर किकमा उनले हेड गोल गरेका हुन्। खेल अवधिभर पुलिस बलियो देखिए पनि जनजागृतिको बलियो रक्षापंक्तिका कारण गोलका लागि निकै संघर्ष गर्नु परेको थियो। आधा दर्जनभन्दा बढी सशक्त प्रहार गरे पनि जनजागृतिका गोलरक्षक सुवास बलले विफल बनाएका थिए। जितसँगै पुलिस क्वार्टरफाइनलमा प्रवेश गरेको छ। पुलिसले अब ब्वाइज युनियन क्लबको सामना गर्नेछ। खेलको म्यान अफ दी म्याच पुलिसका रविन श्रेष्ठ घोषित भए। आइतबार जाउलाखेल युथ क्लब र एपीएफबीच खेल हुने आयोजकले जनाएको छ।
आयोजक र मच्छिन्द्रबीच उपाधि भिडन्त,"इलाम : माई भ्याली कप फुटबल प्रतियोगिताको छैटौं संस्करणको उपाधिका लागि शनिबार आयोजक माई भ्याली फुटबल क्लब र ए डिभिजन लिग विजेता मच्छिन्द्र क्लबबीच भिडन्त हुँदैछ। यी दुवै टोली उपाधि आफ्नो पोल्टामा पार्ने धुनमा छन्। फाइनलको अघिल्लो दिन शुक्रबार भएको पत्रकार सम्मेलनमा दुवै टोलीका प्रशिक्षकले उपाधि आफ्नो टोलीले जित्ने दाबी गरे। यी दुवै टोली पहिलो पटक फाइनलमा भिड्न लागेका हुन्। गोर्खा ब्वाइजलाई हराउँदै फाइनलमा पुगेको हो, मच्छिन्द्र क्लब। त्रिभुवन आर्मी क्लबलाई सडनडेथमा हराउँदै फाइनल प्रवेश गरेको आयोजक टोलीले घरेलु मैदानको फाइदा उठाउने दाबी गरेको छ। छैटौं संस्करणको माई भ्याली गोल्डकपले नयाँ च्याम्पियन दिनेछ। सहिद स्मारक ए डिभिजन लिगमा लिग जितेको मच्छिन्द्र क्लब स्टार खेलाडीहरूले भरिएको छ। आयोजक टोलीसँग भने मिश्रत खेलाडी छन्। जावलाखेलका विशाल तामाङ, फ्रेन्ड्स क्लबका देव लिम्बू र ब्रिगेड ब्वाइजको शिशिर लेखीलगायतको खेलाडी आयोजक टोलीमा छन्। घरेलु टोलीसँगको भिडन्त सहज नहुने धारणा मच्छिन्द्र क्लबका प्रशिक्षक प्रवेश कटुवालले व्यक्त गरे। उनले भने, फाइनल खेल ५०५० को हो। टिमवर्क मिलेमा खेल जित्नेछौं। घरेलु दर्शक र घरेलु मैदानका कारण आफूहरूलाई कुनै दबाब नभएको दाबी आयोजक टोलीका प्रशिक्षक दर्शन राजभक्तले गरे। उनले भने, घरेलु मैदानको फाइदा उठाउँदै उपाधि जित्ने लक्ष्य लिएका छौं। प्रतियोगितामा १० टोलीको सहभागिता रहेको थियो। गोल्डकपको विजेताले आठ लाख र उपविजेता टोलीले पाँच लाख रुपैयाँ नगद पुरस्कार प्राप्त गर्नेछन्।"
सिमरा गोल्डकप स्थगित,"सिमरा : कोरोना भाइरस (कोभिड १९) को त्रासले सिमरा गोल्डकप स्थगित भएको छ। चैत्र ६ गतेदेखि सुरु हुन लागेको सिमरा गोल्डकपको ११औं संस्करण अर्को निर्णय नभएसम्मका लागि स्थगित भएको हो। सरकारको निर्देशनअनुसार अखिल नेपाल फुटवल संघ (एन्फा)ले काठमाडौंसहित मोफसलका सबै प्रतियोगिता तत्कालका लागि स्थगित गर्न भनेपछि आयोजक नवजनजागृति युवा क्लबले गोल्डकप स्थगित गरेको हो। एन्फाको माताहतमा रहेका सबै प्रतियोगितालाई स्थगित गर्न भनिएको छ। अहिलेको स्थितीमा यो निर्णय स्वागतयोग्य छ, जनजागृति क्लबका महासचिव शम्भुसिंह ठकुरीले भने, हामीले पनि गोल्डकपको कार्यक्रम स्थगित गरेका छौँ। महासचिव ठकुरीका अनुसार प्रतियोगिता स्थगित भएपनि मैदान तयार पार्नेदेखि लिएर अन्य काम जारी रहने बताए। प्रतियोगिताको तयारीका लागि गठित मुल कमिटी र अन्य उपसमितिले काम गरिरहने ठकुरीको भनाइ छ। यसअघि रुपन्देहीको २२औं तिलोत्तमा गोल्डकप, वीरगन्जको विशाल मेमोरियल गोल्डकप, दोस्रो भरतपुर गोल्डकप, सुनसरीको दुहबी गोल्डकप र सुदुरपश्चिमको गौरिगंगा गोल्डकपसमेत कोरोना त्रासका कारण स्थगित भइसकेको छ।"
झापासँग एपीएफ स्तब्ध,"पोखरा : आहारारा गोल्डकप फुटबल प्रतियोगिताको शुक्रबार भएको खेलमा झापा११ ले सशस्त्र प्रहरी बलको एपीएफ क्लबलाई स्तब्ध पार्दै क्वार्टरफाइनलमा स्थान सुरक्षित गरेको छ। झापाले बलियो विभागीय टोली एपीएफ क्लबलाई टाइब्रेकरमा ५३ गोलले हराएको हो। खेलको निर्धारित समयमा दुवै टोलीबाट कुनै पनि गोल भएन। थप गरिएको समयमा दुवै टोलीले ११ गोल गरे। त्यसपछि हारजितको निर्णय टाइब्रेकरबाट निकालिएको हो। टाइब्रेकरमा झापाका हेमन्त थापामगर, मौसम लिम्बू, प्रमोद चौधरी, विशाल दर्जी र सञ्जित राईले गोल गरे। एपीएफ क्लबका नवीन लामा, राजीव लोप्चन र राजु नगरकोटीले मात्र गोल गर्न सके। सुदीप शिख्राकारको प्रहारलाई झापाका गोलरक्षक राजकुमार लिम्बूले बचाएका थिए। म्यान अफ दी म्याच घोषित भएका झापाका गोलरक्षक लिम्बूले खेलको ५३ औं मिनेटमा एपीएफ क्लबका नवीन लामाले हानेको पेनाल्टी प्रहारलाई पनि उत्कृष्ट बचाउ गरेका थिए। खेलको ७४औं मिनेटमा एपीएफ क्लबका प्रवीण स्याङतानले हानेको बललाई झापाका गोलरक्षक उत्कृष्ट बचाउ गरे। अतिरिक्त समयको तीन मिनेटमा प्रवीणकै प्रहारलाई पनि उनले जोगाएका थिए। एपीएफ क्लबका प्रशिक्षक राजेन्द्र तामाङले आफ्ना उत्कृष्ट खेलाडी आशिष लामा नहुँदा खेलमा प्रभाव परेको बताए। झापाका प्रशिक्षक सन्तोष गुरुङले आफ्ना युवा खेलाडीले बलियो प्रतिद्वन्द्वीविरुद्ध गरेको उत्कृष्ट प्रदर्शनका कारण जित सम्भव भएको प्रतिक्रिया दिए। झापाले क्वार्टरफाइनलमा मनाङ मस्र्याङ्दी क्लबसँग खेल्ने छ। शनिबारको खेल आयोजक सहारा क्लब र नेपाल पुलिस क्लब हुनेछ।"
आहा! रारा गोल्डकप : एपीएफलाई स्तब्ध पार्दै झापा ११ विजयी,"पोखरा : पोखरामा जारी आहारारा गोल्डकप फुटबल प्रतियोगिता अन्तर्गत शुक्रबार भएको खेलमा झापा ११ सशस्त्रप्रहरीको एपीएफ क्लबलाई स्तब्ध पार्दै क्वाटर फाइनलमा प्रवेश गरेको छ। टाइब्रेकरमा ५३ गोल अन्तरले पराजित गर्दै झापाका युवा खेलाडीले ए डिभिजनको विभागीय टिम एपीएफलाई स्तब्ध पारेको हो। खेलको निर्धारित समयमा दुबै टोलीबाट कुनै पनि गोल भएन। अतिरिक्त समयमा ११ गोलको बराबरीमा खेल सकिएपछि टाइब्रेकरमा गएको थियो। टाइब्रेकरमा झापाका हेमन्त थापा मगर, मौषम लिम्बु, प्रमोद चौधरी, विशाल दर्जी र सन्जित राईले गोल गरे। एपीएफका नवीन लामा, राजिव लोप्चन र राजु नगरकोटीले गोल गरे भने सुदिप शिख्राकारको प्रहार झापाका किपर राजकुमार लिम्बुले बचाएपछि झापा विजयी बन्यो। खेलका म्यानअफ दि म्याच झापाका किपर लिम्बुले खेलको ५३ औं मिनेटमा एपीएफका नवीन लामाले हानेको पेनाल्टी बल पनि उत्कृष्ट बचाउ गरेका थिए। लिम्बुले नै पेनाल्टी क्षेत्रमा विपक्षी खेलाडीलाई फउल गरेपछि एपीएफले पेनाल्टी पाएको थियो। खेल अविधिमा एपीएफका खेलाडी हावी भएको थियो। पटकपटकको एपीएफको प्रयास झापाका किपर लिम्बुले विफल बनाएका थिए। खेलको ७४ औं मिनेटमा एपीएफका प्रविण स्याङताङले हानेको बल झापाका गोलकिपरले उत्कृष्ट बचाउ गरेका थिए। अतिरिक्त समयको तीन मिनेटमा प्रविणकै प्रहार किपरले बचाउ गरेका थिए। खेलपछि प्रतिक्रिया दिँदै एपीएफका कोच राजेन्द्र तामाङले आफ्ना उत्कृष्ट खेलाडी लीगका हाइस्कोरर आशीष लामा नहुँदा खेलमा प्रभाव परेको बताए। ए डिभिजनको क्लबका खेलाडीले युवा खेलाडीसँगको खेलमा जसरी खेल खेल्नु पर्थ्यो त्यसरी नहुँदा हार बेहोर्नु परेको उनले सुनाए।"
दार्जिलिङ सजिलै अन्तिम आठमा,"मलंगवा : सर्लाहीको बागमतीमा जारी चौथो राजर्षि जनक कप फुटबल प्रतियोगिताको शुक्रबार भएको खेलमा युनाइटेड खर्साङ फुटबल क्लब दार्जिलिङले क्षमादेवी प्लानिङ ब्वाइज पेप्सीकोला काठमाडौंलाई ६३ गोलले हराएको छ। खेल सुरु भएको ३७औं मिनेटमा दार्जिलिङका सिद्धान्त क्षेत्रीले पहिलो गोल गरे। पहिलो हाफको इन्जुरी समयमा क्षमादेवीका सतिस सुवालबाट आत्मघाती गोल भएपछि दार्जिलिङ २० ले अगाडि बढ्यो। दार्जिलिङका लागि ४९ औं मिनेटमा गणेश लिम्बूले तेस्रो गोल गरे। आशिष देवानले प्रहार गरेको कर्नर किकमा हेड गर्दै लिम्बूले गोल गरेका थिए। ५१ औं मिनेटमा दार्जिलिङका प्रशान्त गुरुङले गोल गर्दै टोलीलाई ४० को फराकिलो अग्रता दिलाए। त्यसपछि खेलको ५७ औं, ५९ औं र ६४ औं मिनेटमा लगातार गोल गर्दै क्षमादेवीले खेलमा फर्किने प्रयास गरेको थियो। निर्धारित समयको ५७ औं मिनेटमा क्षमादेवीका आशिष श्रेष्ठले टोलीका लागि पहिलो गोल गरे। ५९औं मिनेटमा फागुनन्द चौधरीले टोलीका लागि दोस्रो गोल थपे। ६४औं मिनेटमा सुरेश खत्रीले गोल गर्दै क्षमादेवीलाई खेलमा फर्काउने प्रयास गरे। तर, ६८औं मिनेटमा दार्जिलिङका शिव राउतले गोल गरेपछि अन्तर ५३ पुग्यो। खेलको ८०औं मिनेटमा क्षमादेवीका खेलाडीले डीबक्सभित्र विपक्षी खेलाडीलाई फल गरेपछि दार्जिलिङले पाएको पेनाल्टी प्रहारको अवसरलाई कप्तान वीरेन प्रधानले सहजै गोलमा परिणत गरे। दार्जिलिङका शिव राउतलाई क्षमादेवीका खेलाडीले लगातार दुई पटकसम्म फल गरेर लडाएपछि रेफ्रीले पेनाल्टी प्रहारको अवसर दिएका हुन्। रोमाञ्चक खेलको अन्त्यतिर दुवै टोली नौ खेलाडीमा समेटिएका थिए। दार्जिलिङका राज राउतलाई क्षमादेवीका किरण बोहराले लडाएपछि दुवै खेलाडीबीच विवाद भई हात हालाहालसमेत भयो। त्यसपछि रेफ्रीले दुवै खेलाडीलाई रातो कार्ड देखाएका थिए। खेल जितेसगैं दार्जिलिङ क्वार्टरफाइनलमा प्रवेश गरेको छ। दार्जिलिङका सिद्धान्त क्षेत्री म्यान अफ दी म्याच घोषित भए। उनले १० हजार रुपैयाँ नगद र एक जोर बुट पुरस्कार पाए। शनिबार नवजनजागृति युवा क्लब सिमरा र नेपाल पुलिस क्लबबीच खेल हुने आयोजक समितिका दीपक लामाले जानकारी दिए।"
