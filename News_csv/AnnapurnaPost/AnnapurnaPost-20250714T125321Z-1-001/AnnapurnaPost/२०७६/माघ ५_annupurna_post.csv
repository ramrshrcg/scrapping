शीर्षक,विवरण
छुवाछूत कहिलेसम्म ?,"२०७६ मंसिर १७ गते सिरहा लक्ष्मीपुर पतारी गाउँपालिका४ धन्छवार आधारभूत विद्यालयको व्यवस्थापन समिति अध्यक्षमा अभिभावकले हरिप्रसाद सदायलाई चयन गरे। विद्यालयका प्रधानाध्यापक तारणीप्रसाद चौधरीले सदायलाई अध्यक्ष स्वीकार्न मानेनन्। विवाद चर्कियो र गाउँपालिककाको न्यायिक समितिमा पुग्यो। न्यायिक समितिले प्रधानाध्यापक तारणीप्रसाद चौधरीसँग स्पष्टीकरण माग्दा पूरै अटेर गरे। आफ्नो प्रतिबद्धता पनि उनले पूरा गरेनन्। जबकि त्यो विद्यालयमा १७७ जना विद्यार्थीमध्ये १०२ जना विद्यार्थी दलित समुदायकै छन्। ०७६ भदौ २५ गते सिरहाको सिरहा नगरपालिका११ भलुवाही दुर्गाटोलका मुगिया कामतीको बुबाको निधन भयो। उनले बुबाको मृत्युभोजमा स्थानीय दलित युवा वीरेन्द्र महराको सबै परिवारलाई निमन्त्रणा गरेका थिए। उनी निम्ताकै आधारमा भोज खान पुगेका थिए। जब उनी गाउँलेकै सामूहिक दरिमा पात लिएर भोज खान बसे, त्यसपछि दुखी कामती जो कामती जातिको मैनजन (प्रमुख) थिए र अर्का एकजना जोगिन्द्र कामतीले ती दलित युवालाई हातबाट पात खोसेर भोज स्थलबाट निकालिदिए। त्यसपछि उनले आफूमाथि अन्याय भएको भन्दै प्रहरीमा निवेदन दिए। प्रहरीले दुवैजना पीडकलाई पक्राउ पनि गर्यो। वडाध्यक्ष विनोदकुमार कामतीले दुवै पीडकलाई जमानतमा छुटाएर लगे, गाउँमै मिलाउने भनेर। अहिले पीडितलाई गाउँमा मिल्न चौतर्फी दबाब परिरहेको छ ०७६ भदौ २६ गते ओखलढुंगा सिद्धिचरण नगरपालिका६ जन्तरखानीका मइते विश्वकर्माले आफ्नो विशेष कामले स्थानीय कुमार मगरको घरमा प्रवेश गरेपछि तँ अछुत, कसरी मेरो घरमा प्रवेश गर्ने आँट गरिस् ? भन्दै निर्घातरूपमा कुटपिट गरी रगताम्य बनाए। ०७६ भदौ २७ गते महोतरी बर्दिबास नगरपालिका१३ बिजलपुराका एक युवा जवाहर महतोलाई स्थानीय दलितसँग खानपिन र उठबसलगायतका हेलमेल गरेको भन्दै स्वजातीय खानेपानी समितिका दिनेश महतो, रामशोभित महतो, महेश्वर महतो र बिनादेवी महतोको समूहले पीडित जवाहर महतोको दुवै हात समातेर ज्यान मार्ने धम्की दिँदै निर्घात कुटपिट गरे। जुन दिन व्यवस्थापिका, कार्यपालिका, न्यायपालिका, मिडिया तथा सबै राजनीतिक पार्टीका नेताकार्यकर्ताको सोच, चिन्तन र व्यवहारमा छुवाछूत र जातीय विभेद हटेर जान्छ, त्यो दिन मात्र आम सर्वसाधारणमा त्यसको प्रभाव पर्ने छ। पछिल्लो केही समयको अन्तरालमा लगातार भएका घटनामध्येका केही प्रतिनिधिमूलक घट्ना मात्र हुन् यी। समाजमा दिनानुदिन यस्ता जातीय विभेद तथा छुवाछूत जस्ता अमानवीय घटना भइरहेका छन्। जुन सामाजिक हिसाबले निन्दनीय र कानुनी हिसाबले दण्डनीय छन्। दिनप्रतिदिन समाजमा यस्ता कहालीलाग्दा घटना भइरहेका छन्। राजनीतिक दल र सरकारले यसखाले निन्दनीय कार्यमा के सक्रियता देखाएको छ ? लामो संघर्ष र बलिदानबाट नेपालमा लोकतान्त्रिक गणतन्त्र स्थापित भइसकेको अवस्थामा पनि किन यस्ता मध्ययुगीन अपराध भइरहन्छन् ? नेपाली समाज किन यतिका क्रुर र अमानवीय बनिरहेको छ ? एक्काइसौं शताब्दीमा पनि किन दलित मानिस को दर्जा र हैसियतमा बाँच्न पाइरहेका छैनन् ? दलित समुदायले अब कुन राजनीतिक व्यवस्थामा हो छुवाछूत मुक्त हुने ? शासक किन दलित समुदायलाई दलितकै घण्टी घाँटीमा निरन्तर पहिर्याउन चाहन्छन् ? मुलुकमा लोकतान्त्रिक गणतन्त्र स्थापित भएको दशक बढी भइसक्यो। अझै पनि भुइँतहका जनतामा त्यसको प्रभाव छैन। कुनै अनुभूति छैन। पटकपटक व्यवस्था फेरिए तर समाजको अवस्था फेरिएको छैन। पटकपटक देशको कानुन र संविधान बदलिए तर दलितको अवस्था र उनीहरूलाई हेर्ने दृष्टिकोण बदलिएको छैन। सामन्ती शासकीय सोच, चिन्तन, प्रवृत्ति र दृष्टिकोण यथावत छन्। राणाविरोधीदेखि राजतन्त्रविरोधी आन्दोलन वा संघर्षमा दलित समुदायले महŒवपूर्ण भूमिका निर्वाह गर्दै आए। लोकतान्त्रिक गणतन्त्र स्थापित गर्न पनि दलित समुदायले संघर्ष र बलिदानमा महŒवपूर्ण योगदान गरे। तर उनीहरूमाथिको विभेद र छुवाछूतमा भने कुनै कमी आएको छैन। उनीहरूको राजनीतिक तथा आर्थिक अधिकार त अझ टाढाको विषय भयो। अहिले दलितले अधिकार तथा समानताका लागि संघर्ष र आन्दोलन पनि गरिरहेकै छन्। दलित समुदाय हिजोभन्दा आज धेरै सचेत भएका छन्। सूचना प्रविधिको बढ्दो पहुँचका कारण पनि अहिले दलित समुदायमाथि हुने विभेद र छुवाछूत तथा अन्यायका घटना प्रायः सार्वजनिक हुने गरेका छन्। तथापि अझै पनि दूरदराजमा दलित समुदायमाथि भएगरेका छुवाछूत तथा विभेदका घटना लुकाउने गरिएको छ। संविधानले छुवाछूत र जातीय विभेदलाई गैरकानुनी मानेको छ। तर छुवाछूत र जातीय विभेदका घटना सार्वजनिक हुँदा पनि कानुनअनुसार पीडिकहरू दण्डसजायँको भागिदार भने बन्न सकेका छैनन्। ०६३ जेठ २१ छुवाछूतमुक्त राष्ट्र घोषणा र २०६८ मा जातीय भेदभाव तथा छुवाछूत कसूर र सजाए ऐन बने पनि विभेदका घटना अझ बढिरहेका छन्। छुवाछूतमुक्त राष्ट्र घोषणा र ऐन कानुन केवल कागजमा मात्र सीमित बन्न पुगेका छन्। जातीय भेदभाव तथा छुवाछूत (कसूर र सजाय) ऐन २०६८ को पहिलो संशोधन, २०७५ मा जातीय भेदभाव तथा छुवाछूत गर्नेलाई कसूरको अवस्थाअनुसार एक महिनादेखि तीन वर्षसम्म कैद र २० हजार रुपैयाँदेखि दुई लाख रुपैयाँसम्म जरिवानाका साथै दुई लाखसम्म क्षतिपूर्ति पीडितलाई भराइदिने व्यवस्था गरिएको छ। पटके अपराधीलाई दोब्बर सजाय हुने र सार्वजनिक पद धारणा गरेको व्यक्तिले अपराध गरेमा थप ५० प्रतिशत सजाय हुने व्यवस्था रहेको छ। तर त्यसको कार्यान्वयनको अनुभूति पीडितले गर्न पाएका छैनन्। शासनसत्तामा बसेका तथा कानुन कार्यान्वयनको जिम्मा लिएर बसेका व्यक्तिको सोेच, चिन्तन र व्यवहारमा परिवर्तन आउन जरुरी छ। राज्यका चारवटै अंग अर्थात् व्यवस्थापिका, कार्यपालिका, न्यायपालिका र समग्र मिडिया तथा सबै राजनीतिक पार्टीका नेताकार्यकर्ताको सोच, चिन्तन र व्यवहारमा छुवाछूत र जातीय विभेद हटेर जान्छ, आम सर्वसाधारणमा त्यो क्रमशः हट्दै जान सक्छ। समस्याको समाधान जनसर्वसाधारणको बीचमा खोज्नेभन्दा पनि शासनसत्ताको बागडोर सम्हालेर बसेकाबाट थालनी गरिनुपर्छ, त्यसपछि मात्र ऐन, नियम, कानुनले काम गर्ने छ।"
उपकुलपति नियुक्तिमा अझै संघर्ष,"कात्तिक पहिलोसाता उपकुलपति रिक्त विश्वविद्यालयमा नयाँ नियुक्तिका लागि योग्य उम्मेदवार छान्ने वहानामा सर्च कमिटीले सार्वजनिक सूचना जारी गर्यो। सूचनामा उपकुलपतिका लागि योग्य रहेको दाबी गर्न चाहने व्यक्तिलाई आधारसहित निवेदन पेस गर्न भनिएको थियो। सोही सूचनाका आधारमा निवेदकले उपकुलपतिका लागि योग्य भएको प्रमाण र अनुभवसहित शिक्षा, विज्ञान तथा प्रविधि मन्त्रालयमा आवेदन दिए। सूचनामा कृषि तथा वन, मध्यपश्चिमाञ्चल, सुदूरपश्चिमाञ्चल, पूर्वाञ्चल, नेपाल संस्कृत र पोखरा विश्वविद्यालयमा उपकुलपति नियुक्तिका लागि आवेदन दिन भनिएको थियो। सोही सूचनामा पूर्वाञ्चल र नेपाल संस्कृत विश्वविद्यालय सेवा आयोगका अध्यक्ष तथा सदस्य नियुक्तिका लागि पनि आवेदन मागिएको थियो। विश्वविद्यालय शिक्षाको सुधारका लागि चिन्तित बनेका धेरैलाई यो सूचनाले केही राहत महसुस गराएको थियो। प्रतिस्पर्धाबाट विश्वविद्यालयका पदाधिकारी नियुक्ति हुन्छन्, नियुक्तिपछि उनीहरूले क्यान्सरजस्तै बनेको राजनीतिक प्रभावलाई विश्वविद्यालयबाट मुक्त गराउँछ भन्ने विश्वास विशेषतः विश्वविद्यालय शिक्षाको सुधारमा लागेकाले गरेका थिए। परिणाम उल्टो मात्र देखिएको छैन, पदाधिकारी नियुक्तिमा यसअघि देखिने गरेको दलीय संघर्षले यसपटक झनै उग्र रूप लिएको आभास हुँदैछ। सूचनाअनुसार दुई सय पचास जनाभन्दा बढीले शिक्षा मन्त्रालयमा विभिन्न माध्यमबाट उपकुलपति र सेवा आयोगको अध्यक्ष तथा सदस्यमा नियुक्तिका लागि दाबी प्रस्तुत गरेका छन्। उनीहरूले पेस गरेको दाबी र कागजपत्र अहिले कहाँ, कुन अवस्थामा छ, दाबीकर्तालाई समेत थाहा छैन। विश्वविद्यालयमा उपकुलपति नियुक्तिको विषय कुलपति र सहकुलपतिको प्राथमिकतामा परेको छैन। भनिन्छ, कुनै मुलुकको शैक्षिक अवस्था विश्लेषण गर्नुपर्यो भने त्यहाँको विश्वविद्यालयको अवस्था हेरे पुग्छ। सम्बन्धित विश्वविद्यालयको गतिले नै सम्बन्धित मुलुकको शैक्षिक अवस्था इंगित गर्ने विश्लेषकको भनाइ छ। तर मुलुकका ११ विश्वविद्यालयमध्ये ६ वटामा उपकुलपति रिक्त रहेको ६ महिना पुग्न लाग्दा पनि नयाँ नियुक्ति हुन नसक्नुले उच्च शिक्षालाई स्तरीय, व्यावहारिक र विश्व बजारमा बिक्न सक्ने जनशक्ति उत्पादन गर्ने भन्ने सरकारी नारा देखावटी मात्र भएको छ। उपकुलपति नियुक्तिमा सरकारी बेवास्ताले उच्च शिक्षाका बागडोर सम्हालिरहेका यी विश्वविद्यालयको शैक्षिक, प्रशासनिक तथा आर्थिक गतिविधि लथालिंग छ। निमित्तको जिम्मेवारीमा रहेका उपकुलपतिहरूले जेनतेन विश्वविद्यालय सञ्चालन गरिरहेका छन्, दैनिक प्रशासन चलाउनेबाहेक उनीहरूले विश्वविद्यालयलाई कसरी नयाँ गति दिन सकिन्छ भन्ने विषयमा सोच्न सकेका छैनन्। शिक्षाविद् प्राध्यापक डा विद्यानाथ कोइराला भन्छन्, इमानदारीपूर्वक काम गरेको भए सरकारलाई यसपटक विश्वविद्यालय सुधार्ने राम्रो मौका थियो। तर सुरुवाती दिनकै गतिविधिले सबैलाई निराश पारिसकेको छ। राम्राभन्दा हाम्रालाई मात्र छान्ने प्रवृत्ति यसपटक पनि देखिँदैछ। विश्वविद्यालयका लागि यो शुभ संकेत होइन। हरेक पटक उपकुलपति नियुक्त गर्दा आस्था र उच्च राजनीतिक सम्बन्ध भएको व्यक्तिलाई प्राथमिकता दिने गरेको आरोप सरकारलाई लाग्ने गरेको छ। एकै विश्वविद्यालयमा पनि उपकुलपति एउटा दलको भागमा पर्छ भने रजिस्ट्रार र रेक्टर अर्को दलको भागमा पर्ने गरेको छ। विश्वविद्यालयले गति लिन नसक्नुको मुख्य कारण भागबण्डाको राजनीति भएको त्रिविकै पूर्व उपकुलपति केदारभक्त माथेमा बताउँछन्। यसपटक नियुक्तिमा ढिलो हुनुको कारण पनि नेकपाभित्रको हानथाप नै रहेको शिक्षाविद्हरूको दाबी छ। यसपटक बहुमतप्राप्त नेकपाले सरकारको नेतृत्व गरिरहेको छ। यस हिसाबले पनि विश्वविद्यालयका उपकुलपति, सेवा आयोगका अध्यक्ष तथा सदस्यलगायत पदमा पनि कम्युनिस्ट विचार बोकेकालाई नै प्राथमिकता दिइन्छ भन्नेमा दुई मत छैन, तर नेकपाभित्रै पनि पूर्व एमाले र पूर्व माओवादीबीच भागबण्डा मिलाउन नसक्नुको परिणाम विश्वविद्यालयले भोग्दैछन्। आफ्नै पार्टीभित्रको विवाद मिलाएर लैजान नसकेमा उपकुलपति नियुक्त भएर विश्वविद्यालय छिरेका व्यक्तिले पनि त्यहाँको शैक्षिक, प्रशासनिक तथा आर्थिक सुधारका प्रभावकारी काम गर्न सक्दैनन्। पदाधिकारी नपाएका दलनिकटका प्राध्यापक, कर्मचारी तथा विद्यार्थी संगठनले विविध वहाना बनाउँदै गर्ने आन्दोलन त छँदैछ। फरक समूहलाई तह लगाउनुपर्यो भने आन्दोलन नै मुख्य अस्त्र बन्ने परिपाटी विश्वविद्यालयको पुरानै रोग हो। उपकुलपतिका लागि सम्भावित व्यक्तिको नाम सिफारिस गर्ने समितिको संयोजक शिक्षामन्त्री रहन्छन्। हरेक विश्वविद्यालयमा उपकुलपतिका लागि शिक्षामन्त्रीले सिफारिस गर्ने तीनजनामध्ये एकजनालाई कुलपतिको हैसियतमा प्रधानमन्त्रीले उपकुलपति नियुक्त गर्ने कानुनी व्यवस्था छ। तर सिफारिस समितिको संयोजक रहेका शिक्षामन्त्री गिरिराजमणि पोखरेल नेकपाभित्र प्रवक्ता नारायणकाजी श्रेष्ठसमर्थित भएकाले उनको सिफारिसलाई प्रधानमन्त्री केपी शर्मा ओलीले सजिलै स्वीकार्दैनन्। ओलीले रुचाएका सबै व्यक्तिलाई फेरि पार्टीका अध्यक्ष रहेका प्रचण्ड समूहले पनि समर्थन नगर्ने समस्याका कारण उपकुलपति नियुक्ति थप पचिलो बनेको उपकुलपतिका दाबेदार रहेको प्राध्यापकको गुनासो रहँदै आएको छ। साढे दुई महिनाअघि त्रिभुवन विश्वविद्यालयमा भएको उपकुलपतिको नियुक्ति प्रक्रियाले पनि यसलाई पुष्टि गरिसकेको छ। त्यतिखेर राष्ट्रपतिका निजी चिकित्सक तथा ओलीका प्रिय पात्रसमेत रहेका प्राध्यापक डाधर्मकान्त बास्कोटालाई उपकुलपतिमा नियुक्त गरिएको थियो। नेपाल मेडिकल काउन्सिलमा चार वर्ष बिताएका बास्कोटा त्रिवि शिक्षण अस्पतालका नाक, कान तथा घाँटी रोग विशेषज्ञ पनि हुन्। शिक्षामन्त्री संयोजक रहेको सर्च कमिटीले सार्वजनिक सूचना सार्वजनिक गरेर आवेदन नमागे पनि कम्युनिस्ट विचार बोकेका व्यक्ति (भगवान कोइराला, धर्मकान्त बास्कोटा र चन्द्रमणि पौड्याल) लाई नै उपकुलपति नियुक्तिका लागि सिफारिस गरेको थियो। आफ्नै पार्टीभित्रको विवाद मिलाएर लैजान नसकेमा उपकुलपति नियुक्त भएर विश्वविद्यालय छिरेका व्यक्तिले पनि त्यहाँको शैक्षिक, प्रशासनिक तथा आर्थिक सुधारका प्रभावकारी काम गर्न सक्दैनन्। अहिलेसम्मको अभ्यासअनुसार सर्च कमिटीले पहिलो नम्बरमा सिफारिस गरेका व्यक्तिलाई उपकुलपति नियुक्त गर्ने प्रचलन भंग गर्दै प्रधानमन्त्रीले दोस्रा नम्बरमा रहेका बास्कोटालाई उपकुलपति बनाएका थिए। यसैले पनि पुष्टि गरेको थियो, सर्च कमिटी वहाना मात्रै हो, उनीहरू कि त प्रधानमन्त्रीबाटै निर्देशित हुन्छन्, कि त उनीहरूको सिफारिस प्रधानमन्त्रीले स्वीकार्दैनन्। शिक्षा मन्त्रालय स्रोतका अनुसार अहिले पनि उपकुलतिका लागि दाबी प्रस्तुत गरेकाहरूबाट छानेर शिक्षा मन्त्रालयले सम्भावित व्यक्तिको नाम प्रधानमन्त्रीलाई बुझाइसकेको छ। उक्त सिफारिस हेरेर प्रधानमन्त्रीले तत्काल स्थगित गर्न भन्दै सम्भावित व्यक्तिको नाम शिक्षा मन्त्रालयमै फर्काइदिएको नेकपामा पूर्व माओवादीनिकट एक प्राध्यापक बताउँछन्। उनका अनुसार सर्च कमिटीले बुझाएको सिफारिसमा आफूले रोजेको व्यक्ति उपकुलपति नियुक्त हुन नसक्ने देखिएपछि प्रधानमन्त्री कार्यालयले उक्त सिफारिस ग्रहण नगरेको हो। स्वयं शिक्षामन्त्रीका सचिवालयमा कार्यरत कर्मचारीसमेत शिक्षामन्त्रीले गरेको सिफारिसमध्ये अधिकांशमा प्रधानमन्त्रीले असहमति जनाउने गरेको बताउँछन्। स्रोतका अनुसार उपकुलपति रिक्त बाँकी विश्वविद्यालयमा नियुक्तिका लागि आवेदन दिएकामध्ये पनि अधिकांश सरकारको नेतृत्व गरेको दलको विचार बोकेका प्राध्यापक नै छन्। आवेदन दिनेमा राष्ट्रिय परीक्षा बोर्डका अध्यक्ष प्राध्यापक डा चन्द्रमणि पौडेलेदेखि विश्वविद्यालय अनुदान आयोगका सदस्यसचिव प्राध्यापक डा देवराज अधिकारीसम्म छन्। दुवैजना नेकपामा पार्टी अध्यक्ष प्रचण्डनिकट मानिन्छन्। पौडेल तत्कालीन माओवादीको कोटाबाट त्रिविमा रजिस्ट्रारसमेत बनेका थिए। अधिकारी पनि तत्कालीन माओवादीकै कोटामा आयोगका सदस्यसचिवमा नियुक्त भएका हुन्। त्यसअघि उनी त्रिविमा व्यवस्थापन संकायमा डिन थिए। विकसित मुलुकमा विश्वविद्यालयमा उपकुलपतिको कार्यकाल सकिनभन्दा केही समयअघि नै नयाँ उपकुलपति नियुक्त गरिन्छ। नयाँ र पुराना दुवै उपकुलपतिलाई केही समय सँगै काम गर्न दिइन्छ। यसले नयाँ आउने उपकुलपतिलाई पुरानासँग काम गर्न सिक्ने अवसर हुन्छ। साथै नयाँलाई काम गर्न अप्ठेरो पार्ने गरी पुरानो उपकुलपतिबाट हुनसक्ने सम्भावित निर्णयलाई रोक्छ।"
वैदेशिक सहयोगमा खोइ स्पष्टता ?,"आफ्नो राजनीतिक स्वार्थबाट प्रेरित भई वैदेशिक लगानीलाई परिभाषित गरिबस्ने नीति देशको समृद्धिका लागि घातक हुन्छ संयुक्त राज्य अमेरिकाले मिलेनियम च्यालेन्ज कर्पोरेसन (एमसीसी) मार्फत दिन लागेको पचास मिलियन डलर सहयोग लिने वा नलिने बारेमा सत्तारुढ नेपाल कम्युनिस्ट पार्टी (नेकपा) भित्र विवाद देखिएको छ। उक्त सहयोगलाई नेपाल सरकारले औपचारिक रूपमा स्वीकार गरिसकेको छ। यद्यपि यसलाई संसद्बाट पारित गराउनुपर्ने प्रावधानका कारण सत्तारुढ दलका कतिपय नेता भने यसको विपक्षमा उभिएका छन्। अमेरिका एमसीसीमार्फत आफ्नो सैन्यस्वार्थसहित नेपाल भित्रिन खोजेको उनीहरूको आशंका छ। एमसीसी विश्वव्यापी गरिबी न्यूनीकरण गर्न अल्पविकिसित तथा विकासोन्मुख देशलाई दिने सहायताका रूपमा सन् २००४ मा स्थापित सहायता संयन्त्र भए पनि यसलाई सामरिक सवालसँग समेत जोडेर हेरिएको छ। गत निर्वाचनमा तत्कालीन एमाले र एमाओवादीले जारी गरेको संयुक्त घोषणापत्रले समृद्ध नेपाल, सुखी नेपाली को नारा अगाडि सारेको छ। नागरिकले त्यही नारालाई आफ्नो मतदानमार्फत अनुमोदन समेत गरिदिएका छन्। समृद्ध नेपाल र सुखी नेपालीको लक्ष्य हासिल गर्न ठूलो पुँजी आवश्यक पर्छ। भौतिक पूर्वाधार निर्माणदेखि मानव संसाधन विकाससम्म गर्नुपर्ने धेरै काम छन्। जुन आन्तरिक स्रोत परिचालनबाट मात्र सम्भव छ या वैदेशिक सहायता तथा अनुदान पनि आवश्यक पर्छ ? नेपालकै सीमित आन्तरिक पुँजीले विश्वव्यापीकरणको युगमा नागरिकका असीमित चाहना र अपेक्षा पूरा गर्न सकिन्छ कि सकिन्न ? एमसीसी विवादले यो बहस ल्याएको छ। सैद्धान्तिक रूपमा हेर्ने हो भने कुनै पनि देशको विकासमा वैदेशिक सहयोग आवश्यक पर्छ वा पर्दैन ? भन्ने बारेमा उत्तिकै बलिया दृष्टिकोण पाउन सकिन्छ। नव माक्र्सवादीहरू शक्तिशाली तथा सम्पन्न देशहरूले वैदेशिक सहयोग, अनुदान तथा सहुलियतपूर्ण ऋणमार्फत गरिब तथा अविकसित देशमा आफ्नो साम्राज्य र स्वार्थ लाद्छन् भन्ने धारणा राख्छन्। वैदेशिक सहायता, अनुदान वा ऋणको पखेटा हालेर साम्राज्यवाद र विस्तारवाद गरिब तथा अल्पविकसित देशमा घुस्छ, अनि त्यस्ता अविकसित देशमाथि शोषण गरेर थप कंगालीकरण र अविकासको दुष्चक्रमा फसाउँदै लैजान्छ भन्ने उनीहरूको धारणा छ। मूलतः इमान्युअल वालस्टेट्रानको विश्वव्यवस्थात्मक सिद्धान्त, सामिर आमिनको परनिर्भरता सिद्धान्त तथा एजी फ्र्याङ्कको अविकासको विकास सिद्धान्तले धनी तथा सम्पन्न देशहरूले गरिब तथा सीमान्तकृत देशलाई कसरी शोषण गर्छन् र त्यसले अविकासको विकासलाई प्रवद्र्धन गरिरहेको छ भन्ने विषयको व्याख्या गरेका छन्। ल्याटिन अमेरिकी देशको अध्ययन गरेका एजी फ्र्याङ्कले धनी देशसँगको असमान सम्बन्धमा गरिब देशहरू भन्झन् गरिब हँुदै अविकासको भुमरीमा फस्न पुग्छन् भन्ने निष्कर्ष निकालेका छन्। सामिर आमिन यस्ता वैदेशिक सहयोगले अविकसित देशको परनिर्भरता बढाउँछ र त्यसले कुनै पनि गरिब देशको अर्थतन्त्रलाई आत्मनिर्भर हुनबाट विमुख गराउँछ भन्छन्। वालेस्टाइनले पनि यस्ता सहयोगले धनी देशले आफ्नो स्वार्थ लाद्ने र त्यसले असमान विनिमयलाई बढाएर गरिब देशलाई थप सीमान्तकृत गर्दै लैजान्छ भन्छन्। समग्रमा नवमाक्र्सवादीहरू धनी देशले वैदेशिक सहयोग, सहुलियत ऋण, अनुदान जस्ता माध्यमबाट आफ्नो व्यापारिक र सामरिक स्वार्थपूर्ति गर्छन् भन्ने धारणा राखेका पाइन्छ। सन् १९५० को दशकमा चर्चित रहेको नवमाक्र्सवादी दृष्टिकोण सन् १९७० को दशकमा आइपुग्दा नपुग्दै आलोचनाको सिकार बन्यो। यही अवधिमा खासगरी पूर्वी एसिया र ल्याटिन अमेरिकाका अविकसित अवस्थामा रहेका कतिपय देशहरूले विकासमा उल्लेखनीय फड्को मारे। गरिबी तथा अविकासको अवस्थाबाट गुज्रिरहेका सिंगापुर, मलेसिया, दक्षिण कोरिया, ताइवान जस्ता देशहरूले यही अवधिमा आर्थिक अवस्था र विकासमा गुणात्मक प्रगति गरे। यस्ता देशहरूले वस्तु तथा सामग्री उत्पादन र निर्यात गर्दै विश्वमा आफ्नो हिस्सा बढाउन सफल भए। वैदेशिक मुद्रा संकलन र देशको विकासमा पत्याउनै नसकिने द्रुतगतिमा विकास गरे। स्पष्ट नीतिविना राजनीतिक स्वार्थको आधारमा वैदेशिक लगानीलाई परिभाषित गर्ने, नागरिकलाई गरिबीको दुष्चक्रमा घुमाइरहने र आफूले मस्ती मारिरहने शासन व्यवस्थालाई निरन्तरता दिइरह्यौं भने त्यसले पक्कै विस्फोटको रूप लिनेछ। एकजना विद्धान गेरी गेरेफीले आफ्नो एक बौद्धिक लेख रिथिंकिंङ डेभलपमेण्ट थ्यौरी मा पूर्वी एसिया र ल्याटिन अमेरिकी देशहरूले द्रुत गतिमा विकास गर्नुका पछाडि चारवटा सवालको महत्त्वपूर्ण हात रहेको उल्लेख गरेका छन्। जसमा वैदेशिक सहयोग, वैदेशिक व्यापार, प्रत्यक्ष वैदेशिक लगानी र वैदेशिक ऋण रहेका छन्। उनका अनुसार समकालीन समाजमा यी चारवटा पक्षले कुनै पनि देशको विकास रणनीति र परिणामलाई विभिन्न माध्यमबाट प्रत्यक्षरूपमा प्रभाव पार्छ। सन् १९६० को दशकसम्म करिबकरिब सबै आर्थिक तथा सामाजिक सूचकहरूमा दक्षिण कोरिया र नेपालको बीचमा समानता थियो। छोटो समयमा दक्षिण कोरियाले चामत्कारिक विकास गर्यो। ताइवानको इतिहास पनि उस्तै छ। दक्षिण कोरिया र ताइवानले सन् १९५०को दशकमा संयुक्त राज्य अमेरिकाबाट निकै ठूलो परिमाणमा सैन्य तथा गैर सैन्य सहयोग प्राप्त गरेका देखिन्छ। सन् १९५१ देखि ६५ को अवधिमा अमेरिकाले ताइवानलाई १५ विलियन डलर गैरसैन्य आर्थिक क्षेत्रमा सहयोग गरेको थियो। यसैगरी २५ विलियन डलर सैन्य क्षेत्रमा सहयोग उपलब्ध गराएको थियो। यसैगरी दक्षिण कोरियाले पनि सन् १९५३ देखि ६१ को अवधिमा मात्रै अमेरिकाबाट २६ विलियन डलर गैर सैन्य आर्थिक सहयोग प्राप्त गरेको थियो। यसैगरी यस अवधिमा १६ विलियन डलर सैन्य सहयोग प्राप्त गरेको थियो। पूर्वी एसिया तथा ल्याटिन अमेरिका, अफ्रिकाका कयौं देशको विकासमा पनि यस्तै वैदेशिक ऋण, अनुदान, सहयोग तथा लगानीको प्रत्यक्ष भूमिका छ। सन् १९६० मा संयुक्त राष्ट्रसंघले सिंगापुरको अर्थतन्त्रको बारेमा अध्ययन गर्न खटाएको अर्थविद डा अबर्लर्ट विनसेमिसले सिंगापुरलाई एसियाको अँध्यारो कुनामा रहेको सानो गरिब बस्ती भनी टिप्पणी गरेका थिए। यसपछि प्राप्त वैदेशिक लगानी, ऋण अनुदान र सहयोगको जगमा अहिले सिंगापुर संसारकै केन्द्र बनेको छ। नेपालले अहिलेसम्म पनि आफ्नो विकासमा वैदेशिक लगानी, अनुदान, ऋण र सहयोग आवश्यक छ या छैन भन्ने बारेमा स्पष्ट नीति बनाउन सकेको छैन। हामीले लिएका आर्थिक लक्ष्य प्राप्तिका लागि आवश्यक पर्ने पुँजी कहाँबाट व्यवस्था गर्ने भन्ने बारेमा प्रष्ट हुन सकेका छैनौ। विपद्मा बाइबल बाँड्नेसम्मका परियोजनो स्वीकारेको इतिहास खासै लामो छैन। पूर्वाधार विकासको कुरै छाडौं संघीयता कार्यान्वयनका कानुन बनाउन भनेर विश्व बैंकबाट १५ अर्ब रुपैयाँ ऋण लिएका छौं। शौचालय बनाउन मात्र होइन शौचालय गएपछि हात धुनुपर्छ भन्ने सिकाउन अनि सांसदको क्षमता विकासका तालिम आयोजना गर्न मात्र नभई उनीहरूलाई झोला बाँड्नसमेत वैदेशिक सहयोगमा भर परिरहेका छौं। हाल नेपालको साधारण खर्चसमेत आन्तरिक राजस्व संकलनबाट पुगनपुग हुन्छ। कर्मचारीलाई तलब भत्ता खुवाउन पनि वैदेशिक सहयोग लिनुपर्ने विडम्बना हाम्रासामु लम्पसार छ। तर पनि हामी वैदेशिक सहयोग, अनुदान वा ऋणको बारेमा आफ्ना स्वार्थका आधारमा भाषणबाजी गरिरहेका छौं। एक राष्ट्रिय दृष्टिकोण बनाउन सकेका छैनौ। नेपालको समृद्धिका लागि वैदेशिक सहयोग, अनुदान, ऋण तथा लगानी आवश्यक छ कि छैन ? भन्ने बारेमा कहिल्यै बहस भएको छैन। बरु आफ्नो राजनीतिक स्वार्थको आधारमा समर्थन वा विरोधमा समय बिताइरहेको छौं। कुनै पनि दलका सरकारले राष्ट्रिय अर्थतन्त्रलाई आत्मनिर्भर बनाउने वा आफ्नो स्वदेशी उत्पादन वृद्धि गर्ने गरी वैदेशिक लगानी, ऋण तथा अनुदान परिचालन गर्ने रणनीति निर्माण गर्नेतर्फ कुनै ध्यान दिएका छैनन्। बरु इतिहासको कुनै कालखण्डमा वैदेशिक सहयोग प्राप्त गरी आर्थिक विकास गरेका दक्षिण कोरिया वा जापान जस्ता देशमा वैदेशिक रोजगारीको लागि श्रम सम्झौता गरी सक्रिय युवालाई निर्यात गरेको विषयलाई आफ्नो प्रमुख सफलताको सूचीमा राखिरहेका छन्। त्यसैगरी देशलाई समृद्धिको मार्गमा अगाडि बढाउने कुनै स्पष्ट र प्रभावकारी नीति तर्जुमा गरी कार्यान्वयन गर्नेतर्फ उदासीन छन्। इतिहासलाई हेर्ने हो भने यही सार्वभौमिकता वा अखण्डताको नारा दिँदै अरुण तेस्रो निर्माणमा पोखिएको राष्ट्रवाद ले देशलाई दुई दशक अन्धकारमय बनायो। तैपनि हामीले चेतेका छैनौ। अन्त्यमा, कुनै पनि देशको विकासका लागि वैदेशिक सहयोग आवश्यक छ या छैन भन्ने बारेमा लाखौं लेख लेखिएका छन्। हजारांै पुस्तक छापिएका छन्। यसको पक्ष र विपक्षमा उत्तिकै बलिया तर्क र तथ्य छन्। अध्ययन गर्ने व्यक्तिले जुन तर्कका लेख वा सामाग्री खोज्छन् त्यो सहजै पाउँछन्। वैदेशिक अनुदान, ऋण, लगानी वा सहयोग देश बनिहाल्ने र नल्याउँदैमा देशको सार्वभौमिकता अक्षुण रहने भन्ने दुवै तर्कमा खास दम छैन। प्रधान कुरा देश विकासमा लगानी गर्ने पुँजी कसरी संकलन र परिचालन गर्ने भन्ने हो। वैदेशिक अनुदान, सहयोग वा ऋण पुँजी संकलन गर्ने एउटा माध्यम हो। यद्यपि नेपालको समृद्धिका लागि वैदेशिक लगानी आवश्यक छ या छैन पहिला राष्ट्रिय स्पष्टता आवश्यक छ। आफ्नो राजनीतिक स्वार्थबाट प्रेरित भई वैदेशिक लगानीलाई परिभाषित गरिबस्ने नीति देशको समृद्धिका लागि घातक हुन्छ। स्पष्ट नीतिविना राजनीतिक स्वार्थको आधारमा वैदेशिक लगानीलाई परिभाषित गर्ने, नागरिकलाई गरिबीको दुष्चक्रमा घुमाइरहने र आफूले मस्ती मारिरहने शासन व्यवस्थालाई निरन्तरता दिइरह्यौं भने त्यसले पक्कै विस्फोटको रूप लिनेछ।"
निर्वाचित र नियुक्तको द्वन्द्व,"अब पनि सुशासनतिरको यात्रा धर्मराए जनआन्दोलनको उर्लंदो आकांक्षाको क्रान्ति निराशाको प्रतिक्रान्तिमा रुपान्तरित हुने खतरा बढ्नेछ नेपालले संघीय लोकतान्त्रिक गणतन्त्र अंगीकार गर्ने संविधान प्राप्त गरेको चार वर्ष व्यतित भइसकेको छ। यस अवधिमा संघीयता संस्थागत गर्न, लोकतन्त्रका मूल्यमान्यतालाई नागरिकसम्म वितरण गर्न र गणतन्त्र मजबुत बनाउन संरचनागत तथा वैधानिक आधार तयार भएका छन्। सानातिना मतभेदबाहेक संविधानमा ठूलो विवाद नदेखिनु यसको सफलताको रूपमा लिन सकिन्छ। यसमा असहमत हुनेहरूको पनि संविधानका आधारभूत पक्षहरूमा भन्दा अझ सर्वस्वीकार्य बनाएर साझा राजनीतिक दस्ताबेज बनाउन खोजेको देखिन्छ। एकात्मक राज्यप्रणाली र राजतन्त्रात्मक व्यवस्थाबाट यति ठूलो परिवर्तन हुँदा सामान्य कम्पन आउनुलाई सहजरूपमै लिन सकिन्छ। क्रमशः नेपालका सबै राजनीतिक दलहरू निर्वाचनमा सहभागी हुँदै जानु र लामो सशस्त्र द्वन्द्वका पीडाको सम्बोधन हुँदै जानु नेपालीका लागि सन्तोषको विषय बनेको छ। अब परिवर्तनका लाभ जनताले प्राप्त गर्नसक्ने सुशासनतिरको यात्रामा लाग्ने बेला आएको छ। यस यात्रामा हाम्रा कदम धर्मराए भने जनआन्दोलनको उर्लंदो आकांक्षाको क्रान्ति निराशाको प्रतिक्रान्तिमा रुपान्तरित हुने खतरा बढ्नेछ। चीनका नेता देङ सियाओ पेङले भनेका थिए कि बिरालो कालो होस् वा सेतोको अर्थ छैन जबसम्म यसले मुसा समात्छ। उनले भनेजस्तै हामीले जुनसुकै राजनीतिक प्रणाली अवलम्बन गरे पनि यो आफैं साध्य होइन। साध्य त जनताको सर्वोपरि हित हो। जनताको सुख र कल्याणमा उल्लेख्य सुधार भएन भने त्यसको विकल्पको खोजी हुनु स्वाभाविक हुन्छ। अमेरिकी संविधानका मस्यौदाकार थोमस जेफर्सनका यी शब्द मननीय लाग्छन् जनताको व्यवहार र भावना नै यस्तो चिज हो जसले गणतन्त्रलाई मजबुतीका साथ संरक्षण गर्छ, यसमा कमी आउनु घुन किरा उत्पन्न हुनु हो जसले संविधान र कानुनको आत्मा नै खाइदिन्छ। संविधान कार्यान्वयनको चरणमा सबै नेपाली समाजका वर्ग र नेपाली नागरिकको यसप्रति श्रद्धा र सम्मान आवश्यक छ। अमेरिकी पूर्वराष्ट्रपति अब्राहम लिंकनले भनेका थिएसंविधान र कानुनप्रतिको श्रद्धा हरेक अमेरिकन आमाले आफ्ना नानीलाई स्तनपानसँगै पिलाउनुपर्छ, स्कुलमा पढाउनुपर्छ, वर्णमालामा लेखिनुपर्छ, व्यायामशालामा सिकाइनुपर्छ, व्यवस्थापिकाबाट घोषणा हुनुपर्छ। न्यायको अदालतबाट कार्यान्वयन हुनुपर्छ, सारांशमा यो राजनीतिक धर्म बन्न सक्नुपर्छ। तर, नागरिकले गर्ने श्रद्धा र समर्थन हो वास्तविक संविधानको कार्यान्वयन गर्ने भनेको राज्यका संयन्त्रहरूले नै हो। यसमा नीति निर्माण गर्ने र दिग्दर्शन (स्टेरिङ) गर्ने राजनीतिक नेतृत्व तथा नीति कार्यान्वयन गरेर सेवा वितरण (रोविङ) गर्ने प्रशासन संयन्त्रको मुख्य भूमिका रहन्छ। यी दुई पात्रहरूबीच लय मिल्यो भने संविधान कार्यान्वयन प्रभावकारी रूपमा हुन्छ र सुशासनको प्रत्याभूतिसमेत हुन जान्छ। यिनीहरूबीच प्रतिस्पर्धा, ईश्या र अविश्वास भयो भने कुशासनतिर राज्य जान्छ र जनतामा निराशाको सञ्चार हुन्छ। अहिले नेपालमा अस्वभाविक रूपमा राजनीतिक नेतृत्व र कर्मचारीतन्त्रबीच प्रतिस्पर्धा, ईश्या र अविश्वास बढ्दै गएको देखिन्छ जुन सुशासनका लागि शुभ लक्षण होइन। राजनीति र प्रशासन दुवैले आफ्ना लक्ष्मणरेखा उल्लंघन गर्न खोज्दा यस्तो अस्वस्थ सम्बन्ध बन्दै गएको छ। जनप्रतिनिधि आफूहरू जनताबाट निर्वाचित भएकाले प्रशासनले व्यावसायिक मूल्यमान्यताको वहानामा अवरोध गर्न नहुने भन्ने गर्छन्। जनताबाट निर्वाचित पनि नहुने र जनताका प्रतिनिधिले नियुक्त गर्न पनि नसक्ने कर्मचारीले कसरी जनताद्वारा जनताको सरकार को लोकतान्त्रिक सिद्धान्तलाई विस्थापित गर्न सक्छन् ? भन्ने उनीहरूको धारणा रहेको स्पष्ट बुझ्न सकिन्छ। अमेरिकाको ह्वाइट हाउसका एक सल्लाहकारले भनेजस्तैहामीले उफ्रिनु भनेपछि उत्तर कति माथिसम्म भन्ने हुनुपर्छ। यसको अर्थ कर्मचारीहरू भनेका चेस खेलका निर्जीव प्यादा जस्तै हुन् जसले खेलाडीको चालअनुरूप चल्नुपर्छ। राजनीतिक नेतृत्वले सार्वजनिक संस्थाहरूलाई आफ्नो स्वार्थअनुकूल परिचालन गर्ने काममा सबभन्दा नजिकको वाधकको रूपमा कर्मचारीलाई हेर्ने गर्छ। अझ राजनीतिक नेतृत्व नयाँ छ भने कर्मचारीसँगको द्वन्द्व निकै चर्को हुने गरेको देखिन्छ। उनीहरूको अनुभवको कमी र महत्त्वाकांक्षाले गर्दा सार्वजनिक सेवाको हुनसक्ने दुरुपयोग रोक्ने काम पनि अनिर्वाचित सिनेट (नन्इलेक्टेड सिनेट) भनिने कर्मचारीको हुने हुँदा ईश्या र अविश्वासको वातावरण बन्न जान्छ। जब यस्तो गल्ती रोक्ने प्रयास गरिन्छ तब कर्मचारी असुरक्षित हुन पुग्छन्। कर्मचारीतन्त्र यथास्थितिमा रमाउने भएकाले राजनीतिको तीव्र परिवर्तनको कदमसँग लय मिलाउन सक्दैनन् भन्ने आरोप लगाइने गरिन्छ। अहिले नेपालमा यी दुई वर्गबीचको अविश्वास सिर्जना हुनुमा पनि यिनै कारक तत्त्व प्रमुख रूपमा देखिएका छन्। लाइटिङ रड थ्योरी राजनीतिले ठूलो फड्को मारिसक्यो, तर हाम्रो कर्मचारीतन्त्र पुरानै शैलीमा रमाइरहेको छ। यस्तोमा कसरी जनप्रतिनिधिले परिवर्तनको अनुभूति दिन सक्छन्? भन्ने जनप्रतिनिधिको भनाइ छ। त्यसबाहेक राजनीतिमा आक्षेप र आरोप पन्छाएर आफू चोखो हुन खोज्ने प्रवृत्ति नराम्रोसँग बढ्दैछ। राजनीतिक दलका शीर्ष नेताहरूदेखि पूर्व प्रधानमन्त्रीहरू समेतको प्रतिक्रिया हेर्दा सबै दोष कर्मचारीतन्त्रको हो। यो कर्मचारीतन्त्र रहेसम्म परिवर्तन असम्भव छ, यसलाई ध्वंस नगरी नयाँ नेपाल सम्भव नै छैन, यिनीहरू सबभन्दा झुठ बोल्दछन्, नेपाल बनाउने आफ्ना सपना कर्मचारीका कारण पूरा हुन सकेन आदि आरोप हाम्रा पूर्वप्रधानमन्त्रीहरूको हो। हेराल्ड लास्कीले एउटा सिद्धान्त प्रतिपादन गरेका छन्लाइटिङ रड थ्योरी। राजनीतिक नेतृत्व जहिले पनि प्रत्यायोजन वा अन्य उपायद्वारा आफूलाई लाग्ने आक्षेप पन्छाउन खोज्छ। तर सदैव यो चलाखी सफल हुँदैन भन्ने यसको आसय देखिन्छ। कर्मचारीतन्त्र सरकारको ऐना हो र ऐनामा अनुहार जस्तो छ त्यस्तै देखिने हो। आफ्नो अनुहार कुरुप छ भने ऐनालाई दोष दिन मिल्दैन। कर्मचारीतन्त्र सरकारको ऐना हो र ऐनामा अनुहार जस्तो छ त्यस्तै देखिने हो। आफ्नो अनुहार कुरुप छ भने ऐनालाई दोष दिन मिल्दैन। सरकारको नेतृत्व गर्दा आफ्नो संयन्त्रलाई ठीक गर्न नसक्नु वा राम्रोसँग परिचालन गर्न नसक्नु नेतृत्व असफल भएको स्वीकार्न सक्नुपर्छ। सरकारको नेतृत्व गर्दा आफ्नो संयन्त्रलाई ठीक गर्न नसक्नु वा राम्रोसँग परिचालन गर्न नसक्नु नेतृत्व असफल भएको स्वीकार्न सक्नुपर्छ। बेलायतमा धेरै वर्षपछि लेबर पार्टीको सरकार बनेपछि क्लिमेन्ट एट्लिकले प्रधानमन्त्री पद सम्हालेका थिए। लामो समय टोरी सरकारसँग काम गरेका कर्मचारीले सहयोग गरे वा गरेनन् भन्ने प्रश्नको उत्तर दिँदै एट्लिकले भनेका थिए, मैले उनीहरूलाई पूर्णरूपमा बफादार पाएँ, लेबर सरकारको नीतिहरू उनीहरूले पूर्ण क्षमतामा कार्यान्वयन गरे र यही नै कर्मचारीतन्त्रको परम्परा हो। भारत स्वतन्त्र भएपछि सरदार पटेलले त्यसबेलाको अखिल भारतीय सेवाका बारेमा भनेका थिए, यदि हामीसँग स्वतन्त्र परामर्श दिन सक्षम अखिल भारतीय सेवा हुँदैन भने एकीकृत भारत प्राप्त गर्न सक्दैनौं। यस्तै ठूलो छाती भएका नेताहरूले नै प्रशासनलाई प्रभावकारी बनाउन सक्छन्। एक वर्गले अर्को वर्गलाई दोष दिएर जनताप्रति कोही पनि उत्तरदायी नहुने रोग नेपालमा फैलिँदैछ। राज गर्ने कि शासन प्रशासनमा एउटा मान्यता बनेको छ कि राजनीतिज्ञहरू राज गर्छन् प्रशासकहरू शासन (पलिटिसियन्स रेन ब्यरोक्रेट्स रुल)। राजनीतिज्ञमा दूरदृष्टि, साहस, संयम र उदाहरण बनेर देशलाई सकारात्मक विकासतिर डोर्याउने क्षमता हुनुपर्छ। उनीहरू सामाजिक माग सम्बोधन हुने गरी नीति निर्माण गर्छन् र कर्मचारीका लागि मापदण्ड, सर्तहरू, मूल्यांकनका आधार तयार गर्छन्। यी सीमाभित्र रहेर कर्मचारीतन्त्रले कार्यान्वयनको काममा स्वायत्तता प्राप्त गर्नुपर्छ भन्ने मान्यता स्थापित छ। कानुन कार्यान्वयन गरेर यसले व्यक्तिका आचरणको नियमन गर्छ, नीति र कार्यक्रम कार्यान्वयनबाट यसले सेवा र वस्तुहरू वितरण गर्छ, सामाजिक तनावको समाधान गरेर सामाजिक सामान्जस्यता कायम गर्छ। यसले नीति कार्यान्वयन मात्र गर्दैन समाजका विविध इच्छा र माग नीतिनिर्मातासम्म प्रशासन गर्छ। यी भूमिकाले गर्दा वास्तविक शासन कर्मचारीबाट हुने गर्छ र राजनीतिक नेतृत्वले उनीहरूलाई दिग्दर्शन गर्ने (स्टेरिङ) काम मात्र गर्छन्। शासन गर्नु निरस काम भएकाले प्राय कर्मचारी आलोचित हुने गर्छन्। नेताहरू मान सम्मान, माला मञ्चका हकदार हुने गर्छन्। अहिले राजनीतिक नेतृत्वमा शासन गर्ने सोच बढ्दै गएको देखिन्छ। यसमा पनि नयाँ निर्वाचित जनप्रतिनिधिमा यो रोग बढी देखिएको छ। यसैका कारण कर्मचारीप्रति उनीहरूको ईश्या र प्रतिस्पर्धा बढ्दै गएको देखिन्छ। विशेष गरी प्रदेश र स्थानीय तहमा जनप्रतिनिधि कर्मचारी तर्साउने (ब्युरिक्रेट्स ब्यासिङ) अनावश्यक झमेलामा फस्दै गएका देखिन्छन्। नीति निर्माण तहमा समेत कर्मचारीको सेवा, सुविधा र स्थायित्व संकुचन गर्नुपर्छ भन्ने आवाज उठ्नु यही ईश्र्याको परिणाम हो। यो स्थिति बढ्दै गएमा यी दुई वर्गबीचको ईश्याको व्यवस्थापन (जिअलसी म्यानेज्मेन्ट) निकै चुनौतीपूर्ण हुनेमा शंका छैन। प्रशासकहरू धारामा कि धुरीमा कर्मचारीमा यथास्थितिवादी सोच र लोकतन्त्रमा समेत आफूलाई उच्च वर्गको ठान्ने दीर्घरोग लागेको छ। विशेषज्ञता, ज्ञान, सूचना र गोपनीयतामा पहुँचको कारण कर्मचारीतन्त्र एउटा शक्ति समूहको रूपमा स्थापित भएको छ जसका आफ्नै स्वार्थ, मूल्य र शक्तिका आधार छन्। राजनीतिबाट स्वीकृत नीति र योजना कार्यान्वयनका लागि आफ्ना एकाइहरू व्यवस्थापनमा स्वतन्त्र हुनुपर्ने वहानामा यसले राजनीतिको क्षेत्रसमेत अतिक्रमण गर्न खोजेको आरोप लाग्ने गरेको छ। सबभन्दा खराब कुरा कर्मचारीतन्त्र न जनताको प्रिय छ न त राजनीतिक नेतृत्वको विश्वास नै जित्न सकेको छ। पण्डित नेहरूले भारतको सिभिल सर्भिस लाई व्यंग्य गर्दै भनेका थिएयो सभ्य(सिभिल) पनि छैन र यसले सेवा ( सर्भिस) पनि दिन सकेको छैन। यस्तै आरोप नेपालको कर्मचारीतन्त्रमाथि पनि लाग्दै आएको छ। यिनीहरू जनताको सेवक होइन कि स्वामी बन्न खोज्छन्। लोकतन्त्रमा जनताको स्वामित्व नभएका संस्थाहरू टिक्न सक्दैनन् तर हाम्रो कर्मचारीतन्त्र गोपनीयताको आवरण (क्लोक अफ सेक्रेसी) मा काम गर्न खोज्छ। राजनीतिक नेतृत्वलाई निर्दयी अभिभावक ( एव्युसिभ प्यारेन्ट) भन्दै उनीहरूको हस्तक्षेपले निष्पक्ष सेवा वितरण गर्न नसकेको भन्ने कर्मचारीतन्त्रलाई जनताबाट ढिलासुस्ती, भेदभाव, भ्रष्टाचार र गलत कामका लागि नेताहरूसँगको मिलिभगतको आरोप लाग्ने गरेको देखिन्छ। चिनियाँ दार्शनिक लाओत्सेले भनेजस्तै एकएक रौं मिलाएर कपाल कोर्ने र अन्नका एकएक दाना पकाएर भात बनाउने जात हो कर्मचारीतन्त्र। कर्मचारीतन्त्र प्राविधिक पक्षमा जतिसुकै उत्कृष्ट भए पनि राजनीतिक आधारहरू परीक्षण गर्न प्रशिक्षित छैन र यसका सांगठनिक ढाँचा पनि राजनीतिक भूमिकाका लागि बनेका छैनन्। त्यसैले अमेरिकी संविधानका मस्यौदाकारमध्येका मैडिसनले कुनै पनि संस्था जनताको प्रत्यक्ष चयन वा दूर चयन (रिमोट च्वाइस) बाट बन्नुपर्ने धारणा राखेका थिए। हामीले योग्यता प्रणाली बेलायतबाट सिकेको मानिन्छ। त्यहाँको कर्मचारीतन्त्रका बारेमा बर्नार्ड सेफरको पब्लिक सर्भिस बार्गेन थ्योरी ले भन्छ कि उन्नाइसौं शताब्दीको उत्तरार्धमा राजनीतिक नेतृत्व र कर्मचारीबीच अघोषित सौदावाजी भएको थियो कि कर्मचारीले केही राजनीतिक अधिकार छाड्ने र यसबापत राजनीतिक नेतृत्वले कर्मचारीको हायर फायर को अधिकार छाड्ने। अहिलेसम्म पनि यो मोडेलको कर्मचारीतन्त्रमा कर्मचारीलाई राजनीति गर्ने छुट छैन र उनीहरूको स्थायित्वको प्रत्याभूति गरिएको हुन्छ। तर, कर्मचारीतन्त्रका प्रणेताहरूले नै कर्मचारी निर्वाचनमा जानु नपर्ने हुँदा यसको नेतृत्व निर्वाचितले गर्नुपर्ने सुझाएका हुन्। कर्मचारीले यस तथ्यलाई राम्रोसँग बुझ्न आवश्यक छ। एउटा भनाइ निकै मननयोग्य छ कि विशेषज्ञहरू धारामा रहनुपर्छ नकि धुरीमा (एक्सपर्ट इन ट्याप नट इन टप)। धुरीमा अर्थात् शीर्षस्थान राजनीतिक नेतृत्वकै हो। विकसित देशहरू र हाम्रो जस्तो विकासशील मुलुकको कर्मचारीतन्त्रमा फरक के छ भने उनीहरूकोमा यसको भूमिका सीमित छ र बाह्य नियन्त्रण पनि बढी नै छ जबकि हाम्रोमा यसको भूमिका व्यापक छ र बाह्य नियन्त्रण कमजोर छ। विकासशील मुलुकहरूमा कर्मचारीतन्त्रले राजनीतिक भूमिका समेत निर्वाह गर्न लगाइन्छ जुन वैधानिक भूमिका मानिँदैन। राजनीतिले प्रशासनलाई र प्रशासनले राजनीतिलाई जति आरोप लगाए पनि यी दुवै राज्य सञ्चालनका अपरिहार्य संस्था हुन्। राजनीतिले नै कानुनलगायतका अन्य नीतिहरू दिएर शासकीय दिग्दर्शन गर्ने हो। तर, जतिसुकै राम्रा कानुन बने पनि ती आफैं कार्यान्वयन हुँदैनन्, राज्यले प्रवाह गर्नुपर्ने सेवा आफंै वितरण हुँदैनन्। यसका लागि वितरण संयन्त्रको आवश्यकता पर्छ। कर्मचारीतन्त्र र यसलाई हाँक्ने प्रशासन संयन्त्र राज्यको डेलिभरी विङ हो। यो जति प्रभावकारी भयो त्यति नै सरकार, व्यवस्था र राज्यकै पनि वैधानिकता सिद्ध हुन्छ र राज्यले गरेको सामाजिक सम्झौताको नवीकरण हुन्छ। त्यसैले दूरदर्शी नेताले यसलाई प्रभावकारी रूपमा परिचालन गरेर सफलता हात पार्छ। बेलायतका नेता जोसेफ च्याम्बरलिनले कर्मचारीलाई सम्बोधन गर्दै भनेका थिए, तपाईंहरू हामीविना पनि काम गर्न सक्नुहुन्छ, तर मलाई पूर्ण ज्ञान छ कि तपाईंहरूविना हामी केही गर्न सक्दैनौं। यी विषय हाम्रा राजनीतिक नेतृत्वले मनन गर्नुपर्छ। सरकार अन्य अंग न्यायपालिका, व्यवस्थापिकाविना पनि अस्तित्वमा रहन सक्छ, तर प्रशासन संयन्त्रविना सरकारको अस्तित्व असम्भव हुन्छ। कर्मचारीतन्त्र परिवर्तनको प्रमुख पात्र पनि हो र यो राजनीतिक व्यवस्थाका मूल्यहरू वितरण गर्ने माध्यम पनि हो। अमेरिकाको प्रिन्सटन विश्वविद्यालयका प्राध्यापक इज्रा सुलेमानको भनाइ छ, सार्वजनिक सेवा यस्तो माध्यम हो जसबाट लोकतन्त्रको वैधानिकता सुदृढ वा कमजोर हुन्छ,यसको अभाव वा अकुशलता वा राजनीतीकरणले समाजको सुशासनमा असाधारण प्रभाव पार्न सक्छ। उनको यी भनाइबाट यस संस्थाको कति महत्त्व छ ? अनुमान गर्न सकिन्छ। तर, नेपालको विडम्बना राजनीति र प्रशासन दुवैप्रति जनताको सन्तुष्टि देखिँदैन। यी दुवै फरक खालका मात्र हुन्, असल खालका होइनन् भन्ने जनताको प्रतिक्रिया सुनिन्छ। गैरजिम्मेवार राजनीति र अदृश्य सरकारी संयन्त्र नै राम्रो प्रशासनका लागि वाधकको रूपमा देखिएको छ। प्रशासनको पुरातन मान्यता राजनीति र प्रशासनको क्षेत्र विभाजन (डाइकोटोमी) अनुसार राजनीति र प्रशासन फरक जन्तुहरू हुन् जसलाई छुट्टै पिंजडामा राज्यको चिडियाखानामा राखिन्छ। यस मान्यतामा ठूलो परिवर्तन आएको छ। अबको प्रशासन भनेको नीतिनिर्माणमा राजनीतिक नेतृत्वको सहयोगी हो। नीति विश्लेषण गरेर नीति निर्मातालाई तटस्थ विज्ञ परामर्श दिनु र नीति कार्यान्वयन गरेर निष्पक्ष सेवा प्रवाह गर्ने काम यसको हो। राजनीतिले यही रूपमा यस संस्थाको अस्तित्व स्वीकार गर्नुपर्छ। हो यो संयन्त्र निष्प्रभावी वा भुत्ते भयो भने यसलाई सुधार गर्ने जिम्मेवारी पनि राजनीतिक नेतृत्वकै हो। अहिलेको प्रणाली ठीक लागेन भने कर्मचारीतन्त्रका अन्य मोडेलहरू पनि छन्। हामीले अहिलेसम्म अवलम्बन गरेको न्युट्रल कम्पिटेन्सी स्कुल अफ थट को प्रणाली हो। कार्यकारी नेतृत्व अनुकुलको प्रणाली अवलम्बन गर्ने एक्जिक्युटिभ लिडरसीप स्कुल पनि छ। कर्मचारीलाई एकहदको राजनीति गर्न छुट दिने फ्रेन्च सिस्टम र माथिल्ला श्रेणीका पद राजनीतिक नियुक्त हुने जर्मनले अपनाएको प्रणाली वा संयुक्त राज्य अमेरिकाको केही काउन्टीहरूमा जनताले चुन्ने कर्मचारीतन्त्र पनि छ। रुसमा पार्टी कार्यकर्ता नियुक्त गर्ने प्रणाली नोमेनक्लाटुरा पनि छ। यी जुनसुकै प्रणाली अवलम्बन गरे पनि यो डेलिभरी विङ चुस्त र उत्प्रेरित भने हुनुपर्छ। यसबाहेक यो देशको वातावरण अनुकूल पनि हुन जरूरी छ। हामीले चामल आयात गर्दछौं, तर चपस्टिकले खाँदैनौं, हामीले वेस्टमिन्सटर मोडेलको संसदीय प्रणाली अवलम्बन गर्यौं, तर लर्ड र राजतन्त्र मानेनौं। यसर्थ एक अर्कालाई दोषारोपन गर्न छाडेर राजनीति र प्रशासनले सहकार्य गर्न सक्नुपर्छ।"
खेल नमानिएको एउटा खेल : बाइक स्टन्ट,"नेपालमा बाइक स्टन्ट सन् २००८ मा सुरु भएको हो। त्यसयता केही समूहले सक्रिय रूपमा स्टन्ट गर्ने गरेका छन्। ज्यान जोखिममा पारी गरिने स्टन्टलाई नेपालमा अहिलेसम्म खेलको श्रेणीमा नराखिएकोमा स्टन्ट गर्नेहरू गुनासो गर्छन्। अहिले पनि आफूलाई भित्ती, फटाहा भन्ने गरिएको उनीहरू बताउँछन्। बाइकर्स मार्ट नेपालका सञ्चालक हुन्, गौरव पाठक। बाइक स्टन्ट गर्छन्। २८ वर्षीय उनका शरीरमा अनगिन्ती खाटा छन्। बाइकबाट लडेर शरीरमा कति टाँका लागे, कुनै हिसाब छैन, उनी भन्छन्, धेरैजसो घाउ प्य्राक्टिस गर्दाताका लागेका थिए। रोलिङ स्टपाई गर्दा नमज्जाले लडेको थिएँ। गौरव नेपालमा बाइक स्टन्ट गर्ने पहिलो पुस्ताका सदस्य हुन्। सन् २००८ ताका नेपालमा बाइक स्टन्टको सुरुवात भएको थियो, उनी भन्छन्, मैले पनि त्यही बेला स्टन्ट सुरु गरेको हुँ। शहरमा अहिले बाइक स्टन्ट गर्ने केही समूह सक्रिय छन्। सन् २००८ मा नेपालमा बाइक स्टन्ट सुरु हुनुअघि कतिपय समूहले लुकेर स्टन्ट गर्ने गरेका थिए। तर, सार्वजनिक रूपमा भने यसले कतै स्थान पाएको थिएन। सन् २००८ मा यामाहाले मोटो स्पोट्र्स इभेन्ट आयोजना गर्यो। त्यसपछि भने अन्डरग्राउन्ड बसेर तयारी गरिरहेका स्टन्ट ग्रुप बाहिर आए। नेपाली बाइकर्समाझ बाइक स्टन्टको क्रेज ह्वात्तै बढ्यो। बर्सेनि विभिन्न मोटो कम्पनीले स्टन्ट सो आयोजन गर्न थाले। स्ट्रिट फेस्टिभल लगायतमा स्टन्ट देखाउने अवसर बाइकर्सले पाउन थाले। तर, अहिले काठमाडौँभित्र सक्रिय रूपमा बाइक स्टन्टमा कमै समूह लागेको गौरव बताउँछन्। बाइक उडाउने भित्ती २५ वर्षीय कार्लोस दुलाल चार वर्षयता बाइक स्टन्टमा सक्रिय भएर लागेका छन्। उनीसँग बाइक कुदाउँदाका केही नमीठा अनुभव पनि छन्। बाइक उडाउने मान्छे नराम्रो, भित्ती भन्ने सोच्छन्, उनी भन्छन्, मान्छेले बाइक स्टन्ट गर्नेलाई हेर्ने नजर नै फरक छ। हामीलाई असभ्य, अशिष्ट भन्ने गरिन्छ। डाक्टर हायु नामले चिनिने विवेक हायुसँग पनि यस्तै अनुभव छ। २९ वर्षीय उनी नेपालमा बाइक स्टन्ट सुरु हुँदादेखि नै यसमा लागेका हुन्। त्योबेलादेखि अहिलेसम्म स्टन्ट गर्ने मान्छेलाई हेर्ने नजरमा कति फरक पाइनँ, उनी सुनाउँछन्, तर, यो कामलाई अप्रिसिएट गर्नेभन्दा पनि विरोध गर्ने गरेका छन्। बाइक उडाएर कुदाउँछ, यसले गरेको देखेर हाम्रा छोराछोरी बिग्रन्छन् भन्छन्। फटाहा, भित्तीजस्ता उपनाम दिएका छन्। बाइक कुदाउने युवामा भएको जोशलाई राम्रो स्कुलिङ दिन नसकेकाले पनि बाइक स्टन्ट गर्नेलाई अरूले हेर्ने नजर नराम्रो रहेको छ, कार्लोस थप्छन्, हाम्रोमा स्टन्ट स्कुल नै कहाँ छ र ? न सिक्ने ठाउँ छ, न राम्रोसँग सिकाउने मान्छे नै छन्। हामीले त जसोतसो सिकेर आफूलाई अनुशासित बनायौँ। तर, अहिलेका युवामा भएको जोशका कारण उनीहरूले आफूले सिकेका कुरालाई राम्रोसँग सदुपयोग गर्न सकिरहेका छैनन्। जसले गर्दा समग्र स्टन्ट गर्नेमाथि नै समाजले प्रश्न गरिरहेको छ। कतिपय युवाले युट्युबबाट सिकेर जतासुकै देखाउँदै हिँड्ने गरिरहेका छन्, कार्लोस भन्छन्, उनीहरूले मान्छे हिँड्ने बाटामै स्टन्ट गरिदिन्छन्। सेफ्टी केही लगाएको हुँदैन। स्टन्टजस्तो कुरा जहाँ पायो त्यहीँ गर्न मिल्छ त ? यस्ता कुरामा अनुशासित नहुँदा उनीहरूले गल्ती गरिदिन्छन्। जसको मूल्य समग्र स्टन्ट गर्नेहरूले चुकाउनुपरेको छ। हिजोको दिनमा एकातिर मान्छेले भन्ने कुराले बाइक स्टन्टमा भविष्य खोजिरहेकालाई पिरोल्थ्यो, अर्कातिर प्रहरीले। गौरव भन्छन्, बाइक स्टन्ट गर्ने भन्नासाथ मान्छेले फटाहा, बिग्रेको सोच्न थाल्छन्। हामीले त अभ्यास पनि लुकेर गर्नुपथ्र्यो। पहिलेभन्दा अहिले मान्छेको सोचमा केही परिवर्तन आएको उनी बताउँछन्। अहिले त्यति साह्रो नराम्रो त सोच्दैनन्, उनी भन्छन्, पढेलेखेका, इन्टरनेट चलाउनेले बाइक स्टन्टलाई बुझेका छन्। यसलाई खेलका रूपमा लिन्छन्। तर, नबुझेकाले अझै पनि हामीलाई भित्ती, बिग्रेको नै भन्ने गरेका छन्। स्टन्ट गर्नलाई समस्यैसमस्या बाइक स्टन्ट गर्नेलाई विभिन्न समस्या हुने गरेको उनीहरू बताउँछन्। कहिले प्रहरीको फन्दामा पर्ने डर हुन्छ त कहिले अभ्यास गर्दा लडेर घाइते हुन्छौँ, विवेक भन्छन्, व्यवस्थित रूपमा सिक्ने ठाउँ नहुनु, सर्वसाधारणले स्टन्टलाई नबुझ्नु पनि हाम्रो समस्या हो। गौरवले ललितपुर, सातदोबाटोको स्विमिङ कम्प्लेक्समा अभ्यास गरेर स्टन्ट सिकेका थिए। पहिले त्यहाँ प्लटिङ गरेको खाली जग्गा थियो, उनी सम्झन्छन्, त्यहीँ प्य्राक्टिस गर्थें। खुलेर अभ्यास गर्न पाइँदैनथ्यो। कोही नभएको ठाउँमा अभ्यास गर्दा पनि प्रहरी आउँछ कि भनेर डर लाग्थ्यो। विवेक पनि स्टन्ट सुरु गर्दाताका यस्तै सास्ती भोगेको बताउँछन्। भन्छन्, हामीसँग सिक्ने ठाउँ थिएन। कतै गएर सिक्न थाल्यो भने प्रहरी आएर लखेट्थ्यो। एकातिर ठाउँको अभाव थियो, अर्कातिर बाइक स्टन्ट सिकाउने मान्छे थिएनन्। त्यसैले नेपालमा बाइक स्टन्ट गर्नेमध्ये अधिकांशले युट्युब वा टेलिभिजनमा हेरेरै स्टन्ट सिकेका थिए। उनीहरूलाई कतै प्रशिक्षण पाउने सुविधा थिएन। गौरव भन्छन्, हामीले सिक्ने माध्यम नै थिएन। युट्युब पनि पछि आएको हो। त्यसअगाडि त टीभीमा हेरेर उनीहरूको नक्कल गर्ने गथ्र्यौं। बाइक स्टन्टलाई खेलका रूपमा नस्विकारिनुलाई पनि यस क्षेत्रको समस्या बताउँछन्, विवेक। पहिले २०६८ सालमा सरकारले नै बाइक स्टन्ट ब्याटल आयोजनामा हात हालेको थियो, उनी सुनाउँछन्, त्यो बेला यसलाई खेलका रूपमा नेपालमा पनि स्थापित गराउन सकिन्छ भन्ने आशा थियो। तर, पछि त्यो पनि हुन छाड्यो। व्यक्तिगत तवरबाट यसलाई स्थापित गराउन चाहने धेरै छन्। तर, अहिले पनि कतिपयले यसलाई खेलका रूपमा नमानेको उनी बताउँछन्। अन्तर्राष्ट्रिय स्तरमा बाइक स्टन्टलाई निकै महत्त्वका साथ लिइन्छ। यसलाई खेलकै रूपमा पनि विशिष्ट स्थान दिइन्छ। तर, नेपालमा त्यो छैन, गौरव भन्छन्, नेपालमा त स्टन्टलाई हेर्ने नजर नै फरक छ। यो क्षेत्रमा काम पनि भएको छैन। धेरै खर्च, कम आम्दानी सन् २०१४२०१५ ताका नेपालमा बाइक स्टन्ट गर्ने थुप्रै समूह थिए। त्यसपश्चात् भने यी समूहको सक्रियता कम हुँदै गयो। २०६८ सालमा नेपाल सरकारकै रेखदेखमा पहिलो बाइक स्टन्ट ब्याटल भयो। नेसनल अटोमोबाइल स्पोट्र्स एसोसिएसन (नासा) ले आयोजना गरेको सो स्टन्ट ब्याटलको पहिलो संस्करणका विजेता विवेक थिए। त्यो बेला केही समयको लागि स्टन्ट पनि पिकमा थियो, उनी भन्छन्, तर, त्यसपछि केही समूह निष्क्रिय हुँदै गए। केहीले आफ्नो भविष्य यसमा देखेनन् र अर्को बाटो अपनाए। काठमाडौँ, गोकर्णमा बाइक वर्कसप चलाउने राम सदार पनि भविष्य नदेखेकै कारण कतिपयले स्टन्ट गर्न छोडेको बताउँछन्। भन्छन्, बाइक स्टन्ट हेर्न मज्जा आउँछ। तर, गर्न उत्तिकै अप्ठ्यारो हुन्छ। समयदेखि पैसा दुवैको लगानी गर्नुपर्छ। तर, त्योअनुसार आम्दानी छैन। रुचिका कारण बाइक स्टन्टतर्फ तानिएका उनी अहिले यामाहाको एफजी बाइक चलाउँछन्। बाइक आफैँमा महँगो पर्छ, उनी भन्छन्, यसलाई मोडिफाई गर्ने खर्च, स्टन्ट गर्दा चाहिने सामानको खर्चलगायत सबै आफैँ गर्नुपर्छ। त्यसमा धेरै खर्च हुन्छ। तर, त्योअनुसार आम्दानी नभएकाले कतिपयले स्टन्ट छाडिसके। आम्दानीको स्रोतका रूपमा पहिले विभिन्न स्ट्रिट फेस्टिभल, स्टन्ट ब्याटल, स्टन्ट सो हुने गरेको गौरव सम्झन्छन्। भन्छन्, पहिलेजस्तो अहिले निरन्तर ब्याटल, फेस्टिभल भइरहेका छैनन्। जसले गर्दा स्टन्ट गर्नेलाई पनि आम्दानीको स्रोत जुटाउन गाह्रो भएको छ। त्यसबाहेक कुनैकुनै कम्पनी स्टन्ट राइडरलाई स्पोन्सर गरेर आफ्नो उत्पादनको मार्केटिङ गर्ने गर्छन्। फिल्ममा पनि यी राइडरले काम पाउँछन्। तर, जति लगानी भएको हुन्छ, त्योअनुसार आम्दानी हुँदैन, गौरव भन्छन्। अन्नपूर्ण सम्पूर्णबाट (:)"
एपीएफ र आर्मीको जित,"काठमाडौं : पाँचौं आरबीबी एनभीए राष्ट्रिय क्लब महिला तथा पुरुष भलिबल च्याम्पियनसिपमा एपीएफ र आर्मीले जित निकालेका छन्। शनिबार राष्ट्रिय खेलकुद परिषद्को कभर्डहलमा भएको महिलातर्फको खेलमा एपीएफले जाउलाखेल भलिबल ट्रेनिङ सेन्टरलाई ३० को सोझो सेटमा पराजित गर्यो। एकपक्षीय खेलमा एपीएफले २५४, २५८, २५८ को जित निकाल्यो। जितसँगै एपीएफले तीन अंक बटुल्न सफल भयो। नेपाल भलिबल संघको आयोजनामा सञ्चालित महिलातर्फकै अर्को खेलमा आर्मीले भरतपुर मेट्रो खेलकुद परिषद्लाई ३० कै सोझो सेटमा पराजित गर्यो। आर्मीले भरतपुरलाई २५८, २५२०, २५१० ले पराजित गर्यो। शनिबार नै भएको पुरुषतर्फको खेलमा नयाँबजार सामाजिक युवा क्लबले जित निकाल्न सफल भयो। नयाँ बजारले आरजी भलिबल ग्रुपलाई २५२०, २५१६, २५१८ ले पराजित गर्दै तीन अंक बटुल्यो। च्याम्पियनसिपमा नयाँ बजारले पहिलो जित निकाल्दा आरजी ग्रुपले भने लगातार दोस्रो हार बेहोर्यो। अर्को खेलमा नेपाल पुलिस क्लबले पार्वती भलिबल क्लबबाट वाकओभर पायो। च्याम्पियनसिपमा पुरुषतर्फ ११ र महिलातर्फ सात टोलीले प्रतिस्पर्धा गरिरहेका छन्। माघ १० सम्म चल्ने प्रतियोगिताको महिला र पुरुष दुवैको विजेताले दुई लाख र उपविजेताले एक लाख रुपैयाँ पुरस्कार पाउने छन्। महिला र पुरुषतर्फका सर्वोकृष्ट खेलाडीले जनही २५ हजार रुपैयाँ पाउने छन्। विधागततर्फका सबै उत्कृष्टले जनही १० हजार रुपैयाँ पाउने छन्"
ए डिभिजन लिग : मनाङ र थ्रीस्टार बराबरी,काठमाडौं : सहिद स्मारक ए डिभिजन लिगकै रोमाञ्चक खेलमा मनाङ मस्र्याङ्दी क्लब र थ्रीस्टार क्लबले बराबरी खेल्दै अंक बाँडेका छन्। दशरथ रंगशालामा शनिबार भएको खेलमा मनाङ र थ्रीस्टारले २२ गोलको बराबरी खेलेका छन्। मनाङ र थ्रीस्टारको यस बराबरीले लिगको उपाधि होड पनि थप रोचक बनेको छ। प्रतिस्पर्धात्मक खेलमा थ्रीस्टारले १९औं मिनेटमा सुरुआती अग्रता लिएको थियो। भारतीय खेलाडी लाल रम्माभराले गोल गर्दै थ्रीस्टारलाई अग्रता दिलाए। लालको डिबक्स बाहिरको फ्रिकिक प्रहारले सोझै जाली चुमेको थियो। लालको प्रहारलाई मनाङका गोलरक्षकले नियाल्नसमेत भ्याएनन्। पहिलो हाफमा १० गोलले पछि परेको मनाङले दोस्रो हाफको सुरुआतमै बराबरी गोल फर्कायो। ४९औं मिनेटमा अञ्जन विष्टले पेनाल्टीमा गोल गर्दै मनाङलाई खेलमा फर्काए। आफ्नो डिबक्समा अशोक खवासले अञ्जनलाई फल गर्दै लडाएपछि मनाङले पेनाल्टीको अवसर पाएको थियो। ६९औं मिनेटमा अञ्जनले व्यक्तिगत दोस्रो गोल गर्दै मनाङलाई अग्रता दिलाए। उनले कप्तान कमल श्रेष्ठले करिब ३० यार्ड लामो फ्रिकिक पासमा पोस्ट नजिकबाट हेड गोल गरेका थिए। त्यसपछि आक्रामक देखिएको थ्रीस्टारले ८३औं मिनेटमा बराबरी गोल गर्यो। थ्रीस्टारका उनै भारतीय खेलाडी लाल राम्माभराले व्यक्तिगत दोस्रो गोल गर्दै टोलीलाई हारबाट जोगाए। डिबक्सभित्र घम्साघम्सीबीच पाएको बललाई उनले गोल लाइनबाट जाली चुमाएका थिए। शनिबार मात्र थ्रीस्टारबाट खेलेका लाल राम्माभरा डेब्यु खेलमै दुई गोल गर्न सफल भए। मनाङका अञ्जन म्यान अफ दी म्याच भए। उनले १० हजार रुपैयाँ पुरस्कार पाए। यस बराबरीसँगै मनाङले शीर्ष स्थानमा उक्लने मौका गुमायो। सात खेलबाट १३ अंक बनाएको मनाङ तेस्रो स्थानमा छ। ११ अंक बनाएको थ्रीस्टार चौथो स्थानमा छ। शीर्ष स्थानमा रहेको आर्मी र दोस्रो स्थानमा रहेको मछिन्द्रको पनि समान १३ अंक नै छ। यसैगरी एन्फा कम्प्लेक्स मैदान सातदोबाटोमा शनिबार भएको अर्को खेलमा नेपाल पुलिस क्लब विजयी भएको छ। पुलिसले जाउलाखेल युथ क्लबलाई २० गोलले हरायो। पुलिसको जितमा सौजन राई र सुमन सुवेदीले एक एक गोल गरे। पुलिसले २७औं मिनेटमा सौजन राईको गोलमा सुरुआती अग्रता लिएको थियो। ४८औं मिनेटमा सुनमले गोल गर्दै पुलिसको अग्रता दोब्बर बनाए। पुलिसविद्ध जाउलाखेलले खासै प्रभाव जमाउन सकेन। पुलिसका सौजन राई म्यान अफ दी म्याच भए। उनले १० हजार रुपैयाँ पुरस्कार पाए। जितसँगै सात खेलबाट ११ अंक बनाएको पुलिस पाँचौं स्थानमा उक्लिएको छ। नौ अंक बनाएको जाउलाखेल छैटौं स्थानमा छ।
एमएम कप क्रिकेटको उपाधि आर्मीलाई,"इनरुवा : मनमोहन मेमोरियल एकदिवसीय राष्ट्रिय क्रिकेट प्रतियोगिताको उपाधि त्रिभुवन आर्मी क्लबले जितेको छ। आर्मी लगातार दोस्रो पटक च्याम्पियन बनेको हो। सुनसरीको इनरुवामा शनिबार सम्पन्न फाइनलमा आर्मीले नेपाल पुलिस क्लबलाई ८५ रनले हरायो। अघिल्लो वर्ष पनि आर्मीले पुलिसलाई नै पराजित गरेर उपाधि जितेको थियो। आर्मीले दिएको एक सय ८५ रनको लक्ष्य पछ्याउने क्रममा पुलिसले २४४ ओभरमा ९९ रनमै सम्पूर्ण विकेट गुमाउन पुग्यो। पुलिसका लागि कुशल भुर्तेलले सर्वाधिक ३१ रन, अमित श्रेष्ठले २३ रन तथा अनिल साहले २१ रन बनाउनुबाहेक अन्य ब्याट्सम्यानले दोहोरो अंकमा रन बनाउन सकेनन्। पुलिसलाई सानो योगफलमा समेट्न आर्मीका बायाँहाते स्पिनर सुशन भारीले चार विकेट लिए। ६ ओभरमा भारीले २४ रन खर्चिए। यस्तै अर्का स्पिनर साहब आलमले तीन विकेट लिए। कुशल मल्लले दुई विकेट तथा विक्रम सोबले एक विकेट लिए। यसअघि टस हारेर ब्याटिङ गरेको आर्मीले ४८५ ओभरमा एकसय ८४ रनमा सबै विकेट गुमाएको थियो। आर्मीको ब्याटिङमा कप्तान विनोद भण्डारीले सर्वाधिक ४० रन योगदान दिए। उनले ६६ बलमा चार चौका प्रहार गरे। यस्तै राजेश पुलामीले ३१ रन, राजु रिजालले २२ रन, विक्रम सोबले १५ रन, कुशल मल्लले १३ रन तथा रोहित पौडेलले ११ रन बनाए। पुलिसका स्पिनरद्वय ललित राजवंशी र सागर ढकाल तथा अफ स्पिनर दीपेन्द्र ऐरीले समान तीन विकेट लिए। ढकालले १० ओभरमा एक मेडन गर्दै २९ रन, राजवंशीले १० ओभरमा एक मेडन गर्दै ३२ रन तथा ऐरीले ९५ ओभरमा २७ रन खर्चिए। पवन सर्राफले एक विकेट लिए। फाइनल खेलको प्लेयर अफ दी म्याचसमेत आर्मीका सुशन भारी चुनिए। उपाधिसँगै आर्मीले चार लाख पाँच हजार रुपैयाँ तथा उपविजेता पुलिसले दुई लाख पाँच हजार रुपैयाँ प्राप्त गर्यो। प्रतियोगिताकै उत्कृष्ट खेलाडी आर्मीका सुशन भारी चुनिए। उनले ५५ हजार रुपैयाँ हात पारे। भारीले चार खेलमा कुल १५ विकेट लिए। यस्तै प्रतियोगिताको उत्कृस्ट बलर तीन खेलमा १४ विकेट लिएका सुदूरपश्चिमका विनोद लामा तथा उत्कृष्ट ब्याट्सम्यान चार खेलमा एक शतकसहित एक सय ९६ रन बनाएका त्रिभुवन आर्मी क्लबका कुशल मल्ल चुनिए। उत्कृष्ट बलर र उत्कृष्ट ब्याट्सम्यानले जनही २१ हजार रुपैयाँ प्राप्त गरे। विजेतालाई प्रमुख अतिथिका रूपमा नेकपाका प्रदेश १ इन्चार्च तथा पूर्व पर्यटनमन्त्री भीमप्रसाद आचार्य तथा विशिष्ट अतिथि मनमोहन मेमोरियल क्रिकेट सेन्टरका अध्यक्ष ठाकुर गैरे, इनरुवा नगरपालिकाका मेयर राष्ट्रिय खेलकुद परिषद्का सदस्य शम्भु आचार्यलगायतले पुरस्कार प्रदान गरे। मनमोहन मेमोरियल क्रिकेट सेन्टर प्रदेश १ ले आयोजना गरेको प्रतियोगितामा सातवटा प्रदेश, तीन विभागीय, मलेसियाको एक राष्ट्रिय टिम र एक आयोजक गरी १२ टोलीले भाग लिएका थिए।"
