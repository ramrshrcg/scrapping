शीर्षक,विवरण
आर्थिक विकासमा महिला,"नेपालको अर्थतन्त्रमा महिला सहभागिता अर्थपूर्ण छ। कृषि, घरेलु कामलगायत समाज र समुदायमा हुने हरेक क्रियाकलापमा ज्यालाविहीन कार्यमा महिलाको सक्रियता बढ्दो छ। राज्यले महिलाको ज्यालाविहीन कामलाई प्रत्यक्ष नगद प्रदान नगरे पनि उत्पादनशील कार्यलाई स्विकार्दै गार्हस्थ उत्पादनमा समावेश गरेको छ। यसले समानताको विषयलाई एक कदम अगाडि बढाएको रूपमा लिनुपर्छ। अर्थतन्त्रका महत्वपूर्ण आधारमा कृषि, उद्योग, व्यापार व्यवसाय, पर्यटन, पेसागत र वैदेशिक रोजगार आदि प्रमुख हुन्। कृषि क्षेत्रले कूल जनसंख्याको ६६ प्रतिशत रोजगार प्रदान गरेको छ। नेपालको कृषि प्रणाली व्यावसायीकरणमा जान सकेको छैन। परम्परागत आधारमा परिवारको बिहान र बेलुकाको छाक टार्ने काम मात्र हुँदा पनि गार्हस्थ उत्पादनमा करिब ३३ प्रतिशत योगदान छ। ६६ प्रतिशत कृषिमा संलग्न जनसंख्यामध्ये ७२ प्रतिशतमध्ये १० प्रतिशत महिलाको कृषि जमिनमा स्वामित्व रहेको तथ्यांकले देखाउँछ। महिला संलग्नताकै कारणले गार्हस्थ उत्पादनमा २८९ प्रतिशत योगदान पुर्याएको हो। परम्परादेखि नै महिलालाई ज्यालाविहीन कामदारका रूपमा काम गराउने र हेरिने प्रचलन आज पनि यथावत् छ। यस क्षेत्रमा महिलाको अर्थपूर्ण सहभागिता तथा नेतृत्व कायम राख्न राज्यले अन्तर्राष्ट्रिय स्तरमा गरेको प्रतिबद्धताले अर्थ राख्छ। दिगो विकासका लक्ष्य र सहस्राब्दी विकास लक्ष्यमा कम्तीमा पनि १३ वटा लक्ष्यले कृषि तथा लैंगिक समानताको अर्थ प्रस्ट हुन्छ। यो लक्ष्य प्राप्ति र अन्तर्राष्ट्रिय जगत्मा नेपालको छवि उच्च राख्ने नीतिको उचित कार्यान्वयनमा सजग हुन आवश्यक छ। संघले नीति निर्माण र कार्यान्वयनका लागि उत्तरदायित्व बहन गर्ने, प्रदेशले शिक्षा, स्वास्थ्य र समावेशीका अवधारणा कार्यान्वयन गर्ने र स्थानीय तहले प्रत्यक्ष लगानी गरी महिलाको आर्थिक विकासमा अभिवृद्धि गराउने जिम्मेवारी बहन गर्नु जरुरी छ। उद्योगको विकास र क्रान्तिका कुरा हरेक राजनीतिक पार्टीको चुनावी एजेन्डा र राजनीतिक पर्यायवाची शब्द बनेका छन्। उद्योग आर्थिक विकासको मेरुडण्ड हो। उद्यमशीलता, रोजगार, आर्थिक गतिशीलता र आर्थिक रूपान्तरणमा उद्योगको महत्वपूर्ण भूमिका हुन्छ तर औद्योगिकमैत्री वातावरण र सुशासन अभावमा उद्योगमा लगानी वृद्धिभन्दा लगानी जोखिम भएकाले घट्दो गतितिर उन्मुख छ। तैपनि यस क्षेत्रबाट गार्हस्थ उत्पादनमा झन्डै १४ प्रतिशत योगदान पुर्याएको छ। महिलाको सहभागिता खासगरी साना र घरेलु उद्योगमा आशालाग्दो अवस्था छ। ठूलाठूला उद्योगमा महिला सहभागिता नगन्य छ। नेपालको उद्यमी संख्या ३६ हजार ६ सय ४२ रहेकोमा महिला उद्यमी जम्मा १० हजार ७ सय ३८ मात्र। यसमा ठूलाभन्दा साना र मझौला उद्योग पर्छन्। अनौपचारिक क्षेत्र जस्तो महिला समूह, सामुदायिक वन, बाटो र सामाजिक कार्य, विवाह, व्रतबन्धलगायत धार्मिक क्रियाकलापमा महिला सहभागिताले उद्यमशीलताबाट आर्थिक उपार्जन गर्ने क्षेत्रमा समय अभावका कारण सहभागितामा स्वाभाविक कमी रहे पनि ससाना उद्योग भने महिलाले नै धानेको देखिन्छ। जस्तै हाते कपडा बुनाइ र सिलाइ, ड्राई फुडलगायत अचार, ससजस्ता साना तथा घरेलु उद्योगमा महिलाको सहभागिता बढ्दो छ। यस कार्यलाई व्यवसायीकरण र उचित बजार व्यवस्थापन गर्न सकिएमा अर्थतन्त्रमा टेवा पुग्न सक्छ। सरकारले १५ लाख समूहमार्फत विनाधितो महिलालाई ऋण दिने निर्णय प्रक्रियाले महिलालाई आकर्षित त गरेको छ तर यसको कार्यान्वयन तल्लो निकायसम्म पुग्न सकेको देखिँदैन। यसप्रति सरकार र सम्बन्धित निकायको ध्यानार्कषण आवश्यक छ। व्यापार व्यवसायको विकास नेपालको इतिहास १९५० सालसम्म भारत, तिब्बत र चीनसँग मात्र सीमित रहेकोमा २००७ सालदेखि बाह्य राष्ट्रसँगको सम्बन्ध विस्तार र अन्तर्राष्ट्रिय क्षेत्रमा नेपालले गरेको द्विपक्षीय सन्धिसम्झौताका कारण विस्तार हुँदै आएको छ। नेपालले व्यापार व्यवसायमा नाफा आर्जनभन्दा घाटा धेरै बेहोरिरहेको छ। केही साना मुलुकबाहेक ठूला मुलुक भारत, चीनलगायतका देशसँग व्यापार घाटाले नेपालको अर्थतन्त्रमा प्रतिकूल प्रभाव पर्दै जाने स्पष्ट देखिन्छ। यस क्षेत्रमा महिला परम्परागत घरायसी तथा घरेलु कामकाजमा व्यस्त तथा उत्पादनशील कार्यमा संलग्नता रहे पनि आर्थिकरूपले घरका प्रमुख पिता वा पतिमै आश्रित रहने अवस्थाबाट रूपान्तरण हुँदै एक दशकको अवस्थामा आइपुग्दा महिलाले अधिकारका दृष्टिले ठूलो फट्को मार्न सफल देखिन्छ। यसैकारणले पनि होला, व्यापारिक क्षेत्रमा महिलाको आकर्षण बढ्दो छ। शिक्षित महिलाको संख्यामा वृद्धिसँगै रोजगार, स्वरोजगारमा आर्कषण बढेको र व्यापार व्यवसायमा महिला उन्मुख भई आत्मनिर्भर हुने संख्यामा पनि थप वृद्धि भइरहेको छ। सानासाना व्यापार व्यवसायमा ७० हजार संख्यामा महिला रहेको अनुमान छ। भौगोगिक बनावट, प्राकृतिक विविधता, यहाँको विविध धर्म र संस्कृति, कला एवं इतिहास आदिले विश्वकै नजरमा निकै आकर्षक मानिन्छ नेपाल। यिनै विविधता नै पर्यटकका लागि गन्तव्यस्थल भएको र यसबाट प्रचुर आयआर्जनको सम्भावना बोकेको क्षेत्र हो पर्यटन। पर्यटकीय क्षेत्रमा महिलाको सहभागिता उत्कृष्ट छ। घरमै बसेर पर्यटकको खानपान र बसाइ व्यवस्थापनमा महिलाको योगदान महत्वपूर्ण भएको तर यसबाट प्राप्त आर्थिक स्रोत परिचालनमा एकल निर्णय गर्ने क्षमता र अवसरबाट भने महिला वञ्चित देखिन्छ। भ्रमण वर्ष २०२० अवधारणाले के उपपब्धि हासिल गर्छ, हेर्न बाँकी छ। नेपालबाट प्रतिवर्ष पाँच लाख व्यक्ति वैदेशिक श्रमबजारमा पुगेको तथ्यांकले देखाउँछ। मुलुकमा रोजगारविहीन रहनुपर्दा वैदेशिक रोजगारको आकर्षण उच्च छ। तथ्यांकअनुसार ४३ लाख युवा औपचारिक तथा अनौपचारिक वैदेशिक रोजगारमा गएका छन्। यसअनुरूप जम्मा ५ प्रतिशत मात्र दक्ष कामदार रहेको र अन्य अदक्ष भएकै कारण आर्थिक बचत गर्न सकेका छैनन्। देशमा भित्रिने रकम विप्रेषणले देशको गार्हस्थ उत्पादनमा ९ प्रतिशत थप योगदान पुर्याएको छ। वैदेशिक रोजगारमा पनि महिलाको संख्या बढ्दो छ। देशको अर्थतन्त्रमा जोडिने विप्रेषणमा महिलाको पनि उत्तिकै भूमिका छ। तर विदेशमा महिला कामदारमाथि हुने हिंसाले वैदेशिक रोजगार क्षेत्र भने महिलाका लागि जोखिमपूर्ण छ। नेपाल सरकारले रोजगारका विभिन्न देशसँग द्विपक्षीय सम्झौता गर्दा महिला कामदारका सम्बन्धमा उनीहरूको सुरक्षा विषय र क्षतिपूर्तिसमेत कायम हुने गरी सम्झौता गर्नुपर्ने हुन्छ। देशमै उपयुक्त रोजगार व्यवस्थाको वातावरण महिलाका लागि तयार गर्न सकेमा वैदेशिक रोजगारले भित्याएका सामाजिक र सांस्कृतिक विकृति अन्त्य हुन सक्छ। यसका लागि देशले विभिन्न अन्तर्राष्ट्रिय सभासम्मेलनमा हस्ताक्षर गरी प्रतिबद्धता जाहेर गरेका विषयमा मात्र विशेष ध्यान दिने हो भने आर्थिक, सामाजिक रूपान्तरण यथाशीध्र हुन सक्छ। जस्तो बजेट विनियोजनमा लैंगिक उत्तरदायी बजेट समावेश र कार्यान्वयनमा जोड दिइयो भने आमूल परिवर्तन आउन सक्छ। लैंगिक उत्तरदायी बजेट तर्जुमा लैंगिक उत्तरदायी बनाउने महत्वपूर्ण औजार हो। लैंगिक उत्तरदायी बजेट कार्यान्वयनका लागि स्रोतको सुनिश्चितता अपरिहार्य हुन्छ। लैंगिक उत्तरदायी बजेट सन् १९९५ मा संयुक्त राष्ट्रसंघले चीनको बेइजिङमा आयोजित चौथो विश्व महिला सम्मेलन (बेइजिङ सम्मेलन) ले लैंगिक मूल प्रवाहीकरणलाई प्रमुख रणनीतिका रूपमा लिई १२ वटा क्षेत्रमा परिवर्तनको प्रतिबद्धता व्यक्त गरेको थियो। पछिल्लो सम्मेलनमा समीक्षा गर्दा वित्तीय विनियोजन नभएकाले अपेक्षाकृत उपलब्धि हासिल हुन नसकेको निष्कर्ष निकालेको थियो। तत्पश्चात् लैंगिक समानता हासिल गर्न बजेट व्यवस्था गर्नुपर्ने महसुस भई लैंगिक उत्तरदायी बजेट तर्जुमा विधिको प्रयोगमा विश्वको ध्यानाकृष्ट भएको छ। केही समययता नेपालले महिला विकासका लागि आर्थिक सशक्तीकरणको महत्वलाई अंगीकार गर्दै आएको र सरकारको आर्थिक रणनीतिमा लैंगिक बजेटलाई पनि समावेश गरेको छ। तर बजेट कार्यान्वयनमा विभिन्न कानुनी र नीतिगत, संस्थागत र संरचनागत, स्रोतसाधन र व्यवस्थापकीय समस्याका कारण नेपालमा लैंगिक उत्तरदायी बजेटले अपेक्षित उपलब्धि हासिल गर्न सकेको छैन। लैंगिक उत्तरदायी बजेट विनियोजन प्रभावकारी नहुँदा महिला पुरुषको तुलनामा शिक्षा, स्वास्थ्यलगायतका आधारभूत जीवनोपयोगी सुविधाबाट वञ्चित छन्। पछिल्लो आँकडाअनुसार २८४५ प्रत्यक्ष र परोक्ष लैंगिक बजेट विनियोजन भएको छ। तर लैंगिक बजेट कार्यान्वयनमा राज्यको कुनै पनि अंग गम्भीर र उत्तरदायी देखिँदैन। लैंगिक बजेटको परिचालन महिलाको शिक्षा, स्वास्थ्य, आर्थिक उपार्जनमा गर्नुपर्ने जसबाट ग्रामीण महिला स्वास्थ्य र शिक्षाको पहुँचबाट टाढा नरहोस् भन्ने भएकाले बजेटको प्रभावकारिता बढाउँदै लैजान आवश्यक छ। नेपालको संविधान २०७२ अनुसार संघीय लोकतान्त्रिक गणतन्त्र नेपाल राज्यको तीन तह, संघ, ७ प्रदेश र ७५३ स्थानीय तह निर्माण भइसकेको छ। तीनै तहको निर्वाचन र वैधानिक सुनिश्चितताका आधारमा समावेशी संरचना सम्बन्धित अधिकारसमेत प्रत्यायोजन गरेको छ। महिलाको स्थानीय तहमा ४० प्रतिशत र राज्यको सबै निकायमा एकतिहाइ समावेशीको सुनिश्चितता भए पनि उक्त कार्यमा सरकार र यसका निकाय गम्भीर छैनन्। आधाभन्दा बढी जनसंख्या ओगटेका महिलाको आर्थिक अवस्थामा केही सुधार आए पनि समग्र आर्थिक बाँडफाँटमा असमानता नै छ। राज्यको तीन तहका निकायको आपसमा आफ्नो क्षेत्रको अधिकार र कार्यमा सहकार्य अभाव देखिन्छ। बजेट विनियोजनमा लैंगिक उत्तरदायी बजेटको केन्द्रीय नीति तथा कार्यक्रम रहेको तर प्रदेश र स्थानीय निकायले यस कार्यको अभिभारा लिएको छैन। लैंगिक बजेट महिलाको शिक्षा, स्वास्थ्य र महिलाले गर्दै आएका कृषि व्यावसायिक तालिम, ससाना घरेलु उद्योग सञ्चालनमा सहयोग र अनुदान आदिको व्यवस्थाभन्दा समग्र खानेपानी व्यवस्थापन, सिँचाइ आदिलाई पनि लैंगिक बजेटमै परिभाषित गरेका उदाहरण प्रशस्त छन्। तसर्थ संघले नीति निर्माण र कार्यान्वयनका लागि उत्तरदायित्व बहन गर्ने, प्रदेशले शिक्षा, स्वास्थ्य र समावेशीका अवधारणा कार्यान्वयन गर्ने र स्थानीय तहले प्रत्यक्ष लगानी गरी महिलाको आर्थिक विकासमा अभिवृद्धि गराउने जिम्मेवारी बहन गर्नु जरुरी छ। यसरी सबै निकायको सहकार्यबाट गरिबीको रेखामुनि रहेका जनसंख्याको ठूलो संख्या महिला भएकाले उनीहरूको आर्थिक उत्थानले मात्र देश विकास र समृद्धिमा टेवा पुग्नेछ। राज्यका हरेक निकायमा समानुपातिक समावेशीको अवधारणालाई कानुनीरूपले मान्यता प्रदान गरे पनि दिगो आर्थिक विकासमा समावेशी नीति कार्यक्रम खासै लागू भएको छैन। दिगो आर्थिक विकासमा गरिबी निवारण प्रमुख हो। औसत २९ प्रतिशत नेपालको जनसंख्या गरिबीको रेखामुनि पर्छन्। त्यसैगरी ३३ प्रतिशत गाउँको जनसंख्या त्यसमा पनि महिला गरिबीको रेखामुनि पर्छ, जो स्वास्थ्य, शिक्षा, भोकमरी, रोजगार अभावका साथै असमान सामाजिक वातावरणमा जिउन बाध्य छन्। यसर्थ राज्यले अंगीकार गर्ने आर्थिक नीति, गरिबको उत्थानलाई केन्द्रविन्दुमा राखी आर्थिक समृद्धिको हिस्सेदारमा सबै नागरिकलाई बराबरी वा समानरूपमा वितरण प्रणालीको विकास गर्न जरुरी छ। आर्थिकरूपले पिछडिएका वर्ग, जाति र क्षेत्रमा समावेशी आर्थिक अवधारणाअनुसार ग्रामीण जनताको विकास, गरिब किसानको पहँुचमा सुविधायुक्त कर्जा, साना तथा मझौला स्तरका कार्य तथा उद्यमलाई प्रोत्साहनस्वरूप अनुदान र सहयोग, कामदारका लागि स्वस्थ्य समान वातावरण, स्वास्थ्य बिमा, सार्वजनिक क्षेत्रमा लगानीको नीति तथा कार्यक्रम अवलम्बन गर्दा सबै नागरिकलाई न्याय र आर्थिक समृद्धिमा सबैको बराबर हिस्सा रहने भएमा मात्र गरिबी निवारण हुन सक्नेछ। तब मात्र दिगो विकासको लक्ष्य हासिल गर्न सकिनेछ। मुलुकको आर्थिक वृद्धि र विकासका लागि देशमा भएका कृषि, उद्योग, पर्यटनलगायत अन्य जलस्रोत, निजी क्षेत्रको पनि प्रभावकारी योगदान रहेकाले यस क्षेत्रमा राज्यको पर्याप्त लगानी आवश्यक देखिन्छ। कृषि क्षेत्रलाई आधुनिकीकरण, यान्त्रीकरण, बजारीकरण तथा व्यवसायीकरण आदिमा लैजान राज्यले व्यावहारिक र प्रभावकारी नीतिगत व्यवस्था जस्तै लगानीमैत्री वातावरण, औद्योगीक शान्ति सुव्यवस्था कायम गरी कार्यान्वयनमा जोड दिनुपर्छ। अन्त्यमा, नेपाल पक्ष भई अनुमोदन गरिएका अन्तर्राष्ट्रिय अनुबन्धअन्तर्गत दिगो विकास र सहस्राब्दी लक्ष्यका केही विषयमा नेपालले महत्वपूर्ण उपलब्धि हासिल गर्न सकेको छ भने केहीमा आंशिक प्राप्ति र केही विषय सुरु नै गर्न नसकेको अवस्था छ। लक्ष्यमा पुग्न नसकेका विषयमा गरिबी र भोकको निवारण, समानता, समावेशी, द्रूतगतिको सहरीकरणको प्रतिकूलता, अस्तव्यस्त सहर, स्वस्थ वातावरण, विप्रेषणमा निर्भर आर्थिक अवस्था, भ्रष्टाचार शून्यता आदि विषयलाई सन् २०३० सम्ममा पूरा गर्ने प्रतिबद्धता नेपालले जाहेर गरेको छ। यी प्रतिबद्धता पूरा गर्न राज्यका सबै निकाय सचेत र गम्भीर हुनुका साथै कार्यशैलीको गतिमा वृद्धि र उदारता अपनाउनुपर्छ। (डिना नेपाली कांग्रेसकी केन्द्रीय सदस्य हुन्।)"
कालापानी : अभी नहीं तो कभी नहीं,"यसअघि एउटा प्रान्तका रूपमा रहेका जम्मु र कश्मीरलाई दुई अलग राज्य बनाउने मोदी सरकारको आफ्नो आन्तरिक राजनीतिलाई नक्सामार्फत निकास दिने सन्दर्भमा भारतले प्रकाशित गरेको नक्साले नेपालका सडकहरूमा तरंग ल्याएको हप्तौं बितेको छ। कालापानी विवाद नेपाल र भारतबीच लामो समयदेखि कायम सीमा विवादमध्ये सबभन्दा जटिल देखिएको विवाद भएकोमा दुईमत नहोला। भारतभित्र यसबारेमा यसपटक खासै बहस र छलफल भएको देखिएन तर यो विषय नेपालमा एक नयाँ विषयसरह बनेर नेपाली जनजनमा पुगेको पाइयो। सामाजिक सञ्जालमार्फत कहाँ, कति र कसरी सीमा विवाद भएको रहेछ भन्ने तथ्यमा समेत आफ्नो सहज र सरल पहुँच भएको अवस्थामा यसपटक इतिहासमै धेरै नेपालीले यसबारेमा सुसूचित भए, जुलुस निकाले, सामाजिक सञ्चाल र उपलब्ध अन्य माध्यममार्फ आफ्नो मत राखेर काठमाडौंमा रहेको आफ्नो नेतृत्वलाई आआफ्ना बुझाइअनुरूप सुझाव पनि दिए। यसै जनदबाबका बीचमा काठमाडौंमा सर्वपक्षीय बैठक पनि भयो र सीमा विषयमा देशका सम्पूर्ण राजनीतिक दल एक ढिक्का भएर नेपाल सरकारलाई साथ दिएर अगाडि जाने भनियो। आज यो विषय उठान भएको दुई महिनामा हामी कहाँ पुग्यौं त? नेपालमा भर्खरै राष्ट्रियसभाले यस विषयमा संकल्प प्रस्ताव पास गरेको छ भने प्रतिनिधिसभामा पनि यसबारेमा बहस भए। प्रधानमन्त्री ओलीले छिमेकीहरूले नेपाली भूमिबाट आफ्ना सेना हटाउनुपर्छ भनेर पार्टी पंक्तिमा सम्बोधन गरेको देखियो भने नेकपाका अर्का नेता तथा हाल कार्यकारी अध्यक्षको भूमिकामा रहेका प्रचण्डको यो विषय अन्तर्राष्ट्रियकरण गर्ने बेला नभएको भन्ने रटान। काठमाडौंमा रहेका भारतीय राजदूतलाई फोन गरेर यो विषय प्रवेश गरेका प्रमुख प्रतिपक्षी दलका नेताले भने यसपटक अलिक अगाडि बढेर नेपाललाई पाकिस्तानसरह व्यवहार गर्न खोजेको भन्दै भारतविरुद्ध आक्रोश मात्र पोखेनन्, नेपालका प्रधानमन्त्रीको सल्लाह र सहमतिमा भारतले नयाँ नक्सा सार्वजनिक गरेको आरोप पनि लगाए। सम्बन्ध कमजोर भएका बेला अमेरिका, चीन या अन्य युरोपेली शक्तिले नेपालमा खेल्न खोज्यो भने पनि त्यसलाई काउन्टर दिन देशको जनमत तयार हुन्न भन्ने हेक्का राख्न आवश्यक छ। यसबीचमा भारतीय समकक्षी मोदीले सन् २०१९ मा नेपाल र भारतको दुईपक्षीय सम्बन्धले नयाँ उचाइ प्राप्त गरेको र नयाँ वर्ष अर्थात् २०२० मा यो अरू सुमधुर हुने भन्ने भनाइसहित नेपालका प्रधानमन्त्रीलाई फोन गरेको सुन्न पाइयो। फोनवार्ताका सन्दर्भमा नेपाली प्रधानमन्त्रीको कार्यालयमार्फत यो पनि भनियो कि सीमा विवादबारेमा कुनै कुरा राखिएन, तर मोदीलाई नेपाल भ्रमणको निमन्त्रणा भने दिइयो। मोदीले यसबारेमा कहींकतै नबोले पनि भारत सरकारका तर्फबाट भने दुईदुईपटक पत्रकार सम्मेलन गरेर भारतले आफ्नो आन्तरिक नक्सा संशोधन गर्दा नेपालतर्फको सिमानामा कहींकतै हेरफेर गरेको छैन भन्ने भनाइ आइरहेको छ। यी सबै परिस्थितिलाई कसरी विश्लेषण गर्ने? कतिपय व्यवहार हेर्दा लाग्छ, नेपाली नेतृत्वले यसलाई विगतकै झैं खासै फरक नपर्ने विषयका रूपमा लिएको छ। कतिपय नेतृत्वमा रहेकाहरूले त यो अहिलेको नेतृत्वका कारण आएको विवाद नभएको भन्ने प्रकारको हल्का टिप्पणीमा रमाइरहेको पाइन्छ। नेपाली नेतृत्वको यही रबैयाले नेपालमा यतिविधि गरमागरम बहस भएको विषय भारतभित्र छलफलमा खासै आएन। नेपालमा यो विषयको उठान भइरहँदा केही स्थानमा उपचुनाव पनि यही बेलामा परेको संयोगले पनि होला, यहाँको विरोधको कारणबारे छलफल गर्न चाहने कतिपय भारतीयलाई त्यहाँको संस्थापनले यो विवाद केही होइन, त्यहाँ उपचुनावका सन्दर्भमा विगतमा झैं आफ्नो आन्तरिक मतदातालाई प्रभावमा पार्न दलहरूले उछालेको नारा मात्र हो भनेर टार्न सफल भए। नेपालभित्रको बहस र तयारीलाई सूक्ष्म विश्लेषण गर्दा जनस्तरमा यत्रो दबाब भइरहेको देशको सिमाना जस्तो संवेदनशील विषयलाई पनि काठमाडौंले अति नै हल्कारूपमा लिइरहेको भन्न सकिन्छ। यसपटक अलिक चर्को रूपमा देखिएको कांग्रेस नेतृत्वले पनि यो विषयलाई उपचुनावमा मात्र भजाउन खोजेको भन्ने कुरा नेतृत्वका पछिल्ला व्यवहारबाट विस्तारै प्रमाणित भइरहेका छन्। त्यस्तै सरकारले पनि आजसम्म यो विषय भारतीय प्रधानमन्त्री मोदीका कानमा पुर्याउन नसक्नु, बल्लतल्ल नयाँ वर्षका सन्दर्भमा मोदीले सुरु गरेको टेलिफोन वार्तामा समेत यो विषयको उठान हुन नसक्नु, भारतीय विदेश मन्त्रालयले प्रवक्तामार्फत सीमा विवादका सन्दर्भमा राखेका धारणाबारे नेपाल सरकार मौन रहनुलगायतका घटनाले यो सरकारको संवेदनहीनतालाई प्रस्ट गर्छ। कुरा उठ्न सक्छऔ नयाँ वर्षको शुभकामना आदानप्रदानको सन्दर्भको टेलिफोन वार्तामा यस्ता विषयको उठान आफैंमा कति कूटनीतिक हुन्थे होलान् भनेर। पक्कै त्यो मात्र साइत होइन, तर प्रधानमन्त्री कार्यालयले यस विषयमा आजसम्म कुनै कदमै चाल्न नसक्ने अवस्था किन र कसरी आयो त भनेर प्रश्न गर्न ढिलाइ भएन त? के प्रधानमन्त्रीले छिमेकीहरूले अब उनीहरूका सेना फिर्ता लैजानुपर्छ भन्ने प्रकारको सोलोडोलो जवाफ दिएर मात्र पुग्छ त? वर्ष २०१९ ले नेपालऔभारत सम्बन्धमा नयाँ उचाइ दियो भन्ने मोदीको सन्देशलाई हमा ह मात्र मिलाउँदा कालापानी विवाद पनि अब छैन भन्न त खोजिएको होइन भन्ने तर्क गर्न पनि सकिन्छ। सीमा विवादका सन्दर्भमा पहल गर्नेछु भनेर सर्वपक्षीय बैठकमा गरेका वाचा पूर्वप्रधानमन्त्री माधव नेपाललाई यस विषयमा वार्ता गर्न पठाउने भन्ने हल्ला मात्र फिँजाउनमा सीमित सरकारको यसबारेको पहल कुन तहमा कसरी भए भन्ने कुराको जानकारी जनताले खोजिरहेको अवस्थामा नयाँ वर्षकै सन्दर्भमा पनि यो कुरा संवेदनशील हो र यसमा पहलका लागि प्रधानमन्त्रीका तर्फबाट यो गरियो भन्न सकिन्थ्यो भन्ने हो। सारमा भन्दा कालापानी विवाद विभिन्न कारणले एकपटक फेरि नेपालमा जोडतोडका साथ उठ्यो। नेपाली जनजनले यसमा सरकार र नेतृत्वलाई घच्घच्याए, अगाडि बढ, हामी साथ छौं भन्ने सन्देश दिए। तर काठमाडौं यसपटक विगतमा भन्दा अरू चिसो र कमजोर रूपमा प्रस्तुत भयो। सरकारले दिल्लीसम्म यो कुरा राम्ररी पुर्याउने प्रयास गरेन। प्रधानमन्त्री या परराष्ट्रमन्त्रीको तहबाट यो विवादबारेमा एक फोन या पत्रसमेत भारतीय समकक्षीसमक्ष गएन। अन्य सामान्य अवस्थामा सरह परराष्ट मन्त्रालयको तहबाट केही भएको देखाउन खोजियो। मतलब, यो सरकारले सीमा विवादलाई एक असामान्य परिस्थिति भएको मानेन र सामान्य अवस्थामा सरह व्यवहार गर्न खाज्यो भन्न सकिन्छ। नेकपाका अर्का अध्यक्ष, अध्यक्षका प्रत्यार्थी माधव नेपाल तथा प्रमुख प्रतिपक्षी नेताहरूले के गरे त भनेर हेर्ने हो भने प्रचण्ड पनि यो विषय अन्तर्राष्ट्रियकरण गर्ने बेला नभएको रटानबाहेक अगाडि बढेनन्। हो, अन्तर्राष्ट्रियकरण गर्ने बेला नभएको भन्नेमा पंक्तिकार पनि सहमत छ। तर उनको तहबाट भारतीय संस्थापनलाई यो गम्भीर विषय भएको र यो हल नगर्दा नेपाल र भारतको जनस्तरको सम्बन्धमा अरू दरार आउँछ भनेर कन्स्ट्रक्टिभ पहल आवश्यक थिए। सत्तारूढ भारतीय जनता पार्टी तथा अन्य दलहरूलाई यसबारेमा पत्र लेख्न र यसको गाम्भीर्य स्पष्ट्याउन आवश्यक थियो। बेला न कुबेला भेनेजुएलालाई नेपाल मामलामा छिराउने प्रचण्ड र माधव नेपालहरूलाई भारतीय समकक्षीहरूसँग यसबारेमा सौहार्दपूर्ण वातावरणमा समस्याबारे छलफल गर्ने पहलका काम गर्न किन र केले रोक्यो भन्ने प्रश्न पनि सान्दर्भिक छ। जहाँसम्म देउवाको कुरा छ, उनले चुनावताका गरेका भाषण त्यसपछि कतै उठान नगरेको बरु ती भाषणले कतै मेरोबारेमा भारतविरोधीको इमेज नजाओस् भनेर ड्यामेज कन्ट्रोलतिर लागेजस्तो देखियो। कार्यकाल पूरा गरेको फर्कंदै गरेका भारतीय राजदूतको बिदाइमा व्यस्त नागरिक समाज पनि पुनः बल्झिएको कालापानी समस्याले नेपाली जनतामा बढेको भारतविरोधी भावना हाम्रो नेतृत्वले त दिल्ली पुर्याउन सकेन, तपाईंले पुर्याइदिनुस् र नेपालऔभारत सम्बन्ध सुधारका लागि अत्यावश्यक विषय हो भन्ने हिम्मतको बदला यो विषय नै उठान नगरेर राजदूतको चाकडीमा व्यस्त हुन्छ। यी सबै चाला हेर्दा जनस्तरबाट यो विषय सडकमा पिकमा पुर्याउँदै गर्दा विस्तारै थकाउने, विषयान्तर गराउने र बिर्साउने रणनीतिमा काठमाडौंको मुड देखिएको छ। अहिलेसम्म कालापानी विवादमा जेऔजे भए र हुँदै आएका छन्, त्यसले के देखाएको छ भने अब कालापानी, लिम्पियाधुरा तथा लिपुलेकका बारेमा नेपाल खासगरी काठमाडौंको राजनीतिक तप्का पहल गर्न तयार छैन। भारत वर्षौंदेखि त्यो क्षेत्र आफ्नो भएको प्रमाणित गर्न लागेको लाग्यै गरेको अवस्था र हामी यसरी कूटनीतिक प्रयासमा समेत खुट्टा कमाउने अवस्थामा जनताले कतिञ्जेल यो विषय बचाउन सक्लान् र? नेपाली नेतृत्व यत्रा विवादका विषयमा पनि किन समकक्षीसँग कुरा राख्न सक्दैन या चाहँदैन होला भनेर पनि बहस गर्न आवश्यक छ। समस्या समाधानले मात्र दुईपक्षीय सम्बन्ध राम्रो हुने हो र त्यसबारेमा स्पष्टता र कन्स्ट्रक्टिभ पहल गर्दा भारत बेखुसी हुने र ती नेतालाई कालोसूचीमा राख्ने काम गर्ला र? गल्ती औंल्याइदिने काम यथार्थमा मित्रको काम होइन र? तर महेन्द्रदेखि वर्तमानका प्रधानमन्त्री र नेकपाका कार्यकारी अध्यक्षजस्ता राष्ट्रवादी का छवि बनाएकाहरू पनि नेपाल र भारतबीचका समस्याबारेमा अमूर्त कुरा मात्र गरेर किन उम्किन खोजे होलान् भन्ने यक्षप्रश्न भएको छ। सम्बन्धलाई नयाँ उचाइमा पुर्याउन समस्या विनानिकास टार्न खोज्ने होइन, यसो गर्दा नेपालमा भारतविरोधी भावना अझ झाँगिन्छ। यसरी सम्बन्ध कमजोर भएका बेला अमेरिका, चीन या अन्य युरोपेली शक्तिले नेपालमा खेल्न खोज्यो भने पनि त्यसलाई काउन्टर दिन देशको जनमत तयार हुन्न भन्ने हेक्का राख्न आवश्यक छ। नेपालमा साइबर अपराधमा समातिएका चिनियाँ नागरिकका सन्दर्भमा चीन हावी हुन खोजेको घटना होस् या केही समयदेखि बढी नै सक्रिय देखिएको अमेरिकाका गतिविधि, यस्ता गतिविधिका बारेमा जनस्तरको बहसै नहुने अवस्थाको सर्जक नेपाल र भारतबीचमा थाँती रहेका समस्या नै हुन् भन्ने कुरा भारतीय संस्थापन र त्यसलाई रिझाउने खाजेको नाटक गर्ने काठमाडौंले बुझ्न आवश्यक छ। भारत र चीनका कारण उपस्थित नयाँ परिस्थितिमा नेपाल, भारत र दक्षिण एसियाकै राजनीतिक शक्ति सन्तुलन हेर्दा यसपटक नेपालको उच्च नेतृत्वले दह्रो भएर भारतसमक्ष यो समस्या राख्न सकेको भए नेपालका पक्षमा निर्णय आउने सम्भावना थियो र अझै पनि बाँकी छ। नत्र कालापानी सम्स्या अभी नहीं त कभी नहीं मा पुगेको देखिन्छ।"
प्रशासनमा व्यावसायिकताको प्रश्न,"विगत केही समययता नेपालमा उच्चस्तरीय राजनीतिक नेतृत्वबाट प्रशासनले आफूलाई सहयोग नगरेको मात्र होइन कि शासकीय प्रणालीका मूलभूत मुद्दाको जानकारी नै नराखेको जस्ता गुनासा अभिव्यक्त भएका छन्। यो चिन्ताको विषय हो। राजनीतिक नेतृत्व र सार्वजनिक प्रशासनको व्यावसायिकता (प्रोफेसनालिज्म) का बीच बलियो तादात्म्य रहेन भने विकासको कार्यसूची कुण्ठित हुन जान्छ। सार्वजनिक प्रशासनको असहयोगको चर्चा चलेको प्रसंगमा एकजना बेलायती प्रधानमन्त्री (हेरोल्ड विल्सन) को स्मरण हुन्छ। सन् १९६० को दशकको अन्त्यतिर दुईदुईपटक बेलायतका प्रधानमन्त्री भएका विल्सनलाई प्रशासनको र खासगरी सुरक्षा संयन्त्रको सहयोग नभएको अनुभव गरिएको थियो। तर उनी आफैंले भने यसलाई बाहिर ल्याएनन्। यद्यपि आफ्नो दोस्रो कार्यकालमा स्वास्थ्यको कारण देखाई उनले प्रधानमन्त्री पदबाट राजीनामा दिए। यसले के देखाउँछ भने नेतृत्व सम्हाल्ने व्यक्तिले आफ्नो सहयोगका लागि तर्जुमा गरिएका संस्थाबाट सहयोग पाएन भनेर सार्वजनिक अभिव्यक्ति दिनु राजनीतिक परिपक्वता होइन। यहाँनेर सहजै बुझ्न सकिने विषय विशुद्ध व्यावसायिकता र राजनीतिक कार्यशैलीका बीच यदाकदा टकराव हुन्छ नै। एउटा विशेषज्ञ चिकित्सकलाई आफ्नो बिरामीको शल्यक्रिया छिटो गर वा यो तरिकाबाट गर भनी उनको राजनीतिक सुपरिवेक्षकले भन्न मिल्दैन। किनभने शल्यक्रियाको प्राविधिक पक्षको जिम्मेवारी सम्पूर्णरूपमा चिकित्सकको हुन्छ। सार्वजनिक प्रशासनमा काम गर्ने व्यावसायिक विशेषज्ञलाई पनि यस्तै अर्थमा हेर्नुपर्ने हुन्छ। यद्यपि यस क्षेत्रको व्यावसायिकता र चिकित्सा विज्ञानका क्षेत्रमा देखिने व्यावसायिकताबीच फरक छ। सार्वजनिक प्रशासनमा व्यावसायिकताको बहस झन्डै ५० वर्ष पुरानो छ। नेतृत्व सम्हाल्ने व्यक्तिले आफ्नो सहयोगका लागि तर्जुमा गरिएका संस्थाबाट सहयोग पाएन भनेर सार्वजनिक अभिव्यक्ति दिनु राजनीतिक परिपक्वता होइन पहिलेपहिले प्रशासन चलाउन सामान्य ज्ञान भएको जोसुकैले पनि सक्छ भन्ने मान्यता थियो। सार्वजनिक प्रशासनले समेट्नुपर्ने विकासका मुद्दाको जटिलता बढ्दै गएका बेला यस क्षेत्रमा पनि व्यावसायिकता आवश्यक पर्न थालेको हो। यसै क्रममा सार्वजनिक प्रशासन क्षेत्रमा महत्वपूर्ण बौद्धिक नेतृत्व प्रदान गर्ने ड्वाइट वाल्डो जस्ता अमेरिकी विद्वानले त प्रशासनिक राज्य को परिकल्पनासमेत गरेका छन्। अर्थात् राज्यप्रणालीमा प्रशासनले केन्द्रीय भूमिका खेल्छ भन्ने विषयमा उनीहरूले जोड दिएका छन्। यसै प्रसंगमा एक पाइलो अघि सरेर अर्का विद्वान् फ्रेडरिक मोसरले त सम्पूर्ण राज्यप्रणालीलाई नै एक व्यावसायिक संस्थाका रूपमा हेरिनुपर्ने मान्यता राखेका छन्। त्यसो त हालैका वर्षमा राजनीतिक नेतृत्वमा व्यावसायिक प्रशासनप्रति गुनासो गर्ने प्रचलन अन्य मुलुकमा पनि देखिन्छ। अमेरिकामा राष्ट्रपति डोनाल्ड ट्रम्पले सीआईए, एफबीआईजस्ता व्यावसायिक अर्थमा उत्कृष्ट ठहरिएका संस्थाहरूको खुलेरै विरोध गर्नुले उक्त कुराको पुष्टि हुन्छ। इटाली, अस्ट्रिया, निदरल्यान्डस् र भारतमा हालै सम्पन्न निर्वाचनले पनि सार्वजनिक प्रशासनको व्यावसायिकतालाई प्रत्यक्ष वा परोक्ष रूपमा चुनौती दिएका छन्। राजनीतिक नेतृत्वमा मात्र होइन, सर्वसाधारण नागरिकमा पनि विशेषज्ञ हरूप्रति गहिरो असन्तुष्टि देखिन थालेको छ। उनीहरूको गुनासो केमा केन्द्रित छ भने निर्वाचन प्रक्रियाबाट नआएका र जनउत्तरदायित्व निर्वाह गर्नुपर्ने बाध्यता नरहेका विशेषज्ञहरूले राज्य सञ्चालन प्रक्रियामा निर्णायक भूमिका खेल्ने गरेका छन्। अमेरिकामा अर्थतन्त्रको मेरुदण्ड भनेर बुझिने वाल स्ट्रिट कब्जा गर भन्ने अभियान त्यहाँ मात्र सीमित छैन, अन्य विकसित र औद्योगिक मुलुकमा पनि यसको असर देखियो। अर्थात् विशेषज्ञहरूलाई तह लगाउनुपर्छ भन्ने आन्दोलनमा धेरै नागरिक समुदायको समर्थन रहेको देखिएको छ। ड्वाइट वाल्डोले भने झैं प्रशासनिक राज्यको अवशान हुन थालेको त होइन? तर यसले मात्र व्यावसायिक प्रशासनको मान्यतालाई चुनौती दिन सक्दैन। व्यावसायिक प्रशासनलाई मुख्यतः दुई अर्थमा बुझ्न सकिन्छ। एकातिर यसलाई प्रशासनिक कार्यसम्पादन बढाउने माध्यमका रूपमा र अर्कातिर निष्ठा र मूल्यहरूमा समर्पित रहने प्रतिबद्धताका अर्थमा बुझ्न सकिन्छ। यसो हो भने राजनीतिक नेतृत्वले प्रशासनको व्यावसायिकतालाई लिएर खासै चिन्ता लिनु पर्दैन। वस्तुतः राजनीतिक नेतृत्वले लिएका निर्णय कार्यान्वयन गर्दा व्यावसायिक प्रशासनले एक कोरियोग्राफरको भूमिका मात्र निर्वाह गर्ने हो। दर्शकका अगाडि नाच देखाउने त राजनीतिक नेतृत्वले नै हो। यहाँनेर खासमा व्यावसायिकता भनेको के हो त भनेर हेर्नुपर्ने हुन्छ। कुनै एउटा संस्था वा व्यक्तिको व्यावसायिकता तीनवटा आधारमा परीक्षण गरिन्छ विषयवस्तुको गहिरो ज्ञान, संस्थागत पहिचान र पेसागत आचरण। विषयवस्तुको गहिरो ज्ञानका सन्दर्भको अध्ययन गर्दा के बुझिन्छ भने ज्ञानको क्षेत्र र उपक्षेत्रहरूको विकास भइरहेको छ। चिकित्सा विज्ञानको उदाहरण लिएर भन्ने हो भने अत्यन्त साँघुरो क्षेत्रमा असाध्य गहिरो ज्ञानको आवश्यकता पर्ने प्रवृत्ति बढ्दो छ। यही कुरा अन्य क्षेत्रमा पनि लागु हुन्छ। यसो हो भने सार्वजनिक प्रशासनसँग आबद्ध विशेषज्ञहरूले पनि आफ्नो विशेषज्ञता क्षेत्रलाई निरन्तर विकास गरिरहनुपर्ने हुन्छ। विशेषज्ञताको प्रयोगको एउटा अर्थ के हो भने यसले आवेग, संवेग र भावुकता अस्वीकार गर्छ। यस अर्थमा प्रशासनले पनि आफ्ना सेवाग्राहीप्रति समानुभूति प्रदर्शन नगर्ने हो कि भन्ने आशंका रहन सक्छ। स्पष्ट छ सार्वजनिक प्रशासनका विशेषज्ञले यी दुइटा असजिला परिस्थितिमा सन्तुलन कायम गर्न सक्नुपर्छ। कुनै पनि क्षेत्रका विशेषज्ञले आफूलाई एउटा छुट्टै टापुमा राखेर काम गर्न सक्दैन, यसो हुनु पनि हुँदैन। आफ्नो विषय क्षेत्रसँग सम्बन्धित अरू विशेषज्ञहरूसँग बारम्बार अन्तरसंवाद, सहयोग र परामर्श नगरी विशेषज्ञताको विकास वा प्रयोग हुन सक्दैन। त्यस्तो आपसी सहकार्य संस्थागत प्रक्रियाद्वारा स्थापित र विकसित हुन सक्छ। त्यसैले व्यावसायिक आबद्धता विशेषज्ञका लागि नभइनहुने वस्तु हो र सार्वजनिक प्रशासनमा पनि यो उत्तिकै महत्वपूर्ण हुन्छ। पेसागत आचरण कायम गर्ने उद्देश्यले विभिन्न व्यावसायिक क्षेत्रमा स्कुलकलेजदेखि नै आचरणसम्बन्धी शिक्षा प्रदान गर्ने गरिन्छ। यस प्रसंगमा सार्वजनिक प्रशासन अन्य क्षेत्रको तुलनामा केही पछाडि परेको देखिन्छ। त्यसैले नै होला यो विषय पढाउने कतिपय अमेरिकी विश्वविद्यालयहरूमा हिजोआज प्रशासनिक विशेषज्ञहरूका लागि नैतिकता र आचरणका कार्यक्रम पनि राख्न थालेका छन्। यति हुँदाहुँदै पनि सार्वजनिक प्रशासनमा मात्र होइन, अन्य क्षेत्रहरूमा समेत व्यावसायिकताले चुनौती बेहोर्नुपरेको छ। उदाहरणका लागि सूचना प्रविधि र सामाजिक सञ्जालले व्यावसायिकताको महत्वलाई कमजोर पार्न थालेको छ। सामाजिक सञ्जालले हरेक विषयको तत्काल उत्तर प्रस्तुत गर्छ। यस प्रवृत्तिले व्यावसायिकताको धर्म निर्वाह गर्ने प्रसंगमा गरिनुपर्ने शोध, अनुसन्धान र अध्ययनलाई बेवास्ता गर्न सक्छ। अर्कातिर सामाजिक सञ्जाल वा इन्टरनेटमार्फत प्राप्त हुने समाधानको प्रामाणिकतामा पनि प्रश्न उठ्न सक्छ। तर सर्वसाधारणको ध्यान भने तत्कालीन समाधानहरूले खिचिरहेकै हुन्छन्। यसले गर्दा व्यावसायिक दक्षता नचाहिने पो हो कि भन्ने डर हुन थालेको छ। यसैगरी करारमा कर्मचारी राखिने संस्थागत प्रवृत्तिले पनि व्यावसायिकतालाई चुनौती दिने गर्छ। सार्वजनिक प्रशासनमा लोकप्रिय हुँदै आएको यो प्रवृत्तिको मुख्य कारण खर्च घटाउनु रहेको छ। तर यसका दीर्घकालीन परिणाम अझ खर्चिलो हुने सम्भावना छ। यस प्रवृत्तिले प्रशासनिक संस्थाहरूमा आवश्यक पर्ने निष्ठा, आचरण र अपनत्व भावलाई पनि कमजोर तुल्याउँछ। अमेरिकाले निकै असजिलोसँग हाल सामना गरिरहेको विकिलिक्स को समस्या खडा गर्ने एउटा व्यक्ति एडबर्ड स्नोडन यस्तै अस्थायी करारमा राखिएका कर्मचारी थिए। नेपालमा हाल भइरहेको करारमा कर्मचारी राख्ने विषयसँग सम्बद्ध छलफलले यस्ता विषयलाई पाठका रूपमा लिन सक्छ। वस्तुतः अस्थायी करारमा कर्मचारी राख्ने प्रणालीलाई हिजोआज अपरिचितहरूको प्रशासन भन्न थालिएको छ। यसका आफ्नै समस्या छन्। अर्कातिर सार्वजनिक प्रशासनमा काम गर्ने व्यक्तिहरूलाई विशेषज्ञता आवश्यक पर्छ तर नीतिनिर्माणको सर्वांगीण पक्षसँग पनि उनीहरू परिचित हुनैपर्छ। यसर्थमा अरू क्षेत्रभन्दा प्रशासनिक क्षेत्र निकै फरक छ। उदाहरणका लागि स्वास्थ्य क्षेत्रमा विशेषज्ञता भएको एक नीतिनिर्माताले कृषि वा वन क्षेत्रको सामान्य ज्ञान पनि राख्नैपर्ने हुन्छ। यस प्रसंगमा प्रशासनिक व्यावसायिकताकै बीचमा प्रतिस्पर्धा पनि देखिने गर्छ, जो प्रशासनिक सेवाका लागि त्यति फलदायी हुँदैन। यसले समग्रतामा देखिनुपर्ने कार्यगत समन्वयलाई कमजोर तुल्याउन सक्छ। नीतिनिर्माणको सर्वांगीण अध्ययन र अनुसन्धानले मात्र यस क्षेत्रका व्यावसायिकहरूलाई आफ्नो कार्यसम्पादन बढाउन मद्दत पुर्याउँछ। राजनीतिक क्षेत्रमा मौलाउँदै आएको प्रियतावाद पनि व्यावसायिकताको स्वस्थ विकासका लागि समस्या बन्न सक्छ। किनभने एक व्यावसायिक विशेषज्ञमा हुनुपर्ने वस्तुवादिता र तटस्थताजस्ता मूल्यहरूलाई प्रियतावादले कमजोर तुल्याइदिन सक्छ। त्यसो त राजनीतिक प्रशासनको भूमिकाको बहस आजभन्दा एक सय ३० वर्षअघिदेखि भएको हो। यो बहस चलिरहेकै छ। राजनीतिक नेतृत्वले नीतिनिर्माणमा भूमिका खेल्ने र प्रशासनिक संयन्त्रले नीति कार्यान्वयनको जिम्मेवारी लिने आधारभूत मान्यता हो। तर यसलाई व्यावहारिक रूप दिन भने सकिएको छैन। यी दुवै संस्थाबीच ओभरल्याप रहँदै आएको छ। नेपालकै सन्दर्भमा हेर्दा सुशासन ऐन २०६४ ले राजनीतिक र प्रशासनिक क्षेत्रको भूमिकालाई स्पष्ट पार्ने प्रयास गरेको छ। तर व्यवहारमा भने थुपै्र उल्झन रहेका छन्। यस क्रममा एक व्यावसायिक प्रशासनले राजनीतिक नेतृत्वसँग कसरी समभाव र समन्वय राख्न सक्छ भन्ने चुनौतीपूर्ण छ। ज्ञानको आर्जन र प्रयोग गर्ने प्रयोजनमा व्यावसायिकता आवश्यक हुन्छ नै तर कहिलेकाहीं यसमा दिइने अत्यधिक जोडले सर्वसाधारण नागरिकबाट उपलब्ध हुन सक्ने अनुभवमा आधारित ज्ञानको अवमूल्यन गर्ने जोखिम रहन्छ। प्रशासनिक कार्यसम्पादनलाई अगाडि बढाउने माध्यमका रूपमा सार्वजनिक प्रशासनमा व्यावसायिकतालाई योग्यता प्रणालीसँग पनि जोडेर हेर्ने गरिएको छ। अन्तर्राष्ट्रिय स्तरमा गरिएका अध्ययनहरूले के देखाएका छन् भने योग्यता प्रणालीका अर्थमा लिइएको व्यावसायिकताले मात्र प्रशासनिक कार्यसम्पादनमा सघाउन पुर्याउन सकेको छैन। उदाहरणका लागि स्विडेनको गोटेनवर्ग विश्वविद्यालयको तत्वावधानमा गरिएको एक अध्ययनले नेपालको सार्वजनिक प्रशासनलाई व्यावसायिक मानेको छ, तर यसको कार्यसम्पादन निराशाजनक रहेको तथ्य पनि उठाएको छ। सार्वजनिक प्रशासनमा व्यावसायिकतालाई राजनीतिक नेतृत्व तथा नागरिक समुदाय दुवैबीच लोकप्रिय बनाउन सक्नुपर्छ। यसका लागि पहिलो, विशेषज्ञलाई संविधान र कानुनले परिकल्पना गरेको व्यवस्थाप्रति उन्मुख गराइनुपर्छ। अर्कातिर व्यावसायिक धर्मको पालनामा प्रेरक व्यक्तित्व तथा अभ्यासहरूबाट शिक्षा लिइने परिपाटी अपनाउनुपर्छ। सार्वजनिक प्रशासनमा विशेषज्ञहरूलाई आफूले गर्नुपर्ने कामको स्पष्ट मार्गचित्र बनाउन त्यति सजिलो छैन, जति अन्य क्षेत्रका विशेषज्ञलाई छ। किनभने सार्वजनिक प्रशासनमा नागरिकहरूसँग अन्तरसंवाद गरिरहँदा तात्कालिक र अपर्झट सेवाहरू पनि दिनुपर्ने हुन्छ। सार्वजनिक प्रशासनसम्बन्धी प्रशिक्षण कार्यक्रमहरूले यस्ता विषयलाई समेट्नुपर्छ। अन्त्यमा, विशेषज्ञताको अर्थ भावी प्रवृत्तिहरूको पहिचान गर्ने क्षमता पनि हो। प्रशासन क्षेत्रका विशेषज्ञता र व्यावसायिक क्षमतामा साँच्चै गर्व गर्ने हो भने सार्वजनिक क्षेत्रका उदीयमान प्रवृत्ति र भविष्यको रूपरेखका बारेमा पनि अभिरुचि देखाउनैपर्ने हुन्छ। यसो हुन सकेमा मात्र सार्वजनिक प्रशासनले व्यापक समर्थन प्राप्त गर्छ र यस आलेखको सुरुमा भनिएजस्तो असहयोगको अपजस लिनुपर्ने परिस्थितिको अन्त्य हुनेछ।"
मनका छाउघर कहिले भत्काउने ?,"सुदूर पश्चिमका विभिन्न जिल्लामा १८ सयभन्दा बढी छाउघर भत्किसकेका छन्। सरकारले छाउघरमा बस्ने महिलालाई समेत कारबाही गर्ने चेतावनी पनि दिइरहेको छ। सबै छाउघर हटेमा अकालमा छाउघरमा मृत्युवरण गर्नेको संख्यामा कमी आउनेछ। तर प्रश्न उठ्छ के छाउघर नबस्दैमा महिलाहरू पुरुषसरह स्वतन्त्र हुन पाउँछन् त? पहिलोपटक महिनावारी हुँदा भविष्यमा आमा हुन सक्ने सम्भावनालाई खुसीका रूपमा मनाउनुपर्ने समयमा तल्लो स्तरको घृणित काम गरेजस्तै भान्छाघर, पूजाकोठा, मठमन्दिर, धामीझाँक्री तथा घरका पुरुषबाट भागीभागी हिँड्नुपर्ने मान्यता पनि के छाउघरसँगै हट्ला? छाती, पेट, खुट्टालगायत सिंगो शरीर दुखिरहेका बेलामा र मीठो बोलीसँगै सान्त्वनाका दुई शब्द आफन्तबाट सुन्नुपर्ने बेलामा दिनभर घाम नदेख्ने गरी एक्लै कोठामा बस्नुपर्ने किशोरीहरूका पीडा पनि के छाउघरसँगै भत्केलान्? न त दाह्रीजुँगा आउँदा न पहिलो स्वप्नदोषमा नै कुनै पनि बेला पुरुषलाई केही गर्न, कतै जान, केहि खान कुनै प्रकारको रोकावट हुँदैन। तर महिलालाई भने प्रत्येक महिना कम्तीमा पाँच दिनसम्म दूध, दही, मही, घिउ, मासुलगायतका पौष्टिक खानेकुरा खान, मठमन्दिर, बिहेभोजमा जानबाट बन्देज लगाउने प्रवृत्ति हट्ला? घरमा खाना पकाउने, पानी दिने मान्छे नहुँदा कहिलेकाहीं लामो समयसम्म खाना, पानी नपिई बस्नुपर्ने बाध्यता छाउ भएकी महिलालाई मात्र पर्छ। तर राम्रोसँग खान नपाएर शरीर कमजोर भए पनि ओखलमा धान कुट्ने, खेतमा डल्ला फुटाउने, जंगल गएर दाउराको भारी ल्याउने, घाँस काट्ने, गाईवस्तुको मल ओसार्नेजस्ता शारीरिक परि श्रम बढी चाहिने काम गर्न भने महिनावारी भएकी महिलालाई छुट्ट्याइएका हुन्छन्। रुढिवादी र अन्धविश्वासलाई निरन्तरता दिइरहनु आवश्यक छैन। बाहिरी छाउघरसँगसँगै मनका छाउघर पश्चिम नेपालका महिलाले भत्काउनै पर्छ। फलफूलका बोटबिरुवाका लागि मल बोक्न हुने तर त्यही मलमा उत्पादन भएका फलफूल खान नहुने, भाँडा सुक्खा बनाएर एक दुनो गाईभैंसीबाट दूध दुहुन मिल्ने र त्यही दूध घरका सम्पूर्ण सदस्य, गाउँका धामीझाँक्रीले खान मिल्ने, मन्दिरमा चढाउन मिल्ने तर आफूले भने खान नमिल्ने! आफूले जति पनि खान मिल्ने भनेको त्यतिखेर गाईको गहुँत हो। चारदेखि आठ दिनसम्म जति पिउन सक्यो त्यति नै राम्रो हुने, चोखिने भन्दै नाक थुन्दै गहुँत पिउनुपर्ने किशोरीका बाध्यता! अरूका नजरमा घिनलाग्दो काम गरेजस्तै डराइडराई झिसमिसेमै कसैले नदेख्ने गरी एक्लै टाढाका खोलामा लुगा धुन जाँदाका न जन्म दिने आमाबुवा न त दाजुभाइले नै नदेख्ने पीडा के छाउघर भत्केसँगै भत्किन सक्लान्? अलिच्छिन, अभागी रहिछे, कस्तो चाडपर्वमै छाउ हुनुपर्ने, दुई दिनपछि भए त भइहाल्थ्यो नि भनेर डस्नेहरूको मानसिकता कहिले परिवर्तन हुन सक्ला? चाडपर्वकै बेला टाढैबाट ससाना भाइबहिनीलगायत घरका सदस्यले सेलरोटी, खीर, दूध, दही, माछामासु आदि खानेकुरा औंला चाट्दै देखाइदेखाइ खाइरहँदा कसैले तिम्रो नियती यो होइन, यी सबै हामीले बनाएका नचाहिने चलन हुन्, तिमी पनि खाऊ भन्न सक्लान्? सानैमा पटकपटक आमाबुवालाई चुलोमा चोखो पारेर पकाइएको खाना छोइयो, कसैले थाहा पाएनन्। महिनावारी हुँदा बिर्सेर पटकपटक पूजा कोठामा पसियो, घरका भाँडाकुडाँ छोइयो, खै भगवान्ले त्यतिखेर कुनै श्राप दिएजस्तो लागेन। अहिलेसम्म स्वस्थ र सुखी जीवन बाँचेकै छु। छाउ भएको थाहा नदिएको बेला सँगसँगै एउटै बाटोमा अघिपछि गर्दै धामीझाँक्रीसँग हिँड्दा केही नहुने तर छाउ भएको भन्ने थाहा पाउँदा लसपस भयो भन्दै काम्न थाल्ने ढोंग नभएर के हो त? देउता रिसाउँछन् भन्दै छाउ हुँदा छाउघर सुत्न जाने महिला नै छाउघरमा मृत्युवरण गर्न पुग्दा ती देउताले किन बचाउन सकेनन्? यसको जवाफ ती छाउघर सुत्न बाध्य पार्ने धामी, झाँक्री, घरका ठूलाबडा, गाउँका जान्नेसुन्नेसँग छ? साँच्चै घरमा सुत्दा देउता रिसाउने, कुनै अनिष्ट हुने भए छाउघरमा सर्पले टोकेकी महिलालाई किन ती देउताले बचाउन सकेनन्? किन छाउघरमै आगोको धुवाँले निसास्सिएर मृत्यु हुन्छ? किन आमासँग सुतेका निर्दोष बालबालिका पनि घरमा भन्दा छाउघरमै मृत्युवरण गर्न पुग्छन्? छाउघरमा सुत्दा देउता खुसी हुने भए यो सबै दुर्घटना नहुनुपर्ने होइन र? छाउघर सुत्नेहरू अरूभन्दा निरोगी, खुसी र सम्पन्न हुनुपर्ने होइन र? मेरै माइतीघर बैतडीमा हामीले कहिल्यै छाउघरमा सुतेनौं। त्यहाँ छाउघर छँदै छैन। हामी सबै गाउँले छोरीबुहारी सधैं घरभित्र सुत्ने गर्थ्यौं। देउता कहिल्यै रिसाएनन्। तर मेरै घर अछाममा घरको आँगनमा पनि छाउ भएकी महिलाले टेक्नु हुँदैन, सुत्ने कुरा त परै जाओस्। अछाममा भने छाउ हुँदा घरमा सुत्दा देउता भयंकर रिसाउँछन् रे, अनिष्ट हुन्छ रे, घरका मान्छेलाई खाना खाएको पच्दैन रे। तर बैतडीमा यस्तो केही पनि हुँदैन। यी त अनपढ, अशिक्षित महिलाको भावनासँग खेलेर चरम यातना दिने यस्ता कुरीतिलाई बढावा दिनेलाई तीन महिनाको जेलसजाय र तीन हजार जरिमाना मात्र पर्याप्त छ र? अब रुढिवादी र अन्धविश्वासलाई निरन्तरता दिइरहनु आवश्यक छैन। बाहिरी छाउघरसँगसँगै मनका छाउघर पश्चिम नेपालका महिलाले भत्काउनै पर्छ।"
आर्मीको बलियो अग्रता,"काठमाडौं : विभागीय टोलीको त्रिभुवन आर्मी क्लबले सहिद स्मारक ए डिभिजन लिग फुटबलमा बलियो अग्रता लिएको छ। दशरथ रंगशालामा सोमबार भएको खेलमा आर्मीले च्यासल युथ क्लबलाई ३० गोलले हरायो। आर्मीको जितमा कप्तान भरत खवास, नवयुग श्रेष्ठ र सन्तोष तामाङले गोल गरे। पहिलो हाफमा गोलरहित बराबरीमा रोकिएको आर्मीले दोस्रो हाफमा सानदार प्रदर्शन गरेको थियो। भरतले ५८औं मिनेटमा डीबक्सभित्र पाएको बलमा अनमार्क जाली चुमाएका थिए। भरतको सशक्त प्रहार क्रसबारमा लाग्दै गोल भएको थियो। भरतको सहिद स्मारक ए डिभिजन लिगमा यो करियरको ४७औं गोल हो। भरतको गोलपछि आक्रामक देखिएको आर्मीले ७३औं मिनेटमा दोस्रो गाल गर्यो। नवयुग श्रेष्ठले रिवाउन्डमा गोल गर्दै आर्मीको अग्रता दोब्बर बनाए। सेसेहाङ आङदेम्बेको पहलो प्रहार च्यासलका गोलरक्षकले फर्काएको बलमा नवयुगले सोझै गोल गरेका थिए। त्यसपछि सन्तोष तामाङले ८४औं मिनेटमा पेनाल्टीमा गोल गर्दै आर्मीलाई सहज जित दिलाए। डीबक्स भित्र च्यासलका छिरिङ गुरुङले नवयुग श्रेष्ठलाई लडाएपछि पाएको पेनाल्टीलाई सन्तोषले सही सदुपयोग गरे। दोस्रो हाफको इन्जुरी समयमा आर्मीले अर्को पेनाल्टी मिस गरेको थियो। च्यासलका उनै छिरिङले डीबक्स भित्र आर्मीका दिनेश हेम्जनलाई लडाएपछि पाएको अर्को पेनाल्टीमा नवयुग चुके। नवयुगको प्रहार पोलमा लागेर फर्किएको थियो। पहिलो हाफमा औसत प्रदर्शन गरेको च्यासल आर्मीको गोलपछि निरास बनेको थियो। आर्मीका भरत खवास म्यान अफ दी म्याच भए। जितसँगै शीर्ष स्थानमा रहेको आर्मीले १६ अंक बनाएको छ। लिगमा सातौं चरणको समाप्तिसँगै आर्मी दोस्रो स्थानमा रहेको मच्छिन्द्रभन्दा तीन अंकले अगाडि छ। मच्छिन्द्र र तेस्रो स्थानमा रहेको मनाङ मस्र्याङ्दी क्लबको समान १३ अंक छ। हारसँगै च्यासललाई विस्तारै रेलिगेसनको समेत डर बढेको छ। च्यासल ६ अंकसहित १२औं स्थानमा छ। यसैगरी एन्फा कम्प्लेक्स मैदान सातदोबाटोमा भएको अर्को खेलमा संकटा क्लब र ब्रिगेड ब्वाइज क्लबले गोलरहित बराबरी खेल्दै अंक बाँडेका छन्। दुवै टोलीले गोल गर्ने अवसर बनाए पनि सदुपयोग गर्न सकेनन्। बल नियन्त्रणमा अब्बल देखिएको संकटा अग्रपंक्तिमा कमजोर रह्यो। संकटाको प्रयासलाई विफल पारेका ब्रिगेड ब्वाइज गोलरक्षक विशाल सुनार म्यान अफ दी म्याच भए। बराबरीसँगै सात खेलबाट नौ अंक बनाएको संकटा सातौं र आठ अंक बनाएको ब्रिगेड नवौं स्थानमा छ।"
