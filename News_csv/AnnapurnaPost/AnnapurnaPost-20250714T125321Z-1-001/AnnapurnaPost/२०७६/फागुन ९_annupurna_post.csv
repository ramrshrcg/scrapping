शीर्षक,विवरण
समाजका लागि सुशासन,"राज्य संयन्त्रलाई जनमुखी बनाई नागरिकका अपेक्षाअनुरूप छिटोछरितो र प्रभावकारी सेवाका माध्यमबाट नागरिकलाई शासनको सुखद अनुभूति दिलाउनु सुशासन हो। यसलाई असल, कुशल र जनमुखी शासन भनेर पनि चिनिन्छ। शासकीय पात्रहरूमा निहित शक्ति, अधिकार र दायित्व नागरिक सेवा र सन्तुष्टिसापेक्ष गर्ने शासन प्रणालीलाई समेत सुशासन भनिन्छ। उत्तम किसिमको शासन वा राज्य व्यवस्था नै सुशासन हो। प्रशासनिक अधिकार र जिम्मेवारीको उचित प्रयोग गरी सेवा प्रवाहमा प्रभावकारिता ल्याउने र सार्वजनिक निकाय र पदाधिकारीप्रतिको जनविश्वास बढाउने काम नै सुशासन हो। सुशासन सक्षम, निष्पक्ष, उत्पादनशील, मितव्ययी, छरितो, जनमुखी र उत्तरदायी शासनको अवस्था हो। राजनीतिक र प्रशासनिक विकृतिविनाको शासन नै सुशासन हो। नागरिकलाई शासन सञ्चालनको केन्द्रविन्दुमा राखेर मुलुकको सार्वजनिक प्रशासनलाई नागरिकमैत्री जवाफदेही, पारदर्शी, समावेशी र जनसहभागितामूलक बनाई त्यसको प्रतिफल सर्वसाधारणलाई उपलब्ध गराउन, कानुनी शासन, भ्रष्टाचारमुक्त र चुस्त प्रशासन, आर्थिक अनुशासन, शक्ति र अधिकारको विकेन्द्रीकरण एवम् साधन र स्रोतको कुशल व्यवस्थापनजस्ता असल शासनका आधारभूत मान्यता आत्मसात गरी जनताले पाउने सेवासुविधा छिटोछरितो र कम खर्चिलो ढंगबाट पाउने अवस्था सिर्जना गर्दै नागरिक अधिकारलाई व्यवहारमा रूपान्तरण गर्ने शासकीय विधि सुशासन हो। सुशासनले राज्यका हरेक क्षेत्रमा दण्डहीनता अन्त्य गर्दै कानुनी राज्यको वकालत, भ्रष्टाचारमा शून्य सहनशीलतासहितको आर्थिक विकास, कानुनको पूर्ण पालनाको सुनिश्चितता, जनमुखी एवं पारदर्शी सरकारको अपेक्षा गरेको हुन्छ। सुशासन एउटा यस्तो व्यवस्था हो, जहाँ कानुनको पूर्ण परिपालना हुन्छ, दण्डहीनताको अन्त्य हुन्छ। यसरी सुशासनमा जनमुखी एवं पारदर्शी सरकार हुन्छ, भ्रष्टाचाररहित समाज निर्माण हुन्छ, विकासले गति लिएको हुन्छ, अनुशासनको पूर्ण पालना हुन्छ र यस्तै कार्य हुँदै जाँदा राजनीतिक र प्रशासनिक विकृतिविनाको शासन कायम भई शासन व्यवस्था सुव्यवस्थित हुन्छ, जसलाई सुशासन भनिन्छ।' विकास विकास सकारात्मक परिवर्तन, उन्नति र प्रगतिको अवस्था हो। मानवीय आवश्यकता र आकांक्षालाई परिपूर्ति गर्ने सन्दर्भमा मानवीय जीवनका विभिन्न पक्षमा भइरहेका सकरात्मक उन्नयन र परिवर्तनलाई विकास भनेर बुझ्न सकिन्छ। विकासका कर्ता पनि मानिस नै हुन् र विकासका प्रतिफलहरूको उपभोगकर्ता पनि मानिस नै हुन्। तसर्थ विकास र मानवबीचमा अन्योन्या िश्रत सम्बन्ध रहेको हुन्छ। कुनै पनि देशको शासकीय प्रणालीलाई व्यवस्थित रूपमा सञ्चालन गर्न सरकारले महत्वपूर्ण संयन्त्रका रूपमा काम गरेको हुन्छ। देशले अवलम्बन गरेको शासन प्रणालीअनुसार सरकारको स्वरूप एकल वा बहुतहगत हुन सक्छ। जुनसुकै प्रकारको सरकारको स्वरूपको अभ्यास गरिएको भए पनि सरकारले नागरिकका हित र स्वार्थको संरक्षण, विकास निर्माणका गतिविधि सञ्चालनका साथै राष्ट्रनिर्माणको बृहत् लक्ष्य हासिल गर्नका लागि काम गर्ने गर्छ। नागरिकका माग, अपेक्षा र आवश्यकता परिपूर्ति गर्दै नागरिक सन्तुष्टि बढाउने र देश र सरकारप्रतिको नागरिक धारणालाई सकारात्मक बनाउनसमेत सरकारले विभिन्न भूमिका निर्वाह गर्नुपर्छ। यसरी सरकारले देश र नागरिकका लागि विभिन्न भूमिका निर्वाह गर्ने सवालमा आवश्यकताअनुसारको शासकीय प्रणाली र विकासका अवधारणालाई मार्गदर्शनका रूपमा अवलम्बन गरेको हुन्छ। जुन अवधारणा समयसापेक्ष रूपमा परिवर्तन पनि हुने गर्छन्। अर्थात् कुनै पनि देशले कुनै एक समयमा अवलम्बन गरिएको शासकीय प्रणाली र विकासको मोडेल अर्को समय र परिवेशमा परिवर्तन हुन सक्छ र तत्कालीन समयको आवश्यकता र नागरिकका माग र अपेक्षाअनुसारका शासकीय प्रणाली र विकासको मोडेल स्थापित हुन सक्छ। नेपालले पनि एकै प्रकारका नभई विभिन्न समयमा विभिन्न प्रकारका शासकीय प्रणाली र विकास अवधारणाको अभ्यास गरेको पाइन्छ। गरिबी निवारण, ग्राम विकास, एकीकृत विकास, स्वावलम्बी विकास, विकेन्द्रित विकास र दिगो विकासजस्ता अवधारणाको अभ्यासका साथै एकात्मक सरकारको अभ्यास, दलविहीन र केन्द्रीकृत शासन प्रणालीका साथै पछिल्लो समयमा स्थानीय, प्रादेशिक र संघीय गरी तीन तहको सरकार र संघीय शासन प्रणालीको अभ्यास भइरहेको छ। मानिस र प्रकृतिबीचको अन्तरसम्बन्धलाई फलदायी, सकारात्मक र परस्पर सहयोगी बनाउँदै गरिने विकास र वातावरणीय नीति र विकासका रणनीतिहरूको समष्टि नै दिगो विकास हो। विकासलाई मात्र नहेरी अहिले दिगो विकासलाई जोड दिइएको पाइन्छ। अहिलेको युगमा सरकार एक्लो रूपमा अघि बढेर विकासका सबै कार्य गर्न सक्दैन। तसर्थ विकासका लागि बहुपात्रको भूमिका खोज्न थालिएको छ। विश्वव्यापीकरणको लहरसँगै मानिसका आवश्यकता दिनप्रतिदिन थपिँदै गएका छन्। मानिसले पर्याप्त छनोटका अवसरको खोजी गरिरहेका छन्। विकासका लागि सार्वजनिक क्षेत्र मात्र नभई निजी क्षेत्र तथा सहकारी क्षेत्रको भूमिकालाई जोड दिन थालिएको छ। त्यसैले सुशासनको खोजी सार्वजनिक क्षेत्रमा मात्र नभई निजी क्षेत्र, सहकारी क्षेत्र, नागरिक समाजलगायतका क्षेत्रमा गर्न थालिएको छ। सुशासन र विकासको सकारात्मक सम्बन्ध रहेको हुन्छ। सुशासनको अवस्था मजबुत भएका देशमा विकासको स्तर माथि गएको पाइन्छ भने सुशासनको अभावले विकासको स्तर खस्किँदै गएको हुन्छ। नेपालमा योजनाबद्ध विकासको थालनी भएको ६ दशकभन्दा बढी समय व्यतीत भइसकेको छ। तथापि अपेक्षाकृत रूपमा विकास प्रक्रिया सञ्चालन हुन सकेको छैन, जसको प्रमुख कारण विकासका पात्रहरूले सुशासनका आधारभूत तत्वको बेवास्ता गर्नु नै हो। विकासलाई प्रभावकारी बनाउन विकेन्द्रीकरणको अवधारणा अवलम्बन नगरिएको पनि हैन। राजनीतिक परिवर्तनसँगै विकेन्द्रीकरणका थुप्रै अभ्यास भएका छन्। एकात्मक शासन व्यवस्थाको अन्त्य भई संघीय लोकतान्त्रिक गणतन्त्र स्थापना भएको पनि एक दशक भइसकेको छ। विकास कार्यलाई प्रभावकारी बनाउन र शासन व्यवस्थामा अधिकाधिक रूपमा जनसहभागिता बढाउन संघ, प्रदेश र स्थानीय तीन तहबाट शासन सञ्चालन गर्न थालिएको छ तर जुन गतिमा विकासको अपेक्षा गरिएको थियो, त्यो हुन सकेको छैन। विकासको पूर्वशर्तका रूपमा रहेको नागरिक शिक्षा चेतनाको विकास गर्न सकिएन। यसले गर्दा आम नागरिकले आफ्ना अधिकार र कर्तव्य बुझ्न नसकी विकास प्रक्रियामा अर्थपूर्ण सहभागिता जनाउन सकेका छैनन्। विकासमा संलग्न पात्रहरूले कानुनको पालनामा खासै ध्यान दिएको पाइँदैन। जिम्मेवारी पन्छाउने तथा अर्कालाई दोषारोपण गर्ने परिपाटीले विकासका सबै क्षेत्रमा ढिलासुस्ती बढेर गएको छ। जनतासँग प्रत्यक्षरूपमा भिजेर कार्य गर्नुपर्ने स्थानीय तहमा राजनीति र प्रशासनबीच धेरै स्थानमा असल सम्बन्ध कायम हुन सकेको छैन। निजामती सेवालगायत सार्वजनिक सेवाप्रदायकहरूमा जनसेवाको भावना विकास हुन सकेको छैन। नीतिको कार्यान्वयन गर्नेगराउने जिम्मेवारी बोकेको निजामती प्रशासनमाथि बारम्बार प्रहार गरेर मनोबल घटाउने प्रयास भइरहेका छन्। स्थानीय आवश्यकता र प्राथमिकताका आधारमा विकासका क्रियाकलाप सञ्चालन गरिनुपर्नेमा मुठीभर व्यक्तिको अभीष्ट पूरा गर्न विकास आयोजना सञ्चालन गरिने संस्कारको विकास हुँदै गयो। दबाब र प्रभावको अघिपछि लागेर दगुर्नाले विकास आयोजना वर्षौंदेखि अलपत्र परिरहेका छन्। विकासमा सुशासन अटाउन सकेन। केवल नारामा मात्र सीमित रहन पुग्यो। विकास र सुशासन आपसमा अन्तरसम्बन्धित छन्। सुशासनविना अपेक्षित विकास सम्भव छैन। त्यसैले हाम्रो देशको समुन्नत भविष्यका लागि समृद्ध नेपाल र सुखी नेपाली भन्ने नारालाई मूर्तरूप दिन नागरिकलाई औपचारिक तथा अनौपचारिक शिक्षाका माध्यमबाट जागरुक गराई सचेत नागरिक निर्माण गर्ने अभियानमा लाग्नुपर्छ। विकासमा अर्थपूर्ण जनसहभागिता गराई अघि बढ्नुपर्छ। सबै क्षेत्र र तहबाट लगानीमैत्री वातावरण विकास गरी आन्तरिक तथा बाह्य लगानीलाई आकर्षित गर्नुपर्छ। विकास आयोजना कार्यान्वयनमा सामाजिक लेखापरीक्षण, सार्वजनिक सुनुवाइजस्ता सुशासनका उपाय अपनाई कार्यान्वयनमा संलग्न निकाय तथा पदाधिकारीलाई जिम्मेवार बनाउनुपर्छ। प्रवर्धनात्मक तथा उपचारात्मक उपाय अपनाउँदै भ्रष्टाचारमा शून्य सहनशीलता अपनाउनुपर्छ। प्रशासन संयन्त्र सेवाप्रदायक तथा सहजकर्ताका रूपमा परिवर्तन हुन जरुरी छ। सार्वजनिक प्रशासनलाई सहज, सरल, मितव्ययी, पारदर्शी, जनउत्तरदायी तथा जनमुखी बनाउन जरुरी छ। देशको शान्तिसुरक्षालाई सुदृढ बनाउँदै नागरिकलाई भयमुक्त वातावरणमा आफ्नो पेसाव्यवसाय सञ्चालन गर्ने वातावरण मिलाउनु पर्छ। विकासमा सार्वजनिक, निजी तथा गैरसरकारी क्षेत्रको साझेदारी, सहकार्य तथा समन्वयमा जोड दिई निजी क्षेत्रले स्वच्छ प्रतिस्पर्धाका माध्यमबाट नागरिकलाई पर्याप्त छनोटको अवसरका साथै वस्तु तथा सेवाको गुणस्तरमा वृद्धि गर्नेतर्फ ध्यान दिनुपर्छ। समतामूलक समाज निर्माण सबैले अनुभूति गर्न सक्ने सुशासन कायम भएको दिगो विकास र समृद्ध समाजबाटै समतामूलक समाज निर्माण हुन्छ। समतामूलक समाज निर्माणका लागि सार्वजनिक र निजी क्षेत्रको उपस्थिति नभएको क्षेत्रमा सहकारी क्षेत्र क्रियाशील भई ग्रामीण अर्थतन्त्रलाई सक्रिय बनाउनु पर्छ। आर्थिक ऐन तथा नियमावली, सार्वजनिक खरिद ऐन तथा नियमावलीको अक्षरशः पालना गर्दै आर्थिक पारदर्शिता कायम गर्ने तथा विकास आयोजनाको अनुगमनमूल्यांकन कार्यलाई वस्तुनिष्ठ एवं प्रभावकारी बनाउन सकेको खण्डमा मात्र पनि विकासमा सुशासन कायम गरी समतामूलक समाज निर्माण गर्न सकिन्छ। सञ्चार जगत्ले निष्पक्षरूपमा सत्यतथ्यमा आधारित खोजमूलक समाचार प्रकाशन तथा प्रसारण गरी आम जनमानसलाई सचेत गराउन सदैव तल्लीन रहनुपर्छ। सुशासनले विकास प्रक्रियालाई पारदर्शी, मितव्ययी, दिगो तथा गुणस्तरीय बनाउन मद्दत गर्छ, जसको माध्यमबाट मुलुकको सर्र्वांगीण विकास भएमा मुलुकमा क्रमशः कानुनी शासन स्थापना भई भ्रष्टाचार नियन्त्रण, दण्डहीनता अन्त्य हुनुका साथै समतामूलक समाज निर्माण गर्नमा सहयोग पुग्ने देखिन्छ। देशले विकासलाई दिगो बनाउन, समतामूलक समाज निर्माण र विकासका प्रतिफलमा सबै नागरिकको समान सहभागिताको अवसर सृजना गरी नागरिक सन्तुष्टि र खुसीको दरमा वृद्धि गर्न शासन प्रणालीलाई स्वच्छ, उदाहरणीय र सार्वजनिक पदाधिकारीका आचरण र व्यवहार सबैका लागि अनुकरणीय हुनुपर्छ। सबैले विकासका लागि हातेमालो गरेर सुशासन कायम गरी दिगो विकासमा जोड दिन सकेमा समतामूलक समाज निर्माण भई समृद्ध नेपाल, सुखी नेपाली भन्ने अभियानलाई सारभूत रूपमा साकार तुल्याउन सकिन्छ। यसका लागि अर्थिक, सामाजिक, राजनीतिक, प्रशासनिक र विकासका सबै पक्षमा सकारात्मक सोचको परिवर्तन हुन जरुरी छ।  सैनामैना नगरपालिकाका प्रमुख प्रशासकीय अधिकृत एवं नेपाल सरकारका उपसचिव हुुन्।"
"शिवरात्री, सेना दिवस र सुधारका प्रयास","आज महाशिवरात्री र सेना दिवसको पावन अवसर। यी दुई अवसर एकै दिन पर्नुलाई अर्थपूर्ण संयोग पनि मान्नुपर्छ। शिव कुनै वस्तु वा व्यक्ति नभएर सूक्ष्म चेतना तथा बोधतत्व भएको र यसैबाट ऊर्जा र त्यसबाट पदार्थको संरचना हुने हुँदा यसलाई निराकार र साकार दुवै रूपमा मानिन्छ। शिवरूपी चेतनामा शक्ति पनि जोडिएर आउँछ। नेपाली सेनाको लोगोमा अंकित डमरु र त्रिशूल त्यही शिवशक्ति अर्थात् चेतनातत्वलाई शक्तिसँग पनि जोडेर होस र जोसको प्रतीकात्मक रूपमा आत्मसात गरिएको अर्थमा बुझ्नुपर्छ। नेपाली सेनाको शाख, गौरव र कार्यदक्षतालाई अक्षुण्ण राख्न विगतदेखि नै समग्र संगठन र नेतृत्वले गरेका कार्य तत्परताबाट सम्भव भएको छ। यसैक्रममा वर्तमान प्रधानसेनापतिले जिम्मेवारी सम्हालेको वर्ष दिन पुगेको अवसरमा सुधारका कार्यक्रम र भावी कार्यदिशाबारे समेत आफ्नो सम्बोधनमा सुशासन र पारदर्शितालाई प्रमुख ध्येयका रूपमा प्रस्तुत गरेका थिए। अहिले नेपाली सेनामा मात्र नभएर सरकारका सबै अंग तथा निकायहरूमा यही कुरा खटकिएको छ। प्रधानसेनापतिले त्यस अवसरमा आवश्यक परेमा संगठनभित्रका घाउको शल्यक्रिया गरी रोग निको पार्नेतर्फ आफू कठोरसमेत बन्न सक्ने संकेत गरेका थिए। आफूले संगठनको प्रमुख भई जिम्मेवारी बहन गर्दा समय कटाउने सरल र सहज मार्गभन्दा संगठनको हितमा केही गर्ने तत्परताको कठिन बाटो रोजेको प्रस्टैसँग भनेका थिए। अरूले गरेका पापहरूको भारी आफूले नबोक्ने भन्दै उनले संगठनभित्रका मुख्य समस्या औंल्याएका थिए। उनको कार्यकालको करिब आधा खण्ड व्यतीत भइसकेको छ। यसबीच उनले औंल्याएका केकति कार्य भए र कति हुन पूरा बाँकी छन्, त्यो कुराको लेखाजोखा र मूल्यांकन पनि हुँदै जाला र आशा गरौं प्रधानसेनापतिको दृढ ध्येयले सफलता पाओस्। सबल नेतृत्व पाउनु पनि एउटा अवसरको संगठनका लागि। कुनै पनि संगठनमा प्रगतिका लागि नेतृत्व र नीतिको महत्व हुन्छ र त्यसपछि व्यवहार तथा कार्यान्वयनका लागि नियत। वर्तमान नेतृत्व सुधारवादी नीतिसहित अघि बढेको विषयलाई मनन भइरहेका बेला केही नकारात्मक टिप्पणी र समाचार सम्प्रेषण पनि नभएका होइनन् तर राम्रा कामको प्रशंसा र कदर हुनु राम्रो गर्नेलाई थप उत्प्रेरणा जगाउन सहायता पुग्ने र भविष्यका लागि मार्गनिर्देशन पनि हुन्छ। प्रधानसेनापतिको भूमिका, कार्यशैली, क्षमता र छविले संगठनको समग्र छवि र उत्थानलाई भविष्यसम्म प्रभाव पार्छ। विगतदेखि विभिन्न अवस्था र उतारचढाव पार गर्दै आजसम्म आइपुग्दा सेना संगठन दुई महत्वपूर्ण भूमिका र जिम्मेवारीमा उभिएको छ। एकातर्फ राष्ट्रिय सुरक्षाका बहुकारक अवस्था बुझ्दै आफ्ना कार्यभार पूरा गर्न र थप दक्षता हासिल गर्नका लागि व्यावसायिकताको प्रवद्र्धनमा लाग्नुपर्ने छ भने अर्कातर्फ अपमानित, अवहेलित हुन पुगेका राष्ट्रिय स्वाभिमान, गौरव, धर्मसंस्कृति र इतिहास संरक्षणमा सकेसम्म जुट्नुपरेको छ। ऐतिहासिक दायित्व निर्वाहका लागि त्यसैले स्वार्थी तत्वहरूका वक्रदृष्टि र कपटबाट राष्ट्रलाई जोगाउन र आफूसमेत जोगिन निकै होस र जोसको आवश्यकता रहेको तर्फ नेपाली सेनाले स्मरण गरी बुझ्नैपर्ने हुन्छ आजका दिनमा। राष्ट्रिय सुरक्षाका सरोकार अनि राजनीतिक वृत्तका विभिन्न प्रभावका कारण यदाकदा देखिने बेमौसमी छाल, कम्पन, कपट र तरंगहरूमा सेनाले आफूले बुझ्ने, अरूलाई बुझाउने र समझमा राख्ने परम्परा र परिपाटी पनि छ। यही महत्वका कारण पनि सैनिक संगठनसँग छिमेकीलगायत शक्तिराष्ट्रहरूले समेत पहुँच राख्न खोज्ने र सहकार्य गर्ने चाख राख्छन्। त्यसैले नेपालजस्तो संवेदनशील भूराजनीतिक अवस्थिति भएको मुलुकमा बदलिँदा परिप्रेक्ष्यहरूमा यो संगठन र यसको नेतृत्वको महत्वलाई सबैले बुझेकै हुनुपर्छ। नेतृत्व समयको अन्तरालमा आउँछ र जान्छ तर उसले संगठनका लागि के गर्यो ? कस्तो योगदान पुर्यायो भन्ने महत्वपूर्ण हुन्छ। राष्ट्र निर्माणको इतिहास नै मास्ने र तोडमोड गर्ने अनि देखावटी राष्ट्रियताको छद्म, कपटपूर्ण र उत्तेजक लेप लगाएर व्यावहारिकता र वास्तविकतालाई थिचिकिची हुर्मत लिने तमोगुणीहरूको बिगबिगी भएका बेला नेपाली सेनाले राष्ट्रिय एकीकरणका नायक पृथ्वीनारायण शाहको योगदानलाई जीवन्त राख्न निर्वाह गरेको कर्तव्यपूर्ण भूमिकाको हार्दिक सराहना पनि गर्नु नै पर्छ। त्यसैले भविष्यमा राष्ट्र, जनता, राष्ट्रिय एकता, धर्मसंस्कृति र राष्ट्रिय गौरवको रक्षामा नेपाली सेनाले आफ्नो गौरवमय इतिहास, संरक्षणका लक्ष्मण रेखाहरू र कर्तव्यका पदचिह्न बुझी अक्षुण्ण राख्न सक्नुमै यो संगठनको महत्व र वास्तविक शक्ति छिपेको छ। नेपाली सेना संगठित भएको इतिहास नेपाल राष्ट्रको एकीकरणसँग आबद्ध छ। १८०० सालमा पृथ्वीनारायणको नेतृत्वमा गोर्खाली फौजले नुवाकोट कब्जा जमाएपछि सो फौज नेपाली सेनाका रूपमा रूपान्तरण भयो। त्यसपछि भएका अंग्रेज र तिव्बतसँगको युद्धमा नेपाली सेनाले जनताको सहयोग र समर्थनमा देशलाई विदेशी अतिक्रमण र उपनिवेश हुनबाट जोगाएको छ। खम्पा निःशस्त्रीकरण र अन्य प्रतिविद्रोहका कारबाहीहरूमा नेपाली सेनाले मातृभूमि र राष्ट्रिय गौरवहरूको रक्षार्थ निरन्तर कार्य गरेको छ। २०१५ सालदेखि हालसम्म अटुट रूपमा संयुक्त राष्ट्रसंघको आह्वानमा विश्वमा शान्ति स्थापनार्थ गरेको योगदान नेपालको परराष्ट्रनीति सञ्चालनको एउटा उल्लेख्य तथा महत्वपूर्ण औजार र उपलब्धिका रूपमा रहिआएको छ। विभिन्न कालखण्डमा शासक फालिँदा र फेरिँदा सेनाले आफूलाई समयानुकूल जनता तथा देशका पक्षमा उभ्याएको छ। देशको संविधान र कानुन, जनताका भावना र समयको मागलाई सेनाले आत्मसात गर्न समर्थ भएकाले नै इतिहासका विभिन्न कालखण्डमा खरो उत्रँदै आफ्नो उत्तरदायित्व र साखलाई जोगाउन सकेको हो। राज्यका सबै अंगभन्दा दृढ र दलगत राजनीतिक प्रभावबाट धेरै हदसम्म जोगिन सकेको छ सेना। यसमा महत्वपूर्ण पक्ष भनेको सेनाको व्यावसायिक क्षमता, नेतृत्वको सुझबुझ, संगठनात्मक स्मरण क्षमता, समग्र उत्प्रेरणाको निरन्तरता आदि विषय छन् यो संगठनको कार्यकुशलता र दृढ भूमिका कायम राख्नका लागि। चेन अफ कमान्ड र कठोर अनुशासनमा आबद्ध रहने महत्वपूर्ण संगठनका हकमा नेतृत्वको भूमिका, स्वच्छता, दृढता र विवेकपूर्ण हैसियतले झनै महत्व राख्छ। नेतृत्व समयको अन्तरालमा आउँछ र जान्छ तर उसले संगठनका लागि के गर्यो ? कस्तो योगदान पुर्यायो भन्ने महत्वपूर्ण हुन्छ। यसले छाडेको छाप र स्थापित गरेको संस्कारले विशेष महत्व राख्छ। निष्पक्ष रूपमा भन्नुपर्दा वर्तमान नेतृत्वमा संगठनका लागि र सबैका लागि गरौं भन्ने भावना देखिएको छ र राम्रा काम कुराको प्रशंसा हुन उचित र यथोचित हुन्छ। प्रधानसेनापतिबाट दृढ इच्छाशक्ति र अठोट अनि सकारात्मक सोचसहित संगठनका हितमा जेजति कदम चालिएका छन्, तिनले संगठनका हितमा तथा सबलीकरणमा पर्याप्त योगदान पुग्न सक्नेमा संगठन आशावादी देखिन्छ। प्रधानसेनापतिले नेतृत्व तह ठीक नभए अरू ठीक हँुदैनन् भन्ने विश्वासलाई चरितार्थ गर्न नै बहुपक्षीय कदम र प्रयत्न चालेको पक्षलाई नदी सफा हुन मूल नै सफा हुनुपर्छ भन्ने दृष्टान्त आत्मसात हुनु संगठनका लागि शुभलक्षण पनि हो। ०६२ सालको भूकम्पपछिका दिनमा संगठनभित्रका निर्माण कार्यमा सेनाले उल्लेख्य रूपमा कार्य गरेको देखिन्छ। नेपाल राष्ट्रको एकीकरण अभियान र त्यसपछि पनि देशको सार्वभौमसत्ता तथा सम्प्रभुता बचाउँदै विदेशी उपनिवेश हुनबाट बचाएको इतिहासका स्मरण ताजा राख्न सेनाबाट गरिएका कार्य प्रशंसनीय छन्। राष्ट्रिय सुरक्षालाई सुदृढीकरण गर्न र सेनाको कार्यकुशलताक्षमता अभिवृद्धि गर्न स्पष्ट भिजनसहित विभिन्न निर्देशिका, आचारसंहिता, सैनिक ग्रन्थ आदिको निर्माण र पुनरावलोकन कार्य वर्तमान प्रधानसेनापतिको प्राथमिकताका विषय हुनुले सेनाको व्यावसायिकता, दक्षता र उत्प्रेरणा बढाउँदै संगठनको सुदृढीकरणमा महत्वपूर्ण योगदान पुग्ने कुरा सकारात्मक पक्ष छन्। शान्ति सेना छनोटमा पारदर्शिता, दुरुपयोग हुने जनशक्तिको सदुपयोग र त्रिभुवन आर्मी क्लबमा अशोभनीय रूपमा पार्टी भोजका लागि भाडा लगाई सुरक्षा जोखिमको अवस्थासमेतबाट त्यस स्थानलाई मुक्त राख्न चालेको कदमलाई एउटा सानो उदाहरणका रूपमा लिन सकिन्छ। विभिन्न सञ्चारमाध्यमबाट विगतदेखि नै सेनाभित्र बारम्बार उठ्ने विषय भनेको आर्थिक सुशासनको अभाव, नक्कली शैक्षिक प्रमाणपत्र, उमेरका संशोधनहरू, किर्ते कागजात, रासन र भ्रमणभत्तामा अनियमितता आदि विषय हुन्। यसमा वर्तमान प्रधानसेनापतिको सक्रिय चासो एवं अग्रसरतामा यस्ता कार्यको धेरै हदसम्म नियन्त्रण कायम हुँदै गएको भन्ने बुझिए पनि थप अग्रसरता र निरूपणको आवश्यकता भने अझै रहेको भुक्तभोगीहरूको ठम्याइ छ। सेनालाई संविधानले प्रदत्त गरेको जिम्मेवारीलाई नियाल्दा राष्ट्रघात र राष्ट्र विप्लवजस्ता दुष्कर्म र कुनै स्वार्थी मनमस्तिष्कमा उठ्न सक्ने काला धब्बा र बैमौसमी बाछिटाबारे चनाखो भई बेतुकका नाटकहरूसमेत सर्तकतापूर्वक नियाल्न आवश्यक छ। सेनामा आर्थिक क्रियाकलाप पारदर्शी र स्वच्छ छैन, त्यहाँ भ्रष्टाचार छ र यसलाई हेर्ने ठोस निकाय छैन, अख्तियारले सेनालाई छुँदैन भन्ने तर्क, धारणा र बुझाइ अझै पनि छ। अख्तियारले सेनालाई किन हेर्दैन ? हेर्नुपर्ने हो होइन ? यो विषय पनि चर्चामा आइरहन्छ। सेना कठोर अनुशासनमा चल्ने, स्थायी, दृढ र संवेदनशील जिम्मेवारी बोकेको राज्यको महत्वपूर्ण अंग भएकाले र यसको स्थिरता र व्यावसायिकता विकासमा आँच कसैले पुर्याउन नसकोस्, कुनै प्रकारको राजनीतिक तथा गैरप्रशासनिक घुसपैठ र चक्रव्युहमा नफसाइयोस् भन्ने संवेदनशीलतालाई ध्यानमा राखेर सेनाभित्रका अनियमिततालगायतका कार्य हेर्न सैनिक ऐनले बेग्लै प्रकृतिको सैनिक विशेष अदालतको व्यवस्था गरेको हो। तर यो भनेजति र सोचेजति व्यवहारमा प्रभावकारी हुन नसकेको यथार्थलाई राम्ररी मनन गरी थप प्रभावकारी बनाउने उपायको अवलम्बन गरिनुपर्छ। यदाकदा देखिने अवस्था र छुटफुट घटनाहरू देखाएर समष्टिमै सेनामा माथिल्लो दर्जाले तलका दर्जालाई समुचित व्यवहार गर्दैनन्, त्यहाँ बोल्न र भन्न सक्ने अवस्था पनि हँुदैन, सुनुवाइ हुँदैन भन्ने आक्षेपबारे यथार्थ के हो ? यसलाई यथार्थपरक ढंगले बुझ्ने विषय पनि थप जरुरी महत्वको छ अझै सेनाको संगठनभित्र। यो आक्षेपको यथार्थबारे सेनाको नेतृत्व तहबाटै सूक्ष्म अध्ययन भई निराकरण हुनु वाञ्छनीय र महत्वपूर्ण विषय छ।"
हाम्रा मन्त्रीका ध्यान केमा ?,"बिजुलीको बजार नभएकै कारण लाइसेन्स जारी गरेर अध्ययनमा खर्च गराउने कामबाहेक अरू हुन सकेको छैन विद्युत् विकास विभागले कूल मिलाएर २४ हजार सात सय २६ मेगावाटको लाइसेन्स जारी गरिसकेको छ। जारीमध्ये विद्युत् प्राधिकरणसित करिब ६ हजार ४२ मेगावाटको विद्युत् खरिद सम्झौता (पीपीए) भएका छन्। यता ऊर्जा मन्त्रालय कराएको कर्यै छ १० वर्षमा १५ हजार मेगावाट। पीपीए भएकामध्ये हाल ५६० मेगावाट सञ्चालनमा छन्। एक सय २० वटा आयोजना (२६१३ मेगावाट) निर्माणाधीन र वित्तीय व्यवस्थापन हुन नसकेका १३७ वटा आयोजना (२८६९ मेगावाट) छन्। ३७८ मेगावाटबराबरका सर्वेक्षण अनुमतिपत्रका आकांक्षी छन् भने २०१३ मेगावाटको उत्पादन अनुमति पत्रका लागि निवेदन दिएका छन्। सञ्चालनमा आएका, उत्पादन र सर्वेक्षणका लाइसेन्स लिएका र आकांक्षीसमेत जोड्दा मुलुकमा २७ हजार एक सय १६ मेगावाटबराबरका जलविद्युत् आयोजना विभिन्न चरण तथा प्रक्रियामा छन्। सात हजार ६ सय ७९ मेगावाटका आयोजनाको उत्पादन अनुमति पत्र जारी नै भइसकेका र यीमध्ये कतिपय निर्माणमा पनि गइसकेका छन्। एक हजार सात सय ४५ मेगावाटका आयोजनाको सर्वेक्षण अनुमति पत्र जारी भइसकेको छ। निजी क्षेत्रले प्राधिकरण समानान्तर (६५० मेगावाट) उत्पादन गरिरहेकै छन्। यसरी माथिको तथ्यांक हेर्ने हो भने ऊर्जामन्त्रीले भन्ने गरेको १५ हजार मेगावाट उत्पादनका लागि कुनै समस्या छैन। ऊर्जामन्त्रीले कुनै भावनात्मक भाषण गरेका होइनन्, विभाग र प्राधिकरणका यी तथ्यांक केलाएरै भनेका हुन् भन्ने अनुमान गर्न सकिन्छ। कूल जारी लाइसेन्समा आधा कसो नबन्ला भन्ने अनुमान गर्ने हो भने पनि मिलिहाल्छ। यी तथ्यांकलाई एकछिन थाँती राख्ने हो भने वास्तविकता अर्कै छ। जलविद्युत् विभिन्न प्रकारले बनाउन सकिन्छ। मुख्यरूपले भौगोलिक अवस्थिति र पानीको उपलब्धताका आधारमा यसको रूप र सार फरक हुन्छ। निजी क्षेत्रले अत्यधिक रुचाएको नदी प्रवाही (आरओआर) हो। थोरै संरचना बनाए पुग्ने हुनाले यसमा कम खर्च पर्छ। नदीको पानीलाई कुलो वा सुरुङबाट डोर्याएर टर्बाइनमा खसाल्ने नदी प्रवाही हो। केही समय पानी थुनेर धेरै खपत हुने समय (पिक) मा उत्पादन गर्ने अर्धजलाशययुक्त (पीआरओआर) हो। नदी प्रवाहीभन्दा यसमा पोखरी बनाउनुपर्ने हुनाले खर्च बढी लाग्छ। अर्काे कुलेखानीजस्तो बाँध नै बाँधेर पानी जम्मा गर्ने जलाशययुक्त हो। यसमा नदी प्रवाही र अर्धजलाशययुक्तवालाभन्दा अत्यधिक खर्च हुन्छ। एकातिर हिउँदका लागि आयात गर्नुपर्ने र अर्कातिर बर्खायाममा खेर फाल्नुपर्ने। स्पष्ट नीति, अठोट र असल नियत नहुँदा यस्तो विडम्बनात्मक स्थिति आइलागेको हो। अहिलेसम्मको प्रवृत्ति हेर्दा जारी लाइसेन्समध्ये अधिकांश नदी प्रवाही छन्। पीपीए भएका र उत्पादन अनुमति पत्र लिएकामा पनि नदी प्रवाहीकै बोलवाला छ। जलाशययुक्तमा प्राधिकरणको सहायक कम्पनी (तनहुँ) बाहेक अरूले उत्पादन अनुमति पत्र लिएकै छैनन्। अर्धजलाशययुक्तमा ९१० मेगावाट मात्र पीपीए भएका छन्। अर्काेतर्प, नदी प्रवाहीमा पछिल्लो समय पीपीए भएका बन्दै नबन्ने प्रकृतिका छन् अर्थात् टेक एन्ड पे (प्राधिकरणले बिजुली लिए मात्र भुक्तानी गर्ने, नलिएको बिजुलीको ग्यारेन्टी नगर्ने)। यसखाले पीपीएमा बैंकले लगानी नै गर्दैनन्। तैपनि प्रवद्र्धकहरू आफ्नो लाइसेन्स जोगाउन यस्तो पीपीए गर्न बाध्य छन् कतै खुली पो हाल्छ कि भनेर। प्राधिकरणले उत्पादन भएका बिजुली खपत हुँदैन भनेर टेक अर पे (बिजुली लिने ग्यारेन्टी भएको) पीपीए गर्नै छाडिदियो। हामीकहाँ ऊर्जा बजार सुनिश्चित भइसकेको छैन। भारत र बंगलादेश निकासी गर्ने सपना भने ऊर्जामन्त्रीले देख्न छाडेका छैनन्। उनले १५ हजार मेगावाटमा पाँच हजार निकासी गर्ने भन्दै आएका छन्। अस्ति भर्खर परराष्ट्रमन्त्री बंगलादेश पुगेर पनि बिजुली कारोबारको सहमति उल्लेख गर्न छुटाएनन्, तर व्यवहारमा केही भएकै छैन। भारतको कुनै ठेगान छैन। कहिले इनर्जी बैंकिङले जगेडा बिजुली खपत गराउने भन्छ त कहिले विद्युत् व्यापार सम्झौता नै गर्छ। तर यथार्थमा हुन सकिरहेको छैन। स्वदेशमा खपत गराउन उद्योगधन्दा छैन। भएका उद्योग बन्द हुँदै गएका छन्। चालू आर्थिक वर्षको साता महिनामा एक खर्ब रुपैयाँ राजस्व उठ्न सक्दैन भनेर अर्थमन्त्रीले हात उठाइसके। बिजुली खपत किन भएन ? उद्योग आएन ? उद्योग नआएकै कारण राजस्व उठेन। भलै सरकारले पनि खर्च गर्न नसकेर परेको प्रभाव आफ्नो ठाउँमा छ। तर कूल गार्हस्थ्य ग्राहकले खपत गर्ने बिजुलीको अंश पनि औद्योगिक क्षेत्रले लिन सकेको छैन। यहींबाट अर्थतन्त्रका सबै तस्बिर छर्लंग मात्र होइन, सरकारले अपनाएको सुशासन पनि झल्किन्छ। सुशासन भइदिएको भए यहाँ धमाधम उद्योगहरू स्थापना हुन्छ, बन्द होइन। एउटै उदाहरण काफी छ चिनी उद्योग र उखु किसानले भुक्तानी नपाएको अवस्था। लाइसेन्स जारी भएका आयोजना निर्माणमा जान नसक्दा कालान्तरमा खारेजमा पर्छन्। खारेजीमा पर्ने क्रममा कथित विदेशी लगानीवालालाई जसरी पनि जोगाइन्छ, आयोजना विकास सम्झौता (पीडीए) गरेर होस् कि डलरमा पीपीए गरेर वा अवैधानिक म्याद थप गरेर। तर मर्नेचाहिँ स्वदेशी नै हुनेछन्। किनभने लाइसेन्स जारी हुँदैमा पीपीए हुँदैन। पीपीए हुँदैमा वित्तीय व्यवस्थापन हुँदैन। यहाँ त वित्तीय व्यवस्था भएका आयोजनासमेत बन्न सकिरहेका छैनन्। यस्तो गज्याङगुजुङ अवस्था किन ? अहिलेको सबैभन्दा चोटिलो प्रश्न र मुद्दा यही भएको छ। हामीलाई कति बिजुली चाहिन्छ कसैले पनि पत्ता लगाउन सकेकै छैन। स्वयं प्राधिकरणको विद्युत् माग प्रक्षेपण फेल खाइसकेको छ। जल तथा ऊर्जा आयोगले अनुमान गरेको भविष्यवाणी पनि युक्तिसंगत देखिँदैन। किनभने गत तिहारको लक्ष्मीपूजामा न्यूनतम २२ सय मेगावाट खपत हुने अनुमान थियो, तर १३ सय मेगावाट पनि भएन। प्राधिकरणले केही ठाउँमा विद्युतीय चुलो वितरण गरेर बिजुली खपतलाई प्रोत्साहित गर्न पनि खोज्यो। तर हिउँदयाममा सबैले एकसाथ हिटर र एसी बाल्दा धमाधम ट्रान्सफरमरहरू पड्कन थाले र पटके लोडसेडिङ हुन पुग्यो। ग्यासलाई बिजुलीले विस्थापन गर्न र बर्खायामको जगेडा बिजुली खपत गराउने हो भने प्राधिकरणले तार, ट्रान्सफरमर, पोल, सबस्टेसनलगायतका प्रणाली सुदृढीकरण गर्नुपर्ने हुन्छ। यजसका लागि हालको मूल्यमा अनुमानित लागत तीन खर्ब लाग्छ। यो रकम भनेको चालू आर्थिक वर्षका लागि विनियोजित कूल विकास बजेट (संशोधित) भन्दा धेरै हो। ऊर्जा मन्त्रालय नबन्ने आयोजनाको जग्गा अधिग्रहण र मुआब्जा वितरण गर्दै हिँडेको छ। प्राधिकरण हिजो बिजुली पुग्दैन भनेर मिटर नबाँडीकन बसेको थिएन। बाँड्दै गयो। जसरी धारामा पानी एक महिनापछि आउँछ भन्ने थाहा पाए पनि ग्राहकहरू धारा जडान गर्न छाड्दैनन् त्यसैगरी भाँडोमा जति छ बाँडीचुँडी खाउँला भनेजस्तै एउटा प्रक्रियालाई अवरुद्ध गर्न सकिँदैन। ठीक यसैगरी पीपीए हुँदैन भनेर विद्युत् विकास विभागले लाइसेन्स बाँड्न छाडेको छैन। राज्यले कानुन नै बनाएर अब बिजुली पुग्यो, लाइसेन्स बाँडिने छैन भन्नुपर्यो। लाइसेन्स बाँड्न नछाड्ने, पीपीए पनि नगर्ने। यो दोहोरो चरित्र भयो। लगानीकर्ताले घरखेत बैंकमा राखेर जलविद्युत्मा लगानी गरेको गर्यै छन्। बिजुलीको बजार नभएकै कारण लाइसेन्स जारी गरेर अध्ययनमा खर्च गराउने कामबाहेक अरू हुन सकेको छैन। स्पष्ट नीति र योजना नभएको यसले देखाउँछ अनि ऊर्जामन्त्रीको १५ हजार मेगावाट लक्ष्य कसरी पूरा हुन्छ। राज्यले चर्काे शुल्क लिएर लाइसेन्स भिडाएपछि खपतको पनि ग्यारेन्टी गर्नुपर्छ। होइन भने अध्ययन गर्नकै लागि त्यत्रो लाइसेन्स शुल्क किन लिएको ? अर्काेतर्फ, राज्य यहीं तदर्थवादमै बसिरहने हो भने अबका केही वर्षभित्र प्राधिकरणलाई जगेडा बिजुली खपत गराउन महाभारत मात्र पर्ने छैन, डेढ खर्ब रुपैयाँभन्दा बढीको घाटा लाग्दैछ। एकातिर हिउँदका लागि आयात गर्नुपर्ने र अर्कातिर बर्खायाममा खेर फाल्नुपर्ने। स्पष्ट नीति, अठोट र असल नियत नहुँदा यस्तो विडम्बनात्मक स्थिति आइलागेको हो। यसैलाई भन्छन् जलविद्युत्मा दुर्दशा। यो दुर्दशा निम्तिएको राज्यसंयन्त्र असफल भएर हो। समृद्ध नेपाल र सुखी नेपाली को ठेक्का लिएका नेपालका मन्त्रीहरूको ध्यान केमा केन्द्रित छ भन्ने कुरा त सञ्चारमन्त्रीको टेप प्रकरणले सारा जनतालाई अनुभूत गराइहाल्यो।"
ग्रामीण वेदनाका तस्बिर,"यतिखेर ५० लाखभन्दा बढी ऊर्जाशील युवा वैदेशिक रोजगारमा छन्। तिनले पठाएका विप्रेषणबाट अरू वस्तुको अतिरिक्त तिनका छोराछोरीका पढाइमा पनि खर्च हुने गरेको छ। छोराछोरी पढाउन तिनका आमाहरू नजिकका सहरमा झरेका छन्। गाउँमा बूढाबूढी मात्र छन्। कृषियोग्य जमिन बाँझै छन्। आफ्नै खेतीबाट जसोतसो गुजारा चलाइरहेकाहरू विप्रेषणमा मात्र भर पर्न थालेका छन्। गाउँमा अलिअलि लगाइने खेतीमा पनि बाँदरको रजाइँ छ। पहाडी गाउँ वृद्धा श्रमजस्ता भएका छन्। मानिस पातलिँदै गएका छन्। मलामी जाने मान्छेको अभाव छ। हिजोआज प्रायः सबैजसो पहाडका गाउँमा सडक निर्माणलाई पहिलो प्राथमिकतामा राखेर डोजर कुदाइएका छन्। हरियाली डाँडापाखा डोजरकै कारण सुक्खा भएका छन्। पानीका स्रोत पनि सुक्दैछन्। जतिबेला पहाडमा मानिसहरू बाक्लै थिए त्यतिखेर सडक थिएन, अहिले गाउँगाउँमा धमाधम सडक पुग्दैछन् तर त्यहाँ मानिस छैनन्। यो स्थितिले प्रश्न उठ्छ वैदेशिक रोजगारमा गएका युवा र छोराछोरी पढाउन सहर झरेका तिनका पत्नीहरू के अब गाउँ फर्कलान् ? जबानीको शिखर विदेशमा पसिना बगाएर थाकेकाहरू नेपाल फर्केपछि फेरि त्यही दुःख गर्न उनीहरू पहाड फर्केलान् ? फर्कन मन गर्नेलाई पनि तिनका पत्नी र छोराछोरीले पहाड फर्कन देलान् ? सम्पूर्ण पहाडी जनजीवनका लागि यो अहं प्रश्न भएको छ। वैदेशिक रोजगारमा गएका पुरुष र छोराछोरी पढाउन सहर झरेका तिनका पत्नीहरूले पहाडका दुःख भोग्नसम्म भोगेका छन्। लेकबेंसी, उकालीओराली, घाँसदाउरा, ढिकीजाँतो, टाढाको पँधेराको पानी, झरीबादल, डोकोनाम्लो, कुटोकोदालो, हलोजुवा, खेतालाबाउसे, वस्तुभाउको स्याहार, असिनापसिनाको जीवनचक्रमा पिसिएर, पिल्सिएर र थिचिएर जीवन चलाइरहेकाहरू ती सबै दुःखबाट मुक्त भएर केही वर्ष सहरको चकाचौध र सुविधायुक्त जीवनको स्वाद चाखेर बानी बिग्रिसकेपछि के उनीहरू फेरि त्यही दुःख भोग्न गाउँ फर्कन तयार होलान् ? अहिले सहरबजारमा भीड बढ्नुको मुख्य कारण त्यस्तै मानिस गाउँ फर्कन नमानेर हो। यो प्रवृत्तिले ग्रामीण क्षेत्रले दिनप्रतिदिन आकर्षण गुमाइरहेको छ। बढ्दो सहरी जनसंख्याले सहर आकर्षक भएका छन्। बढी अवसर र सेवासुविधा पनि थपिएका छन्। धेरै हदसम्म यो स्वाभाविक पनि हो। अतः अब यो आम प्रवृत्तिलाई उल्ट्याउनु कति सम्भव होला ? पहाडी र हिमाली भेग सीमित कृषियोग्य जमिन भएको क्षेत्र हो। सिँचाइ अभावमा वर्षमा मुस्किलले दुई बाली मात्र हुने गर्छन्। त्यस क्षेत्रमा खाद्यान्न अपुग हुँदै आएको छ। नगद अभाव छ, किनकि त्यहाँ नगद प्राप्त हुने बाटा छैनन्। बिक्रीयोग्य वस्तु र सेवा हुँदैनन्, भए पनि खरिद गर्ने मान्छे हँुदैनन्। त्यसैले त्यहाँ गरिबी, अशिक्षा र रोग व्याप्त छ। विगतमा अन्न दिएर वर्षभरिका लागि पुग्ने नुन भोट (उपल्लो मुस्ताङ र तिब्बत) बाट पिठ्युँमा बोकेर ओसारिन्थ्यो। औषधि गाउँमै पाइने झारपात, बिरुवाबाट बनाइन्थ्यो। बिरामी पर्दा गाउँमै झारफुक गरिन्थ्यो। धामीझाँक्री बसालिन्थ्यो, घरबुना कपडा, राडीपाखी, गलैंचा गाउँमै बुनिन्थ्यो, सल्लाका बोक्रा बालेर साँझ उज्यालो पारिन्थ्यो, गाउँमा जुत्ताचप्पल लगाउने चलन थिएन। कसैकसैले स्थानीय सार्कीले बनाएका छालाका जुत्ता लगाउँथे। हाडेउन्युको डाँठको कलम र हाँडीको मोसोमा तोरीको तेल मिसाएर मसी बनाइन्थ्यो, काठको पाटीमा रातो माटोको धुलो छर्केर अंकअक्षर सिकिन्थ्यो। रिट्ठाले कपडा धोइन्थ्यो। यतिखेर गाउँगाउँमा अधिकारसम्पन्न स्थानीय सरकारहरू बनेपछि केही आशा त जागेको छ, तर पहाडी ग्रामीण क्षेत्रलाई बस्न सहज बनाउन निकै समय लाग्नेछ। त्यतिञ्जेल गाउँहरू रित्तिने सम्भावना छ। गाउँ छाडेर गएकाहरू फर्कने सम्भावना पनि न्यून छ। पहिलेका ग्रामीण क्षेत्र अभावग्रस्त, निर्वाहमुखी र अधिकतम मात्रामा आत्मनिर्भर क्षेत्र हो। नगद र जागरणको अभावमा नगद नचाहिने गरी जीवनयापन गरिन्थ्यो। पछिपछि नुन, मट्टीतेल, कपडा आदिका लागि नगद पैसा नभइनहुने भयो। स्कुल खुल्न थालेपछि छोराछोरी पढाउन पुस्तक, कलम, कापीका लागि नगद चाहिने भयो। महिलाको गुन्युचोलो र बालबालिकाका लागि भोटोसुरुवाल, कट्टु र पुरुषहरूका लागि कछाड, कट्टु, सुरुवाल आदिका लागि पनि नगद नै चाहिने भयो। पछिपछि गाउँमा पनि चप्पल लगाउने र चिया खाने चलन आयो। त्यसका लागि पनि नगद नभइनहुने भयो। त्यही भएर हिउँदका फुर्सदिला महिनामा नगद कमाइका लागि पहाडबाट ठूलो संख्यामा पुरुषहरू पायक पर्ने नेपाली तथा भारतीय सहरबजारमा झर्ने गर्दथे। कतिपय भारततिरै लामो समयसम्म जागिर खान थाले। पढाइ र सीप केही नभएकाले उनीहरूले भारतमा चौकीदार, घरेलु कामदार आदिका रूपमा काम गरे। यही जमिनको अभाव, नपुग्ने अन्न उत्पादन र अन्य रोजगार अभावका कारण पहाडी भेगका मानिस प्रथम विश्वयुद्धमा सेनाका रूपमा मलेसिया, बर्मा (अहिलेको म्यानमार) सम्म पुगे, ब्रिटिस र भारतीय सेनामा गए, चिया रोप्न दार्जिलिङ र खेती गर्न भारतका उत्तरपूर्वी राज्यहरूसम्म पुगे। त्यतैको आम्दानीले नेपालका पहाडमा परिवार चलाए। कतिपयले जन्मथलो पहाडमा कुनै सम्भावना नदेखेर स्थायी रूपमा उतै बसे। ब्रिटिस सेनामा गएकाहरूको आम्दानी राम्रो भएकाले उनका पहाडका परिवार हुने खाने भए। तर भारतमा काम गर्नेहरूले थोरै पैसा पाउने भएकाले उनीहरूको अवस्थामा खासै सुधार भएन। पहाडी जनजीवनको यही अभावग्रस्त अवस्थाले, विदेशमा रोजगार खुलेकाले र नेपालमा पछिल्लो कालमा सुधार आउनुको सट्टा उल्टै हिंसात्मक द्वन्द्व चर्कंदै गएकाले पहाडबाट युवा रोजगारका लागि विदेशतिर ओइरिन थाले। वैदेशिक रोजगारले उनीहरू र उनका परिवारको नगदको भोक राम्रैसँग मेटाएको छ। त्यसनिमित्त उनीहरूले आवश्यकता पूरा नगर्ने खेतीपातीको वास्ता गर्नुपर्ने आवश्यकता नै देखेनन्। उनीहरूलाई आफ्नो जमिन कहंि जाँदैन भन्ने पनि लाग्यो होला। यसरी विशेषगरी पहाडका युवा वैदेशिक रोजगारको खोजीमा काठमाडौं ओइरिन थाले र अवसर पाउनासाथ बिदेसिन थाले। पहिले नेपाली युवा थोरै संख्यामा सीमित ठाउँमा जान्थे, अहिले ठूलो संख्यामा धेरै र टाढाका ठाउँमा पनि जाने गरेका छन्। फरक यति हो। साथै ज्यालातलब बढी भएर होला, पहिले मधेसका युवा जाँदैनथे अहिले मधेसका पनि धेरै युवा जान थालेका छन्। आधारभूत कुरा पहाडमा खान नपुग्ने उत्पादन दिने सीमित जमिन हो, नगद आर्जनको अवसर शून्य हुनु हो। मुस्किलले गुजारा चलाउन पनि कठोर परि श्रम गर्नुपर्ने अवस्था हो। विदेशमा चर्को परि श्रम गर्नुपरे पनि त्यहाँ पारि श्रमिक पनि राम्रै हुने भएकाले उनीहरूले त्यसलाई सहज लिएका छन्। त्यसैले अहिले पहाडी ग्रामीण क्षेत्रमा सग्लो जीउ भएका कुनै पनि युवा बस्न चाहँदैनन्। वृद्ध आमाबाबु, लालाबाला छोराछोरी र भर्खर विवाह गरेर भित्याइएकी दुलही कसैले पनि उनीहरूलाई रोक्न सकेका छैनन्। विगतको लामो कालमा पहाडी ग्रामीण क्षेत्रको अवस्था र त्यसको स्वाभाविक परिणामको सम्बन्धमा जिम्मेवारीपूर्ण र गम्भीरतापूर्वक कहिल्यै सोचेनन्। गरेका छन्, खाएका छन्, अतिवृष्टि वा अनावृष्टि हुँदा केही जिल्लामा खाद्यान्न संकट हुन्छ। त्यस्तो समयमा खाद्य संस्थानमार्फत खाद्यान्न पठाएर अभाव टार्ने गरियो। विरोधका स्वर उठ्ने सम्भावना पनि त्यतिखेर थिएन। त्यसैले त्यहाँको समग्र अवस्थामा सुधार गरी त्यहाँका जनताको जीवनलाई सहज पार्ने ठोस कदम कहिल्यै चालिएन। खान नपुग्ने उत्पादन, नगदको चरम अभाव, नगदको खोजीमा हिउँदमा अन्यत्र काम खोज्न जानुपर्ने बाध्यता, सबै किसिमका सुविधाको चरम अभावको स्थितिमा सुधार आउने सम्भावना नदेखिएपछि उनीहरूले त्यहाँ बसिरहनुको कुनै अर्थ देखेनन्। आफ्नो गाउँ आफैं बनाऔं र वृद्धभत्ताले ग्रामीण क्षेत्रमा केही आशा अवश्य जगाएको थियो। २०५१ सालको मध्यावधि चुनावपछि बनेको तत्कालीन नेकपा (एमाले) को सरकारको पहिलो बजेटले मध्यपहाडी क्षेत्रमा पूर्वपश्चिम लोकमार्ग निर्माण गर्ने प्रस्ताव गरेको थियो, जसलाई मेरुदण्ड राजमार्ग नामकरण गरिएको थियो। त्यसको उद्देश्य पहाडी क्षेत्रमा आर्थिक गतिविधि विस्तार गरी त्यस क्षेत्रबाट भइरहेको बसाइँसराइको प्रवृत्ति रोक्ने थियो। तर त्यसपछि सुरु भएको चरम राजनीतिक अस्थिरताले त्यो प्रस्तावले मूर्तरूप लिन सकेन। तर त्यो प्रस्ताव सर्वथा उपयुक्त भएकाले त्यो स्थगित भने भएन। र, अहिले त्यो प्रस्ताव मध्यपहाडी लोकमार्ग (पुष्पलाल लोकमार्ग) का रूपमा अगाडि बढिरहेको छ। यो लोकमार्ग निर्माण सम्पन्न भएपछि मध्य पहाडी क्षेत्रका पूर्वमेचीदेखि मधेस नझरी पश्चिम महाकाली पुग्न सकिनेछ। यसले पहाडबाट भइरहेको जनसांख्यिक विस्थापन केही मात्रामा रोकिनेछ। तर यसको निर्माणमा भइरहेको विलम्बले त्यसको प्रभावकारिता अपेक्षानुरूप हुने संकेत छैन। आर्थिक वर्ष २०६६६७ को एमालेकै बजेटले त्यही मध्यपहाडी लोकमार्गका पूर्वदेखि पश्चिमका विभिन्न ठाउँमा १० वटा साना सहर विकास गर्ने प्रस्ताव अघि सारेको थियो र त्यसमा केही प्रारम्भिक काम पनि भएका थिए। त्यसको उद्देश्य पनि मध्यपहाडी क्षेत्रमा आर्थिक गतिविधि विस्तार गरी पहाडको ग्रामीण क्षेत्रबाट भइरहेको बसाइँसराइ रोक्नु नै थियो। तर त्यसको निर्माणमा भइरहेको ढिलाइले पनि त्यसको महत्व घटाइरहेको छ। नेपाल संघीयतामा गएकाले स्थानीय तथा प्रदेश सरकारहरूले आआफ्नै प्राथमिकता चयन गर्ने सम्भावना भएकाले यी सहरको निर्माण खल्बलिने सम्भावना छ। तत्कालीन नेकपा एमालेको पहिलो सरकार तुरुन्तै विस्थापित गरिएको र त्यसपछि हिंसात्मक द्वन्द्व सुरु भएकाले अलिअलि जागेको आशा मर्दै गएको मात्र होइन, गाउँ नै छाड्नुपर्ने अवस्था सिर्जना भयो। त्यसपछिको २२ वर्ष त राजनीतिक उथलपुथल र चरम अस्थिरताका वर्ष रहेकाले त्यस अवधिमा विकासबारेमा सोच्ने र केही काम हुने सम्भावनै रहेन। यतिखेर गाउँगाउँमा अधिकारसम्पन्न स्थानीय सरकारहरू बनेपछि केही आशा त जागेको छ, तर पहाडी ग्रामीण क्षेत्रलाई बस्न सहज बनाउन निकै समय लाग्नेछ। त्यतिञ्जेल गाउँहरू रित्तिने सम्भावना छ। गाउँ छाडेर गएकाहरू फर्कने सम्भावना पनि न्यून छ। त्यसैले उल्लेख्य मात्रामा मानिसहरूको उपस्थिति पातलिएको पहाडका ग्रामीण क्षेत्रमा विकास सन्दर्भमा तीनै तहका सरकारको उपस्थिति कस्तो हुने भन्ने सम्बन्धमा गम्भीर बहस गर्र्नुपर्ने बेला भएको छ। विकासका नाममा त्यहाँ बजेट खन्याउँदा के पातलिएको उपस्थिति बाक्लिएला ? त्यस्ता गाउँहरूमा लगानी बढाउने विषयमा पुनर्विचार गर्नु जरुरी छ। तर केही नगरी त्यसै छाड्दा त्यहाँ भएका मानिसहरू पनि छाडेर जानेछन् र ती ठाउँ मानव बस्तीविहीन भूमिमा परिणत हुनेछन्। त्यसैले त्यो क्षेत्रमा विकासका वैकल्पिक ढाँचाबारेमा गम्भीरतापूर्वक सोच्न विलम्ब गर्नु हुँदैन। त्यसका केही नमुना यस्ता हुन सक्छन् सदरमुकामभन्दा अलि टाढा उपयुक्त ठाउँ चयन गरी विशेष किसिमका विभिन्न विधाका आवासीय विद्यालय र कलेज तथा अस्पताल आदि सञ्चालन गर्न सरकारले निजी क्षेत्रलाई विभिन्न आकर्षक सुविधा दिएर प्रोत्साहित गर्नु उपयुक्त हुनेछ। जस्तो चितवनको रामपुर र लमजुङको सुन्दरबजारमा कृषि क्याम्पसको सञ्चालनले ती क्षेत्रमा व्यापक चहलपहल ल्याएको छ। त्यसैगरी विगतमा काठमाडांैको बूढानीलकण्ठ स्कुल र पोखराको पश्चिमोत्तर लामाचौरमा गण्डकी बोर्डिङ स्कुल र त्रिविअन्तर्गतको इन्जिनियरिङ क्याम्पस सञ्चालन गरिँदा ती ठाउँको कायापलट भएको छ। त्यसैगरी उपयुक्त ठाउँहरूमा होटल, रिसोर्ट, खेलकुदका इन्डोर स्टेडियम, पार्क, गार्डेन आदि पनि सञ्चालन गर्न सकिन्छ। यसो गरिएमा ती ठाउँ र तिनका आसपासका क्षेत्रले समेत पुनर्जीवन पाउने सम्भावना देखिन्छ। त्यसका लागि सरकार उदारतापूर्वक अग्रसर हुनुपर्छ। ग्रामीण भेगको शून्यता, खेतीयोग्य जमिन बाँझो राख्नुपर्ने स्थितिले भयावह रूप लिने सम्भावना छ। कृषिमा आधुनिकीकरणसहित ग्रामीण जनजीवनलाई पुनर्जीवन दिइएन भने दुई अंकको आर्थिक वृद्धिदर सम्भव होला ? सहर मात्र नेपाल होइन भन्ने सन्देश प्रवाह गर्न सरकारले गाउँको शून्यतालाई सम्बोधन गरेन भने भोलि आउने भयावह अवस्थाको आकलन झनै पीडादायी हुनेछ।"
साग विजेतालाई सरकारले अझै दिएन पुरस्कार !,"भक्तपुर : १३ औं दक्षिण एसियाली खेलकुद (साग) का पदक विजेताहरुले सरकारको घोषित पुरस्कार अहिलेसम्म नपाएको गुनासो गरेका छन्। सरकारले घोषणा गरेको पुरस्कार दुई महिना पूरा हुँदा पनि नपाउँदा आफूहरु निराश भएको उनीहरुले गुनासो गरेका हुन्। नेपाल राष्ट्रिय तथा अन्तर्राष्ट्रिय खेलाडी संघ भक्तपुर र सम्बाहक मिडियाद्वारा शुक्रबार आयोजित सम्मान कार्यक्रममा उनीहरुले पुरस्कार समयमै नपाउँदा अर्को प्रतियोगिताको लागि तयारी गर्न उत्साह नमिलेको बताएका छन्। सरकारले १३ औं साग सकिएलगत्तै स्वर्ण, रजत र कास्य पदक विजेता खेलाडीहरुलाई नगद पुरस्कार दिने घोषणा गरेको थियो। १३ औं साग नेपालमै भएको थियो। जसमा नेपालले ऐतिहासिक पदक जितेर पदक तालिकामा दोस्रो स्थानमा रहेको थियो। कार्यक्रममा नेपाल राष्ट्रिय तथा अन्तर्राष्ट्रिय खेलाडी संघका केन्द्रीय अध्यक्ष एवं १३ औं सागका स्वर्ण पदक विजेता दीपक श्रेष्ठले सरकार आफैले घोषणा गरेको पुरस्कार छिटो उपलब्ध गराउन माग गरे। सरकारले घोषणा गरेको पुरस्कार अझैसम्म पाउन सकेका छैनौं, उनले भने, पुरस्कार घोषणा गरेकै दुई महिना बढी नाघिसक्यो। त्यसैले छिटो उक्त पुरस्कार दिन माग गर्दछौं। अध्यक्ष श्रेष्ठले छिटोभन्दा छिटो उक्त पुरस्कार पाए खेलाडीहरु अरु प्रतियोगिताको लागि तयारी गर्न उत्साहित हुने सुनाए। सरकारले दिने भनेकै पुरस्कार नपाउँदा खेलाडीहरुमा निराशा छाएको उनको भनाइ थियो। सरकारले पदक जितेका खेलाडीलाई पुरस्कार दिने घोषणा गर्दा हामी उत्साहित भएका थियौं, उनले थपे, तर अहिले पुरस्कार नपाउँदा त्यो उत्साह मरेको छ। खेलाडीहरुमा निराशा देखिएको छ। कार्यक्रममा १३ औं सागमा पदक जित्ने भक्तपुरका ११ जना खेलाडी, दुई प्रशिक्षक र ३९ अम्पायर तथा निर्णायकहरुलाई सम्मान गरिएको थियो। १३ औं सागमा भक्तपुरका कराते खेलाडी मन्डेकाजी श्रेष्ठले नेपालको लागि पहिलो स्वर्ण पदक दिलाएका थिए। त्यस्तै उसु खेलाडी सुस्मिता तामाङ र तेक्वान्दो खेलाडी काजोल श्रेष्ठले स्वर्ण पदक जितेका थिए। टेबलटेनिसमा शिवसुन्दर गोथे, ह्याण्डबलमा देवकुमारी बास्कोटा, कबड्डीमा इन्दिरा गिरी, भारोत्तोलनमा लक्ष्मी वन, जुडोमा श्रीराम मगजू, बास्केटबलमा विकल जोशी र तेक्वान्दोमा ज्ञानेन्द्र हमालले नेपालको लागि रजत पदक जितेका थिए। त्यस्तै खो खोमा श्याम बुढाथोकीले कास्य पदक जितेका थिए।"
वीरगन्ज युनाइटेडलाई हराउँदै संकटा सेमिफाइनलमा,"हेटौंडा : मकवानपुरको बागमती गाउँपालिकामा जारी तेस्रो बागमती गोल्डकपको सेमिफाइनल समीकरण पूरा भएको छ। बिहीबार भएको खेलमा संकटा क्लबले वीरगन्ज युनाइटेडलाई टाइब्रेकरमा ४३ गोलले हराउँदै सेमिफाइनलमा पुगेको छ। निर्धारित समयको खेल गोलरहित बराबरीमा सकिएपछि खेलको नतिजा टाइब्रेकरबाट निर्णय लिइएको थियो। टाइब्रेकरमा संकटाका अमित तामाङ, राजेन्द्र रावल, विदेशी खेलाडी मेसेक एसी र दीपेश आलेमगर गोल गरे। कप्तान एस्नेट ताम्पीले प्रहार गरेको बल गोल पोस्टबाट माथि बाहिरिएको थियो। वीरगन्जले थुप्रै अवसर पाए पनि गोल गर्न सकेन। वीरगन्जका कृपा चौधरी म्यान अफ दी म्याच घोषित भए। उनले पाच हजार रुपैया प्राप्त गरे। शुक्रबार पहिलो सेमिफाइनल खेल हिमालयन शेर्पा क्लब र च्यासल युथ क्लबबीच हुनेछ। अर्को सेमिफाइनलमा जाउलाखेल युथ क्लबसँग संकटाले प्रतिस्पर्धा गर्नेछन्। फागुन १२ गतेसम्म सञ्चालन हुने प्रतियोगिताको विजेताले ६ लाख र उपविजेता टोलीले लाख रुपैयाँ प्राप्त गर्नेछन्।"
पाकिस्तानी क्रिकेटर उमार पीसीबीबाट निलम्बित,"लाहोर : पाकिस्तानी क्रिकेटर उमार अक्मललाई पाकिस्तान क्रिकेट बोर्ड (पीसीबी) ले निलम्बन गरेको छ। उनलाई दुराचार गरेको आरोपमा निलम्बन गरिएको पीसीबीले जनाएको छ। निलम्बनसँगै २९ वर्षीय उमारले पीसीबीको अर्को निर्णय नहुन्जेलसम्म क्रिकेटका कुनै पनि गतिविधिमा संलग्न हुन नपाउने जनाइएको छ। यसैगरी उनीविरुद्ध भ्रष्टाचार मुद्धामा छानबिन समेत भइरहेको छ। पीसीबीले अहिले अनुसन्धान भइरहेकाले थप केही भन्न नमिल्ने बताएको छ। यो अनुसन्धान भइरहेको मुद्धा हो, पीसीबीले यसबारे अन्य टिप्पणी गर्ने छैन, पीसीबीले भनेको छ।"
पाथीभरामा म्याराथन,"ताप्लेजुङ : ताप्लेजुङमा रहेका पर्यटकीय स्थलहरूको प्रचारका लागि आगामी फागुन १३ गते पाथीभरा म्याराथन आयोजना हुने भएको छ। म्याराथनमा खुलातर्फ ५० र महिलातर्फ ४१ किलोमिटर दूरीको हुने जानकारी प्रतियोगिताका संयोजक योगेन्द्रकुमार गुरुङले दिए। मेची पर्यटन महोत्सवको अवसर पारेर म्याराथन आयोजना गर्न लागिएको हो। खुलातर्फ पहिलो हुने धावकले एक लाख ५१ हजार, दोस्रोले एक लाख ११ हजार र तेस्रो हुनेले ५१ हजार रुपैयाँ पुरस्कार पाउनेछन्। महिलातर्फ पहिलो हुनेले ८१ हजार, दोस्रोले ५१ हजार र तेस्रो हुनेले ३१ हजार रुपैयाँ पुरस्कार पाउनेछन्। दुवै स्पर्धाका अन्य सातसात जनाले खेलाडीले पनि जनही पाँच हजार रुपैयाँ प्राप्त गर्नेछन्। पुरस्कारको प्रायोजन हिमालयन गाइड्स ट्रेक्स एन्ड एक्सपिडिसन ग्रुपका प्रबन्धक पर्यटन व्यवसायी ईश्वरी पौडेलले गरेका हुन्। संयोजक गुरुङका अनुसार सदरमुकाम फुङ्लिङको तोक्मेडाँडाबाट सुरु हुने म्याराथन तीन हजार सात सय ९४ मिटर उचाइमा रहेको पाथीभरा पुगेर पुनः तोक्मेडाँडामा आएर सकिनेछ। तोक्मेबाट बजार परिक्रमा गरी सुकेटार हुँदै काफ्लेपाटी, माथिल्लो फेदीबाट मन्दिरसम्म पुग्नु पर्नेछ। तोक्मेबाट सुकेटारसम्मको आठ किलोमिटर पक्की सडक छ। त्यहाँबाट काफ्ले पाटी १२ र काफ्लेपाटीबाट पाथीभरा मन्दिर साढे चार किलोमिटर दूरीमा रहेको छ, गुरुङले भने। काफ्लेपाटीसम्म कच्ची सडक र त्यहाँबाट ढुंगा बिछ्याइएको उकालो बाटो छ। हिउँदयाम भएकाले धावकले पाथीभरा क्षेत्रमा हिउँ छिचोल्दै दौडन पाउनेछन्। प्रतियोगितामा सहभागी हुन देशभरका धावकलाई आह्वान गरिएको जानकारी प्रचार विभाग प्रमुख खगेन्द्र अधिकारीले दिए। महिला धावकले भने काफ्लेपाटीसम्मको दूरी मात्रै पार गर्नु पर्नेछ। पाथीभरा म्याराथन यसअघि पनि पाँच पटक भइसकेको छ। यसअघि सहभागी धावकले यही दूरी चार घण्टा १२ मिनेटमा पार गरेका थिए।"
