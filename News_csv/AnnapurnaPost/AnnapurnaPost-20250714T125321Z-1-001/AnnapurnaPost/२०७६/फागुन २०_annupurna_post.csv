शीर्षक,विवरण
बालबालिकामा विप्रेषणको मार,"समाज धेरै परिवर्तन भइसकेको छ। पारिवारिक मायाममता, आदर, सत्कार एकादेशका कथा हुने बाटोमा दौडिरहेको छ। आधुनिक र सभ्य जीवन बाँच्ने रहरमा हामीभित्रका राम्रा संस्कार हराउँदै गइरहेका छन्। सञ्चारजगत्ले सबैलाई बेफुर्सदिलो बनाएको छ। म सानी हुँदा मेरा हजुरबालाई घोडा बनाउँथें। उहाँका काँधमा गाउँभरि डुल्दा कम्ती आनन्द आउँदैनथ्यो। हजुरबा कतै डुल्न गएका बेला उहाँलाई घोडा बनाउन पाइन्थ्यो। आमाले कोखाकोखा गरेर खुवाउने बुबुमाम र बाबाका हातलाई पिङ मानेर खेलेको दिन आज पनि कताकता स्मरणमा ताजा भएर आइरहन्छ। आज धेरैजसो गाउँघरमा कसैका पनि बाबा बस्दैनन्। बूढाबूढा हजुरबाबा र हजुरआमा त बस्नुहुन्छ अफसोच नातिनातिनाहरू कोही पनि बस्दैनन्। वास्तवमा गाउँघर माया गर्न नपाएर रोइरहेको छ एकातिर भने अर्कातिर बालबालिका आफ्ना अभिभावकको माया नपाएर अनेक कुलतमा लाग्दैछन्। कतिपय बालबालिकाले आफ्नै हजुरबाबा र हजुरआमालाई चिनेका छैनन्। कसैले जन्मेको दशौं वर्षसम्म पनि बाबाको अनुहार देख्न पाएका छैनन्। हाम्रा पालाको जस्तो पारिवारिक मायाममताको अर्गानिक स्वाद पाउनबाट हिजोआजका बालबालिका वञ्चित छन्। कृषिप्रधान मुलुक भए पनि घरेलु कृषि उत्पादनले तीन महिना पनि नथेक्ने हाम्रो अवस्था छ। साँझबिहानको गाँसबास समस्या पूरा गर्न धेरै युवा वैदेशिक रोजगारमा जान बाध्य छन्। स्वदेशमा रोजगारको अवसर सिर्जना भएको छैन। देशमै बस्ने र काम गर्ने रहर हुँदा पनि उपयुक्त अवसरको अभावमा विदेशमा जान्छन्। विदेश जानेमा महिलाको तुलनामा पुरुष धेरै छन्। वैदेशिक रोजगारमा जानेलाई बुढ्यौलीले चाहुरी परेका बाबाआमाको अनुहारले छेक्न सक्दैनन्। भर्खर विवाह गरेकी नवयौवना श्रीमतीले रोक्न सक्दिनन्। बाबा भनेर पछ्याउने छोराछोरीलाई समेत मैले मिठाई ल्याउँछु है बाबुलाई भन्दै बिदेसिन बाध्य छन्। यो रहर नभएर बाध्यता हो। पति अन्तर्राष्ट्रिय विमानस्थलबाट उडेपछि पत्नीलाई आफ्नो गाउँ मात्र होइन, परिवारसमेत झर्को लाग्न थाल्छ। पति वैदेशिक रोजगारको गएको भन्ने अहम् बढ्न थाल्छ। गाउँको उत्पादन रोटीमकै पच्दैन बजारका मःमः, चाउमिन, पिज्जालगायतका आयातीत खानेकुराको फर्माइस बढ्न थाल्छ। अनि पति विदेश गएको एकाध महिनामै छोराछोरीलाई राम्रो बोर्डिङ स्कुल पढाउने चाहनामा बजारबस्तीमै बसाइँ सर्न थाल्छन्। विचरा बुढेशकालमा छोरो त विदेश गयोगयो, बुहारी र नातिनातिनासमेत छाडेर बजार झर्दा उहाँहरूको मन रोइरहन्छ। बाँचुञ्जेल साँझ कतैको तगारो बज्यो भने पनि आफ्नै सन्तानको मायाले आँखा रसाइरहन्छ। लाखौं बालबालिकाका बाबाआमाले विदेशमा दुःख गरेर पठाएको विप्रेषणले घरेलु अर्थतन्त्र चलायमान बनाएको छ। गरिबी घटाएको छ। बाँच्ने जीवनस्तरमा सुधार गरेको छ। के खाऊँ र के लाऊँ भन्ने समस्या पूरा गरेको छ। यसका अलावा विपे्रषणले सामाजिक जीवनमा निकै समस्या निम्त्याएको पनि छ। बालबालिकाको माया खोसेको छ। बाबा, आमा, हजुरबाबा र हजुरआमाको काखमा प्यारले लाडिएर बस्न पाउनुपर्ने उमेर समूहका बालबालिका राम्रो शिक्षा हासिल गर्ने नाममा बजारबस्तीमा थुनिएका छन्। गाईभैंसीको दूध खान पाउनुको सट्टा प्याकिङ खानेकुरामै रमाउन थालेका छन्। आफ्नै हजुरबा, हजुरआमा र बाबाको माया नपाउनु बालबालिकाका लागि दुःखलाग्दो हो। गाउँको मनोरम वातावरणको सट्टा बजारबस्तीको एउटा कोठामा जीवन चलाउनुपर्ने। अलिअलि चकचक गर्नुपयो भने घरबेटीको गाली खाइने। साथीभाइहरू जम्मा भएर खेल्न नपाइने। चाहिने आवश्यक उमेर समूहअनुसारको शिक्षाभन्दा पनि जबर्जस्ती बोर्डिङ स्कुलले लादेको शिक्षा ग्रहण गर्नुपर्ने। केही नजानेको खण्डमा अनि गृहकार्य नगरेको बेला कठोर सजायको भागीदार बन्नुपर्ने। सजायको पीडा एकातिर छ, अर्कातिर कोठामा पुगेर आमालाई सजाय पाएको कुरा भन्दा झन् बढी सजाय पाइने। यी र यस्ता तमाम समस्या हिजोआजका बालबालिकाका साझा समस्या हुन्। यौवना पत्नीपतिको विप्रेषण आउन थालेपछि झन् यौवना बन्छिन्। आफ्नो यौवनको प्यास मेटाउन विभिन्न वैकल्पिक उपायको खोजी गर्न थाल्छिन्। यहाँ मैले पत्नीलाई खराब भन्न खोजेको होइन, यो पनि उनीहरूको रहर नभएर बाध्यता हो। यौवना उमेरमा पतिले वर्षौंसम्म छाडेर विदेशमा बस्नुपर्दाको समस्याले निम्त्याउने समस्या हुन् यी। जब विप्रेषणमा रमाउने पत्नीहरू अन्यको पर्खाइमा, रोजाइमा र खोजाइमा समय खर्च गर्न थाल्छन् तब बालबालिका झन् पीडामा पर्न थाल्छन्। आफ्नी आमाले गर्ने मायाममतामा पनि कमी आउन थाल्छ। बालबालिकालाई एक्लै छाडिदिन्छन्। बालबालिकाबाट आफू छुट्टै बस्ने वा बालबालिकालाई उसको इच्छाविपरीत स्कुलहोस्टलमा राखिदिन्छन्। सबैको मायाको साटो आफ्नी आमाले गर्ने मायामा समेत तुषारापात भएपछि खै बालबालिका असल कसरी बन्ने ? बालबालिका र पतिलाई छाडेर वैदेशिक रोजगारमा जाने महिला पनि धेरै छन्। तीमध्ये केहीले पत्नी रोजगारमा भएका बेला अर्को बिहे गरेर बसेका छन्। बाबाले अर्को बिहे गरेपछि आमाले बाध्यतावश पारापाचुके गर्नुले बालबालिका अप्ठ्यारोमा परेका छन्। महँगा मोबाइल, आईफोन, आईप्याड, ल्यापटप र बोर्डिङ स्कुलभन्दा बालबालिकालाई उसको परिवारको मायाममता ठूलो हो भन्ने किन बुझ्दैन परिवार ? सानै उमेरमा उसको इच्छाविपरीत होस्टलमा राख्दा कुन बालबालिकाको मानसिकता राम्रो होला ? असल छोराछोरीविनाको सम्पत्तिले कस्तो शान्ति देला परिवारमा ? युवा उमेरमा वर्षौंवर्ष एक्लाएक्लै बसेका पति र पत्नीको सम्बन्ध कसरी प्रगाढ बन्ला ? हिजोआज आत्महत्या गर्ने बालबालिकाको संख्या पनि निकै बढ्न थालेको छ। पारिवारिक मायाममताभन्दा पैसा ठूलो कुरा होइन भन्ने हामीले बुझ्न जरुरी छ। बाबा विदेशमा बसेर पैसा पठाउने, आमासँग बजारमा बसेर पढ्ने बालबालिका धेरै छन्। कतिपय बालबालिकाका आमाले आफ्नो पति विदेशबाट नफर्कंदै बालबालिका छाडेर अन्य पुरुषसँग बिहे गरेर हिँडेका घटना पनि प्रशस्तै छन्। सानो उमेरमा आफ्नी आमाले छाडेर हिँड्नु, बाबाले पछि आएर सानीआमा बिहे गरेर बस्नुले बालबालिका आमा र बाबा दुवैको मायाममताबाट वञ्चित हुनुपर्ने अवस्था सिर्जना हुने गरेको छ। बालमनोविज्ञानलाई घरपरिवारले बुझ्न सकेनौं भने ती बालबालिकाको भविष्य राम्रो बन्न सक्दैन। सबैलाई आफ्नो सन्तान राम्रा होऊन्, असल होऊन् भन्ने रहर हुन्छ। रहर हुँदैमा यो साकार हुने विषय होइन। आफ्ना छोराछोरी असल बनाउन, राम्रा बनाउन आफ्ना बाआमाले त्यहीअनुसारको कर्म गर्न सक्नुपर्छ। सोहीअनुसारको असल वातावरण दिन जान्नुपर्छ। आफूले मायालु वातावरणमा, असल संस्कारमा बालबालिकालाई हुर्काउन सक्यौं भने मात्र उनीहरू असल बन्छन्। असल संस्कार दिनका लागि बालबालिकाभन्दा पहिला बाआमा र सिंगो परिवार असल हुन जरुरी छ। परिवार गरिब भए पनि उच्च संस्कार, सादा जीवन र उच्च विचारले भरिपूर्ण छन् भने सो परिवारका बालबालिका पनि उच्च सोच र विचारका हुन्छन्। उच्च मनोबलका साथ यही भूमिमा पसिना बगाउन सिकौं। धनी नबनिएला तर गाँस र बासको समस्याले पिरोलिनु पर्दैन। विदेशमा गर्ने दुःख र मेहनत यहीं गरौं। अरूका कुरा काटेर नबसौं। जे सक्छौं त्यही गरौं। आफ्नो घरपरिवारमा मायाममता बाँडौं। बुबाआमालाई आदर गरौं, बालबालिकालाई माया गरौं। एकैपटक धनी हुने सपना नदेखौं। विदेश नगएकाहरूले विदेशमा त पैसा फल्ने रूख हुन्छ, पैसा टिप्न पाइन्छ जस्तो नसोचौं। नेपाल भित्रिएको विप्रेषणमा धेरैको पसिना मिसिएको छ। कतिपयको जीवन बाकसमा फर्किएको छ। कतिपयको परिवार नै तहसनहस भएको छ। कतिपयले जेलजीवन र मृत्युदण्डको सजाय पाएका छन्। त्यसैले सबैले आफ्नो परिवार सुन्दर बनाऔं अनि देश आफैं सुन्दर बन्छ।"
राजनीतिक आदर्शका वृहस्पति,"सपना देख्ने हो भने किसुनजीले जस्तो त्याग गर्न सिक्नुपर्छ। नेता त्यो हो, जसलाई भविष्यको मार्गचित्र थाहा हुन्छ; आफू त्यो बाटो हिँड्छ र अरूलाई पनि बाटो देखाउँछ कुनै पनि व्यक्तिलाई पछिसम्म सम्झने उसले बाँचुन्जेल गरेका कर्मकै आधारमा हो। नेपालको राजनीतिक इतिहासमा धेरै व्यक्ति जन्मिए, कर्म गरे र मरेर गए। कोही इतिहास बनाएर गए भने कोही जसरी उदाए त्यसरी नै पतन भए। थोरै पात्रले मात्र पुस्तौंपुस्ताले सम्झने गरी इतिहासमा नाम लेखाएर गएका छन्। त्यस्तै पात्रमध्येमा पर्छन् कृष्णप्रसाद भट्टराई (किसुनजी)। एउटा व्यक्तिले जनताका लागि सबैथोक गरेर जान सक्दैन। उसले गरेका केही कर्मलाई आदर्शका रूपमा लिने हो। सदाचार, त्याग, निष्ठा र इमानदारी किसुनजीका लिगेसी हुन्। उनी बाँचुञ्जेल यी आदर्शमा निष्ठापूर्वक लागिरहे। उनको सम्पत्तिका नाममा रहेको एउटा छाता, सुराही र टिनको ट्याम्काले सदाचारको परिचय बनायो। २०४६ को जनआन्दोलन सफल भएपछि राजा वीरेन्द्रले गणेशमान सिंहलाई प्रधानमन्त्री बन्न आग्रह गरे तर गणेशमानले किसुनजीलाई प्रधानमन्त्री बनाउन प्रस्ताव गरे। राजासँगको भेटमा गणेशमानले भनेका थिए, सरकार, हाम्रो पार्टीमा एकसे एक योग्य र विद्वान् व्यक्ति हुनुहुन्छ। हाम्रा साथी किसुनजीलाई बीपी कोइराला पनि भन्नुहुन्थ्यो भट्टराईजीभन्दा योग्य मान्छे त विरलै हुन्छन्। म पनि उहाँलाई योग्य मान्छु। त्यसकारण म प्रधानमन्त्री पदमा उहाँलाई नै नियुक्त गर्न बिन्ती चढाउँछु। त्यसपछि ०४७ वैशाख ६ गते राजा वीरेन्द्रले अन्तरिम प्रधानमन्त्रीमा किसुनजीलाई नियुक्त गरे। उनलाई दुइटा कार्यभार सुम्पिएको थियो नयाँ संविधान निर्माण र आम निर्वाचन। तोकिएको समयमा उनले ती दुवै कार्यभार पूरा गरे। विश्वनाथ उपाध्यायको अध्यक्षतामा गठित संविधान सुझाव आयोगले दिएको प्रतिवेदनमा काँटछाँट गरेर सक्रिय राजतन्त्रसहितको संविधान घोषणा गर्न राजाले दिएको दबाब किसुनजीलाई मान्य भएन। हँसिला र ठट्यौला पाराका किसुनजीले भनेको मानिहाल्छन् भन्ने राजालाई परेका रहेछ तर उनले यही भावनाअनुसार संविधान घोषणा गर्न सक्दिनँ भनेपछि राजा संशकित हुन थाले। राजालाई बल्ल थाहा भयो किसुनजीका दुइटा आँखा रहेछन् भनेर। एउटा आँखाले हाँसे झैं गर्ने अर्कोले रोए झैं। हेर्दा र बोल्दा सजिला देखिने तर बुँदामा आएपछि कठोर। अन्ततः किसुनजीले भनेअनुसार नै राजाले २०४७ कात्तिक २३ गते संविधान जारी गरे। राजनीतिक अस्थिरताका कारण लामो समय नटिके पनि त्यो संविधानलाई विश्वले मान्यो। आठ वर्ष लगाएर घोषित संविधान पनि विवादमुक्त हुन नसकेको परिस्थितिमा किसुनजीले राजासँग कठोर बनेर पनि जनताका पक्षमा संविधान जारी गर्न लगाएको सम्झना उनलाई दुईदुईपटक निर्वाचनमा हराउन प्रयोग हुनेहरूले भुले पनि राष्ट्र र इतिहासले भुल्ने छैन। किसुनजीका नाममा राजनीतिक चरित्र निर्माणको पाठशाला खोल्न आवश्यक छ राजनीतिलाई शुद्धीकरण गरी पैसा, पद र शक्तिका पछाडि नभई समाज उन्नतिमा लगाउने बेलासम्मका लागि। किसुनजीका लिगेसी आज टुहुरा भएका छन्। व्यावहारिक रूपमा उनको चरित्र अँगाल्ने राजनीतिक उत्तराधिकारी कोही पनि भएनन्। राजनीति आफ्ना लागि नभई समाज र राष्ट्रका लागि हो भन्ने व्यक्तिको उत्तराधिकारी बन्न झनै कोही तयार हुँदो रहेनछ। किसुनजीको अवशानसँगै त्यो मान्यता पनि आर्यघाटबाटै विलुप्त भयो। पैसा, पद र शक्तिलाई मात्र राजनीति ठान्ने प्रवृत्ति हावी बनाइएको गणतन्त्रमा त्यस्तो व्यक्तिको अपेक्षा गर्न सकिन्न पनि। आफैंले जन्माएका राजनीतिक सन्तानले समेत किसुनजीलाई असान्दर्भिक बनाए। मन पवित्र हुँदाहुँदै पनि अन्तर्घातको सिकार बन्न विवश भए। जीवनको उत्तरार्धमा आफैंले जन्माएको पार्टीसमेत छाडेर स्वतन्त्र बस्नुपर्ने अवस्था उत्पन्न भयो। कांग्रेसले स्थापनाकालदेखि अँगाल्दै आएको संवैधानिक राजतन्त्र छाडेर धर्म निरपेक्षता, संघीयता र गणतन्त्रमा जाने निधो गरेलगत्तै किसुनजीले पार्टी परित्याग गरेको घोषणा गरे। लोकतान्त्रिक धारको पहिलो पुस्ताको नेतृत्वपंक्तिको अन्तिम व्यक्ति किसुनजीको वि श्रामसँगै त्यो धारले पनि वि श्राम लियो। कांग्रेस गणतन्त्रमा जाने निर्णय गरेकै दिन किसुनजीले बाँडेगाउँस्थित आ श्रमबाट वक्तव्य जारी गरे पार्टी सभापति र महासमितिका उपस्थित सबै साथीहरूका नाममा। किसुनजीले जारी गरेको वक्तव्यमा भनिएको थियो, लामो कालदेखि विभाजित स्थितिमा रहेको हाम्रो प्यारो संस्था नेपाली कांग्रेस एक भएकोमा मलाई ठूलो खुसी लागेको थियो। जुन कारणले गर्दा हिजो एकीकरणको सम्मेलनमा आफ्नो शारीरिक आयुध्र्याजन्य अक्षमतालाई एकछिनका लागि बिर्सेर पनि म त्यहाँ लामो समयसम्म उपस्थित थिएँ र आफ्नो हार्दिक समर्थन पनि जनाएका थिएँ। यति हुँदाहुँदै पनि संघीय लोकतान्त्रिक गणतन्त्रणको लामो तर पूर्णतया निरर्थकको नाम दिएर यस ऐतिहासिक संस्थालाई हाम्रा देशका दुई सार्वकालिक स्वर्गीय नेता बीपी कोइराला र गणेशमान सिंहजीलाई चटक्कै बिर्सिंदै छ। त्यस हुनाले यस पार्टीसँग अब उपरान्त मेरो कुनै खालको पनि सम्बन्ध वा सम्पर्क रहने छैन। तपाईं सबै सहयोगी साथीहरूसँग अब म भारी मन लिएर सदैवका लागि बिदा लिँदैछु। लाग्थ्यो यो वक्तव्य कांग्रेसका लागि शोकमा परिणत हुनेछ तर असान्दर्भिक व्यक्ति रहनु र नरहनुको कुनै तुक नभएका टिप्पणी कांग्रेसवृत्तमा चले पनि त्यतिबेला। त्यस दिन निष्ठावान् र इमानदार कार्यकर्ताको अनुहार मलिन देखिन्थ्यो। त्यो दिनदेखि राष्ट्रियतामा आँच आउन मात्र थालेन; राजनीति पराइ संस्कृतिको सिकार बन्न थाल्यो, यद्यपि अहिले पनि त्यही विरासतमा हिँडिरहेको छ। सीमित नेताको बिर्ता बनेको छ मुलुक। वामदेव गौतमलाई संविधान संशोधन गरेरै भए पनि प्रधानमन्त्री बन्ने बाटो खुलाउन भएका हर्कतले त राजनीतिको नांगो तस्बिर उदांगो पारेको छ। किसुनजीको आदर्शलाई उनकै कांग्रेस पार्टीले त लत्यायो भने कम्युनिस्टहरूबाट त्यो अपेक्षा गर्नु निरर्थक छ। किसुनजीको निधन भएका दिन (२०६७ फागुन २० गते ) अहिलेका प्रधानमन्त्री केपी ओलीले भनेका थिए, लोकतान्त्रिक आन्दोलनको नेतृत्वकर्तामध्येका एक शिखर पुरुष भट्टराईको निधनले हामीलाई टुहुरो बनाएको छ। अहिले हामी उहाँको शोकमा डुबेका छौं। यो अवस्थामा हामीले लोकतन्त्रलाई संस्थागत गर्ने बाटोमा लाग्दा पनि उहाँको आदर्शलाई आत्मसात गर्न आवश्यक छ। गोकुल बाँस्कोटाजस्ता राजनीतिक सन्तान जन्माउन छाडेर पार्टीभित्रैबाट चौतर्फी आक्रमणको सिकार बनिरहेका प्रधानमन्त्री ओलीले आफैंले बोलेअनुसार किसुनजीको राष्ट्रप्रेम र आदर्शको सम्मान गर्न सिक्नुपर्छ। किनकि गोकुल मुद्दामा व्यक्तिको नभई देशकै बेइज्जत भएको छ। कामना गरौं प्रधानमन्त्री ओलीको मिर्गौला प्रत्यारोपण सफल भएर कार्यक्षेत्रमा फर्किएपछि किसुनजीको मार्गमा हिँड्नेछन् राजनीतिलाई शुद्धीकरण गर्न पनि। राजनीतिक सिद्धान्त सबैको एउटै हुन सक्दैन। फरक सिद्धान्त अँगाले पनि सत्यको पक्षमा हिँड्ने व्यक्तिको चरित्र पछ्याउनु इमानदार राजनीतिज्ञको धर्म हो। किसुनजीले फरक विचार राख्नेप्रति उदार र सहनशील नभएको भए विश्वले रुचाउने खालको संविधान निर्माण सम्भव थिएन। त्यसैले त पद, प्रतिष्ठा र व्यक्तिगत स्वार्थभन्दा सिद्धान्तनिष्ठ राजनीति र सम्झौताहीन संघर्ष उनको जीवनकै विशिष्ट पहिचान बने। किसुनजीकै संघर्षले बनेको कांग्रेस पार्टीका सभापति रहेका शेरबहादुर देउवाले उनको निधनका बेला भनेका थिए, भट्टराईको निष्ठा, आदर्श र अहिंसात्मक विचारको राजनीतिमा खडेरी छ। उहाँबाट मैले राजनीतिमा धेरै सिकेको छु। उहाँमा जस्तासुकै संक्रमणमा पनि धैर्य राखी सबैलाई मिलाएर लैजाने गुण थियो। त्यही गुणको सिको गरेको भए गुटको सिकारका कारण पार्टी इतिहासमै कमजोर बन्ने थिएन। कांग्रेस कार्यकर्ताले माओवादीमा भोट हाल्नुपर्ने अवस्था आउने थिएन होला। सिद्धान्त सत्तासँग साटिने पनि थिएन। संसारकै एकमात्र हिन्दुराष्ट्रको पहिचान मेटिने पनि थिएन। भविष्यको पुस्तालाई कांग्रेसका नाममा राजनीति गर्न मार्गप्रशस्त गर्ने बाटो अख्तियार हुने थियो। असान्दर्भिक पुष्टि भइसक्दा पनि नेतृत्वपंक्तिले पार्टीको बागडोर छाड्न नचाहने स्थिति रहने थिएन होला। यही प्रसंगमा २०५६ चैत ३ गते प्रधानमन्त्रीको हैसियतबाट प्रतिनिधिसभालाई विशेष सम्बोधन भाषण गरी राजासमक्ष राजीनामा चढाउन जानुअघि कृष्णप्रसाद भट्टराईले भनेका प्रसंग यतिबेला पनि उत्तिकै सान्दर्भिक छन्। अपमानजनक बहिगर्मनको बाटो रोज्न बाध्य बनाइएका किसुनजीले भनेका थिए, मेरो जीवनमूल्य भनेकै आस्थाको राजनीति हो। आस्था र निष्ठाको राजनीति साँच्चिकै विसर्जित हुने हो भने भन्नुपर्छ यो राष्ट्रको भविष्य छैन र यहाँ प्रजातन्त्रको कल्पना गर्न सकिन्न। त्यसैले म मुलुकभरका समस्त प्रजातन्त्रवादी र विशेषगरी नेपाली कांग्रेसलगायत सबै राजनीतिक दलका साथीहरूलाई सचेत गराउन चाहन्छु कि यसतर्फ ध्यान दिऊँ कि हाम्रो मिसन कतै हराउने त हैन। हाम्रो पहिचान नै विलुप्त हुने त हैन ? कांग्रेसले त्यही बाटोलाई मलजल गरिरहेको छ भने सिंगो सत्ता त्यही बाटोमा लम्किरहेको छ। व्यक्तिगत उन्नति र पदप्रतिष्ठाले मात्र प्राथमिकता पाइरहेको छ। किसुनजीको आदर्शको अपमान भइरहेको छ। किसुनजीको निधनमा आफूलाई टुहुरो महसुस गर्ने ओली र उनका गुणको बखान गर्ने शेरबहादुर देउवा क्रमशः प्रधानमन्त्री र प्रमुख प्रतिपक्षी दलका नेताका रूपमा स्थापित छन्। तर किसुनजीको मूल्यको राजनीतिको अवमूल्यन किन गरिरहेका छन् ? साँच्चिकै आफूलाई उनको राजनीतिक चेला बनाउन किन सकिरहेका छैनन् ? किसुनजीको नाम बिक्दैन यहाँ। नेताका नाममा राष्ट्रिय सम्पत्तिमा लुट मच्चाउने, राष्ट्रिय बजेटबाट ट्रस्ट बनाउने, कलेज खोल्ने, अस्पताल बनाउने काम धमाधम भइरहेका छन्। तर किसुनजीको नाम राष्ट्रसँग जोड्ने काम हुन सकेको छैन। त्यसैले पनि किसुनजीका नाममा राजनीतिक चरित्र निर्माणको पाठशाला खोल्न आवश्यक छ राजनीतिलाई शुद्धीकरण गरी पैसा, पद र शक्तिका पछाडि नभई समाज उन्नतिमा लगाउने बेलासम्मका लागि। पाठशालाको कार्यभार राजनीतिक संस्कार, नैतिकता र देशप्रेमको पाठ सिकाउनु हुनेछ; जसमा समाजले मानेका विचारक हुनेछन्। जसले राजनीतिलाई देश र जनताका पक्षमा लागिरहने प्रण गर्न मात्र सिकाउने छैन; फेरि क्रान्तिका नाममा राजनीति गरिरहेका विप्लवलाई पनि राजनीतिको मूल धारमा हिँड्न प्रेरित गर्नेछ। स्थिरताका नाममा कार्यकारी राष्ट्रपतिको असान्दर्भिक सपना बाँडिरहेका पुष्पकमल दाहाल नियतिको पनि उदांगो पार्नेछ। सपना देख्ने हो भने किसुनजीले जस्तो त्याग गर्न सिक्नुपर्छ। नेता त्यो हो, जसलाई भविष्यको मार्गचित्र थाहा हुन्छ; आफू त्यो बाटो हिँड्छ र अरूलाई पनि बाटो देखाउँछ। जतिसुकै सपना बाँडे पनि नेतृत्वको आचरण, व्यवहार र कार्यशैली नबदलिएसम्म देश बदलिँदैन। राजनीतिक स्थिरताको सपना संसद्को बहुमतबाट मात्र पूरा हुन सक्दैन; विवेकबाट खोजौं तबमात्र किसुनजी पथको मूल्य रहनेछ। बाबुराम भट्टराईले भने झैं पूर्वप्रधानमन्त्रीहरूको सम्पत्ति छानबिन हुनुपर्छ, ताकि किसुनजीको सम्पत्तिबारे सबै जानकार हुनेछन्। आफूलाई जनतामा समर्पित गरेका किसुनजीले दुईदुईपटक प्रधानमन्त्री हुँदा सम्पत्तिका नाममा रहेका छाता, सुराही र टिनको बाकस लिएर बालुवाटार प्रवेश गरे भने फर्कंदा पनि तिनै वस्तु लिएर फर्किए। भोलिको पुस्ताले यो कुरा विश्वास नगर्ला पनि। त्यसैले पूर्वप्रधानमन्त्रीहरूको सम्पत्ति छानबिन आवश्यक छ। त्यसका लागि आम नागरिक तहबाट साथ, सहयोग र दबाबको खाँचो छ। सत्तासीन नेकपा र प्रतिपक्षी कांग्रेसको नियमित प्रक्रिया बनेको एकले अर्कालाई लडाउनेभिडाउने राजनीतिलाई बिराम दिन पनि किसुनजीको आदर्शलाई पछ्याउन आवश्यक छ। पार्टीहरूमा बढ्दो वैचारिक विचलन र भ्रष्टीकरणविरुद्ध संगठित हुन पनि किसुनजी पथ एक मात्र विकल्प हुन सक्छ। उनको आदर्शमय जीवनबाट अलिकति भए पनि सिकेर आफ्नो जीवनमा लागू गर्न सके उनलाई सम्झनुको सार्थकता हुनेछ। सायद आज किसुनजीलाई उनले नजन्माएकी सन्तान अमिता कपालीले सम्झनेछिन्, किनकि उनले पछिल्लो समय किसुनजीको सेवासु श्रुषा गरिन्। बाँडेगाउँस्थित आ श्रममा अरू दुईचारजना पुग्नेछन्। हुन त धेरै क्यामेरा गए भने उनको आदर्शलाई लत्याउनेहरू जालान् पनि किसुनजीको आत्मालाई गिज्याउन। राजनीतिभित्र मानवीय मूल्य र आदर्शको खोजीका निम्ति सधैं सक्रिय रहने किसुनजीलाई राजनीतिक चेलाहरूले सम्मान गर्न नजाने पनि उनको आत्माले शान्ति पाओस्।"
नेपाली प्रेसलाई चीनको चेतावनी,"एक स्वाधीन राष्ट्रले सरकारी स्तरबाटै त्यस्ता विदेशी चेतावनीको आलोचना, निन्दा र प्रतिवाद गर्नुपर्छ चिनियाँ दूतावासले नेपालको एक राष्ट्रिय दैनिकमा प्रकाशित एउटा लेखको प्रतिवादस्वरूप पत्रिकाका सम्पादकलाई वक्तव्यमार्फत धम्कीपूर्ण कारबाहीको चेतावनी दिएको छ। वक्तव्यमा सम्पादकलाई चीनको शासन प्रणालीविरुद्ध लेख्ने गरेको आरोप लगाइएको छ। एक स्वतन्त्र राष्ट्रका नागरिकलाई कूटनीतिक मर्यादाविपरीत चिनियाँ दूतावासले दिएको चेतावनीको नेपाल सरकारले बेवास्ता गरेको छ। राष्ट्रवादको ढोल बजाउने बुद्धिजीवी, राजनीतिकर्मी वा अन्य पेसाकर्मीहरूले समेत त्यो धम्कीको बेवास्ता गरेका छन्। केही पत्रिकाका सम्पादकहरूले मात्र त्यो चेतावनीको विरोध जनाएका छन्। धम्की एकजना सम्पादकलाई मात्र गरिए पनि एउटा कूटनीतिक तहबाट आएको सन्देशलाई नेपालको सम्पूर्ण प्रेसप्रति लक्ष्यित सन्देशका रूपमा बुझ्न उपयुक्त हुन्छ। एक स्वाधीन देशको प्रेसमाथिको यो अन्तर्राष्ट्रिय दबाब र धम्कीको निन्दा सरोकारवाला प्रेसले मात्र गरेर पुग्दैन। लेखमा माओको अपमान भएकाले त्यस्तो सन्देश आएको हुन सक्ने भन्ने केही चीनतिर ढल्किएका नेपाली विद्वान्हरूको तर्क छ। काठमाडौंस्थित एक चिनियाँ पत्रकारले पनि लेखमा माओको अपमान भएको भनेकी छन्। माओवादका नाममा नेपालमा हजारौं निर्दोषको हत्या हुँदा चीनले माओको अपमान भयो भनेर व्यक्तव्य निकालेको थिएन। माओका नाममा मुक्तिनाथ अधिकारी, डेकेन्द्र खड्का आदिको हत्या हुँदा चीनको दूतावास बोलेन। माओका नाममा फिरौतीमार्फत धन आर्जन गरेको नेपालमा एक लामो दृष्टान्त छ, जसमा चीनले माओको अपमान महसुस कहिल्यै गरेन। माओकै नाममा गरिएका अनेक हत्या आरोप लागेका कतिपय नेताहरूले नेपालको उच्च पदमा पुगेर चीनको भ्रमण गरिसकेका छन्। तिनीहरूसँग हात मिलाउँदा चीनले माओको अपमान भएको कहिल्यै ठानेन। माओको मास्क लगाएको तस्बिरले माओको अपमान भयो भन्ने चीनको आरोपलाई कसरी विश्वास गर्ने ? नेपाल पूर्ण प्रेस स्वतन्त्रता भएको मुलुक हो। नेपालका राष्ट्रनिर्माता पृथ्वीनारायण शाहको सालिकमा थुकेको पनि नेपालमा छापिन्छ। चीनको आपत्ति नेपालको स्वतन्त्र प्रेससँग हो, नागरिकको स्वतन्त्रतासँग हो। चीनमा कम्युनिस्ट पार्टीको आदेश जनताले मान्नुपर्छ। नेपालमा जनताको आदेश दलहरूले मान्नुपर्छ। चीनको आपत्ति यसमा हो। भारत नेपालप्रति आक्रामक हुँदा भारतभित्रै नेपालका पक्षमा बोल्ने आवाज भारतको लोकतन्त्रले दिन्छ तर चीन नेपालप्रति आक्रामक भएको खण्डमा त्यो सुविधा नेपालले पाउने छैन। सर्वहारा वर्गको अधिनायकवाद मूल राजनीतिक मुद्दा भएको राजनीतिक दल नेकपा अहिले सत्तासीन छ। यो जनमत प्राप्त सरकारलाई अधिनायकवादी भएको भन्ने आरोप प्रतिपक्षी दल कांग्रेसले लगाउने गरेको छ। त्यसैले अधिनायकवादलाई सकारात्मक वा नकारात्मक रूपमा प्रयोग गर्नेमा दार्शनिक रूपमा विवाद गर्न सकिन्छ। अर्थ जुनसुकै लागे पनि चीन एक अधिनायकवादी शासन भएको मुलुक हो। अधिनायकवादी भएकै कारण चीनले विज्ञान र प्रविधि विकास गर्नुका साथै चर्को आर्थिक वृद्धि पनि गरेको छ। तर नेपालको जस्तो प्रेसको पूर्ण स्वतन्त्रता र नागरिकको अभिव्यक्तिको स्वतन्त्रता चीनमा छैन। चीनमा फैलिएको कोरोना भाइरस संक्रमणको नियन्त्रणमा पनि यही स्वतन्त्रतासँग केही सवाल जोडिएका छन्। चीनले दिएको धम्कीलाई दुइटा प्रमुख कोणबाट हेर्न सकिन्छ। पहिलो हो चीनको राजनीतिक अधिनायकवाद। माओको सर्वसत्तावादको अन्त्य भएपछि चीनले आर्थिक प्रगति गरेको हो। माओ आजसम्म जीवित भएको भए चीनको आजको स्थिति फरक हुने थियो। माओको अन्त्यपछि नै चीनमा नागरिकलाई व्यापारमा, सम्पत्ति आर्जनमा वा अन्य कुरामा निश्चित स्वतन्त्रता दिइएको छ। राजनीतिमा भने चिनियाँ कम्युनिस्ट पार्टीको पूर्ण नियन्त्रण छ। अर्थात् चीनमा कम्युनिस्टको अधिनायकवाद हाबी छ। यो नियन्त्रणलाई उनीहरूले स्थायित्व र आर्थिक विकासको कारण मानेका छन्। अधिनायकवादी सत्ता भएकाले नै चीनले १० दिनमै अस्पतालको निर्माण पूरा गरेर स्वास्थ्य सेवा दिन सकेको छ। पूरै सहरलाई क्वारेन्टाइन (संगरोध) गर्न सकेको छ। चिकित्सक र अन्य स्वास्थ्यकर्मीलाई विनारोकटोक संक्रमणविरुद्ध लड्न प्रयोग गरेको छ। विश्व स्वास्थ्य संगठनले चीनको यो प्रयासको प्रशंसा गरेको छ। यो संक्रमण भारतजस्तो मुलुकमा फैलिएको भए सम्भवतः यसले महामारीको रूप लिइसकेको हुन्थ्यो। तर यो भाइरसको संक्रमणको पूर्वजानकारी दिने एकजना चिकित्सकलाई जथाभावी अफवाह फैलाएको अभियोगमा चीनमा पुलिसले केरकार गरेको पनि सत्य हो। ती चिकित्सकको मृत्यु भइसकेको छ। ती चिकित्सकलाई आफ्नो अनुभव निर्धक्कसँग साट्ने अवसर थिएन। चीनका अधिकारीहरूलाई संक्रमणको सूचना लुकाएको आरोप छ। हङकङबाट प्रकाशित हुने साउथचाइना मोर्निङ पोस्ट्मा वाङजिनग्वेईले लेखेका छन् आम नागरिकलाई सुसूचित गर्नुभन्दा दुई साताअघि नै राष्ट्रपति सी जिनपिङलाई यसबारे जानकारी थियो। उनले लेखेका छन् सन् १९८६ मा रूसले चेर्नोविल आणविक भट्टी दुर्घटनाबारेमा सूचना लुकाएपश्चात् जनताको कम्युनिस्टसँग मोहभंग भएर सन् १९९१ मा रूसबाट कम्युनिस्टले बिदा लिएको थियो। जनतासँग जवाफदेहिता भएको लोकतान्त्रिक प्रणालीमा यसको सम्भावना न्यून हुन्छ। नेपालका नागरिकको अभिव्यक्ति स्वतन्त्रता र स्वतन्त्र प्रेस चीनलाई मन परेको छैन। त्यसैले नेपालका छापालाई भयभीत गर्ने र तिनलाई निर्देशित गर्ने चीनको उद्देश्य रहेको यो चेतावनीबाट अनुमान गर्न सकिन्छ। अधिनायकवादी चरित्र संसारकै राजनीतिमा देखिन्छ। नेपालमै प्रहरीले एनकाउन्टर गरेर विपक्षी दलका कार्यकर्ता मारेको आरोप लागेको छ। आफ्ना विरोधीलाई अमेरिकी राष्ट्रपति डोनाल्ड ट्रम्पले अनेक किसिमले आक्रमण गरिरहेका छन्। अमेरिकामा दलीय अधिनायकवाद नभएको भए ट्रम्प महाभियोगबाट जोगिने थिएनन्। ट्रम्पलाई अमेरिकी छापाले नै अधिनायकवादी भनेर लेखेका छन्। भारतमा अल्पसंख्यक मुस्लिम मोदी सरकारविरुद्ध आन्दोलनमा छन्। मोदीलाई संसारप्रसिद्ध पत्रिकाले असहिष्णु नेताका रूपमा खुलेर लेखेका छन्। मोदीलाई पनि अधिनायकवादीको आरोप लागेको छ। ओलीलाई पनि अधिनायकवादीको आरोप लागेको छ। तर भारत, अमेरिका र नेपाल प्रेस स्वतन्त्रता भएका मुलुक हुन्। प्रेस स्वतन्त्रता नभएको भए नेपालमा गोकुल बाँस्कोटा र कृष्णबहादुर महरालाई कसले हल्लाउन सक्थ्यो ? ट्रम्पले सुलेमानीलाई मार्न दिएको आदेशको विरोध सबभन्दा बढी अमेरिकी छापामा देखिएको छ। ट्रम्पलाई एउटा जोकरका रूपमा समेत प्रस्तुत गरिएको छ। मोदीको विभेदपूर्ण आप्रवासी नागरिकताको कानुनको विरोध सबभन्दा बढी भारतकै छापामा छ। नेपालको स्वतन्त्र प्रेसले चीनबाट सिक्नुपर्ने वा प्रभावित हुनुपर्ने केही छैन। मोदीलाई मन नपराउनेका लागि पनि भारतमा अवसर प्राप्त छ। कमजोर विपक्षी भएकाले मोदी दोस्रोपटक निर्वाचित भएका थिए। पाँच वर्षपछि मोदीलाई पदमुक्त गर्ने अधिकार भारतीय जनतासँग सुरक्षित छ। ट्रम्पलाई अमेरिकीले यसै वर्ष नोभेम्बरमा ठेगान लगाउन सक्छन्। कथंकदाचित उनी फेरि निर्वाचित भइहाले पनि सन् २०२४ पछि अमेरिका ट्रम्पमुक्त हुने पक्का छ। कुनै ईश्वरीय शक्तिले पनि ट्रम्पलाई त्यसपछि राष्ट्रपतिमा कायम राख्न सक्दैन। नेपालमा ओलीकै समेत अर्को तीन वर्षमा परीक्षा हुने छ। चीनमा राष्ट्रपति सी जिनपिङको कार्यकालको कुनै अन्त्य छैन। के यो सत्य होइन ? विश्वव्यापीकरणको सबभन्दा ठूलो लाभ लिने मुलुक चीन हो। चीनको राजनीतिक प्रणालीका विषयमा विश्वमा जतासुकै लेखिन्छ। नेपालमा पनि लेखिन्छ। नेपालको छापामा चीनले अंकुश लगाउन सक्दैन। यसको दोस्रो कारण हो नेपालको अपरिपक्व राजनीति। चीनले नेपालमा कूटनीतिक मर्यादाविपरीत आक्रामक हुनुमा नेपालको राजनीति पनि दोषी छ। चीनको परराष्ट्र नीति अमेरिकाको जस्तो आक्रामक छैन। भारतको जस्तो हस्तक्षेपकारी पनि छैन। चीनले आफ्नो अन्तर्राष्ट्रिय व्यापारिक सञ्जाल बनाउनमै समय खर्चेको छ। व्यापारै उसको वैदेशिक नीति रहेको छ। चीनको परराष्ट्र नीतिलाई नम्र नीति भन्न सकिन्छ। नेपालको वर्तमान सत्ता चीनको शासन प्रणालीको कुनै न कुनै रूपले प्रशंसक हो। किम उल सोङ, जोन्छे, माओ, लेनिन, स्टालिनका विचारधारासम्बन्धी पुस्तकहरू पढेर नेता बनेकाका हातमा नेपालको सत्ता छ। नेपालमा भारतले गरेको जस्तो हस्तक्षेप चीनले नगरेकाले नेपालमा हत्तपत्त चीनको विरोध हुँदैन। नेपालको सत्तारूढ दलले केही समयअघि सी जिनपिङ विचारधारामा प्रशिक्षण गरेको थियो। नेपालमा ट्रम्प वा मोदीको डक्ट्रिनको राजनीतिक प्रशिक्षण गरिएमा त्यसलाई नेपालको बौद्धिक जगत्ले कुन रूपले हेर्ला ? सी जिनपिङ विचारधाराको प्रशिक्षणमा नेपालको बौद्धिक जगत् मौन रह्यो। चीन नेपालको मित्रराष्ट्र हो तर चीनले अंगीकार गरेको राजनीतिक प्रणालीको प्रशिक्षण गर्नु प्रभुको चाकडीमा लम्पसार हुनु हो। नेपालमा माओको सर्वसत्तावाद बलपूर्वक लागू गर्न खोजिएको थियो। त्यो राष्ट्रवाद थिएन। आधुनिक नेपालका निर्माता पृथ्वीनारायण हुन्। तर पृथ्वीनारायणको सालिकको अपमान गरिन्छ र माओको सम्मान गरिन्छ। बीपीको प्रजातान्त्रिक समाजवाद र पूर्वएमालेको जबजजस्ता मौलिक आन्दोलनप्रति सांघातिक र निर्मम आक्रमण गर्ने माओवादलाई र उत्तर कोरियाको तानाशाहलाई समेत नेपालमा आदर्श मानिन्छ। त्यस्तालाई चीनले कुन हैसियतले हेर्ने ? त्यसैले चीनले विरोधको कूटनीतिक शिष्टताको पालना नगरेर, हेपेर सीधै नेपाली नागरिकलाई धम्की दिएको हो। चीन, भारत र अमेरिका नेपालका मित्रराष्ट्र हुन्। नेपालमा मोदीको सहयोग वा ट्रम्पको एमसीसी सहयोग वा सी जिनपिङ विचारधारा यी कुनै पनि राष्ट्रहितमा हुँदैनन्। नेपाली छापामा प्रशस्तकै विदेशी हस्तक्षेप हुने गरेको पत्रकार युवराज घिमिरेले आफ्नो नियमित स्तम्भ शून्य समयमा देशसञ्चारडटकममा लेखेका छन्। उनले यस्ता विदेशी हस्तक्षेपको विरोध सञ्चारमाध्यमका प्राथमिकतामा नरहेको तर अब विरोधको बाध्यात्मक परिस्थिति आएको लेखेका छन्। आफूअनुकूलको चयनात्मक राष्ट्रवादको परिभाषा विदेशी हस्तक्षेपको निमन्त्रणा हो। आफ्नो स्वाधीनताको रक्षा गर्ने आफैंले हो। अहिलेको घटनामा सञ्चारजगत् मात्र आकर्षित हुँदैन। यो नेपालको स्वाधीनताको प्रश्न हो। राजदूतले नेपालको परराष्ट्र मन्त्रालयमार्फत आफ्नो विमति राख्न सक्छन् तर धम्की दिनु एक आपत्तिजनक विषय हो। चीन व्यापारिक मामिलाका साथै सैन्य सामथ्र्यमा पनि महाशक्ति देश हो। चीनले नेपालमा आर्थिक गतिविधि बढाएको छ। चीनबाट नेपाल आउने पर्यटक संख्यामा वृद्धि भएको छ। नेपालले चीनको बीआरआई योजनामा हस्ताक्षर गरेको छ। चीन नेपालमा लगानी वृद्धि गर्न उत्सुक देखिएको छ। लगानीसँगै चीनको परराष्ट्र नीति नम्रबाट कठोर बन्दै जानेछ। विकासमा हामी एक ठाउँमा उभिए पनि नेपालको राजनीतिक प्रणाली चीनको भन्दा भिन्न भएको आभास चीनलाई गराइराख्नु बुद्धिमानी हुन्छ। भारत नेपालप्रति आक्रामक हुँदा भारतभित्रै नेपालका पक्षमा बोल्ने आवाज भारतको लोकतन्त्रले दिन्छ तर चीन नेपालप्रति आक्रामक भएको खण्डमा त्यो सुविधा नेपालले पाउने छैन। त्यसैले चिनियाँ दूतावासको चेतावनीलाई नेपालले आशीर्वादका रूपमा ग्रहण गर्नु राष्ट्रहितमा हुँदैन। एक स्वाधीन राष्ट्रले सरकारी स्तरबाटै त्यस्ता विदेशी चेतावनीको आलोचना, निन्दा र प्रतिवाद गर्नुपर्छ। भट्ट अमेरिकास्थित टेनिसी स्टेट विश्वविद्यालयमा एसोसिएट प्रोफेसर पदमा कार्यरत छन्"
समृद्धिका आधार प्रकृतिका उपहार,"हरेक वर्षजस्तै मार्च ३ (२० फागुन) मा संसारभरि विश्व वन्यजन्तु दिवस मनाइँदै छ। यो पवित्र दिवसलाई कसरी साकार पार्ने सबैको चिन्ता हुनुपर्छ। अस्ट्रेलियाले इतिहासमा नदेखेको अकल्पनीय र कहालिलाग्दो डढेलोको सामना गर्दा करोडौंको संख्यामा जैविक विविधताको भण्डार भस्म भएको देख्नुपर्यो। डढेलो अझै पनि जारी छ। अमेजन फायरको क्षति अकल्पनीय रह्यो। मध्य अफ्रिका, क्यालिफोर्निया, रूसले पनि डढेलोको सामना गर्दा ठूलो संख्यामा जीवजन्तु र तिनको वासस्थान गुमाउनुपर्यो। प्रकृति र अबोध वन्यजन्तु बोल्दैनन्। उनीहरूको इशारा हामी थोरै मात्र बुझ्न सक्छौं र धेरै नबुझेको नक्कल गरेर टारिदिन्छौं। तर ती विश्वका ठूलाठूला डढेलाहरू मानव नियन्त्रण क्षमता बाहिरका अकल्पनीय खतरा र जोखिमपूर्ण थिए। तिनले धेरै वन्यजन्तुसँगै मानव र फायर फाइटरको समेत ज्यान लिए। तर सम्बन्धित सरकारले जलवायु परिवर्तन र प्राकृतिक कारण भनेर फेस सेभिङ गरिरहेका छन्। वन्यजन्तु दिवसको सँघारमा नेपाल पनि धर्मसंकटमा छ। प्राकृतिक सौन्दर्य र जैविक विविधताको धनी भनेर पहिचान र सम्मान पाएको देश, शून्य सिकार उपलब्धि लगातार हासिल गरेर विश्व संरक्षण समुदायबाट कदर, सम्मान र पुरस्कार पाएको देश, मौलिक र विश्वसनीय संरक्षण मोडल तथा उच्च संरक्षण छवि भएको सुन्दर मुलुकलाई चुनौतीले गाँजेको देखिन्छ। संसारले हजार दुर्बिन लगाएर लेजर लाइटजस्तो फोकस गरेर हेरेको मुलुकमा वन्यजन्तुका पीडा, गुनासो र माग चाङका चाङ छन्। सबैभन्दा पहिले नेपालको जेठो विश्व सम्पदामा सूचीकृत चितवन राष्ट्रिय निकुञ्ज विविध समस्याबाट गुज्रिरहेको छ। गत वर्ष बाघको संख्या १२० बाट घटेर ९३ मा झर्नु, डेढ वर्षमा ४३ र १८, ६१ वटा गैंडा मृत अवस्थामा फेला पर्नु, नदीमा दर्जनौं दुर्लभ गोहीहरू मृत अवस्थामा भेटिनु त्यो निकुञ्ज संकटग्रस्त अवस्थामा छ भन्ने बलिया प्रमाण हुन्। २७ वटा बाघ घट्नु भनेको सयौंको संख्यामा उसको आहार प्रजाति घटेको प्रमाण हो। गैंडाको मृत्युले वासस्थानको गम्भीर समस्या जाहेर गर्छ। गोहीको मृत्युले नदीनाला सुरक्षित छैनन् र वन्यजन्तुका लागि पानीसमेत प्रदूषणयुक्त र रोगजन्य भइसकेको छ भन्ने संकेत दिन्छ। तर हामी जुधेर मृत्यु, दुर्घटना, वृद्ध, अज्ञात भनेर प्राकृतिक कारणको दाबी पेस गरिरहेका छौं। गैंडाका खाग र खुर फेला पर्यो भनेर चोरीसिकारी होइन भनी सन्तोष लिइरहेका छौं। राजधानीमा मनाउने विश्व संरक्षण दिवसले इतिहासको सफल गाथाको चर्चा गरेर होइन, कोमामा भएका वन्यजन्तुलाई तत्काल राहत दिने संकल्प र कार्ययोजना अघि सारेर दिवसको मर्म र भावनालाई साकार पार्न जरुरी छ। एउटा गैंडा ठूलो धनाढ्यको होटलको सेफ्टी ट्यांकीमा खसेर मृत्यु भयो। खोइ वन्यजन्तुमैत्री पूर्वाधार, जवाफदेहिता र कारबाही ? दुइटा गैंडाको पेटमा अत्यधिक विषादीको डिपोजिट फेला पर्यो। कसरी किन कहाँबाट कसले ? खोइ छानबिन अनुसन्धान र पहिचान ? दुइटा गैंडाको करेन्ट लागेर मृत्यु भयो। खोइ अभियुक्तको खोजी र कारबाही ? गोहीहरू माझीका जालमा परेर मरिरहेका छन्। खोइ अनुगमन र नियन्त्रण ? यी घटना चरम चोरीसिकारको अक्षम्य अपराध हुन्। वन्यजन्तुलाई लखेट्ने, दुःख दिनेजस्ता कामलाई समेत चोरीसिकारीको परिभाषा र तरिकामा राखिएको छ भने यहाँ ठाउँको ठाउँ ठहरै मार्नेसम्मको काम भइसक्यो। शदीयौंदेखि पूर्वजहरूले पालनपोषण, रक्षा सम्मान गरेर हाम्रो पुस्तालाई हस्तान्तरण गरेका यी सुन्दर दुर्लभ वन्यजन्तु अब के हामी पाल्न हेर्न र भावी सन्ततिलाई हस्तान्तरण गर्न नसक्ने अवस्थामा पुगेकै हौं त ? यो पेचिलो प्रश्नले प्रकृति र संरक्षणपे्रमी नेपाली जनताका मनमा गहिरो घाउ लागेको छ। नेपालको प्रतीक मानिएको, नेपालीको मुटुभित्र सुरक्षित भई सजिएको, कहिले नोटमा कहिले टिकट र लोगोमा अंकित भएर सम्मान पाएको गैंडालाई कति चित्त दुखेको होला ? राष्ट्रिय वाचा र संकल्प पूरा गराएर मुलुकको संरक्षण छवि उकास्न दुई वर्षभित्र दोब्बर हुने महर्वाकांक्षा र हर्ष पालेर बसेको पाटेबाघ २७ वटा घट्दा उनीहरूको चित्त कति दुख्यो होला ? पानीले नदेखिने आँसु गोहीले कति बगाए होलान् ? जंगलबाहिर पक्राउ परेका बाघ र चितुवाका वस्त्ररूपी छालालाई नुनचुक लगाएर काढ्दा तिनलाई कति दुख्यो होला ? यथार्थको स्वीकारोक्ति शून्य चोरीसिकारी उपलब्धि ब्रेक भएको छ। निकुञ्जको व्यवस्थापन पक्ष खस्केर घाँसे मैदान, पानी, घोल, शान्तिसुरक्षा, बाटाघाटो, अनुगमन, नियमन सूचना सञ्जालमा कमी आएको छ। अध्ययनअनुसन्धानको पक्ष शिथिल भएको छ। नदीको पानी प्रदूषणयुक्त र रोगजन्य छ। सूचना प्रविधिको व्यापकीकरण र प्रभावकारिताबाट फाइदा लिन सकिएको छैन। बरु त्यसले बुट्स अन द ग्राउन्ड द्विविधा र अन्योलग्रस्त बनाएर अलमलमा पारेको छ। केन्द्रीय अनुगमन, नियमन, दण्डपुरस्कार, नीति र नियन्त्रण हुन छाडेको छ। केन्द्रको उदासीनता र संरक्षणविरोधी नारा र भाषणले फ्रन्टलाइन संरक्षकहरूको हौसला र मनोबललाई माइनस गरिदिएको छ। संरक्षण साझेदार संघसंस्थाहरू राजनीतिक छायाँ र हस्तक्षेपको सिकार भएर अन्योलग्रस्त छन्। तेस्रो संरक्षण खम्बा तथा स्थानीय जनताका घरआँगनमा सिकारीहरू रेक्की गरिरहेका छन् र जनताका काँधमा बन्दुक राखेर पड्काउने तयारीमा छन्। प्रकृति र संरक्षणपे्रमी सञ्चारकर्मी मूकदर्शक भएर क्षति हेर्न विवश छन्। समाधानको बाटो वन्यजन्तु क्षतिको गुदी कारण सम्बन्धित निकुञ्ज प्रशासक, सुरक्षा निकाय र विज्ञहरूले पत्ता लगाउने हो। प्रकृतिको नियम सरल रेखाबाट हिँड्ने भएकाले टालटुल, ढाकछोप र बांगोटिंगो होइन, सत्यतथ्य कारण पत्तो लगाई त्यसको समाधानार्थ चुस्त र असरदार व्यवस्थापन एवं संरक्षण प्रणाली को रोडम्याप बनाएर त्यसको सफल कार्यान्वयन गर्नुपर्यो। आवश्यक परे चितवन राष्ट्रिय निकुञ्जलाई संकटकाल घोषणा गरेर पहिलाको जस्तो अथवा त्योभन्दा सुन्दर र सम्पन्न अवस्थामा फर्काउनु पर्यो। इच्छाशक्ति भए त्यो मिसन असम्भव छैन। हाम्रा अबोध दुर्लभ सुन्दर वन्यजन्तुलाई जबर्जस्ती पालेर हामीलाई इज्जत र धर्म प्राप्त हुँदैन। बरु तिनीहरूलाई शान्त, स्वस्थ, खुसी र सुखी बनाएर राख्नु र विश्वलाई देखाउनु हाम्रो कर्म र धर्म हुन्छ। यसका लागि मासिएको सुराकी सञ्जाल ब्युँताउनुपर्छ। चोरीसिकारी नियन्त्रण एकाइलाई पुनर्ताजगी र सक्रिय बनाउनुपर्छ। पुरानो बृहत् संरक्षण समूह निर्माण र टिमवर्कलाई निरन्तरता दिनुपर्छ। ऊर्जाको स्रोत वन्यजन्तु संरक्षणको प्रमुख जिम्मेवारी फिल्डस्थित तैनाथ फ्रन्टलाइन स्टाफ (निकुञ्ज कर्मचारी र प्रोटेक्सन युनिट) को हो। कोर एरिया र भित्री घेराको जिम्मा उनीहरूले लिएपछि बाहिरी घेराको जिम्मा मध्यवर्ती क्षेत्र, सूचना सञ्जाल, समुदायमा आधारित चोरीसिकारी नियन्त्रण एकाइ तथा विभिन्न संरक्षण युवा सञ्जालले सहयोगार्थ लिइदिने हो। ती सबैका ऊर्जाका स्रोत केन्द्रीय संगठन र नेतृत्वको हुन आउँछ। केन्द्रमा कार्यकारी अधिकार राष्ट्रिय निकुञ्ज तथा वन्यजन्तु संरक्षण विभागमा निहित हुन्छ। फिल्डलाई तताउने, अनुगमन गर्ने, नियमन र निर्देशन गर्ने प्रत्यक्ष दायित्व महानिर्देशकको हुन्छ। उहाँको तालुक मन्त्रालयका मन्त्री र सचिवको भिजनसहितको सक्रियता र निर्देशनले फिल्डलाई झन् चुस्त बनाउन सक्छ। राष्ट्रिय बाघ संरक्षण समितिका अध्यक्ष प्रधानमन्त्रीको चासो र चिन्ताले फिल्डलाई झन् व्यापक ऊर्जा दिन सक्छ। फिल्डको हौसला र मनोबलको अर्को स्रोत राष्ट्राध्यक्ष हो। द्वन्द्वपश्चात् कहालिलाग्दो वन्यजन्तुको क्षति पुर्तालको निमित्त शीघ्र संरक्षण कार्य गर्न रक्षामन्त्रीको सक्रियता र संयोजनले शून्य सिकारको जग बसाउन मद्दत गरेको थियो। त्यो नजिर अहिले कामयाबी हुने थियो। जवाफदेहिताको खाचो निकुञ्जभित्र खोइ के भयो; कसरी भयो; कसले गर्यो भनेर फेस सेभिङ गर्न पाइँदैन। अहिले चितवनका वन्यजन्तु व्यापक दबाब र तनावमा छन्। धेरै कोमामा गइसकेका छन्। तत्काल राहतको आवश्यकता छ। राहत भनेको खानपिनको व्यवस्था र शान्तिसुरक्षा हो। प्रकृतिले हामीलाई दिने पनि शतप्रतिशत हो। हामीले प्रकृतिलाई पनि सय प्रतिशत इफोर्टस दिनैपर्छ। गैंडा मार्ने काम तत्काल बन्द हुनैपर्छ। घास, पानीको व्यवस्थापन तुरुन्त हुनैपर्छ। घटेका २७ बाघ तुरुन्त पुर्ताल हुनुपर्छ। ३० देखि ५० प्रतिशत आम्दानी प्राप्त गर्ने मध्यवर्ती क्षेत्रका समुदायले बाहिरी सुरक्षा घेरामा कुनै प्वाल पर्न दिनु हुदैन। गर नत्र मर(डु अर डाई) भनेर जिम्मेवार फ्रन्टलाइन निकाय खटेर परिणाम देखाउनुपर्छ। दोस्रो संरक्षण निकाय नेपाली सेनाको भूमिका शदीयौंदेखि संरक्षण योगदान र त्याग गर्दै आएको नेपाली सेनाले संकटग्रस्त निकुञ्जको व्यवस्थापन कार्यमा प्राविधिक सहयोग, श्रमदान र इक्विपमेन्ट सहयोग गरेर घासे मैदान र पानी व्यवस्थापनमा योगदान गर्न सक्छ। सुरक्षा दृष्टिकोणले सेनाको यो सहयोग अपेक्षित छ। निर्माण कार्य पूरा भई स्रोतसाधन र जनशक्ति अभावमा सञ्चालनमा आउन नसकेको एनिमल अस्पताल सञ्चालन गर्न सेनाले आफ्नो पशु चिकित्सा निर्देशनालयको स्रोतसाधन र जनशक्ति सहयोग गर्न सक्छ। एउटा एनिमल एम्बुलेन्स सहयोग गर्ने अवसर पनि सेनाले अरूलाई दिनु हुदैन। डाट टिम, उद्धार टिम, राहत टिम निर्माण गरेर सेनाले अस्पताललाई नमुना बनाउन मद्दत गर्न सक्छ। राप्ती, नारायणी नदी सरसफाइका काममा सेनाको योगदानले सकारात्मक परिवर्तन ल्याउन सक्छ। बाघ र गैंडाविज्ञहरूको तत्कालीन राष्ट्रिय सम्मेलन बोलाएर राय संकलन गर्न सेनाको निर्देशनालयले पहलकदमी लिन उपयुक्त हुनेछ। प्राचीन र परम्परागत संरक्षण मोडलमा पुनरावलोकन गरी असरदार र प्रभावकारी संरक्षण मोडलको परीक्षण प्रयोग गरेर आशातीत परिणाम निकाल्न नेपाली सेनाको नेतृत्व, अगुवाइ अथवा संयोजन कामयावी हुन सक्छ। निचोड प्राकृतिक सौन्दर्य र जैविक विविधताको धनी देश नेपालले वन्यजन्तु संरक्षणमा कुनै कमी आउन दिनु हुदैन। साथै समृद्धिको आधार प्रकृति र प्रकृतिका उपहार मात्र हुन सक्छन् भन्ने सत्यलाई छिटो मनन र आत्मसात गर्न जरुरी छ। राजधानीमा मनाउने विश्व संरक्षण दिवसले इतिहासको सफल गाथाको चर्चा गरेर होइन, कोमामा भएका वन्यजन्तुलाई तत्काल राहत दिने संकल्प र कार्ययोजना अघि सारेर दिवसको मर्म र भावनालाई साकार पार्न जरुरी छ। कार्की प्रकृति संरक्षण अभियन्ता हुन्।"
थाइल्यान्डलाई जित्नै पर्ने दबाबमा नेपाल,"काठमाडौं : एसीसी इस्टर्न रिजन पुरुष टीट्वेन्टी कप क्रिकेट प्रतियोगितामा नेपालले बुधबार आयोजक थाइल्यान्डसँग आफ्नो तेस्रो खेल खेल्दैछ। यसअघि खेलिएको दुई खेलमा नेपाली टोली पराजित भएको थियो। त्यसैले थाइल्यान्डविरुद्घको खेलमा नेपाली टोलीसँग जितको विकल्प छैन। गत शनिबार खेलिएको आफ्नो पहिलो खेलमा नेपाली टोली मलेसियासँग २२ रनले पराजित भएको थियो। यसैगरी आइतबार खेलिएको आफ्नो दोस्रो खेलमा नेपाली टोली हङकङसँग ४३ रनले पराजित भएको थियो। अघिल्ला दुवै खेलमा नेपाली टोलीको प्रदर्शन फितलो देखिएको थियो। अन्तर्राष्ट्रिय प्रतियोगिताहरूमा नेपाली टोलीको सफलतामा ब्याटिङभन्दा पनि बलिङ निर्णायक बन्दै आएको थियो। तर, यसपटक एसीसी इस्टर्न रिजन टीट्वेन्टी कपका अघिल्ला दुई खेलमा भने बलिङ पनि स्तरीय देखिएको छैन। सोही कारणले टीट्वेन्टी वरीयतामा आफूभन्दा तल रहेका प्रतिद्वन्द्वीसँग पनि नेपालले हार भोग्नु परेको थियो। हङ्कङविरुद्घको खेलमा त नेपालका चार ब्याट्सम्यानले मात्र दोहोरो अंकमा रन बनाउन सकेका थिए। त्यसैले बुधबार हुने आयोजक थाइल्यान्डविरुद्घको खेलमा नेपाली टोलीले ब्याटिङ र बलिङ दुवैमा सुधार ल्याउनु आवश्यक देखिन्छ। उक्त खेलमा पराजित भए शीर्ष दुई स्थानमा रहँदै एसिया कपमा छनोटमा स्थान बनाउने नेपालको योजना समाप्त हुनेछ। दुईदुई खेल खेलेका सिंगापुर र हङकङ चारचार अंकसहित क्रमशः पहिलो र दोस्रो स्थानमा छन्। तेस्रो स्थानमा आसीन मलेसियाले भने तीन खेलबाट चार अंक जोडेको छ। दुवै खेलमा हार भोगेको नेपाल चौथो र तीन खेलमा हार बेहोरेको थाइल्यान्ड पाँचौं स्थानमा छन्। प्रतियोगितामा अब चार खेल खेलिन बाँकी छ। नेपालले थाइल्यान्ड र सिंगापुरसँग खेल्न बाँकी छ। यसैगरी हङकङले सिंगापुर र मलेसियाको सामना गर्न बाँकी छ। आफ्ना दुवै खेलमा विजयी भए नेपालको चार अंक पुग्नेछ। यसैगरी बाँकी दुई खेलमा सिंगापुर र मलेसियालाई हराए हङकङको आठ अंक पुग्नेछ। त्यसपछि नेपालसँगै सिंगापुर र मलेसियाको चारचार अंक हुनेछ। यस्तोमा अंक तालिकाको दोस्रो स्थानमा रहने टोलीको टुंगो नेट रनरेटका आधारमा लगाइने छ।"
