शीर्षक,विवरण
चीनसँग अनुराग अमेरिकासँग विवाद,"सत्तारूढ नेकपाको गन्तव्य साम्यवाद र एउटा मित्रराष्ट्रको पुच्छर समातेर अर्को मित्रराष्ट्रको पुच्छर काट्ने भूमिकाप्रति नेपाली सजग हुने बेला आएको छ यती ले यता पनि पायो, यती ले उता पनि पायो, यती ले यतिको पायो यती ले उतिको पायो, यतिखेर सर्वत्र चर्चा यतीकै छ। काल्पनिक हिम मानव यतीको प्रसंग सेलाउँदै गरेका बेला अर्को यती को चर्चा चुलिएको छ। पुसमा चिसो गढेता पनि यती प्रसंग ह्वात्त तातेको छ। सत्तारूढ नेकपाका मुर्धन्य नेताहरू तैं चुप मैं चुपको अवस्थामा छन्। यती को बचाउमा उपप्रधानमन्त्री ईश्वर पोखरेल उफ्रिएको देख्दा कतिले भने दूधको साक्षी बिरालो। त्यतिले नपुगेर यतीको बचाउमा प्रधानमन्त्री केपी शर्मा ओली आफैं मैदानमा उत्रिए। बुझ्नेले बुझेका थिए, नबुझेकाहरूले पनि बुझ्न थाले, त्यसैले होला जनमानसमा खैलाबैला मच्चिएको छ। नागरिकहरू प्रश्न गर्छन् यतीको पछाडि को छ ? पहिले उत्तर नेपथ्यबाट आउँथ्यो अहिले प्रधानमन्त्री र उपप्रधानमन्त्रीको प्रतिरक्षाका रूपमा जवाफ प्रतिध्वनित भएको छ। सरकारी निर्णयको पक्षपोषण गर्नेहरू संसद्ले बनाएको कानुनको हवाला दिन पनि भ्याइरहेका छन्। कानुनको विवेकसम्मत प्रयोग र दुरुपयोगबीचको अन्तर खुट्याउने क्षमता अहिलेका नागरिकसँग छ। यसै पनि सरकारमाथि औंला ठड्याउने र आरोप लगाउने धरातल सरकार स्वयंले दिएको छ। यस वर्ष दसैंलगत्तै सत्तारूढ नेकपाले भृकुटीमण्डपमा आयोजना गरेको चियापान कार्यक्रममा प्रधानमन्त्रीको स्वास्थ्य अवस्था सोचेभन्दा धेरै गम्भीर भएको निष्कर्षमा म पुगेको थिएँ। तैपनि प्रधानमन्त्री ओली कहिले उभिएर त कहिले बसेर आगन्तुकहरूलाई स्वागत गरिरहेका थिए जबकि अर्का अध्यक्ष पुष्पकमल दाहाल चितवन जान भनेर हिँडिसकेका थिए। प्रधानमन्त्री ओलीको ऊर्जाको प्रमुख स्रोत थियो अभूतपूर्व आत्मबल। त्यही आत्मबलका कारण झट्ट हेर्दा ओलीले रोगलाई धकेलेजस्तो देखिन्छ। त्यही आत्मबलका कारण घण्टौंसम्म ओली धाराप्रवाह बोलिरहन्छन्। बिरामी प्रधानमन्त्री ओलीका बारेमा तीतो लेख्न नपरे हुन्थ्यो भन्ने मलाई लाग्छ। आज पनि म कामना गर्छु ओली स्वस्थ रहून्, सक्रिय रहून्, बाँचून्, धेरै वर्षसम्म बाँचून् तर यस्ता विवादमा नपरून् ! सरकार प्रमुखका हिसाबले ओलीबाट नागरिकहरूले सुशासनका लागि अनेकौं अपेक्षा गरेका छन्। एउटा चतुर राजनीतिज्ञका रूपमा ओलीबारे नागरिक टिप्पणी स्वाभाविक हुन्छ। एकातिर लोकतान्त्रिक विधिबाट दुईतिहाइको घमण्ड गर्ने अर्कातिर अलोकतान्त्रिक विधिबाट साम्यवादी सत्ता ल्याउनुपर्छ भन्ने नेकपाका दुईजिब्रे र दोधारे नीति लोकतन्त्रको भविष्यका लागि खतराका सूचक हुन्। लेर्खक हुनुको नाताले हामी पनि सरकार, दल र राजनीतिज्ञहरूबारे टिप्पणी गर्छौं तर त्यस्तो टिप्पणी गुण र दोषका आधारमा हुनुपर्छ भन्ने मेरो दृढ मान्यता छ। पूर्वाग्रहले ग्रस्त भएपछि लेखक निन्दक बन्न पुग्छ। आज पनि प्रधानमन्त्री ओलीप्रति मेरो शुभकामना छ अभूतपूर्व आत्मबलका धनी ओलीबाट देशले अभूतपूर्व उपहार पाओस् सुशासनको, स्वच्छ र निष्पक्ष प्रशासनको। सिंहासनमा कसलाई बसाउने र कसलाई खसाउने त्यो निर्णय नागरिकले गर्छन्। निश्चित अन्तरालमा निर्वाचनको माध्यमबाट कसलाई कहाँ राख्ने, त्यो नागरिकको अहरणीय अधिकार हो। पुनश्च एकपटक कामना गर्छु लोेकतन्त्रको चीरहरणका लागि होइन, सुशासनका लागि उदाहरण बनून् ओली। तर नेकपालाई चन्दा चाहिएको छ। चन्दा असुल्न व्यापारीव्यवसायी रिझाउनुपर्छ। व्यापारीव्यवसायी धाउनुभन्दा आफैंले व्यापारव्यवसाय गरे सजिलो हुने ठानेर होला, सरकारले मिसन यती अवलम्बन गरेजस्तो छ। यति भनेपछि जति पनि बुझिन्छ। सतहमा छताछुल्ल पोखिएको अर्को विवाद हो नेकपा स्थायी समिति सदस्यहरूसँग राष्ट्रपतिको मन्त्रणा। राष्ट्रपति पदको कुरा गर्दा, भरिसक्के राष्ट्रपतिका क्रियाकलापबारे टिप्पणी गर्नुपर्ने अवस्था नआए हुन्थ्यो भन्ने लाग्छ। राष्ट्रपति देशको सर्वोच्च पद भएकाले मलाई त्यस्तो लागेको होइन। पहिलो कुरा, संविधानले गल्तीरहित राष्ट्रपतिको परिकल्पना गरेको छ त्यसकारण राष्ट्रपतिमा कुनै पनि प्रकारको कार्यकारी अधिकार छैन, तर राष्ट्रपति बन्नासाथ सर्वाधिकार भएको भ्रम अहिलेकी राष्ट्रपतिले पनि पालिन्, पहिलेकाले पनि पाले। त्यो भ्रम चिर्न ऐना देखाउन खोज्दा गणतान्त्रिक व्यवस्थाविरुद्ध प्रहार भएको प्रलाप अहिलेका र पहिलेका दुवैले गरे। अर्थात् दुवैले आफूलाई गणतन्त्रको पर्याय भन्ने धृष्टता गरेजसरी पुराना राजा आफूलाई अपरिहार्य भन्थे, राजामहाराजाको विरोधलाई देशको विरोध भन्थे। लोकतान्त्रिक गणतन्त्रको आन्दोलनलाई देशविरुद्धको आन्दोलन भन्थे किनकि निरंकुश शासकहरू आफू र देशलाई समानान्तर ठान्थे। लोकतान्त्रिक गणतन्त्र स्थापनार्थ पसिना बगाएका कारण आज पनि म चाहन्न आफूले ल्याएको गणतन्त्रले खडा गरेको आलंकारिक राष्ट्रपति पदमा विराजमान व्यक्तिका बारेमा तीतो टिप्पणी गर्नुपरोस्। तर पदको उन्मादमा कहिले उत्ताउलिएर, कहिले अक्कासिएर दुवै राष्ट्रपति लोकतान्त्रिक गणतन्त्रको मर्म र राष्ट्रपति पदको मर्यादाविपरीत आचरण बेलाबेला प्रदर्शन गर्न पुगे। त्यस्तो आचरणविरुद्ध जति टिप्पणी गरे पनि तिनीहरू सुध्रिएनन् किनकि दुवैमा सुध्रने चरित्र थिएन। त्यही क्रम पछिल्लो चरणमा आधा दर्जन बढी दोहोरियो। सत्तारूढ नेकपाको स्थायी समिति बैठक चलिरहेको थियो। राष्ट्रपति विद्यादेवी भण्डारीले केही स्थायी समितिका सदस्यहरूलाई राष्ट्रपति निवासमा बोलाएर छलफल गरिन्। केही लोभीहरू मक्ख परे, केही पापीहरू यो राष्ट्रपतिको नैसर्गिक अधिकार भएको भट्याउन थाले। लुगलुग काम्दै एकाधले टिप्पणी गरे, स्थायी समिति सदस्यहरूलाई राष्ट्रपतिले त्यसरी नबोलाएको भए हुन्थ्यो। जबकि तिनीहरूले दह्रोसँग भन्नुपथ्र्यो यो गणतन्त्रको, लोकतन्त्रको प्रतिकूल आचरण भयो। यो राष्ट्रपति पदको मर्यादा र प्रतिष्ठाविपरीत भयो। तर खबरदारीको बलियो स्वर सत्तारूढ दलभित्र गुन्जिएन। राणाकालमा भारदारहरू श्री ३ का दास थिए। पञ्चायतकालमा पञ्चहरू श्री ५ का दास थिए। बहुदलीय कालमा कैयन् स्वाभिमान ठानिएका नेताहरू दलका दास भए। यो लोकतान्त्रिक गणतन्त्र हो, तर दुर्भाग्य, कतिपय प्रकरणमा सत्तारूढ दलहरू राष्ट्रपति र प्रधानमन्त्रीको दास बन्न पुगे। कसैको क्षमता र योग्यताभन्दा माथिको पदमा आरुढ गराइदियो भने परिणाम के हुँदो रहेछ, थाहा पाउन रामवरण यादव र विद्यादेवी भण्डारीलाई नियाले पुग्छ। २०६६ सालमा प्रधानसेनापति थमौतीप्रकरणमा डा रामवरण यादवको विवादास्पद निर्णयबारे धेरै शब्द खर्च गर्नु किन आवश्यक छैन भने पछि गएर स्वयं रामवरण यादवले मैले केही हदसम्म संविधान मिचेको (इन्क्रोच गरेको) हो भनेर अभिव्यक्ति दिइसकेका छन्। तथापि सत्तारूढ माओवादीको त्यो बेलाको ज्यादती र दोहोरो चरित्रका कारण प्रधानसेनापति थमौतीप्रकरणमा डा यादव केही वृत्तमा लोकप्रिय बन्न पुगे। तर डा यादव त्यो बेला नांगेझार भए जब उनी २०७२ सालमा संविधान जारी हुनबाट जसरी पनि रोक्न राष्ट्रपति पदको दुरुपयोग गरेर मोर्चाबन्दी गर्न थाले। तत्कालीन प्रधानमन्त्री सुशील कोइराला वर्तमान प्रधानमन्त्री केपी ओली र पूर्वप्रधानमन्त्री पुष्पकमल दाहालसहित कांग्रेस र त्यो बेलाका एमाले र माओवादीले संयुक्त रूपमा यादव नेतृत्वको षड्यन्त्रलाई नचिरेका भए देशले अझै कति नागरिकहरू गुमाएको हुने थियो। नांगिनुको लाजले रन्थनिएका डा यादव अहिले पनि ट्याउँट्याउँ बोल्न छाडेका छैनन्। वर्तमान राष्ट्रपति विद्यादेवी भण्डारी पनि त्यस्तै मार्गमा विचरण गरिरहेकी छन्, जुन मार्ग बद्नामी र गुमनामीको विन्दुमा पुगेर टुंगिन्छ। कहिले आसेपासे, कहिले शीतलनिवासको वृत्तबाट राष्ट्रपति भण्डारी सक्रिय राजनीतिमा आउने वा आउन सक्ने चर्चा चलाइन्छ। राष्ट्रपतिका रूपमा पदावधि सकिएपछि वा पद त्यागेर संविधानसम्मत जो जहाँ प्रतिस्पर्धा गरे पनि हुन्छ। नेपाली राजनीति त्यति रिक्त भइसकेको छैन, जहाँ अभावको खाडल पुर्न नागरिकले विद्यादेवी भण्डारीलाई ज्यूज्यू गर्नु परोस्। बरु चाँडोभन्दा चाँडो राष्ट्रपति पद त्यागेर भण्डारी प्रतिस्पर्धामा आए नागरिकको आक्रोश घट्ने थियो र गणतन्त्रले एउटा ग्रहणबाट मुक्ति पाउने थियो। नेपाली राजनीतिमा बेलाबेलामा नयाँ शब्दको चर्चा चुलिने गर्दछ। केही पहिले चीनप्रक्षेपित बीआरआईको वर्चस्व थियो अहिले अमेरिकाप्रक्षेपित एमसीसीबारे सुनिन्छ, जसअन्तर्गत अमेरिकाले नेपाललाई प्रदान गर्न लागेको ५० अर्बभन्दा बढी अनुदान सहयोग संसद्मा अनुमोदनको विषयलाई लिएर पुष्पकमल कम्पनीले गाँठो पार्न खोजेको देखिएको छ। तत्कालीन सभामुख महराले सो विषयलाई संसद् प्रवेश गराउन नचाहनुको पछाडि उत्तरी काँचो वायुको प्रभाव रहेछ। चीनप्रक्षेपित बीआरआईको ऋण खान हौसिने तर अमेरिकी अनुदानको सहयोग लिन आनाकानी गर्नुपर्ने कारण के हो ? उक्त सहयोग इन्डोप्यासिफिक स्ट्राटेजीको हिस्सा नै भए पनि बीआरआईको पुच्छर समातेर सत्ताको वैतरणी तर्न खोज्नेले विरोध गर्न सुहाउँदैन। दाताको काम दिने हो, त्यसको पछाडि शर्त हुन्छ। भिखारीको काम लिने हो, जसको कुनै ठूलो स्वाभिमान हुँदैन। दाता भनेका सिकारीजस्तै हुन्, सबैमा इमान हँुदैन र कुनै पनि बेला झम्टिन सक्छन्। अमेरिकी सहयोगप्रति अरुचि देखाउने हो भने चिनियाँ छाताको बीआरआईबाट पनि नेपाल तत्काल फिर्ता हुनुपर्छ। तर त्यसो भन्ने र गर्ने स्वाभिमान नेकपाका नेताहरूसँग देखिँदैन। सरसर्ति हेर्दा एमसीसी संसद्बाट अनुमोदन हुने देखिन्छ, तर यही विषयलाई लिएर नेकपाभित्रको साम्यवादी धाराले रडाको मच्चाउनुको कारण चीनले चाहेर पनि हुन नसकेको सुपुर्दगी सन्धि गराउन सरकारलाई बाध्य तुल्याउने रणनीति देखिन्छ। सत्तारूढ नेकपाको गन्तव्य साम्यवाद र एउटा मित्रराष्ट्रको पुच्छर समातेर अर्को मित्रराष्ट्रको पुच्छर काट्ने भूमिकाप्रति नेपाली सजग हुने बेला आएको छ। नेकपाको गन्तव्य साम्यवाद लोकतन्त्र समाप्त नभई आउँदैन। एकातिर लोकतान्त्रिक विधिबाट दुईतिहाइको घमण्ड गर्ने र अर्कातिर अलोकतान्त्रिक विधिबाट साम्यवादी सत्ता ल्याउनुपर्छ भन्ने नेकपाका दुईजिब्रे र दोधारे नीति लोकतन्त्रको भविष्यका लागि खतराका सूचक हुन्। गन्तव्य साम्यवाद र चीनसँगको बढी अनुराग अनि सत्तारूढ नेकपाभित्रैबाट चलाइएको अमेरिकी अनुदानप्रतिको विवाद संयोग मात्र नहुन पनि सक्छ। यो हिसाबले नेकपा हिँड्न थाल्यो भने उसका नेताहरू जापानलाई गाली गर्दै उत्तरकोरियाको प्रशंसा गर्न सक्छन् किनकि उत्तर कोरिया साम्यवादी देश हो अर्थात् गन्तव्य साम्यवादको एउटा उदाहरण जहाँ शासन विधिबाट होइन, सनकबाट चल्छ। जहाँको शब्दकोशमा निर्वाचन भन्ने शब्द छैन, स्वतन्त्रता सपनामा पनि उपलब्ध छैन, उपलब्ध छ भने जताततै निरंकुशता।"
खोइ उत्पादन र निर्यात वृद्धि ?,"नेपालको व्यापार घाटा धेरै हुने दोस्रो ठूलो देश चीन हो। तर व्यापार सहजीकरण र व्यापार न्यूनीकरण कुनै कदम ठोस रूपमा चालिएको देखिँदैन। बेलाबेलामा चीनसँग पनि कनेक्टिभिटीको कुरा उठ्दै आएको छ। चीनसँगको व्यापार घाटा बर्सेनि बढ्दै गएको छ। पछिल्ला समय नेपाली खाद्य सामग्री निकासी गर्न चीनले अवरोध गरेको छ। रसुवा नाकाबाट चीनतर्फ जडीबुटी र हस्तकलाका सामान बढी मात्रामा निर्यात भएको देखिन्छ। नेपालबाट खाद्य निर्यात नभए पनि पैठारी चालु भई बढेदेखि भन्सार राजस्व पनि बढेको छ। उत्पादकत्व र मागअनुसार गुुणस्तर कायम गर्न नसक्दा निर्यात हुन सकेको छैन्। यीबाहेक व्यापार लागत र गैरभन्सार अवरोध अर्थात् प्रक्रियागत आवश्यकता पनि एउटा कारण भनी भनिन्छ। नेपालले गुणस्तरीय सामान बाह्य बजारमा पस्किन सकेको देखिँदैन। हाल चीनले करिब आठ हजार तीन सय वस्तुलाई शून्य भन्सारमा नेपाली उत्पादनलाई चिनियाँ बजारमा प्रवेशका लागि खुला छ। भनिन्छ शून्य भन्सार सुविधा उपभोग गरी चीन निर्यात गर्ने उत्पादन नै नेपालसँग छैन। त्यस्तो उत्पादन भएका निर्यातकर्ताकोे निर्यात नगण्य रहिआएको छ। नेपालको चाहनाअनुसार आफ्ना वस्तुहरूका उत्पादन र त्यसअनुसारको वस्तुहरूका सूची नेपालले चीनसँंग हेरफेरको एजेण्डामा राख्नुपर्नेछ। तर दुवै देशका उच्चस्तरका नेताहरू आपसमा भेट हुँदा यस्ता एजेण्डा बन्दैनन्। निर्यात बढाउन पहिलो प्राथमिकता उत्पादन बढाउने नै हो। त्यसका लागि पनि नेपालमा चिनियाँ लगानी बढाउन आवश्यक छ। निर्यात बढाउन पहिलेदेखि नै औद्योगिक क्षेत्र होइन, विशेष आर्थिक क्षेत्रको निर्माण हुँदै जानु पर्दथ्यो। अब त नेपालले चीनका चारवटा सामुद्रिक र तीनवटा सुक्खा बन्दरगाहको उपयोग गर्न पाउने भएको छ। तर यो कार्यान्वयनमा कहिले आउने हो त्यो गर्भको कुरा छ। यी चारवटा सामुद्रिक र तीनवटा सुक्खा बन्दरगाह प्रयोग गर्न नेपालतर्फको यातायात आवतजावत गर्न नाकाको पूर्वाधार कमजोर रहेकाले यो सुविधासमेत उपभोग गर्न पाइएको देखिँदैन। तर तातोपानी र रसुवागढीका सडकको अवस्था राम्रो छैन। उत्तरतर्फको निर्यात बढाउन पहिलो प्राथमिकता उत्पादन वृद्धि नै हो, त्यसका लागि नेपालमा चिनियाँ लगानी बढाउनैपर्छ। सन् २०१४ भित्र नेपाल र चीन दुवैले नेपालको रसुवागढी भन्सार विन्दुमा आधारभूत भन्सार पूर्वाधार र प्रशासनिक संरचना सञ्चालन गर्ने सहमति गरेका थिए। चीनतिब्बततर्फ यस्तो पूर्वाधार पूरा भइसकेको छ भने नेपालतर्फ पूर्वाधार विकासको कार्य हुन बाँकी छ। रसुवागढीपारि चीनतर्फ तिब्बती जिलोङमा यस्ता पूर्वाधार बनिसकेको छ। तर नेपाली भन्सारतर्फ यस्तो पूर्वाधारको कमी छ। महिनौं अगाडि अध्यागमनको कार्यालय खुलेको कुरा बाहिर आएको थियो, तैपनि रसुवागढीमा कस्तो मोडालिटीमा इन्ल्यान्ड कन्टेनर डिपोटआईसीडी बनाउनेबारे तय भएको देखिन्छ। चिनियाँ पक्षबाट रसुवागढीमा आईसीडी बनाउने स्थल निरीक्षण भइसकेको छ। यसको प्रतिवेदनपछि निर्माण कार्य अगाडि बढ्नेछ भनिएको थियो। यो नेपालचीनबीच व्यापार हुने दोस्रो ठूलो सीमानाका भएकाले यस नाकाबाट व्यापार ह्वात्त बढाउन र बढी मात्रामा वाणिज्य लाभ पाउन दुई देशबीच रसुवानाकाको स्तरोन्नति गराउन सहमति भएको देखिन्छ। यो बुझिएको छ चिनियाँ पक्षले आईसीडी सुक्खा बन्दरगाह बनाउनुअगाडि नाकामा आवश्यक पूर्वाधार बनाउने निधो गरेको देखिन्छ। नेपाल र चीनबीच व्यापार फस्टाउन नसक्नुमा विद्यमान कमजोर व्यापार आधारभूत व्यवस्थालाई औंल्याइएको छ। रसुवागढीसहित चारवटा सुक्खा बन्दरगाह निर्माण र स्तरोन्नति गर्न चीनसँग सन् २०१२ जनवरीमा सहमति भएको थियो। यस्तो सम्झौता चीननेपाल सीमामा पोर्टको व्यवस्थापन गर्ने गरी सम्झौता भएको छ। यी चारवटा सुक्खा बन्दरगाह निर्माण गर्नेमा पुलरयारी, जिलङरसुवा, झ्यामुकोदारी र रिउओलाङ्चुङ्गोला परेका छन्। नेपालचीनबीच आधा दर्जन सीमा पार नाका तोकिए पनि तातोपानी नाकाबाट द्विपक्षीय व्यापारका लागि अधिकतम प्रयोग गरिएको छ। रसुवागढी नाकाको सुक्खा बन्दरगाह बनेमा यो उत्तरी नाकामा दोस्रो आधारभूत संरचना हुनेछ। चिनियाँ सहयोगमा पहिलो उत्तरी सीमा सुक्खाबन्दरगाह संरचना सिन्धुपाल्चोकको लार्चामा हुनेछ।"
फेरि कमरेड बन्ने कसरतमा महामहिम !,"सेरेमोनियल शीतलनिवासको हाउभाउ र राजनीतिक सक्रियता हिजोको नारायणहिटी दरबारजस्तो हुनु हुँदैन आलंकारिक भूमिकामा रहेकी राष्ट्रपति विद्या भण्डारीको सक्रियतालाई लिएर यतिखेर राजनीतिक बजारमा अनेक प्रश्न र प्रतिक्रिया उठेका छन्। सत्तारूढ नेकपाको आन्तरिक व्यवस्थापनमा समेत उनले निर्वाह गर्न खोजेको वा निम्त्याउन खोजेको भूमिकामाथि विभिन्न कोणबाट बहस भइरहेको छ। नेपालकै पहिलो महिला राष्ट्रपतिका रूपमा भण्डारीको पहिलो कार्यकाल सहज र सफलै रह्यो। प्रथम राष्ट्रपति डा रामवरण यादवले जस्तो विषम परिस्थिति र काण्डहरूको पनि सामना गर्नुपरेन। उनको शालीन व्यक्तित्व र सन्तुलित व्यवहारले उनको पुरानो दलीय ट्याग पनि ओझेलमा परेको थियो। पहिलो कार्यकालमा विवादमा नपरेकी भण्डारीको राजनीतिक सक्रियता निर्वाचनपछि अलि बढेको छ। राष्ट्रियसभा निर्वाचनसम्बन्धी अध्यादेशलाई दुई महिना अड्काउनेदेखि पार्टी बैठकबाट नेताहरूलाई डाकेर लञ्च खुवाउनेसम्मका गतिविधिले शीतलनिवासमा पलाएको कार्यकारी रहर को आभास दिएको छ। पहिले सार्वजनिक चर्चामा आएका केही प्रकरण हेरौं। प्रकरण एक तत्कालीन कांग्रेस सभापति शेरबहादुर देउवा नेतृत्वको चुनावी सरकारले राष्ट्रियसभा निर्वाचनका लागि पठाएको अध्यादेश दुई महिनासम्म विनाकारण शीतलनिवासमै अड्कियो। सरकारले पठाएको अध्यादेश दलीय प्रभावमा अड्काएर राष्ट्रपतिले संवैधानिक मर्यादा र गरिमालाई समेत ख्याल नगरेको आरोप कांग्रेसले लगायो। कांग्रेस नेतृत्वको सरकारले राष्ट्रपति कार्यालयमा पठाएको अध्यादेशमा एकल संक्रमणीय मतप्रणालीका आधारमा निर्वाचन गर्ने प्रस्ताव थियो, तर वाम गठबन्धन बहुमतीय प्रणालीका पक्षमा थियो। संसद् र प्रदेशका चुनावमा वाम गठबन्धनको स्पष्ट बहुमत आएपछि एमालेले राष्ट्रियसभामा कांग्रेसको उपस्थितिलाई खुम्च्याउने रणनीतिअनुसार अध्यादेश रोक्न राष्ट्रपतिलाई समेत प्रभावमा पार्यो। अर्को कार्यकाल दोहोर्याउने चक्करमा रहेकी विद्याले अध्यादेश अड्काएर नेकपालाई राजनीतिक गुन लगाउन खोजेको आरोप पनि लाग्यो। प्रकरण दुई नेकपा एकीकरणको यात्रामा गत मंसिर ४ गत एउटा टर्निङ प्वाइन्ट थियो। दुवै अध्यक्ष रहेका केपी ओली र पुष्पकमल दाहाल प्रचण्डबीच जिम्मेवारी बाँडफाँट भयो। यो पावर सेयरिङ को फाइनल डिल शीतलनिवासमा भण्डारीकै रोहबरमा भएको थियो। दुवै अध्यक्ष बालुवाटारमा भेटेर सीधै शीतलनिवास पुगेका थिए। त्यहाँबाट ओली र प्रचण्ड फर्केपछि बसेको बैठकले प्रचण्डलाई कार्यकारी अध्यक्ष र ओलीलाई सरकार सञ्चालनको जिम्मा दिनेलगायत जिम्मेवारी बाँडफाँटको औपचारिक निर्णय भयो। त्यसै दिन मन्त्रिपरिषद् पनि पुनर्गठन भयो। मन्त्रिपरिषद् पनि पुनर्गठन, दुई अध्यक्षबीचको पावर सेयरिङजस्ता पार्टीको आन्तरिक व्यवस्थापनमा भण्डारीलाई संलग्न गराइएको भन्दै पार्टीभित्रबाट आलोचना भयो, नागरिकस्तरबाट राष्ट्रपतिको भूमिकामाथि आवाज उठ्यो। संविधानले मर्यादित स्थानमा राखेको राष्ट्रपतिलाई पार्टी (पक्षविपक्ष)राजनीति र मन्त्रीहरूको चयनमा संलग्न रहेको देखिने कार्य किन गरियो भन्ने प्रश्न गर्दै एमाले नेता भीम रावलले ट्वीटसमेत गरे। प्रकरण तीन पुस ५ गते प्रचण्डको अध्यक्षतामा धुम्बाराहीमा बैठक चलिरहेको थियो। धेरै सदस्यहरू अनुपस्थित देखिए। दर्जनजति प्रभावशाली नेताहरू गायब भएपछि त्यहाँ खैलाबैला मच्चियो। पछि बुझ्दा उनीहरू राष्ट्रपतिको निम्तामा शीतलनिवास गएका रहेछन्। राजनीतिक गफगाफसँगै राष्ट्रपतिले लन्च पनि खुवाइन्। यो पनि कुनै पूर्वनिर्धारित कार्यक्रम थिएन। त्यो भेटमा भण्डारीले उपसभामुख शिवमाया तुम्बाहाम्फेलाई नै सभामुख बनाउँदा राम्रो सन्देश जाने भन्दै उनलाई सघाउन घुमाउरो हिसाबले आग्रह पनि गरिन्। शीतलनिवासको ग्रिन सिग्नलकै कारण राजीनामाका लागि तयार भइसकेकी शिवमाया यतिखेर युटर्न भएकी छन्। शीतलनिवास राष्ट्रिय एकताको एउटा मन्दिर मात्रै हो। यसलाई शक्ति अभ्यास गर्ने रहस्यमयी दरबार बनाउनु हुँदैन। यस्तो कसरत कुनै पनि कभरमा कुनै पनि कुनाबाट हुन्छ भने पनि त्यो गलत हो। पार्टी बैठक चलिरहँदा नेताहरूलाई बोलाएर लन्च मिटिङ गरेको भन्दै राष्ट्रपतिको भूमिकाको नेकपाभित्रै पनि आलोचना भयो। एमाले नेता रघुजी पन्तले बैठक चलिरहेका बेला नेताहरूलाई शीतलनिवास नबोलाइदिए हुन्थ्यो भनेर सार्वजनिक कार्यक्रममा सुझावसमेत दिए। यहाँ केही प्रतिनिधिमूलक घटनाक्रम मात्रै उल्लेख गरिएको हो। सार्वजनिक रूपमा विवादमा आएका शीतलनिवासका अरू पनि थुप्रै गतिविधि छन्। संवैधानिक राष्ट्रपतिमा जागेको राजनीतिक रहर ले यतिबेला राष्ट्रिय राजनीति नै तरंगित भएको छ। राष्ट्रपतिको सक्रियताबारे नागरिक अगुवा डा देवेन्द्रराज पाण्डेले हालै एउटा ट्वीट गरेका छन्। उनले लेखेका छन्, राष्ट्रपतिलाई भेट्ने प्रधानमन्त्री र आवश्यक परे प्रतिपक्ष नेताले हो। विशेष सार्वजनिक मुद्दामा राष्ट्रपतिको ध्यान अरूले पनि आकर्षण गर्लान् तर सार्वजनिक तरिकाले मात्र। यस्तोमा राष्ट्रपतिले कुरा सुन्ने हो, सूचित हुने हो, आफैंले गर्न मिल्ने केही हुँदैन। पछिल्लो समय राजनीतिक भेटघाटलाई तीव्रता दिएकी राष्ट्रपति भण्डारी महत्वपूर्ण नियुक्तिमा हस्तक्षेपकारी चासो राख्न थालेकी छन् भने शिष्टाचार भेटमा पनि राजनीतिक रूपले गफिन रुचाउँछिन्। राजदूतहरूले ओहोदाको प्रमाणपत्र बुझाउने अवसरमा होस् वा संवैधानिक पदाधिकारीको नियमित ब्रिफिङ वा प्रतिवेदन प्रस्तुतिमा होस्, उनी राजनीतिक विषयमा चाख राखेर बोल्न थालेकी छन्। राष्ट्रपतिका यस्ता गतिविधिबारे मिडिया समाचार मात्र होइन, सामाजिक सञ्जाल, पार्टी बैठक र नागरिकस्तरमा समेत चर्चा र टिप्पणी हुन थालेको छ। हाम्रो संविधानले राष्ट्रपतिको सक्रियता परिकल्पना गरेको छैन। सरकारको सिफारिसमा मात्रै राष्ट्रपतिले गतिविधि सञ्चालन गर्न सक्ने संवैधानिक व्यवस्था छ। गणतन्त्र नेपालको संघीय संविधानले राष्ट्रपतिलाई अभिभावकीय भूमिकामा राखेको छ। संविधानको धारा ६१ मा नेपालको राष्ट्रिय एकताको प्रवर्धन गर्नु र संविधानको पालना र संरक्षण गर्नुलाई राष्ट्रपतिको प्रमुख कर्तव्यका रूपमा उल्लेख गरिएको छ। राष्ट्रपति कुनै पात्र मात्र होइन। यो एउटा सम्मानित संस्था पनि हो। भण्डारी यस्तो स्थानमा छिन् कि उनको बोली र व्यवहारबारे कतैबाट पनि प्रश्न र आशंका उठाउनु पनि सामान्यतया उचित हुँदैन। तर सम्मानित संस्थाको मर्यादा र गरिमालाई भण्डारी स्वयंले नै ख्याल नगरेको हो कि भन्ने आम आशंका उनका पछिल्ला गतिविधिले जन्माएको छ। व्यक्तिगत रूपमा शालीन र सरल स्वभावकी विद्यामा पछिल्लो समयमा शक्ति तृष्णा जागेको देखिन्छ। संवैधानिक दायरामा खुम्चिन नचाहेको र कार्यकारी भूमिकामा रमाउन खोजेको संकेत उनका पछिल्ला बोली र व्यवहारले दिएको छ। राजा को जस्तै तामझाम र शैली प्रदर्शन गरेको आरोप उनीमाथि लागेको छ। कहिले सडक पूरै खाली गराएर सवारी त कहिले हेलिकोप्टरबाट विमानस्थल यात्राजस्ता गतिविधिका कारण नागरिकस्तरबाट उनले आलोचना खेप्नुपरेको छ। प्रतिपक्षले मात्र होइन, सत्तारूढ दलकै नेताहरू पनि विद्या महारानी बन्न खोजेको टिप्पणी गर्न थालेका छन्। कार्यकारी राष्ट्रपति प्रचण्डको पहिलेदेखिकै एजेण्डा हो। त्यसका लागि उनी निरन्तर लबिङमा छन्। कमजोर स्वास्थ्यसँगै ओलीको निष्क्रियता, भण्डारीको कार्यकारी सक्रियता अनि प्रचण्डको मौनता संयोग मात्र नहुन सक्छ। आलोपालोको पुरानो भद्र समझदारीबाट युटर्न भएर पाँचै वर्ष सरकारको नेतृत्व ओलीलाई सुम्पिन तयार हुने प्रचण्डको पछिल्लो मुभ आफंैमा रहस्यमय देखिन्छ। ओलीको कमजोर स्वास्थ्यलाई बहाना बनाएर पहिले राष्ट्रपतिलाई कार्यकारी जिम्मेवारी सुम्पिने र विस्तारै निर्वाचित कार्यकारी राष्ट्रपतिको मोडलमा जाने डिजाइनमा ओली, प्रचण्ड र भण्डारी जोडिएको आशंका गरिएको छ। तर यो बाटो प्रचण्ड र ओलीले सोचेजस्तो सजिलो छैन। संविधान संशोधनका लागि दुईतिहाइको अंकगणित जुटाएर मात्र पनि यो सम्भावना सहज नहुन सक्छ। राष्ट्रिय राजनीति र भूराजनीतिसँग जोडिएका अरू सकस पनि सामना गर्नुपर्ने हुन्छ। स्वयं नेकपाभित्र पनि यो एजेण्डा निर्विवाद छैन। भण्डारी कुनै बेला एमालेको नेतृत्वमा थिइन्। एमालेले नै उनलाई राष्ट्रपतिको उम्मेदवार बनाएको हो। तर विगतको यो दलीय साइनोलाई क्यास गरेर शीतलनिवासलाई राजनीतिक रङ दिने र राष्ट्रपतिको गरिमा गिराउने काम नेकपाले पनि गर्नु हुँदैन। अहिले राष्ट्रपतिलाई सक्रिय हुन उक्साउने प्रयास नेकपाभित्रको एउटा समूहले गरिरहेको छ। यसमा पार्टीभत्रको शक्ति संरचना र समीकरणको खेल पनि जोडिएको छ। नेकपाको आन्तरिक व्यवस्थापनको फाइनल डिल गर्ने अखडा शीतलनिवासलाई बनाउनु हुँदैन। राष्ट्रपतिलाई दलीय राजनीतिको धमिलोमा धकेल्ने खेलले दुर्घटना निम्त्याउने खतरा छ। शीतलनिवास राष्ट्रिय एकताको एउटा मन्दिर मात्रै हो। यसलाई शक्ति अभ्यास गर्ने रहस्यमयी दरबार बनाउनु हुँदैन। यस्तो कसरत कुनै पनि कभरमा कुनै पनि कुनाबाट हुन्छ भने पनि त्यो गलत हो। राष्ट्रपति एउटा व्यक्ति मात्र होइन, यो एउटा सम्मानित संस्था पनि हो। संविधानले राष्ट्रपतिलाई संवैधानिक भूमिकामा राखेको छ। यसका आफ्नै सीमा र मर्यादा छन्। कुनै खास परिस्थितिमा बाहेक राष्ट्रपति सरकारको असल अभिभावकको भूमिकामा बस्नुपर्ने अवस्था छ। यस्तो गरिमामय संस्थामा एउटै पात्रलाई दोहोर्याउँदा यो संस्थाको मर्यादा र गरिमा फिक्का हुन्छ कि भन्ने चिन्ता पहिले पनि नागरिक स्तरबाट व्यक्त भएको थियो। त्यो चिन्तालाई विस्तारै पुष्टि गर्ने प्रयास अहिले शीतलनिवासबाटै भइरहेको छ। एयरपोर्ट जान डेढ अर्बको हेलिकोप्टर चढ्ने, मन्दिर जाँदा पनि सडक जाम पारेर लाबालस्करसहित कारगेट कुदाउने, दरबारभन्दा भव्य शीतलनिवास नै चाहिने हो भने राजतन्त्र हटाएर जनताको शासन ल्याएको भनेर गर्व गर्नुको औचित्य के भयो त ? यतिखेर नागरिक स्तरबाट उठाइएको प्रश्न यो हो राष्ट्रपति हिजोका राजाभन्दा फरक हुनैपर्छ। बोली, व्यवहार र जीवनशैलीमा त्यो परिवर्तन देखिनुपर्छ। शीतलनिवासको हाउभाउ र चलन पनि हिजोको नारायणहिटी दरबारजस्तो हुनु हुँदैन। अहिले नागरिक चाहना र अपेक्षा यति मात्रै हो। भण्डारीको राजनीतिक योगदान र योग्यता आफ्नो ठाउँमा छ। मदन भण्डारीको राजनीतिक विरासतमा राजनीतिमा फट्को मारेकी विद्या थोरै भाग्यमानी महिलामा पर्छिन्। राजनीतिमा उनले हासिल गरेको अवसर र स्थान सामान्य होइन। पहिलो महिला राष्ट्रपति बनेर उनले इतिहास रचेकी छिन्। लगातार दुईपटक राष्ट्रपति बनेर इतिहासमा फेरि अर्को कीर्तिमान पनि कोरेकी छिन्। एकथरीले तर्क गर्न थालेका छन् कि राष्ट्रपतिलाई राजनीतिक मैदानमा उत्रिन संविधान र कानुनले निषेध गरेको छैन। यो ठीक हो। तर कहिलेकाहीं कानुनभन्दा धेरै बलवान् नैतिक मूल्य र मर्यादा हुन्छ, त्यसमा चिप्लिएपछि उत्रिन निकै सकस हुन्छ। दुईपटक राष्ट्रप्रमुख भइसकेको मुलुककै सम्मानित साझा व्यक्तित्वले दलीय राजनीतिमा रमाउने रहर गर्नु पटक्कै शोभनीय हुँदैन। त्यसैलै यस्तो ऐतिहासिक पात्र अब फेरि कमरेड बन्ने कसरत मा लाग्नु हुँदैन। यसले भण्डारीको व्यक्तिगत उचाइ र छविमा मात्र होइन, एउटा सम्मानित संस्थाको गरिमा र मर्यादा पनि दक्खल पुग्नेछ।"
नयाँ शिक्षा नीतिका अपेक्षा,"सरकारले शिक्षा नीति २०७६ जारी गरेको छ। यस सम्बन्धमा पक्षविपक्षमा मतहरू आइरहेका छन्। संविधानतः मुलुकको शासकीय संरचना संघ, प्रदेश र स्थानीय तहमा रूपान्तरण भई शिक्षाका अधिकार र कर्तव्य यिनै तहमा बाँडिएको सन्दर्भमा ल्याइएको नीति आफैंमा महत्वपूर्ण छ। धेरै सरोकारवाला रहेको शिक्षा क्षेत्रमा घोषित नीतिका सम्बन्धमा विभिन्न कोणबाट बहस र अन्तरक्रिया हुनुलाई अस्वाभाविक मान्नुपर्दैन। बहस र अन्तरक्रियाले यसमा थप जीवन्तता ल्याउँछ नै। शिक्षा नीति २०७६ शिक्षाका क्षेत्रमा महत्वपूर्ण दस्ताबेज हो। यो नीति संघीय संरचनामा सबै तहका सरकारको साझा दस्ताबेज पनि हो। किनकि यसले संघीय, प्रादेशिक र स्थानीय सरकारका कार्यहरू निर्देशित गर्छ, सहजीकरण गर्छ, साथै समन्वय पनि गर्छ। नागरिक दस्ताबेज पनि हो। सरकारबाहेकका सरोकारवालाको अपेक्षा जगाइराख्न र उनीहरूलाई शिक्षाको मूल प्रवाहमा जोड्न पनि यस्ता नीतिले महत्वपूर्ण भूमिका खेल्नेछ। शिक्षा नीति आउनेबित्तिकै शिक्षाका तमाम समस्या आफैं समाधान भइहाल्छन् भन्ने होइन। यो त एउटा सोच पत्र हो, मुलुकको दृष्टिकोण हो, निश्चित अवधिमा हासिल गर्न खोजिएको वा पुग्न खोजिएको गन्तव्य हो। गन्तव्य यकिन हुनु आफैंमा महत्वपूर्ण छ। व्यवस्थापनका गुरुहरूले नतिजा प्राप्ति वा सफलता हासिल गर्ने विधि तथा उपायका सम्बन्धमा धरै चर्चा गरेका छन्। यी उपायमध्ये तीनओटा यस सन्दर्भमा उपयुक्त हुने देखिन्छ पहिलो गन्तव्य यकिन हुनुपर्यो, दोस्रोमा यात्रा आरम्भ गर्नुपर्यो र तेस्रोमा नियत सफा हुनुपर्यो। यात्रीले त्यतिबेला मात्र गन्तव्य हासिल गर्न सक्छ जतिबेला ऊसँग गन्तव्य स्पष्ट छ र उसले असल नियतले यात्रा गरिरहेको छ। यसलाई शिक्षा विकासका सन्दर्भमा बुझ्दा सर्वप्रथम मुलुकले शिक्षाको लक्ष्य तय गर्नुपर्छ, लक्ष्य हासिल गर्न यात्रा थाल्नुपर्छ। अर्थात् कार्यक्रमहरू बनाउनुपर्छ, कार्यान्वयन गर्नुपर्छ र कार्यान्वयनका क्रममा नियत सफा हुनुपर्छ। विकसित मुलुकले शिक्षाका सम्बन्धमा जे हासिल गरेका छन्, यिनै तीनओटा पक्षका बीचमा समन्वयकै कारण हासिल भएका हुन्। यसैगरी लक्ष्य र विधि वा प्रक्रिया उपयुक्त भए पनि त्यहाँ सुशासनको अभाव छ अर्थात् नियतमै खोट छ। यी तीनओटै उपयुक्त छन् भने शिक्षाका समस्या समाधान गर्दै अगाडि बढ्ने काम स्वतः सुरु हुन्छ। शिक्षा नीति २०७६ एउटा साधन हो। साधनसँग जोडिएका लक्ष्य र सुशासनलाई आधार मानेर यात्रामा बहस केन्द्रित गरे समाधान टाढा छैन। शिक्षा नीति जारी भइसकेपछि माथि भनिएका तीनओटा पक्षमध्ये पहिलो पक्ष त पूरा भयो। नीतिले लिएका लक्ष्यहरू मुलुकका लागि साझा एजेण्डा हुन्। सबैका लागि हासिल गर्नुपर्ने गन्तव्य हुन्। सार्वजनिक नीति समस्याकेन्द्रित, समाधानका प्रक्रियाकेन्द्रित र नतिजा केन्द्रित हुन सक्छन्। यस मान्यताअनुसार यस नीतिलाई नतिजाकेन्द्रित अवधारणाबाट अगाडि बढाउन उपयुक्त हुन्छ। किनकि तीनै तहका सरकारको उद्देश्य शिक्षाको विकास गर्ने हो। विशिष्ट रूपमा भन्नुपर्दा निःशुल्क तथा अनिवार्य शिक्षाको सुनिश्चितता गर्नु हो, शिक्षाको गुणस्तर सुधार गर्नु हो, शिक्षाको व्यवस्थापन सुधार गर्नु हो। समग्रमा भन्नुपर्दा शिक्षामा सुशासन हासिल गर्नु हो। यी र यस्तै प्रकारका अन्य नतिजाका दृष्टिकोणबाट हेर्दा नीतिले लिएका लक्ष्यमा तीन तहका सरकारका बीचमा बेमेल हुनु हुँदैन, फरक बुझाइ छैन वा हुँदैन भनेर मान्नुपर्छ। मुलुकका विभिन्न तहका सरकारका बीचमा शिक्षामा यकिन गर्नुपर्ने गन्तव्य अर्थात् लक्ष्यमा समबुझाइ छ वा कायम हुन्छ भनेर स्वीकार गर्नुपर्छ। हुनुपर्ने पनि यही हो। माथि उल्लेख गरिएका बाँकी दुईओटामध्येको तेस्रो पक्ष नियत अर्थात् सुशासनका बारेमा पहिला चर्चा गरौं। सुशासनका बीचमा पनि तीन तहको सरकारका बीचमा बेमेल नहुनुपर्ने हो किनकि हरेक तहका सरकारले सुशासन कायम गर्ने भनेर आफ्ना नीतिगत दस्ताबेजमा उल्लेख गरेकै छन्, सार्वजनिक प्रतिबद्धता जाहेर गरेकै छन्। निश्चित मापदण्ड र मानकमा रही काम गर्ने हो भने सुशासन हासिल गर्न कठिन पनि छैन। यसका लागि अधिकारप्राप्त व्यक्ति वा पदाधिकारी स्वशासनमा बस्न सक्नुपर्छ। आफू स्वशासनमा बसेपछि मात्र अरूलाई स्वशासनमा बसाउन सकिन्छ। शिक्षा नीतिले लिएका गन्तव्य हासिल गर्न सुशासन कायम गर्ने विषयमा तीन तहका सरकारका बीचमा घोषित मान्यताका आधारमा खासै फरक धारणा देखिँदैन। यसो भन्दै गर्दा सुशासनका सम्बन्धमा सबैले पढेको वा भन्ने गरेको विषय एउटै भए पनि व्यवहारमा अभ्यास फरक छ भनेर स्वीकार गर्नैपर्छ। जबसम्म सुशासनलाई व्यवहारमै अवलम्बन गरिँदैन, भनिने वा सुनिने सुशासनले मात्र सेवा प्रवाह र सोको सुधारमा खासै अर्थ राख्दैन। सुशासन नेपालको सन्दर्भमा अरूलाई भनिने विषयका रूपमा रहेको देखिन्छ। सुशासन के किन भन्नेमा भन्दा पनि मैले यसको पालना कसरी गर्न सक्छु भन्नेमा खोजी गर्न आवश्यक छ, जुन तीनै तहका सरकारले पालना गर्न आवश्यक मात्र नभएर अनिवार्य पनि छ। माथिका भनाइअनुसार पनि शिक्षाको लक्ष्य निर्धारण र सोका लागि कायम गर्नुपर्ने सुशासनका सम्बन्धमा तीन तहका सरकारका बीचमा खासै भिन्नता नहुनुपर्छ। भित्री आशयका आधारमा भन्दा पनि सार्वजनिक भएका प्रतिबद्धता र घोषित नीतिका आधारमा यस्तो निष्कर्ष निकाल्नैपर्ने हुन्छ। भनाइ र गराइमा फरक पर्न नदिने दायित्व तीनै तहमा सरकारमा छ। अब रह्यो दोस्रो पक्ष यात्रा आरम्भ गर्ने वा काम गर्ने विषयसँग सम्बन्धित पक्ष। यात्रा कहिलेबाट सुरु गर्ने, यसमा कसकसको साथ लिने, भएका स्रोतसाधन कसरी सही तरिकाले प्रयोग गर्ने, यात्राका क्रममा आउन सक्ने जोखिम र अवरोध केकसरी पहिचान गर्ने र समस्या केकसरी समाधान गर्ने आदि महत्वपूर्ण पक्षमा यात्राका सन्दर्भमा ध्यान दिनुपर्छ। व्यक्तिव्यक्तिमा यससम्बन्धी धारणा र अभ्यासमा विविधता हुन आउन सक्छ, फरकपना देखिन सक्छ। यसैगरी तीन तहका सरकारले लिने अवधारणाका बीचमा पनि विविधता हुन सक्छ, जसबाट कार्यमा दोहोरोपन र विरोधाभाष आउन पनि सक्छ। तसर्थ शिक्षा नीति कार्यान्वयन गर्ने क्रममा तीन तहका बीचमा फरकफरक अभ्यास आउन सक्छन्। अहिले देखिएका विभिन्न मत पनि यही विषय वा पक्षसँग सम्बन्धित हुन सक्छन्। कसले के गर्ने वा नगर्ने, गर्ने काम केकसरी गर्ने, स्रोत केकसरी परिचालन गर्ने भन्ने विषयकै सेरोफेरोमा शिक्षा नीति २०७६ को बहस केन्द्रित गर्नुपर्ने आवश्यकता छ। शिक्षालाई मौलिक हकका रूपमा संविधानले स्वीकार गरेको छ। सबै तहका सरकार यसको सुनिश्चित गराउने कार्यमा लाग्नुपर्छ भन्नेमा दुईमत छैन। संविधानतः बनेका संघीय, प्रादेशिक र स्थानीय तहका सरकारका लक्ष्य र सो लक्ष्य हासिल गर्नका लागि अवलम्बन गर्नुपर्ने सुशासनका विषयमा गम्भीर भएर सोच्न आवश्यक छ। त्यसलाई व्यवहारमा अवलम्बन गर्न आवश्यक छ। बहस अन्तरक्र्रिया मात्र होइन कि व्यवहारमा कार्यान्वयन अहिलेको आवश्यकता हो। यसलाई सबैले पालना गर्न सके नीतिका अपेक्षा हासिल हुन सक्छन्। यी विषय तीनै तहका सरकारका साझा विषय हुन् र सार्वजनिक प्रतिबद्धताका विषय हुन्। अब प्रश्न रह्यो लक्ष्य हासिल गर्नका लागि अवलम्बन गर्नुपर्ने रणनीति तथा कार्यक्रमहरूका सम्बन्धमा कसरी समन्वय र सिनर्जी कायम गर्ने त ? यसमा थप बहस र अन्तरक्रिया चाहिन्छ। शिक्षाका समस्या समाधान गर्न कानुन भएन भन्ने गरिन्छ। कानुनकै अभावमा सबै चिज रोकिएजस्तो व्याख्या गरिन्छ, तर बाहिरी मुलुकका अनुभवले यसो भन्दैन। संसारका राम्रा र अब्बल भनिएका विश्वविद्यालयहरू सामान्य चार्टरबाट सञ्चालित छन्। ट्रस्टीहरूको विश्वासमा चलेका छन्। छुट्टै ऐनद्वारा गठित र सञ्चालित हाम्रा विश्वविद्यालयहरूको अवस्था यहाँ व्याख्या गरिरहन नपर्ला। विद्यालयस्तरका बाह्य परीक्षा सञ्चालन सामान्य निर्णय र कार्यविधिबाट भइआएको देखिन्छ। ऐनद्वारा व्यवस्थित भएका हाम्रा बोर्डको अवस्था र विश्वसनीयता केकति छ भन्नेबारेमा आमनागरिक जानकार छन्। शिक्षा नीतिकै सन्दर्भमा लक्ष्य र सुशासनकेन्द्रित भएर केकस्ता क्रियाकलाप कसले कुन विधि वा प्रक्रियाबाट सञ्चालन गर्ने भनेर बहसलाई केन्द्रित गर्ने हो भने साझा मार्ग पहिल्याउन सकिन्छ। यसरी पहिल्याएको मार्गबाटै समन्वय कायम हुन सक्छ, सीमित स्रोतको उच्चतम् ढंगबाट सदुपयोग हुन सक्छ र मुलुकका सबै नागरिकले शिक्षाको संवैधानिक हकको सुनिश्चित भएको महसुस गर्न सक्छन्। आखिर सबैको चाहना नै यही भएपछि अगाडि बढ्ने बाटोमा सहमति पहिल्याउन किन ढिलाइ ? शिक्षा नीति २०७६ एउटा साधन हो। साध्य त संविधानमा उल्लेख गरिएका हक हुन्। साधनसँग जोडिएका लक्ष्य र सुशासनलाई आधार मानेर यात्रामा बहस केन्द्रित गरे समाधान टाढा छैन।"
सधैं भनाइमा शैक्षिक सुधार,"कुनै पनि देशको शैक्षिक नीति, शैक्षिक योजना र पाठ्यक्रम समयअनुकूल परिवर्तन भइरहन्छ। यसअनुसार हाम्रो देशमा पनि भइआएकै छ। अझ पछिल्ला केही वर्षहरूमा त शैक्षिक सुधारका धेरै ठूलाठूला कुरा धमाधम भइआएका छन्हुँदैछन्। नीति, ऐन, नियमावली पनि बनेका छन्। एकभन्दा अर्का उच्च आयोग बनेर तिनका लामालामा अमूल्य सुझावसहितका प्रतिवेदन पनि प्राप्त भएका छन्। तर उल्लेख्य लगानी र श्रमबाट पूरा भएका यी सारा काम भएको अनुपातमा कार्यान्वयन भने ज्यादै थोरै र विस्तारै भइरहेको छ। जब शिक्षा ऐन, शिक्षा विधेयक, शिक्षा नियमावली, कुनै पनि शैक्षिक आयोगको प्रतिवेदन नयाँ आउन लागेको बेला हुन्छ, त्यतिखेर केही भइहाल्छ कि भन्ने भन्ने आशा जाग्छ र विशेषतः आफूअनुकूलको चर्चापरिचर्चामा खुब रमाइन्छ। अनि त्यो बनेर सार्वजनिक भएपछि पनि केही दिनकेही महिना अबचाहिँ केही होला कि भन्ने आशाले त्यसकै चर्चामा व्यस्त भइन्छ तर केही दिनपछि त्यो पूरै सेलाएर फुस्सा हुन्छ। फेरि, केही महिना, केही वर्षपछि उही पुरानै कुरा लहडवश कसैले चर्चामा ल्याउँछ। पत्रिकाहरूमा चर्चा गरिन्छ। यताउता पत्रकार सम्मेलन गरिएको सुन्न पाइन्छ। विशेषतः शिक्षामन्त्री र अन्य शैक्षिक नेताहरूको भाषणबाजीको स्वाद लिन पाइन्छ। यस्तैयस्तै कुराले शैक्षिक वातावरण सुधार्ने सम्बन्धमा केही भइहाल्छ कि भन्ने आशा फेरि पनि लाग्छ। तर खालि बेलाबेलामा यही क्रम दोहोरिइरहन्छ। आखिर यतिका हुँदा पनि समग्र उपलब्धि भने नगण्य रूपमा प्राप्त हुने गरेको यथार्थ कसैसामु लुकेको छैन। यस विषयमा विगतमा केके भए ? र के भएन भन्ने विषयमा बुँदागत रूपमा सम्झने प्रयास गरौं शिक्षक र राजनीतिका कुरा प्रायः हरेकजसो नयाँ सरकारसँगै नयाँ शिक्षामन्त्री आएपछि शिक्षकलाई राजनीतिबाट टाढा राख्ने सैद्धान्तिक कुरो गरियो। अझै पनि गरिँदै छ तर त्यो कुरा व्यावहारिक रूपमा अहिलेसम्म पनि कार्यान्वयन भएको छैन। अनेक शिक्षक संघसंगठनहरू माउ राजनीतिक पार्टीका भ्रातृ निकायका रूपमा अस्तित्वमा छँदै छन्। नेता बन्ने सन्दर्भमा जताततै प्रभावशाली शिक्षकरूको कुनै कमी छैन। माथिदेखि तलैसम्म दलको राजनीति सफल पारिदिने मुख्य शक्तिका रूपमा शिक्षक वर्गलाई नै लिइन्छ। यद्यपि लहड चलेका बेलामा ठूलासाना सबैखाले नेताले भाषण गर्दा शिक्षकहरूले राजनीति गर्नु हुँदैन भन्न पनि कसैले छुटाउँदैनन्। शिक्षक दरबन्दीका कुरा शिक्षकविद्यार्थी अनुपात केकति हुनुपर्छ भन्ने कुरा शिक्षा ऐनको अनुसूचीमा उहिल्यै स्पष्टसँग तोकिएको हो। तर कतै शिक्षक र विद्यार्थीको संख्या उतिउति, कतैचाहिँ विद्यार्थी संख्या बढी भएर आपत्ति। यहाँ अहिलेसम्म यस्तै चलिरहेको छ। राष्ट्रिय शिक्षा नीति २०७६ सार्वजनिक भएपछि नयाँ शैक्षिक सत्र २०७७ अगावै दरबन्दी मिलान गरिने कुरा आयो। यो सुनेर अबचाहिँ यस सम्बन्धमा केही होला कि भन्ने आशा पलाएको थियो। तर फेरि लगत्तै दरबन्दी मिलान गरिने होइन, खालि शिक्षकहरूको लगत मात्र लिइएको भन्ने कुरो आएपछि त्यो आशा पनि मरेको छ। शिक्षक सरुवाका कुरा शिक्षकलाई शैक्षिक सत्रको सुरुमा र पाँचपाँच वर्षमा अनिवार्य रूपमा सरुवा गरिने कुरा पनि एकताक आयो। घरपायक शिक्षक हुँदा शैक्षिक गुणस्तरमा प्रभाव पर्यो भन्ने अनुभव गरेर पनि त्यस्तो अवधारणा ल्याइएको हुन सक्छ। जे भए पनि त्यो राम्रो कुरा थियो। तर त्यो पनि खै कता हरायो, थाहा भएन। सेवा सुविधाका कुरा सल्लाह सुझावैसम्म त हो, दिँदा पैसा नलाग्ने भएपछि र कुनै बेला मुड चलेका बेलामा शिक्षकको तलब निजामती कर्मचारीको भन्दा १० प्रतिशत बढी हुनुपर्ने सुझाव पनि दिइयो। शिक्षकहरूलाई मक्ख पार्नका लागि दिइएको भए पनि त्यस कुराले पनि केही समयसम्म सबै शिक्षकहरूलाई आनन्दितै बनायो। प्रधानाध्यापकका लागि भत्ता, तलबको १० प्रतिशत हुने कुरा पनि ल्याइयो। तर त्यतिखेरै नपत्याइएका यी कुरा हिजोआज त कसैले सम्झेका पनि छैनन् होला। शिक्षकहरूको शैक्षिक योग्यता र प्रअको पदावधि शिक्षकहरूको तहगत शैक्षिक योग्यता अहिले भइरहेभन्दा क्रमशः बढ्ता तोकियो। यसअनुसार आधारभूत तहका शिक्षकको शैक्षिक योग्यता स्नातक, माध्यमिक तहकाको स्नातकोत्तर र माध्यमिक तहका विद्यालयको प्रधानाध्यापकको शैक्षिक योग्यता स्नातकोत्तर। तर त्यो पनि पानीको फोकासरि हरायो। नयाँ नियुक्ति लिने शिक्षकहरूको शैक्षिक योग्यता चर्चा गरिएबमोजिम भए पनि पुरानाको त्यस्तो छैन। तर पनि निश्चित समयभित्र योग्यता बढाउनुपर्ने बाध्यकारी नीति पनि छैन। त्यसैले हाइसञ्चो ! परिणामस्वरूप, विद्यालय व्यवस्थापन समिति र स्थानीय तहको अधिकारका बलमा धेरै विद्यालयहरूमा, शिक्षकहरूभन्दा तल्लो योग्यताका प्रधानाध्यापकहरूको शासन देख्न पाइन्छ। पदावधि पाँच वर्ष भनिए पनि २०४८ सालमा स्वतः स्थायी भएर प्रधानाध्यापक हुन पाएपछि अहिलेसम्म हुनेहरू पनि देखिन्छन्। यतिका कुरा उल्लेख गरेर आश्चर्य मान्नुपर्ने पनि केही छैन। यो देशमा भनाइ र गराइमा आकाशपाताल फरक हुन्छ भन्ने कुरा सबैलाई थाहा भएकै हो।"
निशाको ह्याट्रिकसँगै पुलिसको जित,धनकुटा : निशा सुनुवारको उत्कृष्ट प्रदर्शनसँगै नेपाल पुलिस क्लब सहिद रिदामाहाङरामालिहाङ आठपहरिया प्रथम महिला गोल्डकप फुटबल प्रतियोगिता को सेमिफाइनलमा प्रवेश गरेको छ। धनकुटा सदरमुकामस्थित तल्लो टुँडिखेलमा सोमबार भएको खेलमा पुलिस क्लबले उदयपुरको बसाहा राइजिङ युथ क्लबलाई ५० गोलको फराकिलो अन्तरले हरायो। फाइनल प्रवेशको लागि पुलिस क्लबले बुधबार अर्को विभागीय टोली एपीएफ क्लबसँग प्रतिस्पर्धा गर्नेछ। पुलिस क्लबको जितमा निशाले ह्याट्रिक गरिन्। पुलिस क्लबका लागि रञ्जिता गुरुङ र अमृता जैशीले पनि एकएक गोल थपे। खेल सुरु भएको चौथो मिनेटमै गोल गर्दै निशाले पुलिसलाई अग्रता दिलाइन्। नीरू थापाले दिलाएको हेडिङ पासमा विपक्षी गोलरक्षक देविका श्रेष्ठलाई विट गर्दै निशाले सुन्दर गोल गरेकी थिइन्। खेलको प्रारम्भदेखि नै पुलिस क्लबले विपक्षीलाई दबाबमा राखेको थियो। ५३ औं मिनेटमा पुलिस क्लबकी रञ्जिताले गोल गर्दै टोलीको अग्रता दोब्बर बनाइन्। ६०औं मिनेटमा अमृताले टोलीका लागि तेस्रो गोल गरिन्। दीपा न्यौपानेले कर्नरबाट दिएको पासलाई उनले सदुपयोग गरेकी हुन्। त्यसको चार मिनेटपछि नै निशाले व्यक्तिगत दोस्रो गोल थपिन्। दोस्रो हाफको इन्जुरी समयमा निशाले ह्याट्रिक पूरा गरेकी थिइन्। निशा वुमन अफ दी म्याच घोषित भइन्। उनले ट्रफी र तीन हजार रुपैयाँ पुरस्कार पाईन्। किराँत आठपहरिया समाज नेपाल धनकुटाले आयोजना गरेको उक्त प्रतियोगिताको विजेता टोलीले दुई लाख र उपविजेताले एक लाख रुपैयाँ पुरस्कार पाउनेछन्।
मनाङ शीर्ष स्थानमा,काठमाडौं : साबिक विजेता मनाङ मर्स्याङ्दी क्लब सहिद स्मारक ए डिभिजन लिग फुटबलको शीर्ष स्थानमा उक्लिएको छ। सातदोबाटोस्थित एन्फा मैदानमा सोमबार भएको खेलमा मनाङ फ्रेन्ड्स क्लबसँग ११ गोलको बराबरीमा रोकिएको हो। बराबरी खेल्दै फ्रेन्ड्ससँग अंक बाँडे पनि मनाङ शीर्ष स्थानमा छ। मनाङले चार खेलबाट १० अंक बनाएको छ। दोस्रो स्थानमा रहेको मच्छिन्द्रको समान खेलबाट नौ अंक छ। सुरुआती अग्रता जोगाउन नसक्दा मनाङले बराबरीमा चित्त बुझाउन बाध्य बन्यो। मनाङका लागि ११ औं मिनेटमा रञ्जन विष्टले गोल गरे। रञ्जनले जगजित श्रेष्ठको कर्नर पासमा उत्कृष्ट हेड गोल गरेका थिए। मनाङको अग्रतालाई फ्रेन्ड्सले दोस्रो हाफमा तोडेको थियो। दोस्रो हाफमा खेलमा फर्किएको फ्रेन्ड्सले ६३ औं मिनेटमा बराबरी गोल फर्काइयो। फ्रेन्ड्सका उत्तम राईले बराबरी गोल गरे। उत्तमले रुमेश बर्तौलाको पासमा हेडमार्फत गोल गरेका थिए। रुमेश म्यान अफ दी म्याच भए। उनले १० हजार रुपैयाँ पुरस्कार पाए। यस बराबरीसँगै फ्रेन्ड्सले लिगका पहिलो अंक जोडेको छ। फ्रेन्ड्स अघिल्ला तीन खेलमा हार खेपेको थियो। यसैगरी अर्को खेलमा अन्तिम मिनेटमा अफ्रिकी खेलाडी एडिलाजा सोमिडेले निर्णयक गोल गरेपछि मच्छिन्द्र क्लबले एनआरटीविरुद्ध बाजी मारेको हो। सोमबार भएको पहिलो खेलमा मच्छिन्द्रले एनआरटी क्लबलाई १० गोलले स्तब्ध बनायो। यस सिजन मनाङका मस्र्याङ्दी क्लबका सातजना स्टार खेलाडीलाई अनुबन्ध गरेको मच्छिन्द्रले एनआरटी सामु गोल निकाल्न निकै संघर्ष गर्नु परेको थियो। मच्छिन्द्रको जितमा एडिलाजा सोमिडेले ९०औं मिनेटमा निर्णायक गोल गरे। एडिलाजाले हेड गोल गर्दै मच्छिन्द्रलाई महत्वपूर्ण जित दिलाए। खेलमा उत्कृष्ट प्रदर्शन गरेका मच्छिन्द्रका आन्द्रेस निया म्यान अफ दी म्याच भए। उनले १० हजार पैयाँ पुरस्कार पाए। लिगमा चार खेल सकेको मच्छिन्द्रको यो तेस्रो जित हो। मच्छिन्द्र एक खेलमा बराबरीमा रोकिएको थियो। अघिल्लो वर्ष लिगको १३औं स्थानमा रहेकोले मच्छिन्द्रको यसपटक एक अंक घट्ने प्रावधान छ। एनआरटीले लिगमा दोस्रो हार खेपेको छ। एनआरटीले समान खेलबाट चार अंक बनाएको छ। एनआरटीले दुई खेल जिते पनि उसको पनि दुई अंक घटाइएको छ। अघिल्लो वर्ष एनआरटी अन्तिममा परेका कारण उसको दुई अंक घटाइएको हो।
अहिले निद्रा लाग्न थाल्यो,"काठमाडौं : महिला भलिबल खेलाडीको उद्गमस्थल हो, कलंकीको न्यु डायमन्ड स्कुल। नेपालको राष्ट्रिय महिला भलिबल टोलीमा न्यु डायमन्डबाट उत्पादन भएका खेलाडीको ठूलो योगदान छ। हालै सम्पन्न १३औं दक्षिण एसियाली खेलकुद (साग) को महिला भलिबलमा नेपाललाई ऐतिहासिक रजत पदक दिलाउन उनै न्यु डायमन्डकी खेलाडी प्रतिभा मालीको अलराउन्डर प्रदर्शन मुख्य भूमिका थियो। मालीलगायत खेलाडीलाई हुर्काउन र खेल तिखार्न पर्दा पछाडिको हिरोको रूपमा काम गर्दै आए कुमार राईले। सुरुआतमा खेलाडी उत्पादनमै लागेका राई र उनको विद्यालय न्यु डायमन्ड अहिले राष्ट्रिय स्तरको प्रतियोगितासमेत आयोजनामा जुटेको छ। न्यु डायमन्ड एकेडेमीकै आयोजनामा पुस २३ देखि २६ गतेसम्म काठमाडौंमा तेस्रो न्यु डायमन्ड कप महिला भलिबल प्रतियोगिता हुने भएको छ। होङ्गान्जी बौद्ध समाजको मुख्य प्रायोजनमा सञ्चालन हुने प्रतियोगितामा आठ टोलीको सहभागिता रहने प्रतियोगिताका संयोजक कुमार राईले बताए। हामीले २०६४ सालदेखि स्कुलका साना नानीलाई जम्मा गरेर भलिबल खेलाउन थाल्यौं। खेलाडी उत्पादन र प्रतियोगितामा सहभागी हुँदाको दुःख बयान गरी साध्य छैन। स्कुलस्तरको प्रतियोगितामा ५० हजार रुपैयाँ लगानी गरेर खेल्यो। च्याम्पियन बनेर १५ सयको ट्रफी ल्यायो। अनि कलंकीको रामेछाप होटलमा साना नानीलाई मम ख्वाएर हिप हिप हुर्रे भन्दै स्कुल उक्लँदाको रमाइको वा पीडा म आफैंलाई थाहा छ, राईले भने। प्रतियोगितामा सहभागिता भएपछि राम्रो पुरस्कारको पनि व्यवस्था हुनुपर्छ भन्ने मान्यताका आधारमा न्यु डायमन्डले २०७४ सालदेखि ठूलो पुरस्कार राशिको महिला भलिबल प्रतियोगिता आयोजना गरेको कुमारले बताए। प्रतियोगिता आयोजनाको काम पनि नेपालका गाह्रो छ। पहिला प्रायोजकलाई हारगुहार गर्नुपर्ने र सहभागी टोलीको व्यवस्थापन गर्दा निद्रा लाग्दैनथियो। उधारो र आश्वासन धेरै हुन्थे। अहिले विस्तारै प्रायोजक पाउन थालिएको छ। खेलाडीले पनि राष्ट्रिय अन्तर्राष्ट्रिय स्तरमा राम्रो गर्दै गएका छन्। प्रतियोगिताका आयोजनामा होङ्गान्जीलगायत संघसंस्थाको साथ मिलेको छ। त्यसैले अहिले निद्रा पनि लाग्न थालेको छ, राईले भने। चारदिने प्रतियोगिताको विजेताले चार एक सय एक रुपैयाँ, उपविजेताले तीन लाख एक सय एक रुपैयाँ, तेस्रो हुनेले एक लाख ५१ हजार एक सय एक रुपैयाँ र चौथो हुनेले ५१ हजार एक सय एक रुपैयाँ पुरस्कार पाउनेछन्। सर्वोत्कृष्ट खेलाडी र व्यक्तिगत विधाका उत्कृष्ट खेलाडीलाई पनि आकर्षक पुरस्कारको व्यवस्था गरिने बताइएको छ।"
२०१९ को टी२० आईमा सर्वाधिक विकेट लिने सन्दीप,"काठमाडौं : नेपालका लेग स्पिनर सन्दीप लामिछाने सन २०१९ को टी२० अन्तराट्रिय क्रिकेटमा सबैभन्दा बढी विकेट लिने खेलाडी बन्न सफल भएका छन्। उनी पुरुषतर्फको टी२० अन्तराष्ट्रिय खेलमा सर्वाधिक विकेट लिने खेलाडी बनेका हुन्। १६ खेल खेल्दा सन्दीपले २८ विकेट लिएका छन्। आईसीसीका अनुसार सन्दीपपछि दोस्रो नम्बरमा नेदरल्याडका ब्राडन ग्लोबर छन्। उनले पनि समान २८ विकेट लिएका छन्। तर उनले सन्दीपभन्दा ३ खेलबढी खेलेर २८ विकेट लिएका हुन्। तेस्रा नम्बरमा भने नेपालकै करण केसी रहन सफल भएका छन्। करणले पनि १९ खेलबाट २८ नै विकेट लिएका छन्। ५९ ओभर बलिङ गरेका सन्दीपको इकोनोमी रेट ६५ छ। आयरल्याण्डका मार्क एडेर चौथो र नेदरल्याण्डका भान मीकेर्न पाँचौं स्थानमा छन्। अफगानिस्ताका चर्चित लेग स्पीनर रसिद खान २२ औं स्थानमा छन्। उनले १० खेल खेल्दा २० विकेट लिएका छन्। भारतका दिपक चहर ३६औं स्थानमा रहँदा, श्रीलंकाका लासिथ मालिंगा १० खेलबाट १४ विकेट लिई ४२ औं स्थानमा छन्।"
सागका पदक विजेता खेलाडी चुनारा सम्मानित,धनबहादुर भण्डारी डडेल्धुरा : १३ औं सागको कुस्ति खेलमा कास्य पदक विजेता सुरेश चुनारालाई डडेल्धुरामा स्वागत गरिएको छ । डडेल्धुराका स्थानीय खेलाडी चुनारालाई उनको जन्मथलो परशुराम नगरपालिकामा स्वागत गरिएको हो। कास्य पदक विजेता परशुराम नगरपालिकाका चुनारालाई नगरपालिकाकाले नगद ५१ हजार रुपैयाँसहित सम्मान तथा स्वागत गरेको हो । परशुराम नगरपालिका प्रमुख भीमबहादुर साउदले खेलाडी चुनारालाई नगदसहित सम्मानपत्र प्रदान गर्दै स्वागत गरेका हुन्। उनले अबका दिनमा पनि खेलाडीको प्रोत्साहन र क्षमता अभिवृद्धिका लागि नगरपालिकाबाट र व्यक्तिगत रुपमा पनि सहयोग गर्ने प्रतिवद्धता जनाएका छन्।
