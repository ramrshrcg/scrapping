शीर्षक,विवरण
बन्ला त निजगढ विमानस्थल वातावरणमैत्री?,"हामीले प्रकृति दोहन गर्यौं भने प्रकृतिले हामीलाई दोहन गर्नेछ भन्ने विश्वासका साथ वातावरणमैत्री सन्तुलित विकासको उद्देश्य राखेर नागरिक अभियान र सार्वजनिक हित सरोकारका क्षेत्रमा समर्पित अभियन्ता वनजंगल पनि जोगिने र विमानस्थल पनि बन्ने प्रस्ताव लिएर अगाडि बढेका छन्। चुरेसँग जोडिएको भावर क्षेत्रको लगभग ८०४५ हेक्टर प्राकृतिक घना जंगल मासेर अन्तर्राष्ट्रिय विमानस्थल बनाउँदा त्यो जोखिम बढी र दिगो हुन सक्दैन। अपिलको सिलसिलामा एकजना वरिष्ठ नेतासँग छलफल गर्यौं। उनले सोधे, तपाईंहरूलाई निजगढ विमानस्थल बन्छ जस्तो लाग्छ ? हामीले भन्यौं, विमानस्थल बन्नेनबन्नेभन्दा पनि जंगल काटिन्छ भन्ने डर हो ! हाम्रो जवाफमा उनले भने, जंगल त काटिन्छ। उनका भनाइ सुनेपछि यो त जंगल काट्ने खेल मात्र रहेछ, विमानस्थल त नबनाउने रहेछन् भन्नेमा हामी प्रस्ट भयौं र सर्वोच्च अदालतमा रिट दायर गर्यौं। सर्वोच्चले विमानस्थल निर्माणसम्बन्धी कामकारबाही स्थगित गर्नू भन्ने २०७६ मंसिर २० गते अन्तरिम आदेश जारी गर्यो। यो विषय हालसम्म सुनवाइकै क्रममा छ। निजगढ विमानस्थल बनाउने ठाउँको अवस्थिति, परिस्थिति, वन र सामाजिक वातावरणमा पर्ने वास्तविक प्रभाव र विमानस्थलबाट हुने आर्थिक उपादेयता र अपरिहार्यताबारे सरोकारवालाले उठाएका असन्तोषका स्वरको सम्बोधन कतैबाट भएको देखिँदैन। वैज्ञानिक, सामाजिक र वातावरणका सबैखाले सबाल र विषय अनुत्तरित छन्। प्रस्तावित विमानस्थलका सबै पक्षमा प्रश्नैप्रश्न छन्, तर सरकार एकोहोरो विकल्प छैन भनिरहन्छ मात्र, विज्ञानमा आधारित तथ्यपूर्ण उत्तर दिँदैन। विमानस्थललाई अति आवश्यक भौगर्भिक तथा मौसम कुहिरो, वन्यजन्तु र चराचुरुंगीको वासस्थान र यिनको भविष्य, नदी र बाढीबारे अध्ययन किन गरिएन ? निजगढको क्षेत्रका नदी प्रणाली र बाढी व्यवस्थापनबारे अध्ययन गरिएको छैन र गौर र कलैयालाई डुबानबाट बचाउने प्रणालीबारे अध्ययन के छ ? वैज्ञानिक अध्ययनविना नै किन निजगढलाई सर्वोत्तम मानियो ? यसका विकल्परूको अध्ययन किन गरिएन ? चुरे भनेको सबैभन्दा कान्छो र कमलो पहाड हो। यसको सम्बन्ध दक्षिण अवस्थित भावर क्षेत्रमा उत्तिकै हुन्छ। भावरमा गरिने कुनै पनि पूर्वाधार निर्माणले कमलो चुरे पहाडलाई असर गरिरहेको हुन्छ। यस क्षेत्रमा कुनै पनि आयोजना प्रस्ताव गर्दा चुरेबाट उत्पादन हुने गेगर, यसको बहाव र गेगर जम्मा हुने अवस्थाबारे अध्ययन गरिनुपर्छ तर निजगढ क्षेत्रमा यस्तो अध्ययन गरिएको छैन ? चुरे र भावरको अन्तरसम्बन्ध, संवेदनशीलाता र तराई क्षेत्रमा पर्ने असरबारे अध्ययन हुनुपर्ने कि नपर्ने ? नेपाल सरकारले हालै निर्णय गरेर चुरेको संवेदनशीलतालाई ध्यानमा राखी त्यस क्षेत्रको पूर्वाधार अवस्था र सम्भावित पूर्वाधार विकास कोरिडर पहिचान गर्न राष्ट्रपति चुरेतराई भित्री मधेस संरक्षण विकास समितिले चुरे क्षेत्रमा पूर्वाधार विकास कोरिडोरको अध्ययनअनुसन्धान गरिरहेको छ यसको पूर्ण अध्ययन प्रतिवेदन नआइसकेको अवस्थामा किन हतार गरियो ? दक्षिण भेगमा पर्ने कृषि क्षेत्र र दुई लाखभन्दा बढी जनतामा पर्ने सामाजिक, वातवरण, कृषि क्षेत्र र तिनीहरूको जीविकोपार्जनमा पर्ने प्रभावबारे अध्ययन हुनुपर्ने कि नपर्ने ? संघीय ससद्, अन्तर्राष्ट्रिय सम्बन्धन समितिको २०७५६२१ को निर्णयमा गठित पर्यटन, नागरिक उड्यन अध्ययन तथा अनुगमन उपसमितिले घना वनको क्षेत्रभन्दा दक्षिण पातलो वन भएको कुकाठ र पोथ्रा भएका वन क्षेत्रमा नै विमानस्थल बनाउन उपयुक्त भनी स्थलगत भ्रमण प्रतिवेदन दिएको छ। प्रस्तावित क्षेत्रभन्दा अलिकति दक्षिण सारेर विमानस्थल बनाउँदा, वन पनि जोगिने विमानस्थल पनि बन्ने विकल्प हुँदाहुँदै किन जंगलको बीच भागमा नै बनाउने ? दक्षिण सारेर बनाउन नमिल्ने कारण के हो ? लगानीबारे स्पष्टता नहुँदानहुँदै निर्माण क्षेत्रमा रहेका रूख कटानी गरिहाल्ने हतारमा किन देखिन्छ ? प्रस्तावित आयोजनाको विस्तृत योजना प्रस्ताव कहाँ छ ? विना ईआईए कसरी वन क्षेत्र पर्यटन मन्त्रालयलाई हस्तान्तरण गरियो ? साथै विनाप्रस्ताव ईआईए कसरी बन्यो ? सन्तुलित विकासको पक्षमा बहस उद्योग, पर्यटन, वन तथा वातवरण मन्त्रालय प्रदेश २ को अवधारणा हेर्दा विकास निर्माण कार्य गर्दा सकेसम्म बढीभन्दा बढी वनजंगल, जंगली जनावर तथा चराचुरुंगीका वासस्थान जोगाएर विकास निर्माण कार्य गर्नुपर्छ। साथै विकासका नाममा धेरैभन्दा धेरै वनजंगल काटेर विकास हुनुपर्ने पक्षमा प्रदेश नभएको उल्लेख गर्दै सर्वोच्चलाई उत्तर पठाउनाले प्रस्तावित विमानस्थलबाट धेरै वनजंगल हानि हुने गरी विकास गरिनु हुँदैन र सन्तुलित विकास हुनुपर्छ। सर्वोच्चले पनि उक्त क्षेत्रमा निर्माणपश्चात् पर्नसक्ने गम्भीर नकारात्मक असरलाई मूल्यांकन गर्दै सरकारबाट जवाफ खोजिरहेको छ। विमानस्थल बनाउँदा अपनाउनुपर्ने प्रक्रिया, अवलम्बन गरिनुपर्ने नीतिनियम, निर्माण गर्दा हुन सक्ने सामाजिक तथा वातावरणीय क्षति, आर्थिक स्रोतको निश्चितता, लागत र नाफाको अवस्था, वनस्पति कति नष्ट हुने हुन्, वनस्पति संख्या घट्दा कार्बन उत्सर्जनमा कस्तो असर गर्छ, बोटबिरुवा र वन्यजन्तु कति नासिन्छन्, वनजंगल मासिँदा भावी पुस्तालाई केकस्तो असर गर्छ भन्ने विषय विचारयोग्य भएकाले अदालत यी विषय सूक्ष्म तरिकाबाट हेरिनुपर्छ भन्ने पूर्वप्रधानन्यायाधीश चोलेन्द्रशमशेरका भनाइले निजगढको वन, वातावरण र जलवायुका साथै पारस्थितिकीय प्रणाली र त्यहाँका जीवजन्तु, चराचुरुंगी, जल, थलको संरक्षण र सन्तुलित विकास अपरिहार्यतालाई उच्च मनन गरेको देखिन्छ। भावी पुस्ताको चिन्तालाई हृदयंगम गर्दै २०७६ फागुन ४ गते प्रधानन्यायाधीश चोलेन्द्रशमशेर र न्यायाधीश कुमार रेग्मीको इजलासले विस्तृत पूर्ण इजालसमा बहस हुने गरी पूर्ण इजलास पठाउने निर्णय गरेको छ। अब हुने पूर्ण इजालसको बहस छलफल सुन्न बाँकी छ र यसको फैसला हेर्न बाँकी छ। आशा गरौं फैसला वातावरण सन्तुलित विकासका पक्षमा हुनेछ। पाँडे वातावरणविज्ञ तथा अभियन्ता हुन्।"
अल्मलिएको विकास,"देशको नेतृत्व विकासमा केन्द्रित हुने हो भने विकासलाई न कुनै अवरोधले छेक्न सक्छ न त त्यसमा ढिलाइ नै हुन्छ विकास प्रक्रियामा अन्तर्निहित विविध पक्षका जानकार नेतृत्व भएमा विकासमा अलमल हुँदैन। उसलाई कसैले बहकाउन पनि सक्दैन। विषय विज्ञहरूको सहयोगमा नेतृत्वले विकासका प्राथमिकता सजिलै निर्धारण गर्न सक्छ। ती प्राथमिकता अन्तर्गत सञ्चालन गर्नुपर्ने विकास आयोजना र कार्यक्रम पहिचान गर्न पनि कठिनाइ हुँदैन। कार्यान्वयनको निमित्त आवश्यक हुने वित्तीय साधन र जनशक्तिको संरक्षण सहज ढंगले हुन सक्छ। उपलब्ध वित्तीय साधनको सदुपयोग गरी निर्धारित समयभित्रै आयोजना तथा कार्यक्रम सम्पन्न गर्ने परम्परा स्थापित हुन्छ। त्यसो भएमा आवश्यक वित्तीय साधन उपलब्ध हुन सक्छ भन्ने ज्वलन्त उदाहरण चीन छ। थुप्रै प्रतिकूलता मौजुद हुँदाहुँदै पनि चीनमा वैदेशिक पुँजीको ओइरो लागि नै रह्यो। निर्धारित समयभित्र आयोजना सम्पन्न गर्ने परम्परा बसालिएकाले चीनमा वित्तीय साधन अभावको चर्चा कहिल्यै सुन्नु परेन। त्यही भएकाले ४० वर्षमा चीन अमेरिकाले ईष्र्या गर्नुपर्ने विकासको उचाइमा पुग्यो। तर उपलब्ध वित्तीय साधन पनि खर्च गर्न नसक्ने, एउटा आयोजना सुरु भएको बीसौं वर्षसम्म पनि सम्पन्न गर्न नसक्ने, मन्त्रीहरू उद्घाटनमा भन्दा शिलान्यासमा बढी रुचि देखाउने र शिलान्यास गरिएका अयोजनातर्फ फर्केर पनि नहेर्ने प्रचलन छ। विकासका आधार पुँजी र युवा शक्तिको निरन्तर विदेश पलायनप्रति इमानदारीपूर्वक चिन्ता र चासो नदेखाउनेले गरेका विकासका ठूला कुरालाई आम जनताले गफ नठाने के ठानून् ? राजधानीका सडकका खाल्डा टालेकोलाई भौतिक पूर्वाधारमन्त्रीले आफ्नो उपलब्धि ठान्ने देशमा के कति विकास भएको छ भनेर बुझ्न अरू केही हेर्नै पर्दैन। प्रमुख कार्यकारी अधिकृतको एकल जोडबलले असार मसान्तसम्ममा माथिल्लो तामाकोशीको एउटा युनिटसम्मले परीक्षण उत्पादन गर्ने भनिएको छ। मेलम्चीको त त्यही सम्भावना पनि छैन। सडक पुल निर्माण सन्दर्भमा त ठेक्काको म्याद थप्ने कामलाई नै हामीले विकास ठानेका छौं। विकास प्रक्रिया बुझेका राजनीतिकर्मी दुनियाँमा कमै भेटिन्छन्। चाहेर पनि सबै नेता ली क्वान यु र महाथिर मोहम्मद बन्न सक्दैनन्। उनीहरूमा ज्ञानका साथै विकास गर्ने प्रतिबद्धता पनि थियो। त्यही भएर विकासको परिणाम देखाएर नै लीले तीन दशकभन्दा बढी समय सिंगापुरमा र महाथिरले दुई दशकभन्दा बढी समयसम्म मलेसियामा लगातार चुनाव जितेका थिए। मुख्य रूपमा विकास परिणामकै कारणले चीनमा यति लामो समयसम्म शान्ति छाइरहेको छ र विकासमा अगाडि बढ्न थप ऊर्जा प्राप्त भइरहेको छ। यस्ता उदाहरण अन्यत्र पनि भेटिन्छन्। यसपटक नेपालले त्यस्तो अवसर पाएको थियो। देशको नेतृत्व विकासमा केन्द्रित हुने हो भने विकासलाई न कुनै अवरोधले छेक्न सक्छ न त्यसमा ढिलाइ नै हुन्छ। किनभने ध्यान केन्द्रित गर्ने र प्रतिबद्धता हुने हो भने स्थिर सरकारले समाधान गर्न नसक्ने विकाससम्बन्धी कुनै समस्या हुँदैनन्। राजनीतिक विवाद र अस्थिरता तथा अशान्तिले मात्र विकास प्रक्रियालाई अघि बढ्न दिँदैन। यो विकास अर्थशास्त्रको सामान्य मान्यता हो तर नेपालले त्यो चरण पार गरिसकेको छ। देशमा शान्ति छाएको छ, राजनीतिक विवादको अन्त्य भएको छ र स्थिर सरकार पनि छ। तर यी सबै कुरा हुँदा पनि दिगो विकासले गति लिन नसक्नु दुःखद छ। यो सही हो कि विगत तीन वर्ष लगातार ६ प्रतिशतभन्दा बढी दरले आर्थिक वृद्धि भयो। तर वस्तुनिष्ठ भएर भन्ने हो भने त्यो सामान्य स्थितिमा भएको टिकाउ विकास थिएन। मुख्य रूपमा भूकम्पले भत्काएका संरचना पुनर्निर्माणमा तीव्रता र अनुकूल मनसुनले बढाएको कृषि उत्पादनले भएको विकास थियो। तर न पुनर्निर्माणको काम सधैं रहन्छ न मनसुन पनि सधैं अनुकूल हुन्छ। यो वर्ष नै त्यस्तो विकासले निरन्तरता नपाउने भएको छ। त्यसैले त्यो परिस्थितिमा भएको विकासलाई मानक बनाउन मिल्दैन। काम गर्नेलाई भन्दा मन पर्नेलाई कामको जिम्मा दिने अभ्यासबाटै विकास मूल एजेन्डामा छैन भन्ने बुझ्न पर्याप्त छ। काम हुन नसकेपछि यहाँ त कामबाट होइन, वाणीबाटै विकासलाई स्थापित गर्ने प्रयास भइरहेको देखिन्छ। हाम्रो वास्तविकता त के छ भने हामीले सात दशकभन्दा बढी समय अघिदेखि सडक र पुल निर्माणजस्ता विकासका प्रारम्भिक चरणका पूर्वाधार विकासका काम गर्दै आएका छौं तर अझै पनि राजधानी सहरका सडकका खाल्डा टाल्ने काम हाम्रा लागि भारी पर्दै आएको छ। कृषि उद्योगजस्ता उत्पादनशील क्षेत्रमा हामीले अझै पनि भुईं छाड्न सकेका छैनौं। परनिर्भरता बढ्दै गएको दृष्टिले यी क्षेत्रमा हामी उल्टै प्रतिगमन गर्दै छौं भन्दा हुन्छ। यस्तो अनुकूल समयमा पनि सिमेन्ट र फलामे डन्डीजस्ता निर्माण सामग्रीको खपत यो वर्ष आधा घटेको कुरा स्वयं यी सामग्रीका उत्पादक बताइरहेका छन्। यी दुई वर्षमा कृषि, उद्योग तथा निर्यातजस्ता रोजगार, आय र आयात प्रतिस्थापन गर्ने आधारभूत क्षेत्रमा न कुनै नयाँ रणनीति र आयोजना आए न कार्यान्वयन क्षेत्रमा कुनै ब्रेक थ्रो हुन सक्यो। विकासका लागि यस्तो सुनौलो अवसर रहेको बेलामा महत्वपूर्ण निर्माण सामग्रीको खपत घट्नु, बैंकको कर्जा प्रवाह घट्नु, विकास खर्च नबढ्नु र राजस्व परिचालनमा शिथिलता आउनु विकासको दृष्टिले शुभसंकेत होइन। यसले समग्र अर्थतन्त्रको संकुचनलाई इंगित गर्छ। यसले बेरोजगार बढाउँछ र पुँजी पलायनलाई बल पुर्याउँछ। शिक्षा र स्वास्थ्य क्षेत्रमा हामीले अवश्य नै विस्तार गरेका छौं, तर सँगसँगै गुणस्तर भारी मात्रामा खस्केको र अराजकता हदैसम्म बढेको कुरा हामीले नकार्न सक्दैनौं। यथार्थमा यी दुवै क्षेत्र अस्तव्यस्तको अवस्थामा छन्। त्यसमा सुधार ल्याउने कुरामा कुनै नयाँ पहल भइरहेको देखिँदैन। हाम्रो वैदेशिक व्यापार कहालीलाग्दो अवस्थामा पुगेको सर्वविदित छ। त्यसमा चमत्कारिक सुधार ल्याउनु अपरिहार्य छ। तर त्यसमा पनि ठोस र प्रभावकारी नीति र कार्यक्रम ल्याउन हामीले सकिरहेका छैनौं। बैंकिङ तथा वित्तीय सेवा पनि निश्चित रूपमा विस्तार भएको छ। तर त्यसले उत्पादन र रोजगार बढाउन सहयोग पुर्याएको छ भनेर दाबी गर्न सक्ने अवस्थामा हामी छैनौं। वैदेशिक रोजगारको ढोका मात्र नखुलेको भए हाम्रो अर्थतन्त्रको हालत कस्तो हुने थियो भन्ने कल्पना पनि गर्न सकिँदैन। त्यसैले दुःख यस कुरामा छ कि विगत दुई वर्षदेखि राजनीतिक वातावरण यति अनुकूल रहँदा पनि यी कुनै पनि क्षेत्रमा विकासको नयाँ पहलकदमी हुन सकेको छैन। पुरानै प्रवृत्ति, शैली तथा नीति, आयोजना र कार्यक्रम बोकेर समृद्धिको कुरा गरिरहेका छौं। हामी विकासको बाटोमा थुप्रिएका विकृति र विसंगतिमै लुट्पुटिएर बसेका छौं। तिनलाई चिरेर र भत्काएर नयाँ शैलीमा अगाडि बढ्ने प्रयास नै गरिरहेका छैनौं। यी विषयमा कसैले विमति जनाउनुपर्ने छैन। काम गर्नेलाई भन्दा मन पर्नेलाई कामको जिम्मा दिने अभ्यासबाटै विकास मूल एजेन्डामा छैन भन्ने बुझ्न पर्याप्त छ। काम हुन नसकेपछि यहाँ त कामबाट होइन, वाणीबाटै विकासलाई स्थापित गर्ने प्रयास भइरहेको जस्तो देखिन्छ। देशमा उपलब्ध सबै किसिमका साधनहरूको पूर्ण परिचालन र सदुपयोग नगरी विकासजस्तो जटिल र चुनौतीपूर्ण लक्ष्य हासिल भएको उदाहरण सायद कतै भेटिँदैन। त्यसका लागि देशमा विकासको माहोल तयार गर्नुपर्ने हुन्छ अर्थात् जनतालाई लगानी गर्न, मेहनत गर्न र कमाउन उत्प्रेरित गर्नुपर्छ। त्यसमा वाधकका रूपमा रहेका ऐन, कानुन, नीतिनियमलाई लगानीमैत्री हुने गरी सुधार र संशोधन गर्नुपर्ने हुन्छ। त्यस्तो माहोल नेतृत्वमा उदारता र उदात्तता भए मात्र तयार हुन सक्छ। नेपालमा यही कुराको सख्त अभाव देखिएको छ। साथै कसबाट कामको सबैभन्दा राम्रो परिणाम आउन सक्छ भन्ने आधारमा मात्र जिम्मेवारी दिनुपर्ने हुन्छ, जसलाई मेरिटोक्रेसी भनिन्छ। विकासनिमित्त सबैभन्दा महत्वपूर्ण र अपरिहार्य कुरा सुशासन हो। सुशासन भएका मुलुकमा विधिको शासन, भ्रष्टाचाररहित शासन संयन्त्र, पर्याप्त जिम्मेवारीबोध भएका राजनीतिकर्मी र कर्मचारीतन्त्र, हरेक काममा तदारुकता, पुरस्कार र दण्डको उचित व्यवस्था आदि भएको पाइन्छ। हामीकहाँ सुशासनबारेमा जति चर्चा हुन्छ व्यवहारमा त्यसको ठीक विपरीत छ भन्दा सायद अतिरञ्जना हुँदैन होला। सुशासनको सानो अंश मात्र पनि हामीकहाँ हुँदो हो त बीसौं अर्ब लागतका हजारौं आयोजना वर्षौंसम्म अलपत्र अवस्थामा रहँदैनथे होला र त्यसका जिम्मेवार फुक्काफाल भएर हिँड्न पाउँदैनथे। ठूला भ्रष्टाचारका अनगिन्ती काण्ड हुँदैनथे, भए पनि ती सबैलाई अदालतको कठघरामा उभ्याइन्थ्यो। सरकारका हरेक काम विनाविलम्ब फटाफट हुन्थे। सरकारी साधनको अपव्यय र दुरुपयोग हुँदैनथ्यो। हामीकहाँ भएको अवस्था त सुशासन शब्दकै अपमान हुने खाल्को छैन र ? त्यसैले यी तथ्यबाट नेपालमा यतिखेर पनि विकास राज्यको मूल एजेन्डामा परेको छैन। यी सबै कुरा त छँदै थिए त्यसमाथि कोरोना भाइरसले जनजीवनमा पारेको असरले अर्थतन्त्रको प्रसंग नै ओझेलमा परेको छ। यसले सबैभन्दा ठूलो असर मानिसहरूको आवागमनमा पारेको छ। मानिसहरू घरबाहिर निस्कनै हिच्किचाइरहेका छन्। काठमाडौंका बजारमा चहलपहल ल्याउने उत्तरी सीमाबाट हुने आयात विगत दुई महिनादेखि ठप्प छ। बजारमा ग्राहकहरू पातलिँदै गएका छन्। चिकित्सकहरूले एक महिनाका लागि स्कुलकलेज बन्द गर्न आह्वान गरेको सार्वजनिक भएको छ। यसरी यतिखेर ज्यान जोगाउनु नै मुख्य कुरा भएको छ। यो भाइरस विश्वका पाँच दर्जनभन्दा बढी मुलुकमा फैलिएको भनिएको छ। साथै यो भाइरस तत्काल नियन्त्रणमा आउने सम्भावना पनि देखिँदैन। यसरी यसले अर्थतन्त्रका सबै क्षेत्रमा लामै समयसम्म प्रभावित पारिरहने देखिन्छ। त्यो स्थितिमा अर्थतन्त्र खुम्चिँदै जानेछ र त्यसको असर अन्ततोगत्वा सरकारको राजस्वमा पर्नेछ। यो स्थिति लम्बिँदै र गहिरिँदै गयो भने सरकारलाई तलब खुवाउन, पेन्सन बाँड्न र ऋण तिर्नसमेत समस्या पर्नेछ। अप्रत्यासित रूपमा यस्तो डरलाग्दो भाइरस देखा परेकाले यो वर्ष आर्थिक वृद्धि दरको कुरा अप्रासंगिक हुने भएको छ। अन्यथा यो वर्ष सरकारका भनाइ र गराइबीचको अन्तर राम्रैसँग उजागर हुने थियो। यस अर्थमा कोरोना भाइरसले सरकारको लाज बचाइदिने भएको छ।"
खेलकुदमा कोरोनाको कहर,"पछिल्लो दुई महिनादेखि विश्व समुदायलाई त्रस्त बनाइरेहकोे कोरोना भाइरसको असर खेलकुदमा पनि देखिन थालेको छ। कोरोना भाइरस संक्रमण भएका देशले आफ्नो भूमिमा हुने केही राष्ट्रिय तथा अन्तर्राष्ट्रिय खेलकुद प्रतियोगिता स्थगित गरेका छन्। कोरोनाको संक्रमण नभएका देश पनि केही प्रतियोगिता स्थगित गर्ने तयारी गरेका छन्। कोरोना भाइरसको उद्गमस्थल चीनको घरेलु फुटबल लिग चाइनिज सुपर लिग मात्र होइन, जापान र कोरियाको घरेलु लिग पनि स्थगित भएका छन्। इटालीमा सिरी एका केही खेल स्थगित भएका छन्। स्विस सुपर लिगका सबै खेल रोकिएका छन्। युरोपा लिगमा इन्टर मिलान र लुडोगोरेट्स बीचको खेल दर्शकबिनाको स्टेडियममा खेलाइएको छ। विश्व खेलकुदकै शक्तिशाली निकाय अन्तर्राष्ट्रिय फुटबल महासंघ (फिफा)ले फुटबल प्रतियोगिता के गर्ने भनेर संघहरूसँग छलफल अघि बढाएको छ। यो महिना र आउँदो महिना विश्वकप छनोटसहित एसिया कप छनोट र युरो कप छनोटका खेल हुने तालिका छ। एसियाली फुटबल महासंघले एसिया कप र विश्व कप छनोटका खेल के गर्ने भन्ने बारेमा फिफासँग छलफल गरेर निर्णय गर्ने बताएको छ। फिफाले खेलाडी र दर्शकको स्वास्थ्यभन्दा फुटबल ठूलो नभएको बताउँदै आएको छ। कुनै पनि खेलभन्दा मानिसको स्वास्थ्य महत्त्वपूर्ण हो, फिफा अध्यक्ष जियानी इन्फान्टिनोले भने, खेलाडीले डरका कारण संघहरूमा सम्पर्क गरेका छन् र उनीहरू जोखिमयुक्त वातावरणमा हुने खेलका कारण चिन्तित छन्। फिफा अध्यक्षले प्रतियोगिता स्थगित हुने संकेत गरेका छन्। कोरोनाका कारण जापानमा यो वर्ष हुने ओलम्पिकमा पनि प्रश्न उठेको छ। कोरोनाका बिरामी भेटिएको जापानले टोकियो ओलम्पिकका लागि पूर्वतयारीअनुसार नै काम भइरहेको जनाएको छ। ओलम्पिकको उदघाटन जुलाई २४ मा र समापन अगस्ट ९ मा गर्ने तालिका छ। ओलम्पिक सुरु हुने मिति आउन अझै तीन महिना बाँकी रहेकाले अन्तर्राष्ट्रिय ओलम्पिक कमिटी अहिले पर्ख र हेर कै रणनीतिमा छ। उसले ओलम्पिकबारे जापान र चीनले नै आवश्यक पहल र निर्णय गर्ने बताएको छ। इंग्ल्यान्डका खेलाडी मिलाउँदैनन् हात इंग्ल्यान्डको क्रिकेट टिम यतिबेला श्रीलंका भ्रमणमा छ। तर, इंग्ल्यान्डको कुनै पनि खेलाडीले श्रीलंकामा हात मिलाउनेछैनन्। कोरोना संक्रमणको डरका कारण हात नमिलाउने निर्णय गरिएको कप्तान जोय रुटले बताए। श्रीलंकामा इंग्ल्यान्डले आईसीसी वल्र्ड टेस्ट च्याम्पियनसिपअन्तर्गत दुई टेस्ट खेल्दै छ। इरानमा खेलाडीको मृत्यु कोरोना भाइरसका कारण इरानमा एक जना महिला खेलाडीको मृत्यु भएको छ। इरानको राष्ट्रिय फुटसल टिमकी सदस्य २३ वर्षे इल्हम शेखीको उपचारका क्रममा मृत्यु भएको हो। ज्वरो आएपछि अस्पताल भर्ना भएकी उनमा कोरोना संक्रमण भएको पुष्टि भएको थियो। क्वोम शहरको अस्पतालमा भर्ना भएको दशौँ दिनमा उनको मृत्यु भएको हो।"
कोरोना संक्रमणको त्रासका कारण ईपीएल स्थगित,"काठमाडौँ : विश्वभर महामारीका रुपमा फैलिएको कोरोना संक्रमण त्रासका कारण आगामी चैत १ गतेदेखि आयोजना हुने भनिएको एभरेष्ट प्रिमियर लिग (ईपीएल) टी ट्वान्टी क्रिकेट स्थगित भएको छ । आयोजक ईपीएलले बिहीबार राजधानीमा पत्रकार सम्मेलन आयोजना गरी राजधानीमा हुने तय गरिएको चौँथो संस्करणको प्रतियोगिता अनिश्चितकालका लागि स्थगित भएको जानकारी गराएको हो । कोरोना भाइरसको त्रासका कारण प्रतियोगितालाई स्थगित गर्नुपरेको पत्रकार सम्मेलनमा जानकारी दिइएको हो । ईपीएलको यस संस्करणमा वेस्ट इन्डिजका क्रिस गेल, दक्षिण अफ्रिकाका खेलाडी हसिम अमला लगायत खेलाडीले सहभागिता जनाउने तयारी थियो ।"
मच्छिन्द्र फाइनलमा,इलाम : लिग विजेता मच्छिन्द्र क्लब इलाममा जारी छैटौं माई भ्याली गोल्डकप प्रतियोगिताको फाइनलमा प्रवेश गरेको छ। ठूलो टुँडिखेलमा बुधबार भएको खेलमा मच्छिन्द्रले भारतको मानेभन्ज्जाङ फुटबल क्लब दार्जिलिङलाई ३० गोलले हरायो। उपाधिका लागि मच्छिन्द्रले त्रिभुवन आर्मी र आयोजकबीचको विजेतासँग खेल्नेछ। मच्छिन्द्रको जितमा १९औं मिनेटमा रेजिन सुब्बाले गोल गरे। रेजिनले डीबक्स भित्रबाट गोल गरेका थिए। २१औं मिनेटमा एडेलाजा सोमिडेले गोल गर्दै मच्छिन्द्रको अग्रता दोब्बर बनाए। उनले रजिन धिमालको कर्नरमा गोल गरेका थिए। ८७औं मिनेटमा रेनिज सुब्बाले व्यक्तिगत दोस्रो गोल गर्दै मच्छिन्द्रको जित थप सहज बनाए। दोस्रो हाफमा खेलमा फर्कने प्रयास गरेको पाहुना टोलीले गोल फर्काउन सकेन। मच्छिन्द्रका देवेन्द्र तामाङ म्यान अफ दी म्याच भए। उनले १० हजार रुपैयाँ पुरस्कार पाए। खेलपछि मच्छिन्द्रका प्रशिक्षण प्रवेश कटुवालले लक्ष्यअनुसार टोलीको तालमेल मिल्दा जित सम्भव भएको बताए। दार्जिलिङका प्रशिक्षक रेवजी भुटियाले सोचेअनुसारको प्रदर्शन गर्न नसक्दा हार खेप्नु परेको बताए। प्रतियोगितामा १० टोलीले भाग लिएका थिए। फागुन २४ गतेसम्म सञ्चालन हुने प्रतियोगिताको विजेताले आठ लाख र उपविजेताले पाँच लाख रुपैयाँ पुरस्कार प्राप्त गर्नेछन्। बिहीबार आर्मी र माई भ्याली क्लबबीच प्रतिस्पर्धा हुनेछ।
आहारारा गोल्डकप आजदेखि : सहारा क्लब र ब्रिगेड भिड्दै,"पोखरा : मोफसलको चर्चित फुटबल प्रतियोगिता आहारारा गोल्डकपको १८औं संस्करणको बिहिबार देखि पोखरामा सुरु हुँदैछ। प्रतियोगिताको उद्घाटन खेलमा आयोजक सहारा क्लब र ब्रिगेड ब्वाईज क्लबबीच प्रतिस्पर्धा हुनेछ। पोखरा रंगशालामा चैत १ गतेसम्म सञ्चालन हुने प्रतियोगिताको सम्पूर्ण तयारी पूरा भएको जानकारी आयोजक सहारा क्लबले जनाएको छ। प्रतियोगितामा गान्टोक सिटी फुटबल क्लब भारत, रुस्लान थ्री स्टार क्लब, त्रिभुवन आर्मी क्लब, मनाङ मस्याङ्दी क्लब, ब्रिगेड व्बाईज क्लब, नेपाल पुलिस क्लब, नेपाल एपीएफ क्लब, संकटा क्लब, झापा११ र आयोजक सहरा क्लबको सहभागीता रहने छ। प्रतियोगिताको विजेता र उपविजेता टोलीलाई दिइने पुरस्कारको राशी यस वर्ष बढाइएको छ। च्याम्पीयन हुने टोलीले १० लाख एक हजार रुपैयाँ पुरस्कार पाउने छ। यसैगरी उपविजेता टोलीले पाँच लाख एक हजार रुपैयाँ पुरस्कार हात पार्नेछ। प्रतियोगिता सञ्चालन गर्न करिब ९९ लाख ३८ हजार पाँच सय रुपैयाँ खर्च हुने आयोजकले जनाएको छ। प्रतियोगिता सञ्चालनबाट करिब एक करोड १८ लाख एक हजार रुपैयाँ आम्दानी हुने अनुमान गरिएको महासचिव अधिकारीले बताए। क्याराभान गोल्ड कपसहित १९ वर्षदेखि सहारा क्लवले पोखरामा फुटबल प्रतियोगिता सञ्चालन गर्दै आएको छ।"
लिभरपुललाई हराउँदै चेल्सी क्वार्टरफाइनलमा,लन्डन : लिभरपुल एफए कप फुटबल प्रतियोगिताको उपाधि होडबाट बाहिरिएको छ। चेल्सीले मंगलबार राति खेलिएको पाँचौं चरणको खेलमा बलियो लिभरपुललाई २० गोलले हरायो। चेल्सी भने प्रतियोगिताको क्वार्टरफाइनलमा प्रवेश गरेको छ। चेल्सीसँगै सेफिल्ड युनाइटेड र न्युक्यासल युनाइटेड पनि क्वार्टरफाइनलमा पुग्न सफल भए। आर्सनल भने यसअघि नै क्वार्टरफाइनलमा पुगिसकेको छ। चेल्सीले खेलको दुवै हाफमा एकएक गोल गर्यो। खेल सुरु भएको १३औं मिनेटमै विलियनले चेल्सीलाई अग्रता दिलाएका थिए। खेलको ६४औं मिनेटमा रोस बार्कलीले टोलीका लागि दोस्रो गोल थपेका थिए। पछिल्लो पाँच सिजनमा चेल्सी चौथो पटक एफए कपको अन्तिम आठमा पुगेको हो। चेल्सीले सन् २०१७१८ सिजनको फाइनलमा म्यानचेस्टर युनाइटेडलाई हराउँदै उपाधि पनि जितेको थियो। चेल्सीले हालसम्म आठ पटक एफए कपको उपाधि जितेको छ। एफए कपमा चेल्सी र लिभरपुलबीच भएको ११ खेलमा चेल्सीले सात जित हात पारेको छ। लिभरपुल भने एफए कपको पछिल्ला पाँच संस्करणमध्ये तीन संस्करणमा पाँचौं चरणमै पराजित भएको छ। पछिल्लो एक साताको अवधिमा लिभरपुलले भोगेको यो दोस्रो हार हो। गत शनिबार इङ्लिस प्रिमियर लिगमा तुलनात्मक रूपमा कमजोर प्रतिद्वन्द्वी वाटफोर्डले लिभरपुललाई ३० गोलले हराएको थियो। त्यसअघि प्रिमियर लिगमा लिभरपुल २७ खेलसम्म अपराजित रहँदै आएको थियो। सेफिल्ड युनाइटेड भने रिडिङलाई २१ गोलले हराउँदै प्रतियोगिताको क्वार्टरफाइनलमा पुगेको हो। क्वार्टरफाइनलमा स्थान पक्का गर्ने क्रममा न्युक्यासल युनाइटेडले वेस्ट ब्रोमविचलाई ३२ गोलले पाखा लगायो।
एपीएफलाई हराउँदै पुलिस च्याम्पियन,"नेपालगन्ज : प्रधानमन्त्री कप आमन्त्रण महिला भलिबल प्रतियोगिताको उपाधि नेपाल पुलिस क्लबले जितेको छ। नेपालगन्जको कभर्डहलमा बुधबार भएको फाइनलमा पुलिसले एपीएफ क्लबलाई ३० को सोझो सेटमा हरायो। विभागीय डर्बी भिडन्तमा पुलिसले एकपक्षीय प्रदर्शन गरेको थियो। पुलिसले २५१६, २५१७, २५१८ को नतिजा निकालेको थियो। टोलीकी मुख्य स्पाइकर सरस्वती चौधरी घाइते भएका कारण एपीएफले यसपटक हार खेपेको हो। उपाधिसँगै पुलिसले दुई लाख रुपैयाँ पुरस्कार पायो। उपविजेता एपीएफले एक लाख रुपैयाँमा चित्त बुझायो। तेस्रो स्थानका लागि भएको खेलमा त्रिभुवन आर्मी क्लबले न्यु डायमन्ड स्पोर्ट्स क्लबलाई ३० को सोझो सेटमा हरायो। आर्मीले ५० हजार रुपैयाँ प्राप्त गर्यो। यसैगरी प्रतियोगितामा पुलिसकी युवा खेलाडी उषा भण्डारी सर्वोत्कृष्ट खेलाडी घोषित भइन्। उनले १० हजार रुपैयाँ प्राप्त गरिन्। व्यक्तिगत विधातर्फ एपीएफकी निरुता ठगुन्ना उत्कृष्ट स्पाइकर पुलिसकी मनीषा चौधरी सर्भर, पुलिसकी कमला पुन उत्कृष्ट सेटर, आर्मीकी संगम महतो उत्कृष्ट ब्लकर, न्यु डायमन्डकी सलिना श्रेष्ठ उत्कृष्ट लिवेरो र पुलिसका रूपेश विष्ट उत्कृष्ट प्रशिक्षक भए। उत्कृष्ट सबैले जनही पाँच हजार रुपैयाँ पुरस्कार पाए। विजेतालाई राष्ट्रिय खेलकुद परिषद् (राखेप) का सदस्यसचिव रमेश सिलवाललगायतले पुरस्कार प्रदान गरेका थिए। प्रतियोगितामा पाँच टोलीले भाग लिएका थिए।"
