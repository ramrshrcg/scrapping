शीर्षक,विवरण
वातावरण जोगाउने चिन्तन,"विश्वभरकै मानिसलाई भौतिक सम्पदाको आर्जन र त्यो पनि अरूको भन्दा बढी नै प्राप्त गरूँ भन्ने चिन्ता बढिरहेको हुन्छ तर वास्तवमै चिन्तन गर्नलायक र जरुरी पक्ष भने वातावरण कसरी जोगाउने त्यतातिर सबैको ध्यान जानुपर्ने हो। बहुसंख्यक मानिसलाई आफ्नो दैनिक जीवनको परिणामबारे थाहा छैन र उनीहरूलाई वातावरण जोगाउनु आवश्यक छ भन्ने पनि थाहा छैन। मानिसहरू सोच्छन् आफूलाई सबै कुरा थाहा छ तर थाहा छैन बिग्रँदो वातावरण र जीवनमा यसको प्रत्यक्ष असरबारेमा। विश्व उष्णीकरण र भयावह रूपमा बिग्रँदो वातावरणको कारण जनजीवन वास्तवमै प्रभावित हुने आशंका गर्न सकिन्छ। यसको न्यूनीकरणका लागि मानिसमा एकदमै कम मात्रा सोचको विकास भएको पाइन्छ। यो वातावरण प्रदूषणमा हाम्रो प्रत्यक्ष हात छ भन्नेमा धेरै मानिस अनभिज्ञ रहेकै कारण भयावह स्थिति नआउला भन्न सकिन्न। हाम्रो दैनिकी, जीवनशैली, नजानिँदो तरिकाले बढ्दै गएको आधुनिकीकरणको प्रभाव, आधुनिक उपभोग्य वस्तुहरूको प्रयोग, सवारी साधनहरूको बढ्दो प्रयोग, कृत्रिम बजारी खानपान, व्यवहार, फोहोर व्यवस्थापनमा चेतना अभाव, बढ्दो र अव्यवस्थित सहरीकरण, वन विनाश, खोलानालाको विनाश, प्राकृतिक जीवनशैली बिर्संदै गएर अप्राकृतिक जीवनशैलीको अनुसरणजस्ता कारण नै बढ्दो जलवायु प्रदूषण र जैविक विविधतामा हुने ह्रासका कारणहरू हुन्। त्यसमा पनि यी त देख्न सकिने उदाहरण मात्र हुन् र तीभन्दा पनि देख्न नसकिने वातावरणीय समस्या भनेको विश्वव्यापी रूपमा प्रदूषणको कारण बढ्दै गइरहेको तापक्रम हो। यो समस्यालाई विश्व उष्णीकरण (ग्लोबल वार्मिङ) भनिन्छ। यसले विश्वका धेरै भागको मौसममा परिवर्तन ल्याइरहेको छ। तापक्रममा सानो वृद्धिले ठूलो परिवर्तन निम्त्याउँछ। विश्वका केही भागमा अत्यधिक बाढी र खतरनाक आँधीबेहरी आइरहेको छ भने केही भागमा एकदमै न्यून वर्षा भई अत्यधिक खडेरी परिरहेको छ। विश्व उष्णीकरणले जलवायु परिवर्तन निम्त्याइरहेको छ। यसले विश्वव्यापी रूपमा हाहाकार मच्चाइरहेको छ। हरेक वर्ष यसले मानव स्वास्थ्यमा गम्भीर समस्या निम्त्याइरहेको छ। वातावरणलाई हामीले परिवर्तन गर्न सकिन्न तर यसलाई जोगाउन अवश्य सकिन्छ यसकै बारेमा असली चिन्तन हुने हो भने। नेपालमा स्वच्छ वातावरण प्रवद्र्धन गर्न प्रत्येक सचेत नागरिकदेखि सबै निकायको सक्रियता हुनैपर्छ। नेपाल मात्र नभएर दक्षिण एसिया र हिन्दकुश हिमालय क्षेत्रका राष्ट्रमा वायु प्रदूषणको समस्या दिनप्रतिदिन बढ्दो छ। जलवायु परिवर्तन र वातावरण प्रदूषणबाट कृषि, जलस्रोत, मानव स्वास्थ्य, जनजीवन र आयआर्जनमा प्रत्यक्ष असर परेको हुन्छ। यो समस्या न्यूनीकरण गर्न सामूहिक प्रयास खोज्ने उद्देश्यले विभिन्न कार्यक्रम, सेमीनार र गोष्ठीहरू पनि हुने गरेका छन्। वातावरण प्रदूषण कुनै एक राष्ट्र र क्षेत्रको मात्रै नभई विश्वव्यापी समस्या भएर देखिएकाले यो समस्या समाधानका लागि सामूहिक प्रयास हुनुपर्नेछ। यसका लागि प्रत्येक व्यक्तिको चेतना जागृत हुन र वातावरणप्रति चिन्तन हुन जरुरी देखिन्छ। जलवायु परिवर्तन र वातावरण प्रदूषण विश्वको साझा समस्या भए पनि नेपालजस्तो विकासोन्मुख राष्ट्र र यहाँका जनता अरू बढी प्रभावित हुने देखिएको छ। तर यो समस्या एक्लो प्रयासले मात्रै समाधान हुन नसक्ने भएकाले हरेक व्यक्ति, समुदाय र राष्ट्रकै सामूहिक प्रयास आवश्यक छ। हामीले गर्ने फोहोर, प्लास्टिकको अत्यधिक प्रयोग, नदीनाला प्रदूषित बनाउने कार्य, वन विनाश, खाली जग्गाको संरक्षण नहुनु, रूख काटेपछि त्यसको सट्टामा अरू रूख नरोप्नु, कतै खाली र श्वास फेर्न मिल्ने स्थानसमेत नराखी भवन निर्माण गर्नु, रासायनिक पदार्थहरूको अत्यधिक प्रयोग, मेसिनरी र कलकारखानाको अव्यवस्थित फोहोर र प्रदूषणजस्ता कार्यहरू बढ्दै गएर नै प्रत्येक वर्ष विश्व तापमान बढिरहेको र अब एक डिग्री तापक्रम बढे पृथ्वी मानव बसोवासका लागि योग्य नहुने चेतावनीसमेत विभिन्न अनुसन्धानमार्फत वैज्ञानिकले दिइसकेका छन्। यस्ता समस्या आउनुमा धनी तथा औद्योगिक राष्ट्रको हात धेरै रहे पनि यसको प्रभाव भने नेपालजस्ता गरिब तथा विकासोन्मुख राष्ट्रमै जटिल हुने देखिएको छ। तापमान बढ्दै जाँदा ठूलो असर पानीको मुहान सुक्दै जानु हो। यसले गर्दा एसियाली र अफ्रिकी मुलुक धेरै प्रभावित बनेका छन्। पानीकै अभावले अबको केही वर्षमा नेपालमा मात्र नभएर धेरै राष्ट्रहरूको कृषि उत्पादन दोब्बर रूपमा घट्ने अनुमान गर्न सकिन्छ। हाम्रोजस्तो हिमालय क्षेत्र पानीको स्रोत भए पनि केही वर्षभित्रमा अरू बढी संकटमा पर्न सक्ने सम्भावनालाई नकार्न सकिन्न। यही विश्व तापमान वृद्धिकै कारण त हिउँले ढाकेर सेताम्य देखिने हिमालय पर्वत अहिले चट्टानको काला पहाडमा परिणत हुन थालेका छन्। तापमान वृद्धिसँगै हिमालको हिउँ पग्लिने दरमा वृद्धि, हिमताल फुट्ने र त्यसबाट तल्लो तटीय क्षेत्रमा बाढीको प्रकोप जटिल समस्या बनेर देखिन थालेका छन्। बढ्दो औद्योगीकरण तथा सहरीकरणका कारण वातावरण प्रदूषण तथा जलवायु परिवर्तनबाट भएको व्यापक असरलाई न्यून गर्न हरितगृह ग्यासको उत्सर्जनमा व्यापक कटौती गर्नु आवश्यक छ। यसमा विकसित राष्ट्र अझै तयार हुन सकेका छैनन्। जल, जमिन, वायु र ध्वनि प्रदूषण बढेकाले यसको प्रत्यक्ष असर मानव स्वास्थ्य र जीविकोपार्जनमा परेको छ भन्ने चिन्तन चेतनाको स्तरबाट आएको छैन। विभिन्न शोधअनुसन्धानले बताएअनुसार नेपाल वातावरणीय संवेदनशीलता, प्राकृतिक विपत्ति तथा जलवायु परिवर्तनको प्रभावको दृष्टिले विश्वकै चौथो उच्च जोखिममा छ। यसको चिन्तन कसले गर्ने ? संवेदनशील भूधरातलीय र भौगोलिक अवस्थिति तथा कमजोर भौगर्भिक बनावटका कारण मानवजन्य तथा प्राकृतिक प्रकोपबाट निकै ठूलो क्षति व्यहोर्नु परिरहेको छ। नेपालमा बर्सेनि ००६ डिग्री सेल्सियसका दरले तापक्रम बढिरहेको छ र यो वृद्धि अन्य क्षेत्रको तुलनामा हिमाली क्षेत्रमा बढी छ। यसको प्रत्यक्ष असर जीविकोपार्जनदेखि मानव अस्तित्वसम्म नै देखा परेको छ। जलवायु परिवर्तन प्रभाव सर्वेक्षण, २०७३ ले जलवायु परिवर्तनको असर जीविकोपार्जनमा कसरी परिरहेको छ भन्ने तथ्यांक सार्वजनिक गरिसकेको छ। तथ्यांकअनुसार जलवायु परिवर्तन र वातावरण प्रदुषणका कारण पानीका स्रोत सुक्दै गएको, समयमा पानी नपरेको र खडेरी बढ्दै गएको, खेतीबालीमा रोग, किरा बढेको उल्लेख पाइन्छ। त्यसैले जलवायु परिवर्तन र वातावरणीय प्रदूषणको प्रभाव न्यूनीकरण गर्न नेपाल अझै संवेदनशील हुनुपर्ने खाँचो छ। वातावरण प्रदूषण र मौसम परिवर्तनका कारण धेरै कीरा र रोगहरू निम्त्याउने जनावरहरूको संख्यामा वृद्धि भई विभिन्न रोगव्याधी लाग्ने र फैलिने गरेको तथ्य पुष्टि भएको छ। कतिपय वस्तुको पुनः प्रयोग एवं पुनः प्रशोधनद्वारा वातावरणलाई स्वच्छ राख्न मद्दत गर्छ। यस्ता प्रक्रिया अपनाउनुपर्दछ। पैसा भएर पनि पानी, हावा, जंगल, खानाजस्ता मानव जीवनका अत्यावश्यक वस्तु नहुँदाको क्षण कति कष्टकर होला जीवन ? प्राकृतिक स्रोतहरू नष्ट नै हुने गरी प्रयोग गर्नु हुँदैन भन्ने कुरामा जनचेतना जगाउने काम सबै क्षेत्रबाट हुनुपर्छ। जैविक विविधता र विशिष्टतालाई संरक्षण तथा संवद्र्धन गरी नेपालमा स्वच्छ वातावरण प्रवद्र्धन गर्न प्रत्येक सचेत नागरिकदेखि सबै निकाय सक्रिय हुन आवश्यक छ। भौतिक विकास र वातावरणबीच वैज्ञानिक आधारमा परिपूरक सम्बन्ध र समन्वय कायम गर्नुपर्छ। वातावरणीय संरक्षण संवेदनशील र व्यापक क्षेत्र भएकाले सरकारको एक्लो प्रयासबाट मात्रै सम्भव नहुने भएकाले सबैको सहयोग आवश्यक छ। मानवीय क्रियाकलापबाट जल, स्थल, वायु प्रदूषण र विश्व तापमानमा पर्ने प्रभाव र वन्यजन्तु र वनजंगलमा पर्ने असरबारे सचेतना फैलाउँदै वास्तवमै चिन्तन आवश्यक छ।"
बीआरआई भर्सेस इन्डोप्यासिफिक ?,"नेपालमा शक्ति राष्ट्रहरूको अवाञ्छित र अस्वाभाविक कूटनीतिक तथा सामरिक प्रतिस्पर्धा बढ्दै गइरहेको जोखिमपूर्ण स्थितिलाई नजरअन्दाज गर्नु हुँदैन। महाशक्ति राष्ट्र अमेरिकाको राष्ट्रिय सुरक्षा रणनीति २०१७ को अभिन्न अंगका रूपमा व्याख्या गरिएको बहुचर्चित इन्डोप्यासिफिक रणनीति यही जुन १ गते सार्वजनिक भएपछि नेपालमा गम्भीर बहस प्रारम्भ भएको छ। अमेरिकाको हिन्दप्रशान्त क्षेत्रको व्यापक रणनीतिको विस्तृत दस्ताबेजमा नेपालसँगको कूटनीतिक तथा सामरिक सम्बन्धलाई उच्च महत्त्व दिँदै नेपाललाई रणनीतिक साझेदारका रूपमा प्रस्ताव गरेपछि उदीयमान शक्तिराष्ट्रहरू भारत र चीनका बीचमा अवस्थित भूपरिवेष्ठित देश नेपालमा बहस हुनु स्वाभाविक हो। अमेरिकी इन्डोप्यासिफिक रणनीति सार्वजनिक भएपछि मात्रै होइन, उत्तरी छिमेकी चिनियाँ राष्ट्रपति सी जिनपिङको महत्त्वाकांक्षी परियोजना बेल्ट एन्ड रोड इनिसिएटिभ (बीआरआई) मा नेपालको हस्ताक्षर तथा नेपालचीनबीच व्यापार तथा पारवहन सम्झौता भएपछि विगत केही वर्षदेखि भूराजनीतिक, सामरिक र व्यापारिक आयामबाट नेपाल अन्तर्राष्ट्रिय चर्चाको विषय बनेको छ। अमेरिका र चीन दुवै देशका उच्च अधिकारीहरूले शृंखलाबद्ध नेपाल भ्रमण गरी आफ्नो रणनीति र परियोजनाको आक्रामक शैलीमा प्रचार र प्रवद्र्धन गर्दै आएका छन्। त्यसैले अमेरिकी अधिकारीहरूले इन्डोप्यासिफिक रणनीतिको पक्षमा प्रवद्र्धनात्मक व्याख्या तथा बीआरआईप्रति कटु टिप्पणी गर्दै आएका छन् भने चिनियाँ अधिकारीले अमेरिकी टिप्पणीको प्रतिवाद गर्दै बीआरआईको पक्षमा वकालत गर्ने शृंखला जारी छ। आवरणमा हेर्दा बीआरआई र इन्डोप्यासिफिक रणनीतिको आरोपप्रत्यारोपजस्तो देखिए पनि यथार्थमा अमेरिका र चीनबीचको कूटनीतिक, भूराजनीतिक र सामरिक स्वार्थको प्रतिस्पर्धा हो। चीन र भारतको शक्तिराष्ट्र हुने महत्त्वाकांक्षा जुन गतिमा अभिवृद्धि हुँदै जान्छ, सोही अनुपातमा अमेरिका, भारत र चीनबीच उक्त प्रतिस्पर्धाको आयतन र घनत्व थप उच्च हुँदै जानेछ। त्यसैले इन्डोप्यासिफिक रणनीति र बीआरआईको उद्देश्य र यसको नेपालमा पर्ने तत्कालीन र दीर्घकालीन असरको समीचिन मीमांसा गरी उक्त कूटनीतिक र सामरिक प्रतिस्पर्धालाई रणनीतिक सन्तुलन गर्ने उपयुक्त नीति र रणनीति अनुसरण गर्नु नेपालका लागि चुनौतीपूर्ण भए पनि अपरिहार्य छ। अमेरिकी आक्रामक रणनीति गत वर्ष पुसमा परराष्ट्रमन्त्री प्रदीप ज्ञवालीको वासिंगटन भ्रमणका क्रममा अप्रत्यासित रूपमा इन्डोप्यासिफिक रणनीतिका बारेमा अमेरिकी विदेशमन्त्री माइकल पोम्पेओसँग औपचारिक संवाद भएको समाचार सार्वजनिक भएपछि नै नेपाली राजनीतिक र कूटनीतिक वृत्तमा तरंग सिर्जना भएको थियो। पोम्पेओले स्वतन्त्र, खुला र समृद्ध इन्डोप्यासिफिक क्षेत्रमा नेपालको केन्द्रीय भूमिका भएको अर्थपूर्ण विचार व्यक्त गरेपछि र नेपालसँगको कूटनीतिक सम्बन्ध र प्रतिरक्षा सहकार्य थप घनिष्ट बनाउन इच्छुक भएको घोषणा गरेपछि नेपालप्रति अमेरिकी धारणा र प्राथमिकता स्पष्ट भइसकेको थियो। सम्भवतः कम्युनिस्ट सरकारको कार्यकालमा चीनको प्रभाव उल्लेखनीय रूपमा अभिवृद्धि हुन सक्ने विश्लेषण गर्दै नेपालमा चिनियाँ प्रभाव नियन्त्रण गरी आफ्नो प्रभाव विस्तार गर्ने उद्देश्यअनुरूप भूराजनीतिक दृष्टिले संवेदनशील नेपाललाई उच्च महत्त्व दिएको विश्लेषण पनि गरिएको छ। तर पोम्पेओको विचार केवल सरकारसँगको तत्कालीन सम्बन्धको दृष्टिले मात्रै होइन, दूरगामी र रणनीतिक दृष्टिले प्रस्ताव गरिएको इन्डोप्यासिफिक रणनीति सार्वजनिक भएपछि पुष्टि भएको छ। १७ डिसेम्बर १९१७ मा सार्वजनिक ५६ पृष्ठको अमेरिकी राष्ट्रिय सुरक्षा रणनीतिका आधारमा विकसित उक्त इन्डोप्यासिफिक रणनीतिमा कूटनीतिक, सामरिक, व्यापारिक र पारवहनलाई प्रमुख प्राथमिकता दिइएको छ। अमेरिकाले हिन्दप्रशान्त देशका साथै नेपालसँगको सामरिक सम्बन्ध र प्रतिरक्षा सहकार्यलाई विशेष महत्त्व र जोड दिएको छ। त्यसैले अन्तर्राष्ट्रिय शान्ति मिसन, सुरक्षा निकायको व्यवसायीकरण, सेनाको क्षमता अभिवृद्धि, विपद् व्यवस्थापन र प्रतिआतंकवाद जस्ता सैन्य तथा सुरक्षा मामिलामा नेपालसँग प्रतिरक्षा सहकार्य गर्ने उल्लेख गरेको छ। अमेरिका, चीन र भारतबीच कूटनीतिक तथा सामरिक सन्तुलन कायम गर्न सरकार असफल भयो भने जोखिमपूर्ण छ र नेपाल शक्ति राष्ट्रहरूको सामरिक स्वार्थको खेल मैदान पनि हुन सक्छ। अमेरिकी रक्षा मन्त्रालय पेन्टागनद्वारा प्रकाशित ५४ पृष्ठ लामो इन्डोप्यासिफिक रणनीतिमा अमेरिकाले दक्षिण एसियाली देशहरूमा नेपालका साथै श्रीलंकालाई पनि सन् १९१९ देखि नयाँ रणनीतिक साझेदार भएको घोषणा गरेको छ। नेपालसँगको सामरिक सम्बन्धलाई विशेष महत्त्व दिँदै रणनीतिक साझेदारको रूपमा प्रस्ताव गरेपछि नेपालमा अमेरिकाको कति गहन रणनीतिक चासो र सामरिक स्वार्थ रहेछ भन्ने वास्तविकताको पनि विमोचन भएको छ। त्यसैले दूरगामी सामरिक तथा रणनीतिक महत्त्वको इन्डोप्यासिफिक रणनीति अर्थपूर्ण छ। मिलेनियम च्यालेन्ज कर्पोरेसनअन्तर्गत नेपाललाई दिइएको करिब ५० अर्ब अनुदानलगायत अमेरिकी सहयोग र अनुदान अब इन्डोप्यासिफिक रणनीतिअन्तर्गतको कोषमार्फत उपलब्ध भएको घोषणा स्वयं अमेरिकी उच्च अधिकारीले गरेका छन्। त्यसैले हिन्दप्रशान्त क्षेत्रका सबै देशहरूको सम्बन्ध र सहयोगलाई अमेरिकाले इन्डोप्यासिफिक रणनीतीकरण गर्न चाहेको देखिन्छ। केवल अमेरिकाले नेपाललाई मात्रै होइन, अमेरिकासँग प्रतिरक्षा सहकार्यलाई नेपालले पनि विशेष प्राथमिकता दिएको देखिन्छ। त्यसैले नेपालले दुई अर्बभन्दा बढीका चारवटा स्काई ट्रकलगायत अत्याधुनिक हतियार नेपालले अमेरिकाबाटै खरिद गर्ने निर्णय गरेको छ भने प्रतिआतंकवाद, विपद् व्यवस्थापन र इन्टेलिजेन्स जस्ता सैन्य मामिलामा नेपाली सेनाले अमेरिकी सेनासँग संयुक्त सैन्यअभ्यास पनि गरिरहेको छ। यद्यपि इन्डोप्यासिफिक रणनीति सार्वजनिक भएको भोलिपल्टै गत आइतबार परराष्ट्रमन्त्री ज्ञवालीले नेपाल अमेरिकी रणनीतिमा सहभागी नभएको स्पष्टीकरण दिएका छन्। एकातिर अमेरिकाले नेपाल इन्डोप्यासिफिक रणनीतिको रणनीतिक साझेदार भएको घोषणा गरेको छ। तर अर्कोतिर ज्ञवालीले अमेरिकी रणनीतिमा नेपाल सहभागी नभएको दाबी गरेका छन्। नेपाल र अमेरिकाबीच यस्तो विरोधाभाष र अन्तरविरोध किन ? उक्त बहुचर्चित रणनीतिमा सहभागिताका विषयमा नेपाल र अमेरिकी सरकारबीच संवाद र सहमति भएको थियो कि थिएन ? संवाद र सहमति नै भएको थिएन भने अमेरिकाले किन उल्लेख गर्यो ? भएको थियो भने नेपाल किन पछि हट्यो ? यसबारेमा गम्भीर प्रश्न खडा भएको छ। यस्तो कूटनीतिक कच्चा खेलको मूल्य नेपाल र अमेरिका दुवैलाई महँगो पर्न सक्छ। बीआरआईको व्यापक उद्देश्य बीआरआईमार्फत विश्वव्यापी रूपमा चिनियाँ लगानीको प्रत्याभूति, व्यापार तथा बजारका साथै कूटनीतिक तथा सैन्य प्रभाव विस्तार चीनका प्रमुख उद्देश्य हुन्। त्यसैले स्थल मार्गमार्फत एसिया, युरोप र अफ्रिका तथा जलमार्गमार्फत हिन्द महासागरदेखि अरब सागर हुँदै आन्ध्र महासागरसम्म पुग्ने महत्त्वाकांक्षी परियोजनाको केवल आर्थिक मात्रै होइन, सामरिक र रणनीतिक दृष्टिले पनि उत्तिकै महत्त्वपूर्ण छ। नेपालमा विद्यमान परम्परागत भारतीय तथा पश्चिमा प्रभाव न्यूनीकरण गरी आफ्नो आर्थिक, कूटनीतिक तथा सैन्य प्रभाव विस्तार गर्नु चिनियाँ विदेश नीतिको अघोषित तर प्रमुख उद्देश्य हो। त्यसैले भारतको प्रभाव र भूमिका थप विस्तार हुन नदिने तर पश्चिमा प्रभाव न्यूनीकरण गर्ने नीतिअन्तर्गत चीनले नेपाललाई उच्च महत्त्व दिएको छ। उक्त उद्देश्य हासिल गर्न बीआरआईले महत्त्वपूर्ण भूमिका निर्वाह गर्ने चीनको विश्वास छ। भारतका छिमेकी पाकिस्तान, म्यानमार, श्रीलंका, माल्दिभ्समा जस्तै नेपालमा पनि सामरिक महत्त्वका भौतिक पूर्वाधारहरू (रेलमार्ग, सडक र विमानस्थल) निर्माणका साथै नेपालका सुरक्षा निकायलाई प्रत्यक्ष सैन्य सहयोग गरी चिनियाँ सुरक्षा चासोलाई सीधै सम्बोधन गर्नु चिनियाँ नीतिको उद्देश्य हो। विश्वको सबैभन्दा अग्लो भागबाट बग्ने ब्रह्मपुत्र नदीको सबैभन्दा गहिरो खोच र अग्ला पहाड छिचोलेर २५३ किमि लामो ल्हासासिगात्से व्यापारिकभन्दा सामरिक दृष्टिले महत्त्वपूर्ण रेलमार्गप्रति चीनले अभिरुचि देखाउँदै आएको छ। त्यसैले नेपाल र चीनबीच औपचारिक सहमति भइनसकेको भए पनि केरुङकाठमाडौं रेलमार्गको सर्वेक्षण गर्न दुई अर्ब चीनले अनुदान दिने गत मंगलबार सार्वजनिक रातो किताबमा उल्लेख भएपछि बेइजिङको प्राथमिकता स्पष्ट भएको छ। यसैगरी ०७२ को भूकम्पपछि बन्द भएको तातोपानी नाका नेपालको आग्रहअनुरूप गत सातादेखि पुनः सुचारु गरिएपछि नेपालमैत्री नीति अनुसरण गर्न चाहेको देखिएको छ। आर्थिक तथा सामरिक दुवै दृष्टिकोणले महत्त्वपूर्ण परियोजनामा हस्ताक्षरपछि चीनको प्रभाव थप विस्तारित भएको छ भने नेपालचीन सम्बन्ध थप प्रगाढ भएको छ। नेपालचीन सम्बन्धको इतिहासमा पहिलोपटक गत वर्षदेखि नेपाली सेना र चिनियाँ जनमुक्ति सेनाबीच संयुक्त सैन्य अभ्यास, नेपाली सेना, नेपाल प्रहरी र सशस्त्र प्रहरीलाई उल्लेखनीय रूपमा बढाउँदै गएको सैन्य सहयोग र नेपाली सेनासँगको घनिष्ट सम्बन्ध चीनले नेपालमा सैन्य प्रभाव विस्तार गर्ने अघोषित रणनीतिको विशिष्ट कडी हो। नेपालचीनबीच ०७२ सालमा व्यापार तथा पारवहन सम्झौता हुनु, परोक्षरूपमा भारतीय दबाब हुँदाहुँदै बीआरआईमा हस्ताक्षर तथा संयुक्त सैन्य अभ्यास नेपालचीन सम्बन्धका उल्लेखनीय घटनाक्रम हुन्। उक्त सम्झौताहरू र विकसित घटनाक्रमले केवल नेपालचीन सम्बन्धमा मात्रै होइन, नेपालको अन्तर्राष्ट्रिय सम्बन्ध, विदेश नीति, कूटनीति, व्यापार र पारवहन सम्बन्धमा समेत दीर्घकालीन प्रभाव र मौलिक परिवर्तन भएको छ। भारतीय प्रोएक्टिभ कूटनीति नेपालमा केवल अमेरिका र चीन मात्रै होइनन्, भारत प्रमुख भूराजनीतिक शक्ति हो। अमेरिका र चीनको भन्दा भारतको कूटनीतिक, सामरिक तथा भूराजनीतिक चासो, स्वार्थ र भूमिका उच्च छ। बीआरआईमा नेपालले हस्ताक्षर गरेपछि तथा इन्डोप्यासिफिक रणनीतिमा अमेरिकाले उच्च महत्त्वका साथ उल्लेख गरेपछि भारतले आफ्नो प्रभाव क्षेत्र ठान्ने नेपालमा अमेरिकी र चिनियाँ प्रभाव उल्लेखनीय रूपमा अभिवृद्धि भएको निष्कर्ष भारतीय विदेश र प्रतिरक्षा मन्त्रालयले निकालेको समाचार टिप्पणी भारतीय समाचार माध्यममा प्रकाशित भएका छन्। त्यसैले निर्वाचन प्रारम्भ भइसकेपछि पाकिस्तानविरुद्ध सर्जिकल स्ट्राइक गरी राष्ट्रवाद र राष्ट्रिय सुरक्षा नाराका आधारमा निर्वाचनमा प्रचण्ड विजय हासिल गरेका भारतीय प्रधानमन्त्री नरेन्द्र मोदीले अमेरिकी र चिनियाँ प्रभाव नियन्त्रण गरी भारतसँग खुला सिमाना भएको नेपालमा भारतीय प्रभाव यथावत् राख्न नेपाललाई उच्च प्राथमिकता दिएर प्रोएक्टिभ कूटनीति अवलम्बन गर्ने संकेत देखिएको छ। पहिलो विदेश भ्रमणको अवसरमा माल्दिभ्सको संसद्लाई सम्बोधन गर्दै प्रधानमन्त्री मोदीको दोस्रो कार्यकालको विदेश नीति सम्बन्धमा पहिलो सार्वजनिक अभिव्यक्तिमा इन्डोप्यासिफिक साझेदारी, आतंकवाद नियन्त्रण, जलवायु परिवर्तन र छिमेकीलाई उच्च प्राथमिकता हुने घोषणा गरेपछि स्पष्ट भइसकेको छ। विश्व राजनीति र बृहत्तर सैन्य रणनीतिमा अमेरिका र भारतको समान दृष्टिकोण छ। किनभने अमेरिका र भारत विश्व राजनीतिक र सैन्य मामिलाका रणनीतिक साझेदार हुन्। तर विश्व मामिलाका रणनीतिक साझेदार भए पनि नेपालको सन्दर्भमा अमेरिका र भारतको अघोषित प्रतिस्पर्धा पनि छ। चीनसँग त अमेरिका र भारत दुवै देशको प्रत्यक्ष प्रतिस्पर्धा र परोक्ष द्वन्द्व छ। त्यसैले अमेरिका, भारत र चीनको विदेश नीति, विगत एक दशकदेखि उनीहरूबीच बढ्दै गइरहेको सामरिक प्रतिस्पर्धा र नेपालप्रति ती देशहरूले अख्तियार गरेको नीतिका आधारमा विश्लेषण गर्दा त्रिकोणात्मक, बहुआयामिक, सामरिक र रणनीतिक प्रतिस्पर्धा बढ्दै गइरहेको छ र भविष्यमा उक्त प्रतिस्पर्धा थप घनीभूत, जटिल र पेचिलो हुँदै जाने पूर्वसंकेतहरू देखिएका छन्। जुन गतिमा शक्तिराष्ट्रबीच त्रिकोणात्मक प्रतिस्पर्धा बढ्दै जान्छ, त्यही अनुपातमा नेपालको राष्ट्रिय हित र राष्ट्रिय सुरक्षा संकुचित हुँदै जाने निश्चित छ। अवसर कि चुनौती ? गहन आर्थिक, कूटनीतिक तथा सामरिक महत्त्व र उद्देश्य अन्तरनिहित इन्डोप्यासिफिक रणनीति, भारतको नेपाल नीति र बीआरआईको व्यापक उद्देश्यको विहंगम क्यानभासमा वस्तुनिष्ठ विश्लेषण गर्दा नेपालजस्तो भूपरिवेष्ठित, अल्पविकसित र सामरिक दृष्टिले संवेदनशील देशका लागि अवसर र चुनौती दुवै छन्। बीआरआई परियोजना हो भने इन्डोप्यासिफिक रणनीति हो। बीआरआई र इन्डोप्यासिफिक रणनीतिका कारणले नेपालको कूटनीतिक र भूराजनीतिक महत्त्व बढ्दै गएको छ। अमेरिकाले नेपाललाई क्षेत्रीय र भारतीय दृष्टिबाट नहेरी सीधै नेपाललाई उच्च प्राथमिकता दिएको छ, जुन सकारात्मक पक्ष हो। तर नेपालमा शक्ति राष्ट्रहरूको अवाञ्छित र अस्वाभाविक कूटनीतिक तथा सामरिक प्रतिस्पर्धा बढ्दै गइरहेको छ। त्यसैले नेपालको सामरिक जोखिम बढ्दै गइरहेको छ, जुन विचारणीय पक्ष हो। अमेरिका, चीन, भारतलगायत सबै शक्तिराष्ट्रहरूको आफ्नै कूटनीतिक, सामरिक र रणनीतिक स्वार्थ होला तर नेपालको राष्ट्रिय स्वार्थअनुरूप नेपालले उक्त स्वार्थ, रणनीति र परियोजनालाई उपयोग गर्न सक्नुपर्छ र उक्त जोखिमपूर्ण चुनौतीलाई अवसरमा रूपान्तरण गर्न सक्नुपर्छ। अमेरिका, चीन र भारतबीच कूटनीतिक तथा सामरिक सन्तुलन कायम गर्न सरकार असफल भयो भने जोखिमपूर्ण छ र नेपाल शक्तिराष्ट्रहरूको सामरिक स्वार्थको खेल मैदान पनि हुन सक्छ। अमेरिका, चीन र भारतजस्ता शक्ति राष्ट्रहरूको कूटनीतिक तथा सामरिक स्वार्थको रणनीतिक सन्तुलन कायम चुनौतीपूर्ण छ। तर जतिसुकै चुनौतीपूर्ण भए पनि उक्त नीति तथा रणनीतिभन्दा अर्को श्रेष्ठ विकल्प नेपालसँग छैन। हालसम्म सरकारले अनुसरण गरेको विदेश नीति, कूटनीति र नीतिनिर्माताको मनोवृत्तिका आधारमा विश्लेषण गर्दा जोखिमपूर्ण चुनौतीलाई अवसरमा रूपान्तरण गर्ने सम्भावना क्षीण देखिन्छ।  ट्विटर"
यौनकर्मीलाई पनि स्पेस दिऊँ,"कुनै बेला (०५०५२ तिर) को कुरा हो, चेलीबेटी बेचबिखनविरुद्ध अभियान चलाइरहँदा पत्रकारहरूका जिज्ञासामा भन्ने गर्र्थें, यौन व्यवसायले नेपालमा कुनै पनि हालतमा कानुनी मान्यता पाउनु हुँदैन। त्यो समय अर्कै थियो, परिस्थिति पनि फरक। तीनताका थोरै व्यक्तिले अति लुकेर यस्ता कार्य गर्दथे। तर समय बदलिएको छ। आजको अवस्थामा योयो पेसा जताततै महसुस गर्न सकिने अवस्थामा छ। समयसँगै धेरै परम्परा र मान्यता पनि बदलिँदा रहेछन्। हिजोआज वरिपरिको वातावरण हेरेर मेरो पनि देहव्यापारप्रतिको पुरानो धारणा बदलिएको छ। मलाई लाग्छ, नेपालमा देह व्यापार नियन्त्रित हिसाबले कानुनभित्र चल्न दिनुपर्ने समय आइसकेको छ। किनकि अनियन्त्रित देह व्यापार कानुनी मान्यता दिँदाको अवस्थाको भन्दा घातक हुने गर्छ। देह व्यापारमा लागेका यौनकर्मीहरूलाई नजिकबाट बुझ्ने हो भने अधिकांशतः पेट पाल्न र दैनिकी चलाउन यो पेसा अँगाल्न बाध्य भएका हुन्। ओठमा बाक्लो लिपिस्टिक र साजसज्जामा देखिने प्रत्येक यौनकर्मीहरूका वास्तविक जीवन अर्कै छ। जति जानियो, त्यति नै कारुणिक छन्। उनीहरू प्रत्येकको दुःखद सत्यकथा ध्यानपूर्वक सुन्ने हो भने आँखा रसाउँछन्। तर ग्राहकहरू त्यो सत्य कथाभित्र प्रवेश गर्दैनन्। पहाड झैं दुःख मनभित्रै कैद गरी लिपिस्टिक र पाउडरले सत्यकथा छोपेका यौनकर्मीहरू संवेदनहीन ग्राहकलाई आफ्ना कथा सुनाउन पनि चाहँदैनन्। किनकि उनीहरूलाई हतार हुन सक्छ, त्यो काम पूरा गरी घरका लागि तरकारी, चामल र बच्चाका लागि दूध किन्न। उनीहरूभित्र जे दुःख र बाध्यता छ, त्यो सरकार र समाजले सुन्ने अवस्था पनि छैन। र, सुनाएर हल हुनेवाला पनि छैन। ती कथा बताएर तिनले राहतभन्दा बढी गाली, अपमान र तिरस्कार पाउने अवस्था छ। यौनकर्मीहरूलाई कानुनी स्पेस दिनुपर्ने विषय राख्दा नेपालमा अझै तालीभन्दा गाली बढी खाइन्छ। यो काम गरिनु हुन्न भन्नेहरू नै धेरै हुन्छन्। तर हुन्न भन्नेहरूसँग पनि यौनकर्मीहरूका बाध्यता समाधान गर्ने सामथ्र्य छैन। हुन्न भन्नेहरूमध्ये आफूलाई सफा देखाउन हुन्न भन्ने र मनको कुनै कुनामा उनीहरूसँग सम्पर्क राख्न तीव्र चाहना गर्नेहरू पनि छन्। वास्तवमै नजिकबाट सुन्ने हो भने र यौनकर्मीहरूले मन खोलेर भन्ने हो भने उनीहरू प्रत्येकको जीवन कथामा चलचित्र बन्न सक्तछ। म यहाँ एउटा उदाहरण प्रस्तुत गर्न चाहन्छु, जुन सत्य हो। एकजना करिब बीसएक्काईस वर्षकी चेली विकट पहाडबाट काठमाडौंको डेरामा बसी कलेज पढ्दै छिन् र उनको घरमा गरिब बूढा आमाबुवा र जड्याहा दाजु छन्। उनलाई पढाउने खर्च गरिब आमाबुवाले बोका बेचेर जुटाउने योजना गर्छन्। तर, दुर्भाग्यवश बोकाको पनि मृत्यु हुन्छ। जड्याहा छोराबाट आतंकित बाबुआमा आफैं बिरामी छन्। यौन पेसालाई कानुनभित्र एउटा स्पेस दिऊँ, जहाँ यही देशका यौनकर्मी नागरिकले पनि सम्मानित र सुरक्षित भएर बाँच्न पाऊन्। छोरीलाई भन्छन्, त्यतै कोहीसँग पैसा खोजी काम चलाऊ। पछि हामी पठाइदिऊँला। ती छोरीलाई पढ्ने रहर छ, तर कोसँग पैसा खेजेर काम चलाउने ? उनलाई थाहा छैन। उनी चिन्तित छिन्। कलेजको फी, घरभाडा र बाँच्न खाना जुटाउनु छ। काम खोज्दा पाइँदैन। त्यत्तिकैमा एक महिला साथीले उनलाई एउटा फ्ल्याटमा लान्छिन्, जहाँ उनलाई आन्टी भन्ने अधबैंसे महिलाले स्वागत गर्छिन्। यौनधन्धामा लागी समस्या समाधान गर्न सकिने सल्लाह दिन्छिन्। त्यसपछि उनले यो पनि थाहा पाउँछिन् कि उनीजस्तै अरू केही साथीहरूले पनि यसैगरी जीवन र अध्ययन चलाएका रहेछन्। उनी तत्काल मान्दिनन्, तर जब अर्को कुनै बाटो देख्दिनन्। त्यही आन्टीकहाँ पुग्छिन्। त्यो दिन उनी रातभर रुन्छिन्। तर विस्तारैविस्तारै उनलाई लाग्छ, यही तरिकाले म पढ्न सक्छु। उनी यो काम सौखका लागि नभई पढ्ननिम्ति हो। हालै आन्द्रामा प्वाल पारेर गाउँबाट आएकी बूढीआमाको पनि उनले उपचार गरिन्। कुनै दिन प्रहरी छापामा यी चेली समातिन सक्छिन्। त्यो दिन रेडियो, टीभी, पत्रपत्रिका आदिमा उनीविरुद्ध खुबै घृणा फैलाउने समाचार आउन सक्छ। उनी मुख छोपेर महिला प्रहरीको हथकडीमा बाँधिएको अवस्थामा निहुरिएर बसेको अवस्थामा देखिन पनि सक्छिन्। तर समात्ने, थुन्ने र सार्वजनिक गर्नेसँग सोध्न चाहन्छु यी चेली अपराधी हुन् कि पीडित ? ती आन्टी शोसक हुन् कि दयालु ? पक्राउपछि सार्वजनिक गर्ने र अपमान गर्ने प्रहरीहरू धन्यवादका पात्र हुन् कि क्रूर ? मैले यी चेलीको कथा एक मित्रबाट सुनें, जसले उनीसँग यौन सम्पर्क राख्दा रहेछन्। उनले भने, म ती चेलीले एमए पास गरेको देख्न चाहन्छु। कहिलेकाहीं यौन सम्पर्क नराखीकनै पनि मद्दत गर्छु। यी ग्राहक भगवान् हुन् कि दानव ? म आफैं प्रहरी हुँदा पनि यौनकर्मीहरूका अनगिन्ती सत्यकथा जान्ने मौका पाएँ, जुन प्रहरीको युनिफर्ममा पिस्तोल भिरेर बस्दा पनि आँखाबाट आँसु खसाल्ने खालका हुने गथ्र्याे। जब हामी नजिकबाट यौनकर्मीका जीवन अध्ययन गर्छौं, तब पाउँछौं कि सय कडा ६७ प्रतिशत यौनकर्मीहरू मोजमस्तीपूर्ण जीवन बाँच्न यो पेसामा लागेका होलान् अन्यथा ९० प्रतिशतभन्दा माथिका जीवन चलाउन यो पेसामा लागेका छन् र तिनको विवशता राज्य र समाजले समाधान गरिदिने अवस्था पनि छैन। यिनै कारण, परिस्थिति र बाध्यताका प्रमाण सडकसडकमा देखिन थालेपछि म भन्न थालेको छु अब यो पेसालाई कानुनभित्र एउटा स्पेस दिऊँ, जहाँ यही देशका यौनकर्मी नागरिकले पनि सम्मानित र सुरक्षित भएर बाँच्न पाऊन्। तिनले दलालदेखि सरकारी कर्मचारी र गुन्डाहरूको शोषण खेप्न नपरोस्। अज्ञानता र लुक्ने क्रममा एचआईभी एड्स र अन्य घातक रोग ग्रहण गर्न नपरोस्। यौनकर्मीहरू चुपचाप कहीं बसेका हुन्छन् र त्यहाँ जान्छौं हामीजस्ता भलाद्मी भन्नेहरू नै। जुन दिन ग्राहक भएर जानेहरू रोकिन्छन्, त्यस दिन यौनकर्मीहरूले पनि आफ्नो पेसा बदल्ने छन्। यो देशको गरिबी र बाध्यताको सिकार हुँदै आएका यौनकर्मीहरू अपराधी होइनन्, बरु पीडित हुन्। कतै कुनामा लुकेर यिनले भ्रष्टाचार र कमिसन लिएका छैनन्, कसैको हत्या वा बलात्कार गरेका छैनन्। देश टुक्र्याएका वा आतंकवाद फैलाएका छैनन्। न जर्जस्ती चन्दा नै उठाएका छन्। यिनलाई पनि सम्मानपूर्वक बाँच्न दिऊँ। यो समूहको अस्तित्व छ र प्रत्येक अस्तित्वले स्पेस खोज्छ, यौनकर्मीहरूलाई पनि सानो स्पेस दिऊँ। कुँवर अवकाशप्राप्त वरिष्ठ प्रहरी उपरीक्षक हुन्।"
कार्यालयमा कसको तस्बिर राख्ने ?,"गणतन्त्र आएपछि पनि राष्ट्रपतिको तस्बिर देशभरिका कार्यालयमा राखेर राजतन्त्रकालीन मानसिकतालाई किन निरन्तरता दिइयो ? सन् २००२ मा एउटा मानव अधिकार संस्थाको कार्यक्रममा भाग लिने सिलसिलामा नयाँदिल्ली पुगेको बेला भारतका तत्कालीन राष्ट्रपति केआर नारायणन्सँग भेट्ने संयोग मिलेको थियो। आयोजक संस्थाका सहअध्यक्ष भारतका पूर्वप्रधानमन्त्री आईके गुजराल थिए। गुजरालको प्रधानमन्त्रीत्वकालमा नारायणन् राष्ट्रपति निर्वाचित भएका थिए। कार्यक्रमका सहभागीका लागि राष्ट्रपति भवनमा जलपान आयोजना गरिएको थियो। सहभागीहरू २५० भन्दा बढी हुनुपर्छ, प्रत्येकसँग राष्ट्रपति नारायणन्ले हार्दिकताका साथ हात मिलाए। कूटनीतिकप्राज्ञिक पृष्ठभूमिका नारायणन्को विनम्रताले धेरैको मन जित्यो। नेपालमा २०६५ सालमा गणतन्त्र नेपालको पहिलो राष्ट्रपति बन्ने अवसर डा रामवरण यादवले पाए। गणतन्त्रवादी अभियन्ता नरहरि आचार्यको गणतन्त्रको यात्रा नामक बन्दी वृत्तान्त वैशाख महिनामा सार्वजनिक भयो। कुनै बेला नेपाली कांग्रेसको प्रवक्तासमेत रहेका आचार्यले दरबारविरोधी अडानका कारण प्रवक्ता पदबाट हात धुनुपरेको थियो। २०६२ माघफागुनमा आचार्यलगायत हामी एक दर्जन बढी प्रहरी प्रशिक्षण प्रतिष्ठान महाराजगन्जमा बन्दी बनाइएका थियौं। आचार्यका अनुसार, त्यो बेला नरहरिका कारण दरबारसँग कांग्रेसको सम्बन्ध बिग्रने भयो भनेर आचार्यलाई ठुङ्ने अग्रपंक्तिमा रामवरण यादव थिए। भाग्यले साथ दिएकाले यादव गणतन्त्र नेपालको पहिलो राष्ट्रपति बने तर उनीउनका समर्थकले रामवरणलाई यदाकदा नेपालको संस्थापक राष्ट्रपति को रूपमा चित्रणप्रचार गर्न खोजे जुन धृष्टता मात्र नभएर अपराध पनि हो। गणतन्त्रको ग समेत उच्चारण नगरेको मान्छे कसरी संस्थापक राष्ट्रपति हुन सक्छ ? जबकि नेपालमा गणतन्त्रको संस्थापक भनेको ती लाखौं नागरिक हुन्, जुन आन्दोलनमा तातो गोलीको परवाह नगरी ज्यान हत्केलामा राखेर सडकमा उत्रिएका थिए। देशको पहिलो राष्ट्रपति, सौम्य र भद्र हुनुपर्ने तर नानीदेखि लागेको बानी छुट्दो रहेनछ, जहाँ पनि बकबक गरिरहनुपर्ने। त्यसैले पहिलो राष्ट्रपतिको छवि बकबके को रूपमा हुन पुग्यो। दोस्रो राष्ट्रपतिको रूपमा विद्यादेवी भण्डारीलाई चिट्ठा पर्यो। गणतन्त्रको उच्चारणसमेत सुन्न नचाहने भण्डारीको बेहोराका कारण चिट्ठा पर्यो भनिएको हो। भण्डारीको बानी यस्तो, सधैंभरि यो पुगेन, ऊ पुगेन भनेर कचकचगनगन मात्र गरिरहने। दुर्भाग्य भन्नुपर्छ दोस्रो राष्ट्रपति छवि गनगने को रूपमा हुन पुग्यो। सन् २००९ को अगस्तमध्येमा भारतको स्वतन्त्रता दिवसका सन्दर्भमा काठमाडौंस्थित भारतीय दूतावासले चाबहिलको एउटा पाँचतारे होटेलको सभाकक्षमा सांगीतिक प्रस्तुतिसहित एउटा कार्यक्रम आयोजना गरेको थियो। कार्यक्रममा आमन्त्रण गरिएको हुँदा निर्धारित समयमै म पुगें र पछिल्लो लहरतिर बसें। उक्त कार्यक्रमको प्रमुख अतिथि को हो मलाई थाहा थिएन। एकछिनपछि सभाकक्षमा उपस्थित सबै जर्याकजुरुक उठे, यसो हेरेको राष्ट्रपति डा रामवरण यादव रहेछन् तर म उठिनँ। अगाडिकाले नदेखे पनि पछाडिको लहरमा बसेकाहरू आश्चर्यचकित भावले मलाई हेर्न थाले। मेरो देशको राष्ट्रपति आउँदा राष्ट्रिय धुन बज्नुपर्छ, तर त्यहाँ नेपालको राष्ट्रिय धुन बजाइएन। पदीय गरिमा कायम राख्न नसक्ने, हल्का भएर अनेकौं कार्यक्रम चहार्ने राष्ट्रपतिको आगमनमा नागरिक किन उठ्नुपर्ने ? पञ्चायतबहुदलीयकालमा तत्कालीन राजालाई दूतावासहरूले निमन्त्रणा पठाउँदा कहिले शाही नातेदार त कहिले दरबारका सचिवलाई पठाएको समाचारमा पढ्न पाइन्थ्यो। त्यति मर्यादा पनि गणतन्त्रका राष्ट्रपतिउपराष्ट्रपतिले कायम गर्न सकेनन्। पञ्चायतकालमा केही मन्त्रीसहायक मन्त्री गाडीमा झन्डा हल्लाउँदै भट्टी छिरे भनेर दरबारले झन्डा खोसिदिएको चर्चा सुनिन्थ्यो। गणतन्त्रका केही मन्त्रीले राष्ट्रिय झन्डाको अपमान हुने गरी आचरण गर्दा तिनको झन्डा खोस्ने ह्याउ किन गणतन्त्रका प्रधानमन्त्रीहरूमा देखिएन ? युक्रेनका नवनिर्वाचित राष्ट्रपति जेलेन्सकीले केही साताअघि उद्घाटन मन्तव्यमा सरकारी कार्यालयसार्वजनिक स्थानहरूमा आफ्नो तस्बिर नराख्न आह्वान गरे। हास्य कलाकारसमेत रहेका राष्ट्रपतिले आफू आइकन नभएको दोहोर्याउँदै राष्ट्रपतिको तस्बिरको सट्टा आफ्ना बालबालिकाको तस्बिर झुन्ड्याउन र हरेक निर्णय गर्दा त्यही तस्बिर हेरेर निर्णय गर्न आग्रह गरे। जो नागरिकको हृदयमा बसेको छ, उसको तस्बिर कहीं सजाउनु पर्दैन। तर नेपालमा राजामहाराजाहरूको सिको गर्दै रामवरण यादव र विद्यादेवी भण्डारीको तस्बिर किन देशभरिका कार्यालयमा राखियो ? गणतन्त्र आइसकेपछि पनि राजतन्त्रकालीन मानसिकतालाई किन निरन्तरता दिइयो ? ११ वर्षअघि देशमा गणतन्त्र स्थापना भयो, तर गणतान्त्रिक संस्कृति स्थापना हुन सकेन। राष्ट्रपतिउपराष्ट्रपति जो नेपालका आलंकारिक पद हुन्। उनीहरूलाई देख्दा श्रद्धाले शिर झुक्नु राम्रो तर अहिले ग्लानिले नागरिकको मन पोलेको छ भन्ने चर्चा चुलिँदै गएको छ। गणतन्त्रका ती सर्वोच्च सम्मानित पदमा आसीनहरूलाई देख्दा सम्मानसहित नागरिकको दुई हात जोडिनुपर्ने हो। तर अहिले अधिकांश नागरिक राष्ट्रपतिउपराष्ट्रपतिलाई देख्दा धारे हात लाएर सराप्न थालेको सुनिन्छ ? एउटा कारण प्रस्ट छ सवारीका नाममा नागरिकले भोग्नुपरेको सास्ती। काठमाडौंमा पिच सडक ११ सय किलोमिटर पनि छैन तर बागमती अञ्चलमा मात्र ११ लाख सवारी साधन दर्ता भएका छन्। यसमध्ये ८ लाख बढी मोटरसाइकल मात्रै छन्। काठमाडांै ट्राफिकले तीन वर्षअघि सार्वजनिक गरेको तथ्यांकअनुसार काठमाडौंका सडकको लम्बाइ ४८ लाख फिट र दर्ता भएका सवारी साधनको लम्बाइ ७२ लाख फिट छ। यस्तो अवस्थामा राष्ट्रपतिको सवारी चलाउने नाममा सडकमा हुने जाम र आम नागरिकले खेप्नुपरेको सास्ती अवर्णनीय छ। राष्ट्रपतिप्रधानमन्त्रीले हवाई यात्रा गर्दा आकासे ट्राफिकलाई पनि त्यसरी नै अस्तव्यस्त बनाइएको छ। यो कथित चलन वा नियम किन फेरिँदैन ? नियम भनेको नागरिकको सुविधाका लागि हो वा पदाधिकारीको फोस्रो मानसम्मानका लागि ? नेपालमा गणतन्त्रको संस्थापक भनेका ती लाखौं नागरिक हुन्, जो आन्दोलनमा तातो गोलीको परवाह नगरी ज्यान हत्केलामा राखेर सडकमा उत्रिएका थिए। पञ्चायतकालमा राजामहाराजाको जन्म दिनमा होस् वा कथित सवारीमा विद्यालयका ससाना विद्यार्थीलाई तातो घाममा टट्याइन्थ्यो। वर्तमान राष्ट्रपति विद्यादेवी भण्डारीले केही महिनाअघि गुल्मी भ्रमण गर्दा विद्यार्थी जम्मा गरेर दुःख दिएको देखियो। भन्नलाई विद्यालयकै कार्यक्रम भएकाले विद्यार्थी आएका हुन् भनिए पनि पञ्चायतकालीन मानसिकता फेरिएन। उपराष्ट्रपति नन्दबहादुर पुनको रौतहट भ्रमणका दौरान ससाना बालबालिकालाई लाइन लगाएर घन्टौंसम्म तातो घाममा हिँडाएको देखियो। कुनै पनि प्रकारको जुलुस र आमसभामा १६ वर्षमुनिका बालबालिकालाई संलग्न गराउनु हँुदैन भनेर हामी आग्रह गरिरह्यौं तर गणतन्त्र नेपालका राष्ट्रपतिउपराष्ट्रपतिलाई कलिला बालबालिकालाई कष्ट नदिई निद्रा पर्दैन। गणतन्त्र नेपालका राजनीतिक दलमध्ये कतिपयलाई १६ वर्षमुनिका बालबालिकालाई प्रचारमा नहिँडाइ निद्रा पर्दैन। तीन वर्षअघि सैनिक श्रीमती संघको ब्यानरमुनि आयोजना गरिएको एउटा कार्यक्रममा भाग लिन सेनाले भारतीय अभिनेत्री सोनाक्षी सिन्हालगायतलाई काठमाडौं आमन्त्रण गरेको थियो। त्यस क्रममा बहालवाला एकजना जर्नेलले सैनिक पोसाकमा हवाई अड्डामा भारतीय अभिनेत्रीलाई स्वागत गरेको घटनाको तीव्र आलोचना भयो। संस्थानिकायहरूबाट काम गर्दा गल्ती हुन्छ तर त्यस्तो गल्तीलाई सुधार्ने इच्छाशक्ति र संयन्त्र हुनुपर्छ। त्यसपछि सेनाबाट त्यस्तो गल्ती दोहोरिएको देखिएन। राष्ट्रपतिको कथित सवारी प्रकरणमा सेनालाई दोष दिएर एकथरी मनपरीतन्त्रलाई ढाकछोप गर्न खोज्दै छन्। यो गल्ती सेनाको नभएर सरकार र राष्ट्रपति स्वयंको हो। नेपालीमा एउटा उखान छ आफू ताक्छ मुडो बञ्चरो ताक्छ घुँडो। गणतन्त्रको एक अभियन्ताका हिसाबले लोकतान्त्रिक गणतन्त्रप्रति मेरो अनुराग छ। कतिपयले यसलाई आसक्ति पनि भन्न सक्छन्। गणतन्त्र जान्छ भन्ने म कल्पनासम्म गर्न सक्दिनँ। राजतन्त्रलाई बिदा गर्दै लोकतान्त्रिक गणतन्त्र स्थापना हुनु नेपालको इतिहासको अभूतपूर्व र महŒवपूर्ण घटनाक्रम हो। गणतन्त्रात्मक चेत र नागरिकको अपूर्व आवेगका अगाडि समस्त विश्व नतमस्तक भएको थियो। नेपालमा पनि जन्मजात दास मानसिकताको एउटा सानो पंक्तिलाई छाडेर सिंगो नेपालले गणतन्त्रलाई स्वागत गरेको थियो। त्यसरी स्वागत गर्ने पुरानो भारदारी पंक्तिको एउटा सानो जत्था अहिले पूर्व र वर्तमान राष्ट्रपतिको आचरण देखाएर फेरि राजतन्त्र पुनस्र्थापनाको माग गर्दै छ। नियत जेसुकै भए पनि निहुँ राष्ट्रपतिको आचरणलाई बनाइएको छ। यो क्रम रोक्न पनि राष्ट्रपतिको आचरण बदलिनु आवश्यक छ। तर, प्रधानमन्त्री ओलीको कण्ठबाट एउटै राग दोहोरिन्छ, राष्ट्रपतिको विरोध गर्नु भनेको गणतन्त्रको विरोध हो। २०६२६३ मा गणतन्त्रको उग्र विरोध गर्ने, गणतन्त्रवादीको हुर्मत लिने गणका गणनायक केपी ओली अहिले सत्ताको गुलियोमा भुलिन पाएकाले ओलीको कोपभाजनमा गणतन्त्र परेको छैन। र, केही हदसम्म सुरक्षित छ। गणतन्त्रविरोधीलाई पनि समाहित गर्दै राजनीतिक यात्रा सुनिश्चित गर्नु नै लोकतान्त्रिक गणतन्त्रको विशेषता हो। किशोरवयमा प्रवेश गर्न लागेको गणतन्त्रलाई बलियो बनाउन, नागरिकलाई बलियो बनाउनुपर्छ। नागरिकको गुनासासिकायत सुन्नै नचाहने, नागरिकको पीडा अनुभूत नगर्ने सरकार, नागरिक सरकार हुन सक्दैन। ओली नेतृत्वको यो सरकार, आकृतिमा नागरिक सरकार हो। तर यसको आत्मा निरकुंशतन्त्रको छ। ओली सरकारको कुशासन र स्वतन्त्रताविरोधी सोचकै कारण गणतन्त्रविरोधीको मनोबल ह्वात्तै बढेको छ। कतिसम्म भने गणतन्त्र दिवसका दिन एउटा जमात गणतन्त्रवादीलाई भगाऊ भनेर सडकमा नारा लगाइरहेको दृश्य युट्युबमा हेर्न पाइयो। राजतन्त्र पुनस्र्थापना अभियानमा ओली पथ र शैली सहयोगी हुन सक्ने विश्लेषणका कारणले होला, उनीहरूको आक्रोश राष्ट्रपति भण्डारी वा ओलीप्रति भन्दा गणतन्त्रका अभियन्ताप्रति ज्यादा छ। विगतमा पञ्चायत र राजतन्त्रको विरोध गर्दा जेल जानुपथ्र्यो। आज गणतन्त्रको सैद्धान्तिक विरोध गर्ने स्वतन्त्रता छ। गणतन्त्रको कसैले विरोध गर्दैमा वा कालो झन्डा देखाउँदैमा थुन्नुथुनिनु हुँदैन तर गणतन्त्रका संस्थापक ती लाखौं नागरिकलाई भगाऔं भन्ने आँट पूर्वदरबारीमा कहाँबाट आयो ? अन्त्यमा अर्को एउटा प्रसंग, फिनल्यान्ड र तान्जानियाका विदेशमन्त्रीको संयुक्त निमन्त्रणामा एउटा कार्यक्रममा भाग लिने सिलसिलामा सन् २००७ को अन्त्यमा म तान्जानियाको राजधानी दार ए सलाममा पुगेको थिएँ। म बसेकै होटेलमा तान्जानिया भ्रमणमा रहेका क्यानडाका प्रधानमन्त्री पनि बसेका रहेछन्। क्यानडाजस्तो देशका प्रधानमन्त्री विदेश भ्रमणमा निस्कँदा त्यति ठूलो लावालस्कर देखिँदैनथ्यो, जति ठूलो लस्कर अहिले नेपालका प्रधानमन्त्री विदेश भ्रमणमा जाँदा देखिन्छ। प्रधानमन्त्रीको विदेश भ्रमणमा राज्यकोषबाट खर्च कति भयो र भ्रमणको उपलब्धि केके रह्यो ? प्रधानमन्त्री स्वयंले हिसाब दिनुपर्छ।"
श्रीलंका फर्कंदै मालिंगा,"लन्डन : श्रीलंकाली टोलीका अनुभवी बलर लासिथ मालिंगा जारी विश्वकप बीचमै छाडेर केही समयका लागि श्रीलंका फर्कने भएका छन्। सासू कान्थी परेराको निधन भएकाले उनी स्वदेश फर्कन लागेका हुन्। तीव्रगतिका बलर मंगलबार बंगलादेशसँगको खेल सकिएलगत्तै स्वदेश फर्कने श्रीलंकाली खेल अधिकारीले जनाएका छन्। उनकी सासूको अन्त्येष्टि बिहीबार कोलम्बोमा गरिनेछ। त्यसपछि मालिंगा पुनः विश्वकपमा सहभागी हुन इङ्ल्यान्ड आई पुग्नेछन्। श्रीलंकाले जारी विश्वकपमा अर्को खेल आगामी शनिबार दी ओभलमा पाँच पटकको च्याम्पियन अस्ट्रेलियासँग खेल्ने कार्यक्रम छ। उक्त खेलअघि नै मालिंगा इङ्ल्यान्ड फर्कने समाचारमा जनाइएको छ। यसैबीच, अस्ट्रेलियन टोलीका अलराउन्डर मार्कुस स्टोइनिस बुधबार हुने पाकिस्तानविरुद्घको खेलबाट बाहिरिएका छन्। उनी घाइते भएकाले टोलीबाट बाहिरिएको अस्ट्रेलियन खेल अधिकारीले जनाएका छन्। उनले अन्य केही खेल पनि गुमाउन सक्ने अनुमान गरिएको छ। उनको स्थानमा मिचेल मार्सलाई टोलीमा समावेश गरिने सम्भावना छ। स्टोइनिस भारतविरुद्घको खेलका क्रममा घाइते भएका थिए। उक्त खेलमा उनले दुई विकेट पनि लिएका थिए। भारतीय टोलीका कप्तान विराट कोहली र विकेटकिपर ब्याट्सम्यान महेन्द्रसिंह धोनीको विकेट उनले नै लिएका थिए। यद्यपि, उक्त खेलमा भारतले अस्ट्रेलियालाई ३६ रनले हराएको थियो। क्रिकेट अस्ट्रेलियाले उनी छिट्टै स्वस्थ्य भएर खेलमा फर्कने विश्वास लिएको छ। यसैगरी भारतीय टोलीका अनुभवी ब्याट्सम्यान शिखर धवन पनि घाइते भएका छन्। उनको बायाँ हातको बूढीऔंलामा चोट लागेको बताइएको छ। अस्ट्रेलियाविरुद्घको खेलमा धवनकै शतकका कारण भारत विजयी भएको थियो। उक्त खेलमा धवनले आक्रामक ब्याटिङ गर्दै एक सय नौ बलमा १६ चौकाको मद्दतले एक सय १७ रन बनाएका थिए। चोटका कारण धवनले लिग चरणको दुई खेल गुमाउन सक्ने सम्भावना रहेको बताइएको छ। उनी न्युजिल्यान्ड र पाकिस्तानविरुद्घको खेल गुमाउन सक्छन्। उनको चोटको थप परीक्षण भइरहेको र त्यसपछि मात्र विस्तृत जानकारी उपलब्ध गराउन सकिने भारतीय खेल अधिकारीले जनाएका छन्। अस्ट्रेलियन बलर प्याट कुमिन्सको बल खेल्ने क्रममा धवनको औंलामा चोट लागेको थियो। सोही कारणले अस्ट्रेलियाको पालीमा उनी फिल्डिङ गर्न मैदानमा देखा परेनन्। उनको स्थानमा अर्का खेलाडीलाई ल्याउने वा नल्याउने भन्ने विषयमा भारतीय क्रिकेट कन्ट्रोल बोर्ड (बीसीसीआई) ले केही बताएको छैन।"
नुवाकोट राष्ट्रिय गोल्डकप : च्यासललाई हराउँदै संकटा फाइनलमा,नुवाकोट : बलियो प्रतिस्पर्धी च्यासल युथ क्लवलाई हराउँदै संकटा युथ क्लब नुवाकोटमा जारी दोस्रो राष्ट्रिय नुवाकोट गोल्डकप फुटबल प्रतियोगिताको फाइनलमा प्रवेश गरेको छ । प्रतियोगिता अन्तर्गत बुधबारको दोश्रोे सेमिफाइनल खेलमा आक्रामक प्रतिस्पर्धी च्यासललाई सडन डेथमा पराजित गर्दै संकटाले उपाधि भिडन्तका लागि आफ्नो ढोका खुल्ला गरेको हो । नुवाकोट आदर्श बहुमुखी क्याम्पसको खेल मैदान बट्टारमा भएको खेलमा दुवै क्लबले एकएक गोलको बराबरी खेल खेलेका थिए । ट्राइब्रेरमा संकटाले ६ का विरुद्ध सात गोल प्रहार गरेर च्यासललाई सडन डेथमा रोक्दै आफ्नो फाइनल यात्रा सुरक्षित गरेको हो ।
अस्ट्रेलियासँग भिड्दै पाकिस्तान,"एजेन्सीटाउनटन अस्ट्रेलिया पाँच पटकको विश्वकप विजेता हो। पाकिस्तानले एक पटकमात्र विश्वकप जितेको छ। अस्ट्रेलिया पछिल्लो समय पनि एकदिवसीय क्रिकेटमा लयमा देखिन्छ। पछिल्लो समय पाकिस्तानी टोलीको प्रदर्शन भने एकनासको छैन। अस्ट्रेलियाको ब्याटिङ, बलिङ र फिल्डिङ सबै पक्ष उत्कृष्ट छ। पाकिस्तानी टोलीको सबैभन्दा ठूलो यतियार तीव्रगतिका बलर हुन्। यसरी पछिल्लो समय एकदिवसीय क्रिकेटमा अस्ट्रेलिया र पाकिस्तान फरक चरित्र बोकेका टोलीको रूपमा स्थापित छन्। आआफ्नै खाले विशेषता बोकेको यी दुई टोली जारी विश्वकपको बुधबार खेलिने खेलमा आमनेसामने हुँदैछन्। एकातिर प्रतिभाशाली खेलाडीहरूले भरिएको अस्ट्रेलिया। अर्कोतिर कहिले एक सय पाँच रनमै अलआउट हुने त कहिले इङ्ल्यान्डजस्तो बलियो प्रतिद्वन्द्वीलाई हारको स्वाद चखाउने अप्यारिलो पाकिस्तान। वास्तवमै यी दुई टोलीबीचको भिडन्तले विश्वभरका क्रिकेट पारखीलाई गजबको मनोरञ्जन दिने पक्का छ। अस्ट्रेलिया र पाकिस्तान पहिलो संस्करणदेखि नै विश्वकपमा सहभागी हुँदै आएका टोली हुन्। यद्यपि, अस्ट्रेलियाले सन् १९८७, सन् १९९९, सन् २००३, सन् २००७ र सन् २०१५ मा गरी पाँच पटक उपाधि चुमिसकेको छ। अर्कोतिर पाकिस्तानले सन् १९९२ मा एकपटक मात्र विश्वकपको उपाधि उचाल्ने अवसर पाएको छ। यो तथ्यांकले भने विश्वकपमा पाकिस्तानको तुलनामा अस्ट्रेलियालाई निकै बलियो देखाउँछ। जारी विश्वकपमा यी दुवै टोलीले हालसम्म तीनतीन खेल खेलेका छन्। अस्ट्रेलिया दुई जित र एक हारबाट चार अंक बटुल्दै तालिकाको चौथो स्थानमा छ। पाकिस्तान भने एक जित, एक हार र एक अनिर्णित खेलबाट तीन अंक कमाउँदै तालिकाको सातौं स्थानमा छ। एक सय पाँच रनमै अलआउट भएको पाकिस्तान पहिलो खेलमा वेस्ट इन्डिजसँग सात विकेटले पराजित भएको थियो। दोस्रो खेलमा तीन सय ४८ रन बनाएको पाकिस्तानले घरेलु टोली इङ्ल्यान्डलाई १४ रनले हराएको थियो। पाकिस्तान र श्रीलंकाबीचको खेल भने वर्षाका कारण रद्द भएको थियो। अस्ट्रेलियाले आफ्नो पहिलो खेलमा तुलनात्मक रूपमा कमजोर अफगानिस्तानलाई सात विकेटले हराएको थियो। दोस्रो खेलमा वेस्ट इन्डिजलाई १५ रनले हराएको अस्ट्रेलिया तेस्रा खेलमा भने बलियो भारतसँग ३६ रनले पराजित भएको थियो। यी तीनवटै खेलमा अस्ट्रेलियाको ब्याटिङ उत्कृष्ट देखिएको छ। बलिङमा पनि खासै खोट लगाउने ठाउँ भेटिँदैन। अघिल्ला तीन खेललाई आधार मान्दा पनि पाकिस्तानको तुलनामा अस्ट्रेलिया नै केही बलियो देखिन्छ। यसका बाबजुद अस्ट्रेलियाका लागि तीव्रगतिका पाकिस्तानी बलर घातक बन्न सक्छन्। यी दुई टोलीबीच हालसम्म खेलिएका एकदिवसीय अन्तर्राष्ट्रिय प्रतियोगिताको नतिजाले पनि अस्ट्रेलियालाई नै बलियो देखाउँछ। यी दुई टोलीबीच हालसम्म एक सय तीनवटा एकदिवसीय खेल भएको छ। ६७ खेलमा अस्ट्रेलिया र ३२ खेलमा पाकिस्तान विजयी भएका छन्। तीन खेल अनिर्णित रूपमा सकिएको छ भने एक खेल बराबरीमा टुंगिएको छ। यसैगरी हालसम्म विश्वकपका यी दुई टोलीबीच खेलिएको खेलमा पनि अस्ट्रेलिया नै अगाडि देखिन्छ। विश्वकपमा यी दुई टोलीबीच हालसम्म नौ खेल भएको छ। पाँच खेलमा अस्ट्रेलिया र चार खेलमा पाकिस्तान विजयी भएका छन्। इङ्ल्यान्ड र वेल्समा भने हालसम्म यी दुई टोली आठ पटक आपसमा भिडेका छन्। आठमध्ये पाँच खेलमा अस्ट्रेलिया र तीन खेलमा पाकिस्तान विजयी भएका छन्। पाकिस्तान र अस्ट्रेलियाबीच खेल हुने टाउनटनस्थित काउन्टी ग्राउन्डमा यसअघि दुई खेल वर्षाका कारण प्रभावित भइसकेको छ। यो साताभर त्यहाँ वर्षा हुने अनुमान गरिएको छ। बुधबारको खेल पनि वर्षाबाट प्रभावित हुन सक्ने पूर्वानुमान मौसम विभागले गरेको छ। बुधबार वर्षा हुन सक्ने सम्भावना ५० प्रतिशत रहेको बताइन्छ।"
एउटै खेलमा २३७ रन बनाउने ब्याट्सम्यान,कुनै पनि खेलाडीका लागि विश्वकप खेल्न पाउनु नौ ठूलो कुरा हो। हरेक खेलका खेलाडीलाई एकपटक देशका लागि विश्वकप खेलौं भन्ने चाहना हुन्छ। मैदानमा उत्रिएपछि कीर्तिमान रच्नु र महत्र्वपूर्ण उपलब्धि हात पार्नु अर्को सफलता हो। आईसीसी विश्वकपमा पनि कहिलेकाहीँ अपत्यारिलो कीर्तिमान बनेका छन्। विश्वकपको एउटै खेलमा सर्वाधिक रन बनाउने खेलाडीको कीर्तिमान न्युजिल्यान्डका मार्टिन गप्टिलको नाममा छ। गप्टिलले सन् २०१५ को ११औं विश्वकपमा एउटै खेलमा सर्वाधिक दुई सय ३७ रनको कीर्तिमान रचेका थिए। वेस्ट इन्डिजविरुद्धको क्वार्टरफाइनल खेलमा न्युजिल्यान्डका प्रारम्भिक ब्याट्सम्यान गप्टिलले अविजित दुई सय ३७ रन बनाएका थिए। एक सय ६३ बलमा उक्त रन बनाएका गप्टिलले ११ छक्का र २४ चौका प्रहार गरेका थिए। उक्त खेलमा न्युजिल्यान्डले वेस्ट इन्डिजलाई एक सय ४३ रनले हराएको थियो। ३२ वर्षीय गप्टिलको यो कीर्तिमानलाई हालसम्म कसैले भंग गर्न सकेको छैन। त्यस खेलमा टस जितेर ब्याटिङ गरेको न्युजिल्यान्डले निर्धारित ५० ओभरमा ६ विकेटको क्षतिमा तीन सय ९३ रन बनाएको थियो। तीन सय ९४ रनको विजय लक्ष्य पछ्याएको वेस्ट इन्डिज ३०३ ओभरमा सबै विकेट गुमाएर दुई सय ५० रनमा समेटिएको थियो। मार्टिन गुप्टिल जारी विश्वकपमा पनि न्युजिल्यान्डका भरपर्दा खेलाडी हुन्।
