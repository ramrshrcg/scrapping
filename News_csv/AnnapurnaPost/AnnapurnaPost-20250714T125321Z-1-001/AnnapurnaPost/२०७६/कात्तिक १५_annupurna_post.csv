शीर्षक,विवरण
असल छन् तर राजनीतिक छैनन्,"इमानदारी, क्षमता, सन्तुलन, राजकाजको ढंग केही नभएकालाई राजनीतिक मान्ने एउटा तप्का हामीलाई राजनीतिक मान्न तयार छैन, जुन सोचलाई चिर्नु छ। ठीक डेढ वर्ष भयो मेरो देश स्तम्भ सुरु गरेको। पहिले, र अहिले पनि, स्तम्भ लेख्दा मैले जस्तोसुकै परिस्थितिमा एउटा पनि स्तम्भ लेख्न छुटाइनँ। मेरो एउटा बानी छ : म कुनै काम गर्दै गर्दिनँ, गरेपछि म त्यसलाई फत्ते नगरी छोड्दिनँ। अहिले एकै पुस्तामा देशको रूपान्तरणका लागि नयाँ पार्टी निर्माणमा जुट्दा पनि, गर्छु भनेको कामप्रतिको मेरो प्रतिबद्धता त्यत्तिकै दृढ छ। असोचनीय प्रतिकूलताले सृजना गर्ने अवरोध भाग्य को परिणति हो। त्यसलाई त कसैले रोक्न सक्दैन। सबैले भन्छन्, कर्म गर, फलको आशा नगर। म भन्छु कर्म गर, फलको भर नपर। तर कर्मको परिणाम निस्कन्छ भन्ने आशा र विश्वास गर, कर्म गर्न नछोड। त्यसैले म आफूलाई कर्मदृढ भाग्यवादी भन्ने गर्छु। पार्टी निर्माणका क्रममा सामना गरिने स्वाभाविक बहुआयामिक जटिलतामाझ केही त्यस्ता कथ्य निर्माण गरिएका छन्, जसलाई चिर्न थप यात्रा गर्नुपर्ने र थप समय दिनुपर्ने महसुस हुन थालेकाले मैले यो मेरो नियमित पाक्षिक स्तम्भलाई यहीं वि श्राम दिने निर्णय गरेको छु। त्यस्तै एउट कथ्यमध्ये असल छन् तर राजनीतिक छैनन् भन्ने एउटा रोचक कथ्यबारे टिप्पणी गरेर यो शृंखलाको बिट मार्नु उपयुक्त सम्झिएको छु। इमानदारीपूर्वक भन्नुपर्दा, समाजको एउटा तप्काले निर्माण गरेको त्यो कथ्यको कारण मैले बुझ्न सकेको छैन। त्यस्तो टिप्पणीलाई म सम्मान गर्छु। राजनीति भनेको अरूको बुझाइलाई बुझ्न सक्ने क्षमता पनि हो। तर त्यो तप्काले कोही व्यक्तिलाई राजनीतिक मान्नका लागि के कसी (प्यारामिटर्स) प्रयोग गर्दा रहेछन् भन्ने जान्नचाहिँ ममा तीव्र जिज्ञासा छ। किनभने, उनीहरूले बुझेको राजनीति यो समाजले दशकौंदेखि निर्माण गरेको राजनीतिको आम चरित्रसँग जोडिएको छ। उनीहरूको फ्रेम अफ रेफरेन्स (सन्दर्भको दायरा) त्यही नै हो। एउटा कुरा स्पष्ट छ : राजनीति जानेको भनिएका व्यक्तिहरूले गर्दा नै यो देशले यस्तो दुर्दशा भोग्नुपरेको हो र हामीजस्ता राजनीति नजानेको भनिएका व्यक्तिहरू राजनीतिमा प्रवेश गर्न बाध्य हुनुपरेको हो। हामीलाई थाहा छ हामी राजनीति जानेर राजनीतिमा आएका होइनौं र यो समाजबाट हामीले धेरै सिक्नु छ। तर विनाकुनै हिचकिचाहट म के पनि भन्न चाहन्छु भने, हामीले सुसंस्कृत, सुशासनयुक्त र समृद्धिमुखी राजनीति र राजकाज कस्तो हुन्छ भनेर यो समाजलाई विनम्रतापूर्वक प्रमाणित गरेर देखाउनु पनि छ। यात्राका क्रममा हामीलाई ठेस लाग्नेछ, हामी लड्नेछौं, लडाइनेछौं। त्यतिबेला हामीलाई खुब फूर्ति लगाउँथे, समाजलाई सुसंस्कृत राजनीति देखाउँछु भन्थे, देख्यौ त भन्नेहरू हुनेछन्। मैले बारम्बार भन्ने गरेको छु, हो, हामी यात्रामा गल्ती गर्नेछौं, तर बेइमानी गर्दैनौं, यो देशलाई घात हुने काम गर्दैनौं। देश र जनतालाई घात नगरी पनि राजनीति हुन सक्छ भन्ने नेपाली समाजलाई देखाउन चाहन्छौं। त्यही एउटा मौकाका लागि हामी तयारी गर्दैछौं। हामीलाई राजनीतिक नठान्ने कयौं साथीहरूले बारम्बार गिरिजाप्रसाद कोइराला, केपी ओली, प्रचण्डलगायत नेताहरूको उदाहरण दिएको पाउँछु। कोइराला कस्तो खेलाडी थिए, व्यक्तित्व नै कस्तो टल थियो। केपी ओलीको आत्मविश्वास हेर्नोस् त, उनले भनेपछि कसैले कुरा काट्नै सक्दैन। प्रचण्ड यति बाठा छन्, कोसँग कस्तो कुरा गर्न पर्छ उनलाई ठ्याक्कै थाहा हुन्छ, आदिइत्यादि। नेपालमा धेरैले बुझेको राजनीति त्यही अनुभवबाट निःसृत छ। त्यसै भएर, संसद्मा विशिष्ट भूमिका निर्वाह गरेर नेतृत्व दिन सक्ने डा सूर्यराज आचार्यलाई हराएर पुरानै माधवकुमार नेपाल अत्यधिक बहुमत ल्याउँछन् अनि नेतृत्वमा पूरै फ्रेसनेस को आभास दिनसक्ने इमानदार, क्षमतावान्, पढेलेखेका युवा शरदराज पाठकलाई हराएर प्रचण्ड जित्छन्। त्यो पनि कस्तो ठाउँबाट भने जहाँ प्रचण्डले नेतृत्व गरेको सशस्त्र दस्ताले बालक, बयस्क र वृद्धवृद्धा चढेको बसमा आगो लगाएर दिउँसै खरानी बनाइदिएको थियो। कोइरालाले आफू सत्ताबाहिर भयो कि सधैं ग्य्रान्डडिजाइन को कुरा गरे तर कयौंपटक प्रधानमन्त्री भएका उनले कहिल्यै त्यो ग्य्रान्डडिजाइन के हो र त्यसका पछाडि को छन् भनेर व्याख्या गरेनन्। भारतीय राजदूतलाई प्रधानमन्त्री हुँदा चप्पल र मण्डी ओडेर आउँदा शयनकक्षमै पहुँच दिए। अनुभवी प्रशासक सखाप पारे। धमिजा काण्ड, बोइङ काण्ड, लाउडा काण्ड सबै गरे। पूरापूर षड्यन्त्र गरेर कृष्णप्रसाद भट्टराई र गणेशमान सिंहलाई रुवाए। न क्षमता थियो, न इमान। तर हामीलाई अलि राजनीतिक छैनन् भन्नेहरूका लागि कोइराला बडो ठूलो राजनीतिक व्यक्ति थिए। केपी ओली तिनै व्यक्ति हुन्, जसले प्रमुख प्रतिपक्षी दलका नेता भएर देश राजनीतिक उथलपुथलको उत्कर्षमा हुँदा पाँचतारे होटेलमा भारतीय गुप्तचर निकाय रअ का प्रमुखलाई भेटे। कतिपय लोकतान्त्रिक देशमा त्यो राष्ट्र द्रोहको मुद्दा मानेर गम्भीर छानबिनको विषय हुन सक्थ्यो। तर उनी अत्यधिक मतले चुनाव जितेर देशको प्रधानमन्त्री बने। उनी प्रधानमन्त्रीको कुर्सीमा बसेर सस्ता उखानटुक्का हाल्छन्, गैंडा नदेखी मर्ने मान्छेको जीवन आधा खेर गएसरह हुन्छ भन्छन्। प्रधानमन्त्री भएर जे पायो त्यही बोल्छन्। गरिबका नाममा साम्यवाद, समाजवादको नारा लगाउँदै दलाल पुँजीवाद को रङले रंगिएका छन्। विश्व प्रतिष्ठित बीबीसी टेलिभिजनमा गएर हाम्रो देशको प्रधानमन्त्री भन्न पनि अफ्ठेरो लाग्ने स्तरको अन्तर्वार्ता दिन्छन्। तर हामीलाई अलि राजनीतिक छैनन् भन्नेहरूका लागि केपी ओली सफल राजनीतिक व्यक्तित्व हुन्। प्रचण्डको पनि कुरा उस्तै हो। दिल्लीका मालिकसँग मात्र संवाद हुन्छ भन्दै चर्किने उनी राजदूतका अगाडि बारम्बार लम्पसार पर्छन्। सशस्त्र संघर्षका बेला दीनदुःखीका कथा बुन्ने, माओवादी सांस्कृतिक टोलीका कार्यक्रममा गरिबका पीडा सुनेर धुरुधुरु रुने प्रचण्ड त्यही पीडा बेचेर प्रधानमन्त्री हुन्छन्। आम्दानीका नाममा सांसदको तलबबाहेक केही छैन। तर पत्नीको चाहना भन्दै सिंगो परिवार लिएर दुबईका महँगा होटेलमा मन बहलाउन जान्छन्। जसको नाममा राजनीति गरे तिनको छानो अझै चुहिएको छ, उपचार गर्ने अस्पताल छैन। तर उनी आफ्नी पत्नीको उपचार गर्न अमेरिका पुग्छन्। बोलाइमा कुनै सन्तुलन र स्तर छैन। तथानाम बोल्छन्। तर हामीलाई अलि राजनीतिक छैनन् भन्नेहरूका लागि प्रचण्ड राजनीतिक सफलताका विशिष्ट उदाहरण हुन्। त्यति भन्दाभन्दै माथि उल्लिखित तीनजनालगायत अन्य कतिपय नेताले यो देशमा राजनीतिक परिवर्तनका लागि संघर्ष नगरेका होइनन्। तर देशको लागि गरेको संघर्षको ब्याज खान्छु भन्न पाइँदैन, ब्याज चाहिने भए व्यापार गर्नुपर्छ, मुद्दती खातामा पैसा राख्नुपर्छ। त्यसमा पनि संघर्ष गर्नेहरू सबै इमानदार र क्षमतावान् हुँदैनन्, जसरी माइतीघर मण्डलामा भ्रष्टाचारका विरुद्ध र सुशासनको पक्षमा कुर्लिनेहरू सबै अभ्रष्ट र योग्य हुँदैनन्। नेपालको ७० वर्ष लामो राजनीतिक इतिहासमा लोकतन्त्र यसरी प्रधान विषय बनिदियो कि महाभ्रष्ट, अक्षम, षड्यन्त्रकारी र राष्ट्रघाती भए पनि लोकतन्त्रवादी भएपछि सबै दुर्गुणहरू क्षम्य भयो। समाज यस्तो बनाइयो, जहाँ लोकतन्त्रको टोपी लगाएपछि निर्वस्त्र सडकमा दौडिए पनि ताली बज्ने भयो। ती निर्वस्त्र सडकमा दौडिनेहरूमा इमानदारी छैन, क्षमता छैन, सामान्य सुझबुझ छैन, स्वाभिमान छैन, बोलीमा सन्तुलन छैन, अभिव्यक्तिको स्तर छैन, मानवीय संवेदना छैन, राजकाजको ढंग छैन। ती आत्मकेन्द्रित छन्, षड्यन्त्रमा माहिर छन्। तर हामीलाई अलि राजनीतिक छैनन् भन्नेहरूका लागि उनीहरू नै राजनीतिक कहलिएका छन्। किनभने, हामीलाई राजनीतिकरूपमा अबुझ ठान्ने त्यो तप्काको राजनीतिक परिभाषाको दायराभित्र हामी पर्दैनौं। राजनीतिक नेतृत्व भनेको इमानदारी, क्षमता, सामान्य सुझबुझ, विचार र दूरदृष्टिको दुर्लभ सम्मि श्रण हो। ती गुणबाट राजनीतिनिर्देशित भए भने बाँकी सन्तुलन आफैं निःसृत हुन्छ। राजनीतिक चरित्र कस्तो हुनुपर्छ भनेर बुझेको दाबी गर्ने त्यो जमातका लागि यसै वर्ष युक्रेनमा पूर्णतः गैरराजनीतिक पृष्ठभूमिबाट राष्ट्रपति बनेका हास्य कलाकार भोलोडिमिर जिलिन्स्की राजनीतिक होइनन्। तिनका लागि पाँच वर्षअघि मात्र स्थापना भएको पार्टीबाट अहिले जर्जियामा सरकारको नेतृत्व गरिरहेका मामुका बाख्ताजी राजनीतिक होइनन् किनभने उनी रेल कम्पनीको निर्देशकबाट सन् २०१७ मात्र राजनीतिमा प्रवेश गरेका हुन्। तिनका लागि भुटानका प्रधानमन्त्री लोटे छिरिङ राजनीतिक होइनन् किनभने उनले चिकित्सक पदबाट राजीनामा दिएर सन् २०१३ मात्र राजनीति सुरु गरेका थिए। ती सबै अलौकिक मानव पक्कै थिएनन् होला, जसले आफूलाई पूर्णतः अराजनीतिक पृष्ठभूमिबाट आएर परम्परागत रूपमा बुझिँदै आएको राजनीतिक चरित्रलाई आत्मसात गर्ने क्षमता राख्दथे। सम्भवतः पाकिस्तानका प्रधानमन्त्री इमरान खानले चाहिँ २२ वर्ष राजनीति झेलेका हुनाले हाम्रा ती टिप्पणीकारले उनलाई चाहिँ राजनीति जान्दैनन् भन्दैनन् होला। हामीले भन्यौं, हाम्रो राजनीतिक दर्शन सहभागितामूलक लोकतन्त्र, संवेदनशील अर्थतन्त्र (कम्प्यासनेट इकनमी) र कल्याणकारी राज्यको समायोजनबाट निर्माण हुने कल्याणकारी लोकतन्त्र हो, र त्यसको हामीले व्याख्या गर्यौं। हामीले भन्यौं शिक्षा, स्वास्थ्य, सामाजिक सुरक्षा, न्यून आय भएकालाई आवासको व्यवस्था, सार्वजनिक यातायात मूलतः राज्यको दायित्व हो र त्यो गर्न सकिने काम हो। हामीले भन्यौं, हामी पद्धति, पारदर्शिता, इमानदारी र उत्कृष्टताको मूल्यमान्यता आत्मसात गर्छौं। हामीले भन्यौं, हामी सरकारी वेतनधारीहरू तथा पेसागत भ्रातृ संगठनहरू बनाउँदैनौं, तिनले समाजको नैतिक धरातल नै ध्वस्त पारिदिएका छन्। हामीले भन्यौं, हामी २०४६ सालपछि उच्च ओहोदामा बसेका सबै राजनीतिक तथा अन्य सरकारी वेतनधारीहरूको सम्पत्ति छानबिन गर्छौं, सेना, प्रहरी, कर्मचारीहरूमा राजनीति गर्दैनौं। हामीले वर्तमान संविधान, नागरिकता, विदेश नीति र कूटनीतिक मर्यादा, वातावरण र विकासजस्ता विषयमा स्पष्ट धारणा बनायौं र सार्वजनिक गर्यौं। हो, यी सबै विचारलाई अझ विस्तृत र परिस्कृत गर्दै लैजानुपर्छ। तर पनि हामी त्यो तप्काका लागि राजनीतिक भएनौं, पुराना दलका नेता राजनीतिक भए। यति लेख्नुको उद्देश्य हामी सिक्न चाहँदैनौं, हामी सुन्न चाहँदैनौं भन्ने होइन। तर राजनीति सुरु गरेदेखि नै मैले अत्यन्तै जोड दिँदै आएको एउटा विषय छ : देश बदल्ने हो भने देशका राजनीतिकर्मीहरूसँगसँगै आमनागरिकको राजनीति बारेको बुझाइ, मन र मत पनि परिवर्तन हुनैपर्छ। नत्र हालै एउटा कार्यक्रममा नेपाली कांग्रेसका बौद्धिक मानिने नेता प्रदीप गिरीले भने झैं देश परिवर्तन गर्ने बेलामा हजारौं, लाखौंको संख्यामा सडकमा निस्कने अनि भोट दिने बेलामा जसले सबभन्दा बढी खर्च गर्छ, जो सबैभन्दा बढी चोर छ, त्यसलाई जिताउने ? चरित्र कायम रहिरहनेछ। प्रदीप गिरीले संकेत गरेकाहरूले जस्तो राजनीति गर्ने हाम्रो उद्देश्य होइन र त्यस्तो राजनीतिबाट हामीले के गर्न हुँदैन ? भन्नेचाहिँ सिक्ने हो। भत्काउन जान्ने, बनाउन नजान्ने राजनीति राजनीतिक मायाजालको पीडा अर्बपतिहरूलाई आग्रह राजनीतिक नेतृत्व भनेको इमानदारी, क्षमता, सामान्य सुझबुझ, विचार र दूरदृष्टिको दुर्लभ सम्मि श्रण हो। ती गुणबाट राजनीतिनिर्देशित भए भने बाँकी सन्तुलन आफैं निःसृत हुन्छ। तर ती विशेषताको मूल्यांकन समग्रतामा गरिनुपर्छ। अंशअंशमा हेर्ने हो भने सबै मान्छे अपूर्ण हुन्छन्। कसैमा राजनीतिक नेतृत्वको सबै विशेषताका अंश होला, कसैमा नहोला। तर राजनीतिक सफलता या विफलता समग्र नेतृत्वमा निहित हुन्छ, जहाँ एउटाको कमजोरीलाई अर्कोले पूर्ति गरिरहेको हुन्छ भने अर्कोको कमजोरीलाई अर्कोले। हाम्रो दाबी के छ भने, एकै पुस्तामा यो देशको रूपान्तरण गर्नका लागि आवश्यक पर्ने गुणहरू समग्रतामा हाम्रो नेतृत्वमा छ। र, हामी अझ विशिष्ट नेतृत्वको खोजीमा छौं। तर हामीले राजनीतिले अपहरण गरेर जकडिएको नेपाली समाजमा हाम्रो नेतृत्वको इमानदारी र क्षमता, हाम्रा विचार र योजनालाई राम्रोसँग सर्वसाधारणसमक्ष पुर्याउन सकिरहेका छैनौं। त्यसले गर्दा हाम्राबारे नबन्नुपर्ने कथ्यहरू निर्माण भएका छन्। त्यसलाई चिर्न पार्टी संयोजकको नाताले मेरो पनि प्रमुख भूमिका रहन्छ। त्यसैले शुभेच्छुक पाठकहरूले लेख्नचाहिँ नछोड्नोस् है भन्दाभन्दै पार्टी निर्माणका लागि देशभरि यात्रा गर्न अझ बढी समय खर्चिनुपर्ने भएकोले पाक्षिक लेखनबाट अहिलेलाई बिदा लिने निर्णय गरेको छु। सबै पाठकप्रति आभार प्रकट गर्दछु र अनुकूल हुँदा बेलाबखल लेख्ने वाचा गर्दछु। हाललाई भने परम्परागत राजनीतिभन्दा साझा पार्टीले सोचेको राजनीति कसरी भिन्न छ र हामीमा राजनीतिक चरित्र मात्र होइन, सही ढंगबाट राजकाज सञ्चालन गरेर यो देशको मुहार फेर्ने योग्यता किन छ भन्ने विश्वास समाजलाई दिलाउनमा मेरो सम्पूर्ण ध्यान केन्द्रित हुनेछ।  मिश्र साझा पार्टीका संयोजक हुन्।"
मिथिलाञ्चलको समावेशी पर्व छठ,"छठ पर्वको चहलपहल बढेको छ। परम्परागत हुने ठाउँमा साता पहिलादेखि नै छठको तयारी सुरु भइसकेको थियो। गहुँ, चामलको व्यवस्था सुरुमै गरिन्छ। यो सामान्य रूपमा न भई पूर्ण चोखोपनाले सतर्कतापूर्वक केलाएर, धोएर, सुकाएर, पिँधेर राखिन्छ। वास्तवमा यो चोखोपनाको विशिष्ट पक्ष नै यस पर्वलाई अन्य पर्वभन्दा फरक बनाउनु हो। यसपछिका सबै सामग्री संकलनमा यही शुद्धता नै मूलमा बसेको हुन्छ। यो पर्व सोख वा रहरले गर्ने पर्व होइन। यसका प्रत्येक सामग्री बडो जतनले केटाकेटीको पहुँच बाहिर राखिनुको अर्थ पनि यही हो। १६ किसिमका अन्न र फलफूल अर्घमा राखिने चलन छ। ती सबै सामग्री चोखो राख्नुपर्ने दायित्व घरका सबै सदस्यको हुन्छ। खासगरी व्रत बस्नेको अभिभारा बढी नै हुन्छ। फलफूलमा केरा बढी महत्त्व राख्ने फल हो। केराको घरीमा सुगा नबसोस्, फल नटोकोस् भनेर परिवारका सदस्यहरू बढी सतर्क रहन्छन्। कुने समय जनकपुरमा मनाइने छठ आज देशमा मात्रै हैन, विदेशसम्म चर्चित हुन पुगेको छ। यही निष्ठाले यसको विशिष्टता बढाएको छ। विहारको पटनामा गरिने छठले पनि निकै ख्याति कमाएको छ। त्यसको कारण पनि निष्ठा नै हो। त्यहाँ त साँंझपख लगिएका अर्घ सामग्री (ठेकुवा, भुसबा आदि) घाटमै फेरी नयाँ तयार गरी बिहानको अर्घ दिने चलन छ। चोखोपनाको यस्तो सतर्क दृष्टि विरलै पाइन्छ। अब त काठमाडौंमा पनि छठ धुमधामका साथ मनाइन्छ। काठमाडौंमा बढ्दो मैथिलहरूको बसोवासले मात्र होइन, यहाँका स्थानीयले पनि यस पर्वप्रति आस्था र निष्ठा देखाएकाले छठ पर्व मान्ने क्रम वृद्धि भएको पक्का हो, जुन सकारात्मक संकेत हो। तर हामीले विचार गर्नुपर्ने पक्ष भनेको छठ पर्वको चोखोपनाको वैशिष्टताप्रति नवआगन्तुक व्रतालुहरूलाई राम्ररी जानकारी दिनुपर्छ। मिथिलाञ्चलका गाउँगाउँमा गरिने छठ पर्वको पृष्ठभूमिमा भाकलले नै प्रमुखता पाइरहेको हुन्छ। यो अद्भुत विश्वासको परिणाम हो। भाकल पूरा हुनु नै पर्वप्रतिको अटुट आस्था हो। त्यसले पनि कठोर साधना गरेर चार दिनसम्मको समयावधि बिताएर व्रत पूरा गर्नु आफैंमा अद्भुत परम्परा हो, जसको निरन्तरता पृथ्वीमा सूर्यको उदयपछि नै भएको विश्वास गरिन्छ। आस्था, निष्ठाको यो पर्व कहिलेदेखि सुरु भयो भन्नेबारेमा प्रमाणिक अभिलेख छैन। तर धर्मग्रन्थहरूमा प्राप्त यसको प्रारम्भबारे भिन्नभिन्न कथनअनुसार पौराणिक कालदेखि नै यो मनाइँदै आएको बुझिन्छ। कतैकतै सर्वप्रथम यो पर्व अत्रीमुनिकी पत्नी अनुसुयाले गरेकी थिइन् भन्ने तथ्यहरू पाइन्छ। छठ पर्वको विधि छठ पर्व मनाउने दुइटा विधि प्रचलित छन्। एक शास्त्रीय र अर्को लोकविधि। सूर्य उपासनाको प्राचीन विधिले यसको शास्त्रीय स्वरूपलाई स्थापित गर्छ भने लोकव्यवहारद्वारा मनाइने विधिले छठपर्वको समावेशी र लोकविधिलाई स्थापित गर्छ। शास्त्रीय विधि पछिपछि सर्वमान्य र सर्वसुलभ नभएकाले पुर्खाहरूले छठीमैयाको आराधनालाई सहज र सर्वसुलभ बनाउन कृषिजन्य सामग्रीहरूको उपयोग गर्दै यस विधिको प्रारम्भ गरेको हुन सक्छ। कृषिमा आधारित हाम्रो सामाजिक व्यवस्थाले यस विधिलाई टेवा दिन सघाएको हुनसक्ने विश्वास गर्न सकिन्छ। आज यही विधि लोकप्रिय रहेको छ। यसमा न कोही राजा न कोही रंक। छठी पूजामा सम्पूर्ण सामग्री एकैनाशका हुन्छन्। कसैले चाहेर पनि ठेकुवा सुनको मनाउन पाउँदैन। भुसबा (बेसार) चानीको भुसीबाट मनाउन सकिँदैन। छठीमैयाको अघ्र्यका यिनै प्रमुख पकवान हुन्। शास्त्रीय विधिको स्वरूप र विधान शास्त्रीय विधिमा पुरोेहितद्वारा मन्त्रोच्चारणका साथ पूजा सम्पन्न गर्ने विधान छ। यसमा अघ्र्यको बेलामा वाचन गर्ने मन्त्रका साथ कथावाचनको अनिवार्यतासाथ विधिव्यवहारको पनि चर्चा गरिएको हुन्छ। कथा मैथिली अथवा संस्कृतमा हुनुपर्छ वा हुनु हुँदैनमा विवाद छ। शास्त्रीय मतधारीहरू संस्कृतमै हुनुपर्छ भन्छन्। किनभने ऋषिमुनिबाट निस्केको वाणी आफ्नो ध्वनिद्वारा आध्यात्मिक प्रभाव उत्पन्न गर्छ। त्यसको अन्य भाषामा अनुवाद गरियो भने त्यतिखेरै त्यसको ध्वन्यात्मक प्रभाव समाप्त हुन पुग्छ। छठ पर्वप्रतिको आस्था र निष्ठाका कारण मिथिलाञ्चल, काठमाडौं, मुलुकका विभिन्न ठाउँ र विदेशमा पनि छठ पर्व मान्ने क्रम वृद्धि भएकाले यसको वैशिष्टतालाई कायम राख्ने विषयमा सम्बन्धित पक्षबाट पहल थाल्न जरुरी छ। छठसम्बन्धी एउटा कथाअनुसार एकजना सामन्तलाई उसले गरेको पूर्वजन्मको पापकै कारण कुष्ठरोग भएको थियो। उनी भौतारिँदै एकजना सन्त बाह्मणकहाँ पुगेछन्। आफ्ना व्यथा सुनाएछन्। निराकरणको उपाय सुझाउँदै ब्राह्मणले भनेछन् कार्तिक महिनाको शुक्लपक्षमा निरामिष भोजन गरी पञ्चमी तिथिमा एकभुक्त गर्नू। जुन वस्तु खराब रूपमा उत्पन्न भएको होला अथवा जसको नाउँ सुन्दा खराब लागोस् त्यस्ता चीज नखानू। भुईंमा सुत्नू, रिस नगर्नू, पवित्रतासाथ बस्नू र मनमा श्रद्धा बनाइराख्नू। षष्ठी तिथिमा निराहार बसी फलफूल आदि लिएर नदी अथवा कुनै जलाशयको छेउमा जानू। चन्दन, दीप, धूप, घिउमा पकाइएका विभिन्न नैवेद्य आदि व्यवस्था गर्नू। गीत, बाजा र ठूलो उत्सवका साथ भगवान् सूर्यको पूजा गरी रातो चन्दन, लाल फूल, फल र सिन्दूर, रेशमको धागो लिएर भगवान् सूर्यलाई यसरी अघ्र्य दिनू हे सूर्य, हे सहस्र किरणधारी, हे वैश्वानर, हे अग्निको स्वरूप, तपाईंलाई प्रणाम। तपाईं यो अघ्र्य ग्रहण गर्नोस्, हे देवाधिदेव, हे भगवान्, हे अग्निरूप, हे भानु, हामीले दिएको अघ्र्य ग्रहण गर्नोस्। तपाईंलाई प्रणाम। हे प्रकाशमान सूर्य, हे तेजका समूह, हे संसारका स्वामी, ममाथि अनुकम्पा गर्नोस्। भक्तिपूर्वक दिइएको अघ्र्य ग्रहण गर्नोस्। हे सहस्र किरणधारी सूर्य, हे तेजका समूह, हे संसारका स्वामी, तपाईं आउनोस्। हामीमाथि अनुकम्पा गर्नोस्। हे दिवाकर, हामीले प्रेमपूर्वक दिएको अघ्र्य ग्रहण गर्नोस्। यही व्रतबाट सन्तुष्ट भएर भगवान् भास्करले सबै व्रतालुको दुःख हरण गरिदिनुहुन्छ। पर्वको लोकस्वरूप र विधान छठलाई कठिन पर्व मानिन्छ। चार दिनको यस पर्वमा व्रतालुले दुई दिन भोकै बस्नुपर्छ। जीउ शुद्ध गर्न नुहाउने दिनलाई नहायखाए भनिन्छ भने दोस्रो दिन दिनभरि उपवास रही रातमा खीर बनाई देउतालाई चढाएर खाने विधिलाई खरना भनिन्छ। त्यस्तै मूल दिनमा ठेकुवा, भुसबा आदि कृषिजन्य अन्नको पिठोबाट बनाइएका पकवानहरूसँगै केराको घरी, माटोको हाती, सुप, कनसुपती, नरिवल, मूला, ज्यामिर, सुठनीसहितका सामग्रीको स्वच्छता र पवित्रतापूर्वक व्यवस्था गरिन्छ र साँझतिर अस्ताउने सूर्यको नमन गर्दै अघ्र्य दिइन्छ। छठ पर्व हो, जसमा अस्ताञ्चलगामी सूर्यलाई पनि पूजा गर्ने परम्परा छ। बिहानपख उदाउँदै सूर्यलाई अघ्र्य दिई पर्वको समाप्ति गरिन्छ। करोडौं हात अघ्र्यका लागि एकैचोटि सूर्यतिर फर्काएर नमन गर्दाको अद्भुत दृश्य विश्वमै विरलै होला। आस्थाको यही लोकपरम्परा आज सर्वजनीन भएको छ, एकान्त आस्थाको प्रतीक भएको छ। बिहानीको अघ्र्य दिइसकेपछि व्रतालुहरू प्रसाद ग्रहण गरी आफ्नो उपवास तोड्छन् जसलाई पारन भनिन्छ। घाट क्षेत्रमा केटाकेटी पटाका पड्काइरहेका हुन्छन्। त्यसले वातावरणलाई उल्लासपूर्ण बनाइरहेको हुन्छ। व्रतालु महिलाले नाकदेखि कपालसम्म सिन्दूर लगाइएका हुन्छन्। अस्ताउँदो सूर्यलाई अघ्र्य दिँदै मनमनै प्रार्थना गरिरहेका हुन्छन् हे सूर्य, सन्तानलाई सुखशान्ति देऊ, पतिलाई दीर्घायु बनाइदेऊ ! चर्मरोगबाट मुक्ति देऊ। प्राचीन ग्रन्थ ऋग्वेदमा भनिएको छ हे, आकाशकी छोरी उषा (सूर्यको पनि किरण) मलाई अन्न, धन, छोराछोरी देऊ ! वरदान देऊ कि म सधैं बिहान ओछ्यानबाट उठेर बलिष्ठ छोराहरूको मुख देख्न सकौं। (४११) सूर्यलाई आदि देउता पनि भनिन्छ। मानव मात्रको उदय भएपछि उसलाई सर्वप्रथम उज्यालो दिने, शरीरमा गर्मी उत्पन्न गर्ने, रोगव्याधिबाट जोगाउने सूर्य नै थिए। स्वभावतः उनी सूर्यप्रति आकर्षित भएर सूर्य आराधनाको क्रम सुरु भयो। छठ पूजामा छठिमाई को पूजा गर्ने चलन पनि वैदिक अनुष्ठानमा तान्त्रिक (र स्मात्र्त) अनुष्ठानको सम्मि श्रण रूप नै हो। यो पर्वको सम्पादन षष्ठी तिथिमा हुने भएकाले पनि यसको तद्भव रूप छठले परमेश्वरी को रूपमा लोकमानसमा ठाउँ पाएको हुन सक्छ।"
महरा पुर्पक्षमा फरक व्यवहार,"अपराधमा भीआईपीलाई एउटा व्यवहार र सामान्य नागरिकलाई अर्को व्यवहार हुन सक्तैन, तर भयो शून्य स्वेच्छाचारी अधिकार, कानुनको अगाडि सबै समान, सबैलाई एउटै कानुन र व्यक्तिगत स्वतन्त्रता नै कानुनी शासन हो। बेलायतका विद्वान् रबिन्सनले जस्टिस एन्ड एड्मिनिस्ट्रेटिभ ल मा रुल अफ ल भनेको एउटा राष्ट्रभित्र कानुन सबैलाई समान रूपले लागू हुने सक्षम प्रहरी संगठन भएको व्यवस्था भनेका छन्। गार्नरले कानुनी शासनमा कानुनको अगाडि सबै समान हुने हक ग्यारेन्टी गरिन्छ भनेका छन्। कानुनी शासनमा कानुन समान र उस्तै अवस्थाका कसैलाई सुविधा दिने र अर्कोलाई वञ्चित गर्ने गरिँदैन। कानुनी शासनमा भेदभाव हुँदैन। स्वेच्छाचारी अधिकार कसैमा हुँदैन। कानुनी शासन र समानता एकअर्काका पूरक मानिन्छ। बेलायतका न्यायमूर्ति लर्ड कोकले बेलायतमा एबसोल्युट मोनार्कीकै समयमा राजाभन्दा माथि कमन ल हुन्छ त्यसैले राजाले पनि कानुन मान्नुपर्छ भनेका थिए (हुड फिलिप्स कन्स्टिच्युसनल एन्ड एडमिनिस्ट्रेटिभ ल पेज ३३)। हामीकहाँ प्रस्तावना र राज्यको नीतिमा कानुनी शासन लेखिनुका साथै धारा १८ मा कानुनको समान संरक्षणबाट कसैलाई वञ्चित नगर्ने मौलिक हक व्यवस्था भएको छ। नेपाल पक्ष भएको राजनीतिक तथा नागरिक अधिकारसम्बन्धी महासन्धिको धारा १४ मा पनि प्रत्येक राष्ट्रले सबैलाई समान व्यवहार गर्नुपर्ने समानताको अधिकार व्यवस्था गरिएको छ। संविधानको धारा २७९ र नेपाल सन्धि ऐन २०४७ को दफा ९ अनुसार उक्त महासन्धि हाम्रा लागि नेपाल कानुनसरह लागू हुन्छ। कानुनी शासन र समान व्यवहार सामान्य कुरा हुन्। कानुनको विद्यार्थीले कानुनको पढाइ र वकिलले वकालत नै यिनै सिद्धान्तबाट सुरु गर्छन्। सस्पेक्ट (पूर्वसभामुख) विरुद्धको आरोपमा प्रहरी तत्कालै पीडितका कोठामा पुगेर पनि सबुत संकलन नगरी फर्किन्छ। क्राइमसिन कोठा बन्द गरिएन। आइतबारको घटनामा मंगलबार मात्र प्रहरी मुचुल्का उठाउन पुग्यो। पीडित र सस्पेक्टको न शारीरिक जाच गर्न पठाइयो न त सोधपुछ नै गरियो (? )। अनुसन्धानमा कत्रो लापरबाही ? सस्पेक्टलाई कत्रो भीआईपी व्यवहार ? यसको विपरीत प्रहरी महानिरीक्षकदेखि प्रधानमन्त्रीसम्म छलफल भएछ। बलात्कारको घटना समाजमा हुने घटना हो। तर यसले ल एन्ड अर्डरको समस्या ल्याउँदैन। शान्तिसुरक्षा खल्बलिदैन थप प्रहरी परिचालन गर्नुपर्दैन। गृहमन्त्रीले सुरुमै थाहा पाएपछि प्रहरीलाई अनुसन्धान फितलो भएर दोस्रो निर्मला पन्तको मुद्दा बन्न नदिन प्रहरीलाई अनुसन्धानमा ध्यान दिन आदेश दिने कि ? पूर्वसभामुखलाई बचाउनपट्टि लाग्ने ? प्रधानमन्त्रीसमेत संलग्न देखिएकाले क्याबिनेट लेबलबाटै पूर्वसभामुखलाई फेबर हुने काम भएकाले कानुनी शासनको सैद्धान्तिक कुरा उल्लेख गर्नुपरेको हो। प्रहरीले कर्तव्यपालनमा गम्भीर लापरबाही गर्यो। सामान्य नागरिक भए तुरुन्त हिरासतमा लिइन्थ्यो। यस घटनाका सस्पेक्टलाई पनि अदालतसँग अनुमति मागेर कानुनअनुसार हिरासतमा लिनुपथ्र्यो। स्वतन्त्रता अपहरण भएको मानिँदैनथ्यो। कानुनी शासन भन्ने हो भने मुलुकी अपराध संहिता २०७४ र मुलुकी फौजदारी कार्यविधि संहिता २०७४ ले महरा र अन्य सामान्य नागरिकलाई समान रूपले लागू हुन्छ। फौजदारी अपराधमा सभामुख नेपाल कानुनबाट उन्मुक्त पद होइन। ओहोदा हेरेर होला, प्रहरीबाट विशेष फरक र भीआईपी व्यवहार गरियो। बलात्कार फौजदारी अपराध हो। फौजदारी अपराधमा सांसद र सभामुख दुवै सामान्य नागरिक मानिन्छ। कुनै उन्मुक्ति हुँदैन। कोमिटी अफ नेसन्सअनुसार कुनै एक सार्वभौम राष्ट्रका राष्ट्राध्यक्ष र राजदूतलाई अर्को सार्वभौम राष्ट्रको कानुनबाट उन्मुक्ति दिइन्छ। यस्तोमा कानुनी शासन उल्लंघन वा असमान व्यवहार मानिँदैन। मिघेलविरुद्ध सुल्तान अफ जाहोरो (१८९४) क्युबीडी १४९ र डिहावेविरुद्ध पोर्चुगलको रानी भएको (१८५१) १७, क्युबीडी। सांसदलाई देवानी दायित्वमा मात्र संसद्को अधिवेशन चलेको अवधि र केही दिन अघिपछि सीमित अवधिमा गिरफ्तार गर्नबाट उन्मुक्ति दिइन्छ। आफ्नो चुनाव क्षेत्रको जनताको संसद्मा उचित र प्रभावकारी प्रतिनिधित्व होस् भनेर देवानी दायित्वमा उन्मुक्ति दिने विश्वव्यापी मान्यता हो। सन् २००० को दशकमा इजरायलमा मोसे काट्सेभ राष्ट्रपति थिए। उनलाई बलात्कारको आरोप लाग्यो। कुनै उन्मुक्ति भएन। अनुसन्धान भयो। मुद्दा चल्यो। सात वर्ष कैद भयो। भारतमा हाल पूर्वअर्थमन्त्री चिदमबरम् जो आफैं एक प्रतिष्ठित वकिलसहित वरिष्ठ नेतासमेत हुन्। मनी लाउन्डरिङ आरोपमा थुनामा बसेर अनुसन्धान जारी छ। सीआईबीले १६ वटा तिखो र सटिक प्रश्न गरेर सोधपुछ गर्यो। प्रश्न नै सार्वजनिक भयो। यस्तो प्रश्न थियो कि जवाफले अनुसन्धानलाई झनै सजिलो पार्ने खालको थियो। हामीकहाँ पूर्वसभामुख कृष्णबहादुर महरा प्रकरणमा सोधपुछ (इन्टेरोगेसन त कुरै भएन।) १०१२ दिन बित्दा पनि बयानसम्म नलिएको सार्वजनिक भयो। अपराधमा पूर्वसभामुख संलग्न भएको उजुर परेपछि तुरुन्त क्राइमसिन सुरक्षित गर्ने, सबुत संकलन गर्ने र सोधपुछ गर्ने कानुनले रोक्दैनथ्यो। अदालतको अनुमति पनि चाहिँदैनथ्यो। कानुनी शासन भनेको नै यही हो। महराविरुद्ध पीडितले उजुरी मौखिक मात्र गरे पनि अनुसन्धानको ढोका खुल्छ। अनुसन्धान सुरु गरिहाल्नुपर्छ। उजुरी पर्नेबित्तिकै महराको हैसियत सस्पेक्टमा परिणत हुन्छ। कानुनले पद र हैसियत चिन्दैन केवल व्यक्ति मात्र चिन्छ। सबुत प्रमाणले प्रहरी आउँछ भनेर पर्खंदैन। यसलाई चलाउनासाथ प्रमाण मेटिन्छ। पीडितले घम्साघम्सी भएको भनेर देखाएको खाट सार्वजनिक भयो। अनुसन्धानको वस्तु बेडसिट अर्काले प्रयोग गर्यो भने प्रमाण मेटिन्छ। फौजदारी न्यायमा बोल्ने साक्षी भन्दा नबोल्ने साक्षीमा बढी विश्वास गर्न र भर पर्नुपर्छ भनिन्छ। बोल्ने साक्षी भनेको पीडित, जाहेरवाला वा घटना देख्ने जोसुकै व्यक्ति हुन सक्छ। यस्ता साक्षी स्वार्थी हुन्छन्, कुरा फेर्छन्। झूटा बोल्छन् नबोल्ने साक्षी निर्जीव हुन्छ। निर्जीव साक्षी भनेको महरा प्रकरणमा प्रयोग भएको ओछ्यानको बेडसिट, तकिया, ग्लास, रक्सीको बोटल, चस्मा, पीडितको शरीरका घाउ र दुवैले त्यतिबेला लगाएका लुगा हुन्। यिनको फोरेन्सिक ल्याब परीक्षणबाट प्राप्त हुने रिपोर्ट झूट नबोल्ने अकाट्य प्रमाण हुन्। यी नबोल्ने साक्षी तुरुन्त उठाई परीक्षण गरेको भए ग्लास र रक्सीको बोतलमा लागेको हातको छाप शरीरको घाउ र बेडसिटमा हुने फाइबर ट्रान्सफरहरू र दुवैको अन्डरवेयरमा पाइने सेमिनल स्टेन स्पेरमेटोजुवा र प्युबिक हेयरहरू झूटा नबोल्ने इमानदार साक्षी प्रमाणले घटना प्रमाणित गर्ने थियो अपराध अनुसन्धानमा चरम लापरबाही बलात्कार महिलाविरुद्ध हुने गम्भीर अपराध हो। महिलाविरुद्ध मात्र सीमित रहेन वर्तमान समाजमा सामूहिक बलात्कार, नाबालक बलात्कारसमेत बढेको छ। त्यसैले समग्रमा बलात्कारको घटनालाई मानवताकै विरुद्धको अपराध मान्नुपर्छ। यो कुरा सर्वोच्च अदालतले फैसलामा नै भनिएको छ। बलात्कारले महिलालाई शिक्षित नै भए पनि व्यक्तिगत र परिवारमा मनोवैज्ञानिक र मानसिक असर पार्न सक्छ। बलात्कारले महिलाको शरीरको अनतिक्रम्य हक हनन गर्छ। जर्मनीलगायत कतिपय पश्चिमी प्रजातान्त्रिक देशमा समेत पुरुषले शारीरिक सम्पर्कको प्रस्ताव राख्दा महिलाले नो मात्र भन्दा पनि सम्पर्क राखेमा बलात्कार मानिन्छ। नो मात्र भने पनि अरू विरोध नगरे पनि सहमति मानिँदैन। असहमतिको अरू कुनै प्रमाण नै पीडितले देखाउनु पर्दैन। नेपाली समाज हिन्दु बाहुल्य भएको समाज हो। शिक्षाको कमी छ। रुढिबुढी प्रथा व्याप्त छ। संविधान र कानुनले जतिसुकै सशक्तीकरण गरे पनि वैवाहिक सम्बन्ध बाहिरको कन्सेन्सुयल सेक्स लाई समाजले पुरुषलाई हेर्ने दृष्टि र महिलालाई हेर्ने दृष्टिमा फरक छ कुनै सुधार आएको छैन। सेक्स भन्नेबित्तिकै टेबुको रूपमा लिइन्छ। घनिष्ट दोस्ती भएको एक जवान केटा र एक केटी बाध्यतावश एक रात घरमा एउटै कोठा सेयर गर्नुपर्यो। उनीहरू दाजुबहिनी जसरी सुते। कुनै अवाञ्छित काम भएन। शारीरिक सम्बन्धको उद्देश्य र विचार नै थिएन। एउटै कोठा सेयर गरेको घरपरिवारलाई थाहा भएन भोलिपल्ट बिहान घरपरिवारले देखे भने घरको परिवार शिक्षित नै भए पनि केटाको जवान भाइ रहेछ भने आफू पनि लोभिँदै दाजुले राम्रोसँग मोज गरेछ भन्ने सोच राख्छ। आमा र भाउजूले निर्दोष केटीलाई दोष दिँदै कस्तो चरित्रहीन केटी भन्लान् र बाबुले छोरालाई छोराले अति नै गर्यो भन्लान्। छिमेकीले पनि त्यस्तै भन्लान्। नेपाली समाजले केटा र केटी एउटै कोठामा सुत्नु नै शारीरिक सम्बन्धको जन्डिस आई ले हेर्ने समाज छ। एउटै कोठामा परिस्थितिवश कोठा मात्र सेयर गर्दा त समाजले निर्दोष महिलाप्रति नकारात्मक सोच राख्छ भने बलात्कारपीडित महिला कसरी बलात्कार भएको घटनामा जाहेरी दिन आँट गर्लिन् ? पश्चिमी समाजमा भए यी सामान्य कुरा हुन्। तर हामीकहाँ वैवाहिक सम्बन्धबाहिरको शारीरिक सम्बन्धलाई खासगरी महिलाको चरित्रमै दोष दिने हेराइ छ। यो गलत परम्परा र सोच हो। वैवाहिक सम्बन्ध नभए पनि अथवा विवाहअगाडि नै पनि मञ्जुरीले जवान महिला र पुरुषबीचको शारीरिक सम्पर्क उनीहरूको व्यक्तिगत सम्मानपूर्वक बाँच्न पाउने स्वतन्त्रता र हक हो। महिलामाथि स्टिगमा लगाउने हक कसैलाई पनि हुँदैन बाबुआमालाई पनि। समाज मात्र होइन, बलात्कार पीडितको बाबुआमा र नजिकको नातेदारसमेतमा बलात्कारको घटना गुपचुप राख्ने परम्परा छ। बलात्कारबाट पीडित महिला र त्यस्ता महिलाका बाबुआमा सबैमा अन्य अपराधबाट पीडित महिलासरह आफू अपराधबाट पीडित भएको सोच विकास हुन आवश्यक छ। समाजको खराब सोच, चलन र परम्पराले महिलामा सोच परिवर्तन हुन दिएको छैन। प्रत्येक महिलामा समाजले के भन्ला भन्ने होइन, आफू अपराधको भिक्टिम भएको वास्तविक कुरा बुझ्नुपर्छ। कुनै महिलाको कसैले ज्यान मार्ने उद्योग गर्यो सफल भएन। महिलाको उपचारले ज्यान बच्यो भने महिला आफैं जाहेरवाली बनेर डटेर लाज नमानी पीडित भएर मुद्दा लड्न आँट गर्छिन्। बलात्कारको घटनामा पनि आफू पीडित, भएको सोच र आँट आवश्यक छ। भारतको सर्वोच्च अदालतले बलात्कारपीडित महिलाले झूट बोल्दैन भन्दै झूट बोल्नैपर्ने भए अरू कुरामा झूट बोल्ला तर बलात्कारजस्तो आफंैलाई असर पर्ने गरी झूटा आरोप लगाउँदैन भन्ने व्याख्या गरेको छ। (एससीसी १९९०, पेज ५५१) बलात्कारको अपराधमा पीडित नै बकपत्रमा होस्टाइल हुने प्रचलन बढेको छ। आर्थिक दबाब, शारीरिक धम्कीका कारण पनि होस्टाइल हुने चलन बढ्दो छ। नेपाली समाजको बलात्कारको घटनाको संवेदनशीलतालाई हेरेर प्रहरी त हदैसम्म पीडितमैत्री बनी जाहेरी दरखास्त दिन पीडित प्रहरी कार्यालयमा जानुपर्ने वर्तमान चलनलाई हटाई प्रहरी आफैं पीडितको घरमै गई आफंैले जाहेरी लेखी पीडितको सही मात्रै गराएर तुरुन्तै अनुसन्धान सुरु गर्ने व्यवस्था गरिनुपर्नेमा रोशनी शाहीको पर्न आएको जाहेरीमा पनि यत्रो लापरबाहीले फौजदारी न्याय प्रणालीमा प्रहरीप्रति आस्था बढ्दैन, बरु घट्छ। महरा प्रकरणमा देखिएको गतिविधिलाई लिएर गृहमन्त्रीले फौजदारी नयाँ प्रणालीमा जनआस्था वृद्धि गराउनेतर्फ चुनौती र अवसरका रूपमा लिनुपर्यो। सस्पेक्टलाई उम्काउनेतर्फ सोच्नु भएन। यस घटना पनि बच्चाहरूले हात्ती आयो हात्ती आयो फुस्सा भनेजस्तो अर्को निर्मला पन्त नबनोस्। अपराधबाट पीडित महिलाले आफू अशिक्षित अथवा आर्थिक कमजोरी र पीडक पुरुष शक्तिवान् र सम्पन्न भएका कारण न्याय नपाउने अवस्थामा पुग्ने हो भने सम्पूर्ण महिला वर्गमा ठूलो अन्याय हुन्छ। जाहेरवालीले देखाएको भाँचिएको चस्मा, रक्सीको ग्लास, आधा बोतल रक्सी, पीडितको शरीरका घाउ र पीडितको प्राइभेट पार्टस्, त्यतिबेला पीडितले लगाएको अन्डरवेयरलगायतका लुगा र ओछ्यानको बेडसिट तथा सस्पेक्टको सिंगो शरीर र सस्पेक्टले लगाएका लुगा महŒवपूर्ण प्रमाण हुन्। मुलुकी फौजदारी कार्यविधि एन २०७४ को दफा ४(४) र दफा ६(१)(६) र दफा ८(९) अनुसार (कानुनमा यथाशीघ्र भन्ने शब्द छ।) ती प्रमाण यथाशीघ्र कोठामा पुग्नासाथ प्रमाण संकलन गर्ने प्रहरीको अधिकार र कर्तव्य दुवै हो तर गरिएन। बलात्कारजस्तो महिलामाथि हुने गम्भीर र जघन्य अपराधमा ठूलो लापरबाही देखियो। यो कार्य गम्भीर डेरिलिक्सन अफ ड्युटी हो, जसले गर्दा सबुत प्रमाण नष्ट हुने सम्भावना बढी देखियो। बलात्कार मुद्दालाई किन सरकारवादी बनाइयो र नेपाल कानुनले बलात्कार मुद्दामा पीडित आफैंलाई प्राइभेट प्रसिक्युसनको अधिकार किन दिइएन ? सो कुरा प्रहरीले बुझ्नुपर्ने हो। गम्भीर फौजदारी अपराधमा हामीकहाँ मात्र होइन अमेरिकामा एफबीआई र प्रायः संसारमा सबै देशमा राज्यको तर्फबाटै अनुसन्धान गरी मुद्दासमेत चलाइन्छ। अपराधी जतिसुकै गम्भीर भए पनि प्रमाणका आधारमा मात्र सजाय गरिन्छ। पीडित आफैं अपराधको सिकार भएको हुन्छ। पीडितले अपराध गर्नेलाई पक्रन सक्दैन। प्रमाण संकलन गर्न सक्दैन। पुर्पक्ष गर्न सक्दैन। प्रतिरक्षा गर्न सक्दैन भनेर सरकारले पेरेन्स पेट्रियाको अर्थात् (गार्जेन अफ द सिटिजन) को हैसियतले पीडित आफैं वादी बन्ने हक सरकार आफंैले लिई आफैंले अनुसन्धान गर्ने, मुद्दा चलाउने र अन्तिम अवस्थासम्म प्रतिरक्षा गरिरहने जिम्मा लिएको हो। महराले दिए सभामुख पदबाट राजीनामा राजीनामा पत्रमा महराले किन राखे शर्त ? सभामुखको उधारो राजीनामा, नेकपालाई अप्ठ्यारो महराको राजीनामाको जानकारी संसद्लाई महराले दोस्रोपटक किन बुझाए राजीनामा ? नयाँ सभामुखका लागि बाटो खुला नेकपाले सभामुख नछाड्ने निवर्तमान सभामुख महरा पक्राउ, कसूर प्रमाणित भए के हुन्छ सजाय ? महराको दोषले उपसभामुख तुम्बाहाङफेको पद धरापमा महरा प्रकरणमा रोशनीको नयाँ खुलासा : उजुरी मेरो होइन पूर्वसभामुख महराको तिहार पनि हिरासतमै महराविरुद्ध करणी उद्योगमा मुद्दा चलाउन राय सिस्नो पानीले सोध्यो, भिआइपीमा कोको होलान गुप्त महरा ? (भिडियोपूर्णपाठ) महराविरुद्ध आजै अदालतमा मुद्दा, कसुर प्रमाणित भए के हुन्छ ? महरा अदालतमा : अभियोगपत्र दर्ता हुँदै महराविरुद्ध जबर्जस्ती करणी मुद्दा : पाँच वर्षसम्म कैद सजाय माग महरा अदालतमा उपस्थित हुँदा जे देखियो खारेज भएको सरकारी मुद्दासम्बन्धी ऐन २०१७ मा स्पष्ट व्यवस्था भएको थियो। वर्तमान फौजदारी कार्यविधि त्यसैको निरन्तरता हो। २०१७ सालको कानुनको प्रस्तावनामा सर्वसाधारण जनता आफैंले धेरैजस्तो सबुत प्रमाण जुटाउन परिरहेको र पर्याप्त सबुत प्रमाणको अभावमा मुद्दा हारेमा समेत झूटा पोल, उजुर गरेबापत श्री ५ को सरकार वादी भए पनि अन्य मुद्दामा हार्ने वादीजस्तो सजायभागी भइरहेको र कार्यपालिकातर्फका अधिकारीबाट यथोचित प्रारम्भिक तहकिकात वा जाँचबुझ र अदालतमा मुद्दा चल्दा यथोचित प्रतिनिधित्व भइदिएमा झूटा मुद्दा गर्नेको संख्या कम हुँदै जाने र क्षतिवाल व्यक्तिलाई मुद्दाको पैरवीमा सहुलियत र अदालतमा न्याय सम्पादनमा सहज तरिकाले गर्न सहायतासमेत हुनुपर्ने भएकाले भन्ने लेखिएको छ। गम्भीर फौजदारी मुद्दामा पीडितका तर्फबाट सरकार आफैंले अनुसन्धानदेखि अन्तिम अवस्थासम्म मुद्दा लड्ने व्यवस्था तिनै कारणले भएको हो। यसले गर्दा पीडित आफैंले मुद्दा गर्न सक्दैन, सरकारले तिम्रो तर्फबाट म मुद्दा गरिदिन्छु भनेर कानुनी जिम्मा लिने, सरकारको प्रतिनिधि भएर प्रहरीले लापरबाही गर्छ भने पीडितले कसरी न्याय पाउँछ ? गृहमन्त्री र प्रहरी महानिरीक्षकले सोच्नु पर्दैन ? महरा प्रकरणमा पीडितलाई विश्वासघात नहोस्। प्रहरीको यस्तो लापरबाही क्षम्य हुन सक्दैन। प्रहरीको लापरबाहीका कारण पीडितले न्याय नपाउने हो भने पीडितलाई राहत र सन्तुष्टि हुन सक्दैन। पीडितको समानताको हक न्यायमा पहुँचको हक र धारा २१ को हक हनन हुन्छ। आफ्नो अनतिक्रम्य शरीरमा बलात्कार गर्नेलाई कानुनबमोजिम कैदको सजाय दिलाई पाउने पीडितको हकको क्षतिपूर्ति आर्थिक रकमबाट हुन सक्दैन। आर्थिक कम्पेन्सेसन पीडितको क्ष्तिपूर्ति होइन। हलिउडका मिटुमुभमेट, कार्यस्थलमा हुने सेक्सुयल ह्यारेसमेन्ट आदि सबै बलात्कार वर्गमा पर्ने अपराध हो। त्यहाँ पीडितले मिलापत्र गरिँदैन। भित्रभित्रै नेपालमा आर्थिकलगायत कुनै न कुनै प्रलोभनमा पारेर पीडितलाई दबाब दिई गुपचुपमै मिलाउने पनि गरिन्छ। शिक्षाको कमी गरिबी पनि यसको कारण हो। पीडितलाई फकाई जागिरवाली भए बढुवालगायत भविष्य उज्ज्वल बनाइदिने लोभ देखाई प्रभावमा पारी वा परिवारको कुनै सदस्यको भविष्य बनाइदिने आश्वासनबाट पनि पीडितलाई नै होस्टाइल बनाइदिने घटना धेरै छन्। नेपालको संविधानले महिलाको विकास उत्थानका लागि सशक्तीकरण गर्ने व्यवस्था गरेको छ। अपराधबाट पीडित महिलाले आफू अशिक्षित अथवा आर्थिक कमजोरी र पीडक पुरुष शक्तिवान् र सम्पन्न भएका कारण न्याय नपाउने अवस्थामा पुग्ने हो भने सम्पूर्ण महिला वर्गमा ठूलो अन्याय हुन्छ। प्रस्तुत घटनालाई समेत ध्यानमा राखेर बहुमत भएको नेपाल सरकारले प्रहरीकै कर्मचारी सुन्तली धामी र महिलाका लागि लड्ने अधिवक्ता ज्योति लम्साल रिट निवेदक भएको मुद्दा र बलात्कारलगायतका घटनामा महिलाको मात्र मुद्दा हेर्ने छुट्टै (इजलास होइन) फास्टट्र्याक कोर्ट गठन गर्ने सर्वोच्च अदालतको १० वर्ष पुरानो आदेश पालना मात्र गर्ने हो भने महिलाको वर्तमान समस्या सुधारको जग बस्छ। केसी पूर्वन्यायाधीश हुन्।"
"नेपाललाई इमर्जिङ एसिया कप खेल्ने मौका, पहिलो खेल भारतसँग","काठमाडौं : यही नोभेम्बर १४ बाट बंगलादेशमा हुने इमर्जिङ टिम एसिया कपमा नेपालले सहभागिता जनाउने भएको छ । यूएइले प्रतियोगिता नखेल्ने भएपछि नेपालले खेल्ने मौका पाएको हो । ८ टोली सहभागी हुने प्रतियोगिताको समूह ए मा श्रीलंका, पाकिस्तान, अफगानिस्तान र ओमान छन् । नेपाल रहेको समूह बी मा नेपाल, भारत, बंगलादेश र हङकङ छन्। एसियन क्रिकेट परिषद्(एसीसी)ले सार्वजनिक गरेको तालिका अनुसार नेपालले पहिलो खेल १४ नोभेम्बरमा भारतसँग खेल्नेछ । दोस्रो खेल १६ नोभेम्बरमा हङकङविरुद्ध र १८ नोभेम्बरमा बंगलादेशको सामना गर्नेछ । के हो इमर्जिङ एसिया कप ? यो एसियन क्रिकेट परिषद्(एसीसी)ले आयोजना गर्ने एक प्रतियोगिता हो । एसियाका टेस्ट मान्यता प्राप्त ५ राष्ट्रका यू२३ टोली र पछिल्लो एसिया कप छनोट प्रतियोगितामा गरेको प्रदर्शनका आधारमा शीर्ष तीन राष्ट्रका राष्ट्रिय टोली प्रतियोगितामा सहभागी हुनेछन् । यो इमर्जिङ टिम एसिया कपको यो चौथो संस्करण हो । यसअघि नेपाल २०१३ को पहिलो र २०१७ मा भएको दोस्रो संस्करणमा पनि भाग लिएको थियो । २०१७ मा बंगलादेशमा भएको प्रतियोगिता अन्तर्गत समूह चरणका खेलमा पाकिस्तान र बंगलादेशसँग पराजित भएको नेपालले हङकङलाई हराएको थियो । त्यतिबेला पनि नेपाली टोलीको नेतृत्व तत्कालीन उपकप्तान रहेका ज्ञानेन्द्र मल्लले गरेका थिए । २०१८ को डिसेम्बरमा भएको तेस्रो संस्करणमा नेपालले भाग लिन पाएको थिएन । २०१८ मा मलेसियामा भएको ६ राष्ट्र सम्मिलित एसिया कप छनोट प्रतियोगितामा नेपाल चौथो भएको थियो । समूह चरणको खेलमा हङकङ पहिलो,यूएई दोस्रो र ओमान तेस्रो भएको थियो । दोस्रो भएको यूएईले नखेल्दा नेपालले यस पटक मौका पाएको हो ।"
रोनाल्डोको निर्णायक गोल,"मिलान : चर्चित स्ट्राइकर क्रिस्टियानो रोनाल्डोको निर्णायक गोल सहयोगमा युभेन्ट्स इटालियन सिरी ए फुटबलको शीर्ष स्थानमा उक्लिएको छ। घरेलु मैदानमा बुधबार राति भएको खेलमा युभेन्ट्सले जेनोआलाई २१ गोलले हरायो। युभेन्ट्सको जितमा लियोनार्डो बोनुची र क्रिस्टियानो रोनाल्डोले गोल गरे। जेनोआका क्रिस्टियन कोउमेले एक गोल फर्काएका थिए। तीनवटा रातो कार्ड भएको खेलमा सुरुआती अग्रता युभेन्ट्सले लिएको थियो। बोनुचीले ३६औं मिनेटमा गोल गर्दै घरेलु टोलीलाई अग्रता दिलाए। तर युभेन्ट्सको खुसी चार मिनेटमै भंग भएको थियो। ४०औं मिनेटमा जेनोआका क्रिस्टियनले गोल गर्दै खेललाई बराबरीमा ल्याएका थिए। प्रतिस्पर्धात्मक खेलको दोस्रो हाफमा जिनोआ नौ खेलाडीमा समेटियो। ५१औं मिनेटमा फ्रान्सेस्को कासाटा दोहोरो पहेँलो (रातो) कार्ड पाउँदै बाहिरिएका थिए। ५८औं मिनेटमा गोलरक्षक फेडेरिको मारचेटी रातो कार्ड पाउँदै बाहिरिएपछि जेनोआ थप संकटमा परेको थियो। फेडेरिकोले रेफ्रीमाथि अभद्र व्यवहार गरेका कारण सोझै रातो कार्ड पाएका थिए। मध्य भागमा अधिकांश बल खेलाएको युभेन्ट्सले निर्णायक गोल गर्न खेलको अन्तिमसम्म पर्खनु परेको थियो। ८७औं मिनेटमा युभेन्ट्स पनि १० खेलाडीमा समेटियो। विपक्षीलाई फल खेलेका एड्रिन रबिओटलाई रेफ्रीले दोहोरो पहेँलो (रातो) कार्ड देखाएका थिए। युभेन्ट्सले दोस्रो हाफको इन्जुरी समयमा पेनाल्टीमार्फत निर्णायक गोल गरेको थियो। डिबक्सभित्र जेनोआका खेलाडीले विपक्षीलाई तानेर लडाएपछि भीएआरको सहायतामा युभेन्ट्सलाई पेनाल्टीको मौका दिइएको थियो। सोही पेनाल्टीमा रोनाल्डोले निर्णायक गोल गरे। यस जितसँगै शीर्ष स्थानमा फर्किएको युभेन्ट्सले १० खेलबाट २६ अंक बनाएको छ। जेनोआ आठ अंकसहित तालिकाको १७औं स्थानमा छ। दोस्रो स्थानमा रहेको इन्टर मिलानको २५ अंक छ। यसैगरी एएस रोमाले उडिनेसलाई ४० गोलले हरायो। अन्य खेलमा लाजियोले टोरिनोलाई ४०, काग्लियरीले बोलोग्नालाई ३२ र फियोरेन्टिनाले सासौलोलाई २१ गोलले पराजित गरेको छ। नापोली र एट्लान्टाले २२ तथा साम्पडोरिया र लिसेले ११ गोलको बराबरी खेल्दै अंक बाँडेका छन्।"
एमसीसीविरुद्ध खेल्न नेपाली क्रिकेट टोलीको घोषणा,"काठमाडौं : नेपाल भ्रमणमा रहने मेरिलेबोन क्रिकेट क्लब (एमसीसी) विरुद्धको छुट्टाछुट्टै क्रिकेट खेलका लागि नेपाली टोलीको घोषणा गरिएको छ। नेपाल क्रिकेट संघ (क्यान) ले बिहीबार ज्ञानेन्द्र मल्लको कप्तानीमा क्रिकेट टोलीको घोषणा गरेको हो। क्यानले एक दिवसीय, टीट्वेन्टी र तीन दिवसीय क्रिकेट खेलका लागि तीनवटै टोलीको घोषणा गरेको हो। २३ जना खेलाडीले छुट्टाछुट्टै फरम्याटमा खेल्नेछन्। कप्तान ज्ञानेन्द्र मल्ल, आरिफ शेख, विनोद भण्डारी, करण केसी, ललित राजवंशी, सन्दीप लामिछाने, सोमपाल कामी र दीपेन्द्रसिंह ऐरीले तीनवटै फरम्याटको खेल खेल्नेछन्। टीट्वेन्टी खेल्ने खेलाडीमा कप्तान ज्ञानेन्द्रसहित आरिफ शेख, अमित श्रेष्ठ, अविनाश बोहोरा, विनोद भण्डारी, दीपेन्द्रसिंह ऐरी, ज्ञानेन्द्र मल्ल, करण केसी, कुशल भुर्तेल, ललित राजवंशी, पवन सर्राफ, सन्दीप जोरा, सन्दीप लामिछाने, सोमपाल कामी र सुशन भारी छन्। यसैगरी ५० ओभरको खेलका लागि ज्ञानेन्द्रसहित आरिफ शेख, वसन्त रेग्मी, विक्रम सोब, विनोद भण्डारी, दीपेन्द्रसिंह ऐरी, ज्ञानेन्द्र मल्ल, ईशान पाण्डे, करण केसी, ललित राजवंशी, पारस खड्का, रोहित पौडेल, सन्दीप लामिछाने, शरद भेषावकर र सोमपाल कामी छन्। तीन दिवसीय क्रिकेटका लागि ज्ञानेन्द्रसहित आरिफ शेख, वसन्त रेग्मी, विनोद भण्डारी, दीपेन्द्रसिंह ऐरी, ज्ञानेन्द्र मल्ल, जितेन्द्र मुखिया, करण केसी, ललित राजवंशी, पवन सर्राफ, राजु रिजाल, रोहित पौडेल, सन्दीप लामिछाने, शरद भेषावकर र सोमपाल कामी रहेका छन्। एमसीसीले नेपालमा आइतबारदेखि काठमाडौं र पोखराका ६ वटा छुट्टाछुट्टै प्रतियोगिता खेल्नेछ।"
