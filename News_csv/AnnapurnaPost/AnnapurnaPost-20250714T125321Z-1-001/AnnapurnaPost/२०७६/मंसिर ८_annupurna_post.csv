शीर्षक,विवरण
गुटले गाँजेको राजनीति,"मुलुकका अधिकांश ठूला राजनीतिक दल आन्तरिक विवादबाट गुज्रिँदै आएका छन्। सत्ता समीकरणको अभ्यासमा रहेका ती दल यो मामिलाबाट अझ प्रभावित र निर्देशित छन्। यसले देशको समग्र विकासमा असर परेको छ। आन्तरिक कलहको परिणाम पार्टीले रफ्तार लिन नसकेको आम बुझाइ छ। पार्टी गतिशील नहुँदा त्यसले हाँकेको सरकार प्रभावकारी हुन सक्दैन। सरकार चलायमान हुन नसक्नुको परिणाम विकासमा देखिन्छ। नेपाली राजनीतिमा पार्टीहरूबीच बढेको आन्तरिक कलह विकासको बाधक हो। विवादले सत्ता पक्षको मात्रै होइन, प्रतिपक्षीको भूमिका पनि कमजोर बनाउँछ। यस्तो अवस्थामा देशले विकासमा फट्को मार्न सक्दैन। सबै पार्टीहरू आन्तरिक झगडाबाट माथि उठ्न नसक्नुको एउटा कारण गुटबन्दी हो। एकले अर्कालाई सिध्याउने र अस्तित्व स्वीकार नगर्ने चिन्तनबाट नेताकार्यकर्ता जब ग्रसित हुन्छन्, त्यसले पार्टीलाई कमजोर बनाउँछ। पार्टी नेतृत्व विधि र प्रक्रियाप्रति इमानदार हुने हो भने कुनै पनि पार्टीमा गुटउपगुट जन्मिँदैन। आन्तरिक विधि र प्रक्रियालाई चुस्तदुरुस्त बनाउन सकियो भने मात्रै पार्टी बलियो हुने हो। पार्टी बलियो हुनु भनेको सत्तारुढ दलका लागि प्रभावकारी काम गर्ने अवसर हो भने विपक्षीका लागि खरो खबरदारी गर्ने अचुक उपाय हो। ठूला दलका भ्रातृ संगठनको अवस्था हेर्ने हो भने पनि नेताहरू आफ्नो गुटमा कसरी सशक्त हुँदैछन् भनेर थाहा पाउन सकिन्छ। नेविसंघ, तरुण दल, अनेरास्ववियु, युवा संघलगायतका भ्रातृ संगठनको नेतृत्व चयन र व्यवस्थापनमा नेताहरूबीच हानथाप हुँदै आएको छ। आफू र आफ्नो गुटनिकटलाई मात्रै जिम्मेवारी दिने साँघुरो मानसिकता नेताहरूका बीचमा छ। उपनिर्वाचनका लागि उम्मेदवार चयन गर्दा पनि यस्तो परिदृश्य प्रकट भयो। अझ सातै प्रदेशमा प्रदेश प्रमुख नियुक्त गरिँदा गुटका आधारमा भागबण्डा मिलाइएको विषयले नेकपाभित्र ठूलै बहस र चर्काचर्की भयो। सरकारमा र बाहिर रहेका ठूला दलहरूले गुटगत राजनीतिमा लागेर सदाका लागि जनविश्वास गुमाएका छन्, यो मुलुककै लागि दुर्भाग्य हो। हुन त राजनीतिमा जसको गुट बलियो छ, उसैले जिम्मेवारी पाएको देखिन्छ। एउटा अर्थमा गुट राजनीतिक संस्कार बनिसकेको आभाष हुन्छ। तर यसले पार्टीभित्र नैतिक विचलन सिर्जना गर्छ। निरन्तरको राजनीतिक सक्रियता, योगदान र पार्टी नीतिको पालना गर्नेहरू गुटको बल र प्रभावका आधारमा दबाइन्छन्। तिनको आत्मसम्मान र इमानदारीलाई गुटले न्याय गर्दैन। चाकडीचाप्लुसी गर्नेहरू ह्वात्तै माथि पुग्छन्। इमानदारीको कसीमा उभिएका नेताकार्यकर्ताको आशाभरोसा गुटले क्षणभरमा खरानी बनाइदिन्छ। नेपाली राजनीतिमा गुट शक्ति सञ्चय गर्ने माध्यम मात्रै बनिरहेको छैन, एकअर्काको हुर्मत लिने गैरप्रजातान्त्रिक शैली पनि बन्दै गएको छ। गुटका आधारमा गरिने अभ्यास राजनीतिक निष्ठाको अवमूल्यन हो। यसले व्यक्तिलाई बलियो र स्वेच्छाचारी बनाउँछ। पार्टी भने सधैं कमजोर हुन्छ। सत्ता समीकरण मिलाउँदा पनि गुट हेरेर अवसर दिने प्रचलन राजनीतिमा हावी छ। सांसद र मन्त्री बनाउँदा मात्रै होइन, तल्लो एकाइमा टिकट दिने बेलामा पनि गुटउपगुट हेरिन्छ। त्यसैका आधारमा जिताइन्छ र हराइन्छ। गुट हेरेर निर्णय गर्दा राजनीतिक इमानजमान भएका क्षमतावान् नेताकार्यकर्ता किनारा लाग्छन्। लोभीपापी र चाकडीबाजको बोलवाला चलेकै छ। इमानदारीभन्दा पैसा र गुण्डागर्दी हाबी हुन्छ। समान व्यवहार, सन्तुलित जिम्मेवारी व्यवस्थापन र साझा निर्णयको अभावमा गुटले पार्टी भत्काउँछ, फुटाउँछ र बिगार्छ। यो हविगत नेपालका धेरै दलले भोगेका छन्। मधेसवादी दललाई यसको उदाहरणका रूपमा लिन सकिन्छ। कुन बेला उनीहरू जुट्छन् र कुन बेला फुट्छन् भन्ने पत्तो हुँदैन। सत्ताको स्वाद चाख्न धेरै लोभ गर्ने र मधेसी जनताको अधिकार प्राप्तिको आन्दोलनलाई सत्ता र स्वार्थमा भजाउने अप्रिय राजनीतिक अभ्यास मधेसवादी दलभित्र छ। सबैभन्दा धेरै गुटगत अभ्यासको अनुभव तत्कालीन एमालेमा छ। ऊ राजनीतिमा गुटगत अभ्यासको पर्याय हो भन्दा पनि हुन्छ। नेतापिच्छेका झुण्ड र तिनको बार्गेनिङ पावर एमाले राजनीतिमा सधैं हावी थियोे। नेकपा माओवादी केन्द्रसगको एकतापछि बनेको नेकपा पनि गुटको सिकार भइरहेको छ। नेकपाका अध्यक्ष पुष्पकमल दाहालले आफ्नो अभिव्यक्तिमा गुटउपगुट अन्त्य नभए पार्टी सकिने बताउँदै आएका छन्। तत्कालीन एमालेका नेताकार्यकर्तामा हिजोको गुटगत राजनीतिको धङधङी बाँकी छ, जुन अबको पार्टी जीवनका लागि कठिन चुनौतीको विषय हो। हिजोका संस्कार र अभ्यासबाट तत्कालीन एमालेका नेताकार्यकर्ता कसरी रूपान्तरित होलान् वा आफूलाई गुटउपगुटबाट कसरी मुक्त राख्लान्, त्यो अहिल्यै भन्न सकिन्न। अहिलेकै जसरी गुटउपगुट मौलाउँदै जाने हो भने सबै पार्टीहरू कमजोर हुन्छन्, तिनले चाहेका बेला राष्ट्रिय राजनीतिमा सही र निर्णायक भूमिका निर्वाह गर्न सक्दैनन्। आफ्नै डम्फु बजाउँदैमा उनीहरूलाई ठिक्क हुन्छ। कांग्रेसभित्र पनि आन्तरिक विवाद डरलाग्दो छ। नेताकार्यकर्ता पार्टीमा गुट नभएको दाबी गर्छन्। विवादलाई उनीहरू लोकतान्त्रिक पार्टीभित्रको प्रजातान्त्रिक अभ्यास र परिपक्वता ठान्छन्। कांग्रेस गुटलाई लोकतन्त्रभित्रको सुन्दरताका रूपमा पनि व्याख्या गर्छ। कांग्रेसमा लामो समयदेखि संस्थापन र असन्तुष्ट समूहको भिन्नाभिन्नै गुट छ। जतिसक्दो आफ्नो गुटको प्रभावलाई अझै सक्रिय र शक्तिशाली बनाउने सोच सबै पार्टीका नेतामा छ, नेताको फेर समाएर आफूलाई सधैँ शक्तिशाली बनाइरहन चाहने कार्यकर्ता सबै पार्टीमा उत्तिकै सक्रिय छन्। पार्टी राजनीतिलाई बलियो र संगठन संरचनालाई चुस्त बनाउन तम्सिएको कांग्रेस जागरण अभियान चलाइरहेको छ। घटनाक्रमले कांग्रेस इतिहासकै कमजोर मोडमा छ। शक्ति सञ्चयको हिसाबले कांग्रेस भुत्ते भयो भन्ने कुरा स्वयं तिनै पार्टीका नेताकार्यकर्ता बताउँछन्। पार्टी नेतृत्व विधि र प्रक्रियाप्रति इमानदार हुन नसकेको टिप्पणीबीच सुरु भएको जागरण अभियानले के कांग्रेसलाई एउटा गतिशील बाटोमा हिँडाउला त ? कतिपय मुद्दामा कांग्रेस सरकारविरोधी अभियान लिएर सडकमा आइरहँदा उसले गर्ने प्रचार कस्तो हुन्छ वा जनतालाई कस्ता एजेण्डामार्फत कुरा बुझाउँछ भन्ने सवाल अहिलको प्राथमिक विषय हो। जनमतका आधारमा कांग्रेस प्रतिपक्षी दल हो। दुईतिहाइ बहुमत प्राप्त सरकारको राम्रा कामको समर्थन र नराम्रा कामको डटेर विरोध गर्नु प्रतिपक्षी दलको धर्म हो। तर यो धर्ममा कांग्रेस डग्मगाएको छ। पार्टीभित्रको बेमेल र नेतृत्वमा देखिएको इच्छाशक्ति अभाव यसको मुख्य कारण मानिन्छ। सरकारको सही समयमा आलोचना र समर्थन गर्न सकिएन भने प्रतिपक्षी दलको धर्म सधैंका लागि सकिन्छ। प्रभावकारी रूपमा समर्थन वा विरोध गर्न नसक्ने परिस्थितिजन्य बाध्यता कांग्रेसका लागि चुनौतीपूर्ण हो। अब मनगढन्ते भाषणले होइन, विचार र तर्कले सरकारका नराम्रा कामको खबरदारी गर्न कांग्रेसले सक्नुपर्छ। यसका लागि आन्तरिक विवाद र दोषारोपण होइन, एकताको जगमा कांग्रेस उभिनुपर्छ। सरकार हाँकिरहेको दल नेकपा पनि गुटगत राजनीतिमा फसेर अलमलिने हो भने जनविश्वास सदाका लागि गुम्ने निश्चित छ। दुईतिहाइ जनमत प्राप्त सरकारको विश्वसनीयता गुम्नु भनेको मुलुकमा फेरि राजनीतिक अस्थिरता निम्त्याउनु हो। यसलाई रोक्न दलहरू गुटगत राजनीतिको विकृत मानसिकताबाट माथि उठ्नैपर्छ।"
सुशासन निर्यात गर्ने चिनियाँ चाहना,"चीन पश्चिमी देशहरूसँग सुशासनको बौद्धिक र वैचारिक मुद्दामा पनि प्रतिस्पर्धा गर्न तयार रहे पनि विचारहरूको आदानप्रदान गर्न अझै खुला हुन सक्नुपर्छ चिनियाँ राष्ट्रपति सी चिनफिङको गत असोजमा भएको नेपाल भ्रमणका अवसरमा दुई मुलुकबीच सम्पन्न समझदारीपत्रमा चीनले नेपाललाई कानुन कार्यान्वयनलगायत शासकीय प्रणालीको क्षमता वृद्धिमा सहयोग गर्ने भन्ने उल्लेख छ। समझदारीको बुँदा नं ९ लाई उदाहरणका रूपमा लिन सकिन्छ। यसले के संकेत गर्छ भने चीन नेपाललगायत विकासशील मुलुकमा शासकीय प्रणाली (गभर्नेन्स) को क्षमता वृद्धि गर्न तत्पर भएको छ। एक्काइसौं शताब्दीमा आफूले हासिल गरेको उत्साहप्रद आर्थिक सफलताका सन्दर्भमा खासगरी वस्तु तथा सेवाहरूको निर्यात गर्ने देशका रूपमा चिनिएको चीनले अब आएर सुशासनजस्ता विषयहरूमा वैचारिक योगदान गर्न पनि सुरु गरेको छ। वस्तुतः यस कुराको संकेत दुई वर्षअघि सन् २०१७ को अक्टोबर महिनामा सम्पन्न चिनियाँ कम्युनिस्ट पार्टीको १९ औं महासभामा देख्न पाइन्छ। त्यस अवसरमा सीले यसो भनेका थिए, आजको विश्वमा मानव जातिले सामना गरेका समस्या समाधानमा चिनियाँ बुद्धि र सीप प्रयोग गर्न कुनै मुलुकले चाहन्छ भने चीन त्यसका लागि खुला रहनेछ। उनले चीनकै मोडेल जुनसुकै मुलुकमा निर्यात गर्न सकिन्छ भन्ने कुरालाई आफैंले खण्डन भने गरेका छन्। तर यसबाट विकास र सुशासनका मुद्दाहरूमा चीनको उपस्थिति बलियो बनाउने उनको मनसाय भने लुकेको छैन। यस क्षत्रमा चीनका आत्मविश्वास पनि बढ्दै गएको देखिन्छ। सन् २०१५ मा सीले बेलायत भ्रमण गरेका थिए। त्यसबेला उनलाई बेलायती संसद्लाई सम्बोधन गर्ने दुर्लभ अवसर मिलेको थियो। सामान्यतयाः कानुनी शासनका अर्थमा चीनको आलोचक रहेका तत्कालीन संसद्का सभामुख जोन वर्काउले राष्ट्रपतिलाई संसद्मा स्वागत गर्दै चीनलाई विश्वले नै अभिरुचिपूर्वक हेरिरहेको छ भन्ने हलुंगो चेतावनीयुक्त सन्देश दिए। आफ्नो सम्बोधनमा सीले यसको रमाइलो पारामा उत्तर दिए। उनले भने, सभामुख महोदय, बेलायत संसारको सबैभन्दा पुरानो संसदीय अभ्यास अपनाउने मुलुक अवश्य हो, तर कानुनी शासनको सुरुआत चीनले दुई हजार वर्षअघि नै सुरु गरेको इतिहास पनि हामीले सम्झन आवश्यक हुन्छ। बेलायतीहरू तेह्रौं शताब्दीमा आफूले अपनाएको म्याग्नाकार्टा र त्यसैबाट निर्देशित प्रजातान्त्रिक कानुन निर्माण प्रक्रियामा गर्व गर्छन्। त्यसै प्रसंगमा सीले झण्डै २३ सय वर्षअघि चिनियाँ कन्फ्युसियसले प्रतिपादन गरेको कानुनी शासनको चर्चा गर्दै चिनियाँहरू पनि यस क्षेत्रका अगाडि रहेको दाबी प्रस्तुत गर्न खोजेका छन्। अहिले चीनमा कन्फ्युसियसको निकै चर्चा हुने गरेको छ। उनले कानुनमा आधारित रहेर शासन प्रक्रिया सञ्चालन गर्नुपर्छ र शासकहरू सक्षम र बुद्धिमान हुनैपर्छ भनेका छन्। यस अर्थमा उनको यो सिद्धान्तलाई ग्रीक दार्शनिक प्लेटोको राजाहरू दार्शनिक हुनुपर्छ भन्ने मान्यतासँग तुलना गर्न सकिन्छ। यसैले पनि होला, हिजोआज चिनियाँ नेताहरू कन्फ्युसियसलाई बारम्बार उद्धृत गर्न मन पराउँछन्। ऐतिहासिक सन्दर्भकै कुरा गर्दा चीनले गर्व गर्ने अर्को एउटा विषय के छ भने संसारमा योग्यता प्रणालीको सुरुआत गर्ने मुलुक पनि चीन नै हो। चीनले सार्वजनिक प्रशासनमा योग्यता प्रणालीलाई स्थापना गर्न योग्यता र क्षमताको लिखित परीक्षा लिने परिपाटी करिब २१ सय वर्षअघि सुरु गरेको थियो। चीनको यो प्रणालीबाट ब्रिटिस भारतका अंग्रेज शासकहरू प्रभावित भई उनीहरूकै माध्यमबाट यसले बेलायत प्रवेश गरेको हो। तत्कालीन बेलायतको प्रभाव क्षेत्रमा रहेका अमेरिका तथा अस्ट्रेलियाजस्ता मुलुकले अपनाएका हुन्। यो ऐतिहासिक अनुभवलाई पनि चीनले विश्व समुदायसमक्ष राख्ने गरेको छ। वर्तमानकै कुरा गर्दा चिनियाँ राष्ट्रपति सीले खासगरी तीनवटा कुरामा बारम्बार जोड दिने गरेका छन्। पहिलो शासकहरू शक्तिशाली हुनुपर्छ तर उनीहरूको शक्तिलाई दुरुपयोग नहुने गरी फलामको पिँजडा मा राख्नुपर्छ। दोस्रो कानुनी शासनले आधारभूत नीतिको मान्यता प्राप्त गर्नुपर्छ र तेस्रो भ्रष्टाचारले शासकीय प्रणालीमा स्थान पाउनु हुँदैन। तर यसबाट अन्तर्राष्ट्रिय स्तरमा गरिने सुशासनको लेखाजोखामा चीनले सम्मानजनाक स्थान पाउन सकेको छैन। पश्चिमी मुलुकमा विकसित भई स्थापित हुँदै आएको कानुनी शासनको मान्यताले शक्तिपृथकीकरण, न्यायिक स्वायत्तता र कानुनको सर्वोच्चतामा जोड दिन्छ। यी तीनवटा तत्वको समग्र परिणाम राज्यका संस्थाहरूमा रहेको जनविश्वासको रूपमा देखिनुपर्ने हुन्छ। यो अवधारणालाई चीनले आत्मसात गर्न सकेको छैन। उदाहरणका लागि झण्डै दुई सय मुलुकहरूलाई समेटेर गरिने शासकीय प्रणालीको लेखाजोखामा चीनको स्थान निकै तल रहेको छ। सन् २०१८ मा भएको शासकीय प्रणालीसम्बन्धी सर्वेक्षण र लेखाजोखामा यसले समेटेका ६ वटा सुशासनका पाटाहरूमध्ये कानुनी शासनको पाटोमा चीन झण्डै एक सय ५० मुलुकभन्दा पछि छ। यसैगरी भ्रष्टाचार नियन्त्रणका क्षेत्रमा पनि चीनको स्थान पुछारबाट ४५ औं रहेको छ। अझ सहभागितात्मक शासन प्रणाली र सार्वजनिक उत्तरदायित्वका क्षेत्रमा त चीन सबैभन्दा कमजोर १० प्रतिशत मुलुकहरूको सूचीमा सामेल हुन पुगेको छ। त्यसैगरी १७६ मुलुकलाई समेटेको ट्रान्सपरेन्सी इन्टरनेसनलको भ्रष्टाचारसम्बन्धी सर्वेक्षणमा चीनले ८७ औं स्थानमै चित्त बुझाउनुपरेको छ। खासगरी कानुनी शासनमै केन्द्रित रहेर गरिने वल्र्ड जस्टिस प्रोजेक्ट ले निकालेको विश्व सूचीमा चीनको स्थान ८२ औं रहेको छ। यसरी विभिन्न क्षेत्रमा अन्तर्राष्ट्रिय सर्वेक्षण र मूल्यांकनमा चीनसँग सम्बद्ध सूचकांकहरू मिल्दाजुल्दा नै देखिन्छन्। अर्थात् सुशासनका क्षेत्रमा चीनले धेरै काम गर्न बाँकी रहेको तथ्य यिनीहरूले देखाएका छन्। किन त ? माथि उल्लेख भएबमोजिम चीनले प्रस्तुत गर्ने गरेको दाबी र अन्तर्राष्ट्रिय अध्ययनहरूले निकालेको निष्कर्षमा ठूलो फरक देखिनुमा मुख्य कारण रहेको छ कानुनी शासनसम्बन्धी दृष्टिकोणमा रहेको अन्तर। पश्चिमी मुलुकमा विकसित भई स्थापित हुँदै आएको कानुनी शासनको मान्यताले मूलतः तीनवटा कुरामा जोड दिन्छ शक्तिपृथकीकरण, न्यायिक स्वायत्तता र कानुनको सर्वोच्चता। अझ राम्ररी हेर्ने हो भने यी तीनवटा तत्वको समग्र परिणाम राज्यका संस्थाहरूमा रहेको जनविश्वासका रूपमा देखिनुपर्ने हुन्छ। आखिरमा नागरिकले न्यायिक प्रणालीमा विश्वास गरे भने मात्र कानुनी शासनको अवधारणाले मूर्तरूप लिएको मान्नुपर्छ। यो अवधारणालाई चीनले आत्मसात गर्न सकेको छैन। चिनियाँ दृष्टिकोणमा कानुनी शासन भनेको कानुनको आडमा गरिने शासकीय अभ्यासहरू हुन्। कानुनले राज्यलाई सर्वोपरि मान्दछ र राज्यको उद्देश्य हासिल गर्न नागरिकलाई नियन्त्रण र परिचालन गर्न सक्ने मान्यता राख्छ। उता पश्चिमी देशहरूको दृष्टिमा कानुनी शासन भन्नाले राज्यका नियन्त्रणात्मक गतिविधिबाट नागरिकलाई बचाउन गर्न सक्ने विषयको प्रत्याभूति भन्ने बुझिन्छ। अर्थात् व्यक्तिको सर्वोच्चता कानुनी शासनको मूल मर्म हो। वस्तुतः कानुनको आडमा गरिने शासन प्रणालीलाई पश्चिमाहरू रुल बाइ ल भन्ने गर्छन्। चीनमा भने कानुनी शासन र रुल बाइ ल लाई छुट्टाछुट्टै रूपमा हेर्ने चलन छैन। यस पृष्ठभूमिमा चीनले सुशासनको आफ्नो संकथनलाई अन्तर्राष्ट्रिय समुदायमा अगाडि बढाउन नयाँ उपाय अवलम्बन गर्न थालेको छ। यहाँनेर चीनले अपनाएका पाँचवटा रणनीतिहरू उल्लेखनीय छन् पहिलो चीनले अपनाएका शासकीय प्रणालीका मान्यताप्रति पश्चिमी देशहरूका प्राज्ञविज्ञहरूको समर्थन जुटाउने प्रयास भएको छ। प्रसिद्ध अमेरिकी भविष्यविद् दम्पती जोन र डोरिस नाइसविट ले चीनका खासखास उदीयमान प्रवृत्तिहरूलाई समेटेर लेखेको मेगाट्रेन्ड्स् भन्ने पुस्तकमा स्पष्टताका साथ के संकेत गरेका छन् भने चीनमा प्रजातन्त्रको बढ्दो प्रयोग मात्र भएको छैन, चीनले राज्य प्रणालीका लागि नयाँ सामाजिक र आर्थिक मोडेल नै प्रस्तुत गर्न थालेको छ। यसलाई उनीहरूले भर्टिकल डेमोक्रेसी (तुलनात्मक रूपमा मतदाताभन्दा केन्द्रीय नेतृत्व बलियो रहने प्रणाली) नाम दिएका छन्। अर्थात् नेतृत्वमा पुग्न पश्चिमी मुलुकले अपनाएको निर्वाचन प्रणाली नै अनिवार्य हुन्छ भन्ने कुरालाई यस पुस्तकले चुनौती दिएको छ। भर्टिकल डेमोक्रेसीमा नेतृत्व पंक्ति केन्द्रमा रहन्छ। यसले नागरिकलाई परिचालन गर्न सक्छ। यद्यपि शासकीय मुद्दाहरूमा जनसहभागिताको गुञ्जायस पनि रहन्छ। यस अर्थमा यो निर्देशित प्रजातन्त्रजस्तो देखिन्छ। यस्ता स्थापित प्राज्ञविज्ञहरूमार्फत व्यवस्थाको स्वीकार्यता बढाउने प्रयास गरेको देखिन्छ। दोस्रो, राष्ट्रपति सीले भन्ने गरेको चिनियाँ सपना साकार पार्न चिनियाँ विशेषतासहितको सुशासनलाई अगाडि बढाउन खोजिएको छ। यसक्रममा चीनको इतिहास र परम्पराका सवाल पक्षहरूलाई बारम्बार उल्लेख पनि गरिन्छ। स्वयं सीले आफ्नो कार्यकालको ऐतिहासिक लक्ष्य भनेको कानुनी शासन नै हो भन्ने गरेका छन्। तेस्रो र यससँग सम्बन्धित महत्वपूर्ण पक्ष वास्तविक सुधारका केही अभ्यासहरू सुरु नै भइसकेका छन्। ब्रुकिङ्स इन्टिच्युसन जस्तो अमेरिकाको प्रसिद्ध थिंक ट्यांकको तत्वावधानमा भएको हालैको एक अध्यायनले चीनमा सुशासनका पक्षमा भएका सुधारहरूको सूची प्रस्तुत गरेको छ। यसमा शासकीय प्रक्रियामा नागरिकको संलग्नता बढ्न थालेको, पारदर्शिताका लागि नयाँ कानुन निर्माण भएको, आर्थिक विकासद्वारा वैधताको स्थापना हुन थालेको, गैरसरकारी संस्थाको भूमिका बलियो हुन थालेका विषयहरू औंल्याइएका छन्। चौथो खासगरी सीको कार्यकाल सुरु भएपछि भ्रष्टाचारका विरुद्धमा लडाइँ नै सुरु भएको छ। उनकै शब्दमा भ्रष्टाचारमा संलग्न हुने न बाघलाई छोडिनेछ न त झिँगालाई। झण्डै एक लाख व्यक्ति अहिले भ्रष्टाचारसम्बन्धी कारबाहीमा परेका छन्। यसमध्ये एक सय २० उच्च पदस्थ अधिकारी र राजनीतिज्ञ पनि छन्। रमाइलो कुरा के छ भने सन् २०१२ पछि सार्वजनिक प्रशासनमा जागिर खानेहरूले परीक्षा दिने उम्मेदवारमा पनि ठूलो कमी आएको छ। अर्थात् भ्रष्टाचार गर्न नपाइने हो भने किन जागिरमा जाने भन्ने मनोविज्ञानले काम गरेको देखिन्छ। त्यसो त चीनको भ्रष्टाचारविरोधी कानुनका केही पक्षमा विश्व बैंकका प्रमुख अर्थविद् रहिसकेका कर्नेल विश्वविद्यालयका प्राध्यापक कौशिक वशुजस्ता ख्यातिप्राप्त विद्वान्हरूले पनि जोड दिँदै आएका छन्। उदाहरणका लागि वशुले वकालत गर्दै आएको घुस दिने र घुस लिनेमध्ये लिनेलाई बढी सजाय र दिनेलाई कम सजाय हुनुपर्छ भन्ने अर्थराजनीतिक दृष्टिकोणले चीनको कानुनमा २० वर्षअघि नै प्रवेश पाइसकेको हो। पाँचौं चीन हाल आएर एक महत्वपूर्ण दातृराष्ट्र पनि बनेको छ। पूर्वीअफ्रिकामा भएको चीनको लगानी यसको एउटा उदाहरण हो भने बीआरआई अर्को उदाहरण। यस सन्दर्भमा वैदेशिक सहयोग र वैदेशिक लगानीका साथसाथै शासकीय अभ्यासहरूमा पनि चीनले प्रभाव पार्न थालेको छ। समग्रमा भन्नुपर्दा, सुशासनका सन्दर्भमा चीन अहिले चौबाटोमा उभिएको छ। एकातिर सुशानको अन्तर्राष्ट्रिय मान्यताहरू भित्याउने प्रयास भइरहेको छ भने अर्कोतिर आर्थिक र औद्योगिक विकासले उब्जाएका अवसर उपयोग गर्दै आफ्ना मौलिक र परम्परागत शासकीय अभ्यासहरूलाई पनि सुशासनकै मान्यताभित्र समेट्ने प्रयास हुँदैछ। यसो हो भने अबको चीन पश्चिमी देशहरूसँग सुशासनको बौद्धिक र वैचारिक मुद्दामा पनि प्रतिस्पर्धा गर्न तयार रहेको देखिन्छ। तर यसका लागि विश्वस्तरमा अन्तरक्रिया र विचारहरूको आदानप्रदान गर्न चीनले अझ बढी खुला हुन सक्नुपर्छ।"
नेपालको पहिलो खेल श्रीलंकासँग,"काठमाडौं : १३औं दक्षिण एसियाली खेलकुद (साग) क्रिकेटमा नेपालले पहिलो खेल श्रीलंकासँग खेल्ने भएको छ। नेपाल क्रिकेट संघ (क्यान)ले शनिबार सार्वजनिक गरेको खेल तालिकाअनुसार पुरुषतर्फ पाँच देश सहभागी क्रिकेटमा नेपालले पहिलो खेल मंसिर १७ गते श्रीलंकासँग खेल्ने भएको हो। नेपालले दोस्रो खेल मंसिर १९ गते भुटान, २० गते माल्दिभ्स र २१ गते बंगलादेशसँग खेल्नेछ। राउन्ड रोविन लिगका आधारमा खेलाइने खेलमा शीर्ष दुई टोलीबीच फाइनल भिडन्त हुनेछ। पुरुष क्रिकेट टीयू मैदान कीर्तिपुरमा हुनेछ। साग क्रिकेटमा विश्व क्रिकेटकै बलिया टोली भारत र पाकिस्तानले भाग लिएका छैनन्। यसैगरी क्यानले पोखरामा हुने साग महिला क्रिकेटको खेल तालिका पनि सार्वजनिक गरेको छ। चार देश सहभागी महिला क्रिकेटमा नेपालले पहिलो खेल मंसिर १६ गते माल्दिभ्ससँग खेल्नेछ। नेपालले दोस्रो खेल १८ गते बंगलादेश र २० गते श्रीलंकासँग खेल्नेछ। राउन्ड रोविन लिगका आधारमा खेलिने प्रतियोगिताको शीर्ष दुई टोलीले फाइनल खेल खेल्नेछन्। महिलामा भारत, पाकिस्तान र भुटानले भाग लिएका छैनन्। सागमा आठ वर्षपछि क्रिकेट खेलले प्रवेश पाएको हो। साग क्रिकेटका लागि क्यानले पुरुषतर्फ ज्ञानेन्द्र मल्ल र महिलामा रुविना क्षत्रीको कप्तानीमा नेपाली क्रिकेट टोलीको घोषणा गरिसकेको छ। पुरुष खेलाडीमा ज्ञानेन्द्र मल्ल, पारस खड्का, सन्दीप लामिछाने, दीपेन्द्र सिंह ऐरी, सोमपाल कामी, करण केसी, विनोद भण्डारी, ललितनारायण राजवंशी, पवन सर्राफ, सन्दीप जोरा, सुशन भारी, आरिफ शेख, अविनाश बोहरा, कुशल भुर्तेल र रासिद खान छन्। वैकल्पिक खेलाडीमा रोहितकुमार पौडेल, भीम सार्की र सागर ढकाल छन्। यसैगरी महिलातर्फ रुविना क्षत्री, सीता रानामगर, इन्दु बर्मा, काजल श्रेष्ठ, करुणा भण्डारी, अप्सरी बेगम, सोनु खड्का, सरस्वती चौधरी, ममता चौधरी, अञ्जली चन्द, सरिता मगर, शान्ति खतिवडा, रोमा थापा, डली भट्ट र कविता कँुवर छन्। वैकल्पिक खेलाडीमा ज्योति पाण्डे, संगीता राई र अस्मिना कर्माचार्य रहेका छन्।"
सागमा ३१७ स्वर्णका लागि प्रतिस्पर्धा,"काठमाडौं : मंसिर १५ देखि २४ सम्म आयोजना हुन लागेको १३औं दक्षिण एसियाली खेलकुद (साग)मा कुल तीन सय १७ स्वर्णका लागि प्रतिस्पर्धा हुने भएको छ। सागको प्राविधिक समितिले शनिबार पत्रकार सम्मेलन गरी सागमा २६ खेलमा तीन सय १७ स्वर्ण, सोही संख्यामा रजत र चार सय ८१ कांस्य गरी कुल एघार सय १५ पदकका लागि प्रतिस्पर्धा हुने जानकारी दिएको हो। आयोजक नेपालले सागमा २६ वटै खेलमा भाग लिन लागेको छ। समितिका संयोजक गंगाबहादुर थापामगरले सागका लागि आवश्यक प्रशिक्षक, रेफ्री, निर्णायक, पदक, खेलस्थल, खेल अवधि निर्धारण, प्राविधिक पुस्तिका तयार, खेल सञ्चालनको समय, उच्चस्तरीय प्राविधिक डेलिगेट्सको व्यवस्थापन, खेल तालिकालगायत सम्पूर्ण तयारी पूरा भएको बताए। थापामगरले प्राविधिक समितिले सम्पूर्ण खेल स्थलको निरीक्षण गरिसकेको र सागअघि सबै खेल भेन्युको निर्माण सम्पन्न भइसक्ने जानकारी पनि दिए। सागका लागि मुख्य चिन्ताका रूपमा रहेको उद्घाटन र समापन हुने दशरथ रंगशाला र सातदोबाटोमा निर्माणाधीन अवस्थामा रहेको हिटिङ सिस्टमको पौडी पोखरी निर्माण कार्यले साग सुरु हुनु दुई दिनअघि सम्पन्न हुने बताइएको छ। हिटिङ पौडी निर्माण कम्पनीले ३२ मिटरको पौडी पोखरी सागका लागि तयार गर्ने प्रतिबद्धता जनाएको बताइएको छ। सागमा यसअघि २७ खेल हुने भनिए पनि अन्तिममा सहभागी देश नपुगेर प्याराग्लाइडिङ स्थगित गरिएको प्राविधिक समितिले जनाएको छ। अन्य खेलको हकमा खेलाडी र सहभागीका लागि व्यक्तिगत खेलमा कम्तीमा तीन देश र समूहगत खेलमा चार देशको सहभागिता अनिवार्य गरिएको छ। कतिपय तौल समूहका खेलहरूमा भने प्राविधिक कमिटीको बैठकले मात्र सहभागी खेलाडीको टुंगो लगाउनेछ। प्राविधिक समितिले सागमा समावेश प्रत्येक खेल संघलाई सम्बन्धित खेलको व्यवस्थापनको जिम्मेवारी दिएको छ। सागमा समावेश २६ खेलका लागि अन्तर्राष्ट्रिय र राष्ट्रिय गरी दुई हजार ३५ जना प्राविधिक जनशक्तिको सहभागिता रहनेछ। नेपालले स्वर्ण पदकको मुख्य आशा गरेको प्याराग्लाइडिङको आठ स्वर्ण, आठ रजत र आठवटै कांस्य पदक घटेको छ। नेपालले प्याराग्लाइडिङमा आठवटै स्वर्ण जित्ने दाबी गरिरहेको थियो। इन्डोनेसियामा एक वर्षअघि भएको एसियाली खेलकुद (एसियाड)मा नेपाल थोरै अंकले मात्र स्वर्णबाट वञ्चित भएको थियो। नेपालले प्याराग्लाइडिङमा रजत पदक जित्दै एसियाडमा पदकको खडेरी अन्त्य गरेको थियो। यसैगरी सागको कराते खेलमा भारतले पनि सहभागिता जनाउन लागेको बताइएको छ। यसअघि भारतको कराते संघमा विवाद भएको र अदालतको हालै निर्णय आइसकेकाले कराते खेलमा आफ्ना खेलाडी सहभागी गराउन भारतले पहल गरिरहेको प्राविधिक समितिले जनाएको छ। दक्षिण एसियाली ओलम्पिक काउन्सिलको निर्णयपछि मात्र भारतले करातेमा भाग लिने वा नलिने टुंगो लाग्ने पनि समितिले स्पस्ट पारेको छ। सागका खेलहरू काठमाडौं, पोखरा र जनकपुरमा हुनेछ।"
