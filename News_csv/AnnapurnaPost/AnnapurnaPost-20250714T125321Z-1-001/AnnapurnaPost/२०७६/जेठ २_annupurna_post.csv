शीर्षक,विवरण
जय नेपाल अभिवादन र इतिहास,"जय नेपाल कांग्रेसले कतैबाट सापटी लिएको होइन, यसलाई स्थापित गर्ने र देशव्यापी बनाउने केवल हामी हौं। मानिस जब जिम्मेवारीबाट च्युत हुन्छ, तब आफूसँग असहमत पक्षतिर आक्रोश पोखेर आफ्नो औचित्य र सान्दर्भिकता देखाउने धृष्टता गर्छ। नेपाली कांग्रेसले अपनाएको अभिवादन जय नेपाल को विषयलाई लिएर यतिबेला वैचारिक अराजकतावादी तर्कहरू प्रस्तुत गरिएको छ। त्यसमा पनि निर्विवाद विषयमाथि यस्ता कुतर्क र निराधार लाञ्छना थोपर्दै विषवमनको हर्कत सत्तासीनबाटै हुनु झन् दुःखद विषय हो। घाम झैं अटल ऐतिहासिक तथ्यहरूको उपेक्षा र वैचारिक रित्तोपनमा सुनिएका निरपेक्ष र निराधार विचारलाई प्रतिवाद गरेर साध्य हुँदैन। तर पनि कांग्रेसले अपनाएको जय नेपाल को अभिवादनले इतिहासको धरोहर बोकेको तथ्य सबैको जानकारीका लागि प्रस्तुत गर्नु हामी आफ्नो गौरवमय जिम्मेवारी र उत्तरदायित्व मान्छौं। हरेक मुलुकको युगान्तकारी परिवर्तन, स्वतन्त्रता र विकास यात्रामा राष्ट्रिय जागरणका आआफ्नै इतिहास हुन्छन्। राणाकालका चार महान् सहिदमध्ये शुक्रराज शास्त्री र दशरथ चन्द अभिवादनका रूपमा जय नेपाल लाई आफ्नो मूल मन्त्रका रूपमा उच्चारण गर्न थालेका थिए, जसले कालान्तरमा राष्ट्रिय जागरणको वीजारोपणका रूपमा प्रकट भयो। विसं १९९७ साल माघ ६ गते दिउँसो १०११ बजे शुक्रराजलाई सर्वस्व हरणसहित फाँसीको सजाय घोषणा गरियो। फैसला सुनाइसकेपछि राणाहरूले उहाँलाई तिम्रो अन्तिम इच्छा के छ ? भनी सोध्दा शुक्रराजले जय नेपाल मात्रको प्रतिक्रिया दिनुभयो। राणाहरूले फेरि, होइन, तिम्रो अन्तिम इच्छा के छ ? भनी सोधे। शुक्रराजले जुरुक्क उठेर भन्नुभयो, जय नेपाल। प्रातः स्मरणीय सहिदले जय नेपाल को परम्परा यसरी नै प्रारम्भ गर्नुभएको हो। भारतमा सन् १९०७ मा नेताजी सुवासचन्द्र बोसका निकटतम सहकर्मी चम्पकरमण पिल्लाईले सर्वप्रथम जय हिन्द को अभिवादन सूत्रपात गरे भनिन्छ। भारत विभाजन र पाकिस्तानको उदयका लागि खासगरी सन् १९४१ देखि छुट्टै इस्लाम राज्य चाहनेहरूबाट पाकिस्तान जिन्दावाद को नारा लगाउन थालियो। राष्ट्रको सर्वप्रथम उदय जनमानसमै हुन्छ। आफ्नो स्थापनाको पहिलो दिन, १२ माघ २००३ सालमा नेपाली राष्ट्रिय कांग्रेसले नेपालका चार महान् सहिदप्रति पहिलोपटक श्रद्धाञ्जली अर्पण र जय नेपाल को पुकारलाई कांग्रेसको अभिवादन मान्ने विधिवत् परम्पराको थालनी गर्यो। यसमा जननी जन्मभूमिश्च स्वर्गादपि गरियसी को भावना अन्तरनिहित छ। त्यसअघि नेपालमा कहिल्यै पनि शहिदप्रति श्रद्धाञ्जली अर्पण गर्ने प्रचलन थिएन, न त देशभक्तिको भावना जागृत गराउने अभियानका लागि जय नेपाल को अभिवादन अपनाइएको थियो। राणा निरंकुशताको अन्त्य, राजनीतिक, सामाजिक र आर्थिक विकासका लागि जनक्रान्तिको तयारी गरिरहेको कांग्रेसले राष्ट्रिय एकता, राष्ट्रिय जागरण र देशभक्तिको प्रतीक जय नेपाल लाई अपनायो। २००७ सालको क्रान्तिमा यो अभिवादन क्रान्तिघोष (ब्याटल क्राई) का रूपमा थियो भने क्रान्तिपछि राष्ट्रिय अभिवादनकै रूपमा कांग्रेसबाटै स्थापित हुँदै आयो। भारतमा पार्टी संगठन हुर्काइरहेको कांग्रेसले आफ्नो अभिवादनका लागि अपनाइसकेको जय नेपाल कवि गोपालप्रसाद रिमालले देशभित्र यो अभिवादनको प्रचलनका लागि अभियानै चलाउनुभयो। २००३ सालमा तत्कालीन नेपाली राष्ट्रिय कांग्रेसका नेताहरू बीपी कोइराला र डा डिल्लीरमण रेग्मीका बीच चलेको राजनीतिक विवाद मिलाउन रिमाल बनारस नै पुग्नुभएको थियो। ००७ सालको क्रान्तिमा रिमाल सक्रिय रूपमा खट्नुभयो, यद्यपि उहाँ कांग्रेसको संस्थापक होइन। उताबाट फर्केपछि देशभित्र अभियानका रूपमा यो अभिवादन चलाउने पहिलो व्यक्ति उहाँ नै हुनुहुन्थ्यो। २००७ सालको क्रान्तिताका राजा त्रिभुवनले देशवासीका नाममा सन्देश दिँदा पहिले अल इन्डिया रेडियोबाट र दोस्रो नेपाल प्रजातन्त्र रेडियो (पछि रेडियो नेपाल नामकरण गरिएको) दुवै सन्देशको अत्यमा जय नेपाल अभिवादन रहेको छ। यसो हुनाको कारण ती सन्देशलाई अन्तिम रूप दिने कांग्रेस नेताहरू नै थिए। जसले जस्तो अभिवादन गरे पनि हामीलाई कुनै आपत्ति, निन्दा र तिरष्कार छैन। तर राष्ट्रको जय, सम्पूर्ण नेपाली र नेपालको जय भन्ने उदात्त भावना बोकेको राष्ट्रभक्ति र लोकतन्त्रद्वारा ओतप्रोत जय नेपाल भन्दा आपत्ति मान्नु कुन स्तरको राष्ट्रवाद हो ? २००७ साल मंसिर २८ गते बिहान आठ बजे प्रजातन्त्र नेपाल रेडियो (आजको रेडियो नेपाल) स्थापना भई क्रान्तिका कार्यक्रम प्रसारण गर्न सुरु भयो। यसको संस्थापक हुनुहुन्थ्यो, तारिणीप्रसाद कोइराला। २००७ सालको क्रान्तिले जन्माएको रेडियो नेपालको पहिलो प्रसारण वाक्य थियो, जय नेपाल ! प्रजातन्त्र नेपाल रेडियोबाट तारिणीको पहिलो अभिवादन ! हामी नेपालको मुक्त क्षेत्र विराटनगरबाट प्रजातन्त्रको सन्देश सुनाउन लागेका छौं। राष्ट्रियता बोकेको प्रजातान्त्रिक अभिवादन जय नेपाल जो आज पनि रेडियो नेपालले प्रसारणको सुरुमा नित्य निरन्तर अभिवादनको रूपमा उद्घोष गर्दै आएको छ। २००७ सालको क्रान्ति सम्पन्न भएपछि कांग्रेस नेतृत्वको मुक्ति सेना रक्षा दल हुँदै नेपाल प्रहरीमा समायोजन भएपछि ती क्रान्तिकारीले आफ्नो अभिवादन जय नेपाल नेपाल प्रहरीमा प्रवेश गराए। प्रहरीमा पनि यो अभिवादन कांग्रेसबाटै गएको हो। यो अभिवादन नेपाल प्रहरीले नित्य निरन्तर आफ्नो सलामीको रूपमा जय नेपाल नै भन्ने गरेको छ। पहिलो जनक्रान्ति सम्पन्न भएपछि जय नेपाल क्रमशः राष्ट्रका महŒवपूर्ण संस्थापनबाट देशमा फैलिन थाल्यो। नेपाल भनेको काठमाडौं उपत्यकालाई ठान्ने त्यो बेलाको चेतनाको स्तरलाई मेटाएर जनक्रान्तिको उभारले मेचीदेखि महाकालीसम्म, हिमालदेखि तराईसम्म नेपाल हो र यहाँ बसोवास गरेका सबै नेपाली हुन् भन्ने राष्ट्रिय भावना उजागर गर्यो। नेपाल शब्द नै सीमित भूगोलका लागि उच्चारण हुने त्यो जमानामा यस अभिवादनसँगसँगै राष्ट्रको नाम सर्वत्र गुन्जिन थालेको हो। कांग्रेसका संस्थापक नेता तथा पार्टीका महामन्त्री धनमान सिंह परियारले आफ्नो कार्यकालमा धेरैवटा रचनात्मक काम गर्नुभएमध्ये काठमाडौंको धोबीचौरलगायत अन्य दुई स्थानमा बालसखा दल र बालविद्यालयको स्थापना मुख्य हो। २००८ साल असोजमा गठन भएको बालसखा दल र उहाँकै सम्पादनमा बाल सखा नामक मासिक पत्रिका प्रकाशित हुने गरेको थियो। बालबालिकालाई उचित शिक्षा, व्यक्तित्व विकासका गतिविधि, अन्धविश्वासबाट मुक्त गराउनु बालसखा दलको मुख्य उद्देश्य थियो। देशका अन्य भागमा पनि बालसखा दलको स्थापना हुन थालेको थियो। बालसखा दलमा युगकवि सिद्धिचरण श्रेष्ठको यो कवितालाई राष्ट्रिय गीतका रूपमा बालबालिकालाई गाउन लगाइन्थ्यो हिमगिरिमण्डित सुगन्ध शोभित, जय जय आमा नेपाल। राष्ट्रकवि माधवप्रसाद घिमिरेद्वारा रचित राष्ट्रभक्ति गीत, गाउँछ गीत नेपाली को दोस्रो पंक्तिमा जय जय जय नेपाल सुन्दर शान्त विशाल रहेको छ। यो गीत कुनै बेला देशभरिका सबै विद्यालयमा प्रार्थनाका रूपमा गाउन अनिवार्य गरिएको थियो। यो राष्ट्रगीतको रचनाउत्प्रेरणा ००७ सालको क्रान्ति, प्रजातन्त्र एवं यी दुवैको स्रष्टाशक्ति कांग्रेसले नै सम्भव तुल्याएको हो। जय नेपालको अभिवादन हाम्रो राष्ट्रगानसम्म, अग्रगामी राष्ट्र हाम्रो जय जय नेपाल का रूपमा सुसज्जित छ। यस्ता सारा ऐतिहासिक तथ्य र यथार्थ लत्याउँदै सत्ताबाटै आएको स्तरहीन र अशोभनीय टिप्पणी वा प्रतिक्रियाले सबैलाई आश्चर्यमा पारेको छ। ऐतिहासिक तथ्यले के स्पष्ट पार्छ भने जय नेपाल कांग्रेसले कतैबाट सापटी लिएको होइन। यसलाई स्थापित गर्ने र देशव्यापी बनाउने केवल हामी हौं। कम्युनिस्टहरू लालसलाम भन्ने अभिवादन गर्छन्। नेपाल सद्भावना पार्टीका संस्थापक गजेन्द्रनारायण सिंहले जय मातृभूमि को अभियान चलाउनुभयो। जसले जस्तो अभिवादन गरे पनि हामीलाई कुनै आपत्ति, निन्दा र तिरष्कार छैन। तर राष्ट्रको जय, सम्पूर्ण नेपाली र नेपालको जय भन्ने उदात्त भावना बोकेको राष्ट्रभक्ति र लोकतन्त्रद्वारा ओतप्रोत जय नेपाल भन्दा आपत्ति मान्नु कुन स्तरको राष्ट्रवाद हो ? के मनसाय हो ? यस्तो आपत्तिबाट उहाँहरूमा आफ्नो पार्टीगत अभिवादनप्रति सन्तुष्ट नभएको र हामीले जय नेपाल भनेकोमा ईश्र्या भएको मनोवैज्ञानिक संकेत र अनुभूतिका रूपमा झल्किन्छ। प्रतिपक्षतिर संसद्मा प्रधानमन्त्रीले गरेका त्यस्तै स्तरहीन असंसदीय टिप्पणीलाई संसद्ले आफ्नो रेकर्डबाट हटाउनुपरेको इतिहासमा पहिलोपटक यसैपालि भयो। सरकार आफ्नो असफलता लुकाउन कांग्रेसतिर प्रहार गरिरहेको छ, तर यो प्रत्युत्पादक मात्र होइन, उतैतिर बुमेर्याङ भइरहेको छ। दम्भ र अहंकार, झूट र भ्रमको क्षणिक खेती देखेर कांग्रेस कदापि पराजित मानसिकता बोक्दैन। कम्युनिस्ट पार्टीले संसद्मा पर्याप्त समर्थनसहितको सरकार बनाएको छ, तर पराजित मानसिकताबाट ऊ नै ग्रसित देखिन्छ। जय नेपाल को अभिवादनप्रति सरकारकै प्रवक्ताबाट सुनिएको खेदजनक अभिव्यक्तिमा त्यही दुर्दशाको प्रतिविम्बित भएको छ। केसी नेपाली कांग्रेसका केन्द्रीय कार्यसमितिका सदस्य हुन्।"
न्यायाधीश नियुक्ति विवाद,"न्यायाधीशले एकपटक बोलेपछि र लेखेपछि त्यसलाई भोलिका दिनमा मैले बोलेको होइन भन्न मिल्दैन। राजनीतिज्ञलाई दसखत माफ हुन्छ। संसारका सबैजसो राष्ट्रका संविधानले न्यायाधीश नियुक्ति सम्बन्धमा योग्यता निर्धारण गरेको पाइन्छ। भारतको संविधानको धारा १२४(३) मा सर्वोच्च अदालतको न्यायाधीश र धारा २१४(२) मा उच्च अदालतका न्यायाशीशको योग्यताबारे उल्लेख छ। सार्क क्षेत्रभित्रका राष्ट्र बंगलादेशको संविधानको धारा ९५(२) र पाकिस्तानको संविधानको धारा १७७(२) मा सर्वोच्च अदालतका न्यायाधीशको योग्यताबारे उल्लेख गरेको छ। माल्दिभ्सको संविधानको धारा १२२ मा न्यायाधीश बन्न चाहिने योग्यतामा धार्मिक आस्थालाई पनि प्राथमिकता दिइएको छ। अर्थात् माल्दिभ्सका न्यायाधीशले इस्लाम धर्म अनिवार्य पालना गरेकै हुनुपर्छ। आधुनिक युगमा न्यायाधीश नियुक्ति हुन सबैजसो मुलुकमा तीनवटा योग्यताको जिकिर भएको पाइन्छ। पहिलो अमूक राष्ट्रको नागरिक हुनुपर्ने। दोस्रो कानुनको शैक्षिक योग्यता र तेस्रो निश्चित अवधिको अभ्यासको अनुभव। अमेरिकी संविधान सन् १९८९ को धारा ३ को देहाय १ मा न्यायाधीशको योग्यता सम्बन्धमा उच्च अदालत तथा मातहतमा बहाल भएको न्यायाधीशको उचित र राम्रो व्यवहार भएसम्म पदमा बहाल हुन सक्ने उल्लेख छ। संसारभरि न्यायाधीश नियुक्ति गर्ने सन्दर्भमा दुईवटा प्रक्रिया अवलम्बन हुने गरेको छ। पहिलो अदालतको सिफारिसमा राष्ट्र प्रमुखले गर्ने नियुक्ति र दोस्रो संसद्को सहमति वा स्वीकृतिमा कार्यपालिकाले गर्ने नियुक्ति। छिमेकी मुलुक भारतमा न्यायाधीश नियुक्ति सन्दर्भमा न्यायाधीशकै संलग्नताको कलेजियमले चयन गरी सिफारिस गर्छ। यो व्यवस्था अभ्यासबाट आएको हो र यसबारेमा संविधानमा कुनै व्यवस्था भएको भने पाइँदैन। सर्वोच्च अदालतमा प्रधानन्यायाधीशको मातहतमा चार वरिष्ठ न्यायाधीशको र उच्चमा पनि मुख्य न्यायाधीशको मातहतमा चार वरिष्ठ न्यायाधीश सामेल भई कलेजियम बनेको छ। भारतमा न्यायाधीश नियुक्ति र सरुवा सन्दर्भमा कलेजियमकै भूमिका रहन्छ। उच्च अदालतले गरेको नियुक्तिको सिफारिस तथा सरुवालाई सर्वोच्च अदालतको कलेजियमले प्रमाणित गर्ने गरेको हुन्छ। यसरी सर्वोच्च र उच्च अदालतको सरुवा तथा नियुक्तिबारेमा राष्ट्रपतिद्वारा स्वीकृति प्रदान गरिन्छ। व्यावहारिक रूपमा यस्ता सरुवा र नियुक्तिबारेमा कानुनमन्त्री र प्रधानमन्त्रीमार्फत राष्ट्रपतिसमक्ष पुग्ने गरेको हुन्छ। तसर्थ कतिपय नियुक्ति विवादित र नातावादकृपावादका आधारमा भएको भन्ने टीकाटिप्पणीका कारण पुनः विचार गर्न फिर्तासमेत आउने गरेका छन्। तथापि भारतको कलेजियम व्यवस्था पनि विवादबाट मुक्त भने छैन। आलोचकहरूले यसलाई पारदर्शी नभएको र नियुक्तिका नाममा नातागोता हाबी भएको आरोप लगाएको पाइन्छ। आलोचकले कतिसम्म भनेका छन् भने भारतमा तीन सय परिवार छ, त्यहींभित्रबाटै न्यायाधीश नियुक्ति हुने गरेको छ। यिनै बारम्बार हुने आलोचना तथा विरोधको कारण न्यायाधीश नियुक्तिमा पारदर्शी र पक्षपात नहोस् भन्ने आधारमा सन् २०१४ को १३ अगस्तमा दिन लामो छलफलपछि ९९ पटकको संविधान संशोधन गरिँदा न्यायाधीश नियुक्ति तथा सरुवाका लागि राष्ट्रिय नियुक्ति आयोग अधिनियम पारित गरियो। यसलाई १६ राज्यका विधानसभाले अनुमति पनि प्रदान गरेका थिए। साथै राष्ट्रपतिद्वारा स्वीकृतिसमेत भएको थियो। वस्तुतः उपरोक्त आयोगको गठन र त्यसको सदस्यको व्यवस्था हाम्रो २०४७ को संविधानले गठन गरेको न्यायपरिषद्सँग मिल्दोजुल्दो पाइन्छ। तर यो आयोगलाई भारतको सर्वोच्च अदालतको आदेश र निर्णयबाट बदर गरियो। फैसलामा भनियो न्यायपालिकाको स्वतन्त्रता र गरिमा कायम राख्न नियुक्ति गर्ने तथा सरुवा गर्ने निकायमा न्यायाधीशको बाहुल्य अर्थात् अधिक संख्यामा उपस्थिति हुन जरुरी छ। फैसलाको अन्त्यमा भनियो नियुक्ति र सरुवाको पारदर्शिता कायम गर्न यद्यपि प्रधानन्यायाधीशको परामर्शमा मेमोरेन्डम अफ प्रोसिजर र अर्थात् एमओपीको खाका कोर्न सकिनेछ। न्यायाधीश नियुक्ति सन्दर्भमा समुद्रपारिका मुलुकमा नातावाद कृपावादले प्रश्रय पाएको देखिँदैन, जति एसियाली तथा केही अफ्रिकी मुलुकमा देखिएका छन्। दक्षिण एसियामा भारत, नेपाल, बंगलादेश र पाकिस्तानमा कहीं ज्यादै र कहीं न्यून असर देखिन्छ। आजभोलि दलीय पक्षपातका आधारमा पनि नियुक्ति हुन थालेका छन्। नेपालको सन्दर्भमा भन्ने हो भने २०४७ सालपछिका नियुक्तिहरूमा दलीय प्रभाव भएको भन्दै व्यापक आलोचना भयो। आफ्ना कार्यकर्तालाई लामो समयसम्म प्रधानन्यायाधीश तथा न्यायाधीश बनाउने खेल रहेको गुनासो बराबर सुनिन्छ। अमेरिकामा राष्ट्रपतिले सर्वोच्च अदालतको प्रधानन्यायाधीश तथा न्यायाधीश नियुक्ति गर्दा खुलमखुला दलीय पक्षपातलाई प्र श्रय दिएको देख्न सकिन्छ। जुन दलको राष्ट्रपति हुन्छन्, तिनले आफ्नै दलनिकट व्यक्ति चयन गर्ने गरेको पाइन्छ। त्यहाँ कतिपय राज्यमा न्यायाधीश नियुक्ति निर्वाचनद्वारा गरिएको पाइन्छ। रिपब्लिकन दल र डेमोक्र्याट दलले निर्वाचनमा भाग लिने गर्छन्। दुई दलका प्रत्याशी न्यायाधीशका उम्मेदवारले निर्वाचनमा भाग लिन्छन्। मतदानमा बहुमत ल्याउने व्यक्ति न्यायाधीशमा चयन हुने गरेको पाइन्छ। सम्भवतः आठवटा राज्यमा निर्वाचन हुने गरेको छ। जापानमा भने अर्कै पद्धति छ। त्यहाँ विद्यार्थीले कानुनमा स्नातक भएपछि सरकारी वकिल, न्यायाधीश वा व्यक्तिगत वकिल केमा प्रवेश गर्ने हो, त्यसैको तालिम र शिक्षादीक्षा लिएर तत्तत् सेवामा प्रवेश गर्ने गर्छन् । बंगलादेशमा मुख्य न्यायाधीश र अन्य दुई वरिष्ठ न्यायाधीशको सिफारिसमा राष्ट्रपतिद्वारा सर्वोच्च अदालतको न्यायाधीश नियुक्ति हुने गरेको छ। श्रीलंकामा मुख्य न्यायाधीश र राष्ट्रपतिले चयन गरेको दुई न्यायाधीशको न्याय सेवा आयोग गठन हुन्छ। यसैको सिफारिसमा राष्ट्रपतिले नियुक्ति गर्ने गरेको छ। पाकिस्तानमा प्रधानन्यायाधीशको सिफारिसमा राष्ट्रपतिले न्यायाधीश चयन र नियुक्ति गर्ने गरेको छ। नेपालमा भने न्यायाधीश नियुक्तिका लागि न्यायपरिषद्को व्यवस्था गरिएको छ। यसको अध्यक्ष प्रधानन्यायाधीश हुन्छन्। सदस्यमा कानुनमन्त्री, सर्वोच्च अदालतका वरिष्ठतम न्यायाधीश, अन्य दुई सदस्य कानुनविद्मध्ये एकजना प्रधानमन्त्रीका प्रतिनिधि र अर्को बारको प्रतिनिधि हुने प्रचलन छ। यी दुवैको नियुक्ति राष्ट्रपतिद्वारा नियुक्त हुने व्यवस्था रहेको छ। त्यस्तै न्यायपरिषद् ऐन २०७३ को दफा ३५ को उपदफा ७ अनुसार न्यायपरिषद्को बहुमतका आधारमा कुनै पनि निर्णय ग्राह्य हुने व्यवस्था छ। पञ्चायती संविधान २०१९ मा पनि न्यायाधीशको योग्यता निर्धारण गरिएको हुन्थ्यो। त्यसबखत पञ्चायती व्यवस्थाविरोधी न्यायाधीशले प्रवेश नगरून् भन्ने धारणा राखिन्थ्यो। तथापि नियुक्ति गर्दा ज्येष्ठता र अनुभवलाई भने प्राथमिकता दिएकै देखिन्छ। ०४७ को संविधानपछि ०४८ मा पूर्वप्रधानन्यायाधीश विश्वनाथ उपाध्यायले गर्नुभएको ६८ जना न्यायाधीशको नियुक्ति पनि विवादरहित हुन सकेन। कांग्रेसले दलको कार्यकर्तालाई भर्ती गरायो, परिषद् सदस्यका खल्तीबाट नाम झिकेर बैठकमा पेस भएका गुनासोको प्रचार भएकै थियो। त्यसबेलादेखि आजसम्म भएका कुनै पनि नियुक्ति विवादबाट भने मुक्त देखिँदैन। नेपालको न्यायपालिकामा केही समयदेखि निहित स्वार्थबाट प्रेरित राजनीतिक दलका प्रभावकारी नेता र केही न्यायालयका न्यायाधीश नै पक्षपाती भई नियुक्तिलाई ढिलो गराउन प्रयास गर्ने, नातागोता तथा दलीय कार्यकर्ता भर्ती गराउने अभिप्रायबाट कुनै अमूक दलको शासनको प्रतीक्षा गर्ने वा अमूक प्रधानन्यायाधीशको पालो पर्खने प्रवृत्ति व्यापक देखिएको छ। यो वर्गलाई न्यायालय न्याय दिन नसकी धराशायी होस् वा अकर्मण्यहरूको थलो बनोस्, त्यससँग कुनै सरोकार छैन। तथापि अहिले एउटा संगठित आर्थिक चलखेल गर्ने बलियो जमातको जन्म भएको छ, जसले न्यायपालिकालाई भन्सार बनाई आफ्नो कब्जामा राख्न चाहन्छ। २०७१ मा प्रकाश वस्तीलगायत चारजना न्यायाधीशको बहिर्गमनपछि अदालतमा २२ जना न्यायाधीशको संख्या क्रमशः घट्दै बाँकी पाँचजनाले धानेका थिए। यस्तो बेलाबखतमा हुने गरेको छ। प्रवृत्त भावनाबाट प्रेरित भई न्यायपरिषद्मा बार र प्रधानमन्त्रीद्वारा परिषद्को सदस्यको नियुक्ति लामो समयसम्म नभएको भन्ने पुष्टि भएकै छ। यसको कारण न्यायपालिकाले बेथिति बेहोर्नुपरेको थियो। पूर्वप्रधानन्यायाधीश कल्याण श्रेष्ठको पालामा (०७३ फागुन) ११ जना न्यायाधीश नियुक्तिको सिफारिस हुँदा सभामुख ओनसरी घर्ती मगरले त्यो नियुक्तिमा असन्तुष्टि जनाउँदै न्यायालयलाई संसद्समक्ष उपस्थित हुन पत्र नै काटिन्। ०७४ पुस २८ गते ८० जना न्यायाधीश (उच्च अदालत) नियुक्त भए। न्यायाधीशको संख्या घट्न गई शून्यमा पुग्ने अवस्थामा पनि न्यायालय बरु नचलोस् तर नियुक्ति नहोस् भन्ने पक्षमा बार, महान्यायाधिवक्ताको कार्यालयअन्तर्गतका सरकारी वकिल र दलीय नेताका प्रभावकारी व्यक्तित्व आन्दोलनकै योजना लिएर उत्रिएका थिए। कालो पट्टी बाँधियो, बेन्च बहिष्कार भए र धर्ना तथा अनशन पनि जारी रहे। त्यति मात्र होइन, ११ जना र ८० जनाको नियुक्ति बारेमा मुद्दा पनि चले। अल्पमतको निर्णयलाई रातको निर्णय भनियो तर मुद्दाले पुष्टि गर्न नसकी त्यो नियुक्ति कायम रह्यो। नेपालमा न्यायाधीश नियुक्तिको सन्दर्भमा विवाद बारम्बार खडा हुने कारणको दोष पूर्वप्रधानन्यायाधीश कल्याण श्रेष्ठले न्यायपरिषद्को बनोटको कारण हो भनेर बीबीसीमा अन्तवार्ता नै दिनुभएको थियो। अधिक मात्रामा राजनीतिक प्रभावका व्यक्तिको उपस्थिति हुनु र न्यायाधीश अल्पमतमा पर्नुलाई उहाँले त्यसको कारण भन्नुभएको छ। यद्यपि न्यायपरिषद्को बनोट र न्यायपालिका कब्जा गर्ने एकथरी तत्त्वको प्रवृत्ति हावी भएको कारण विद्वान्, असल र गुणी न्यायाधीशले न्यायालयमा पटकपटक अपमान सहनुपरेको छ। न्यायाधीशले जीवन्त प्राकृतिक न्याय र कानुनको सिद्धान्त केलाउनुपर्छ। राजनीतिज्ञ र न्यायाधीशको स्थितिमा धेरै भिन्नता छ। न्यायाधीशले एकपटक बोलेपछि र लेखेपछि त्यसलाई भोलिका दिनमा मैले बोलेको होइन भन्न मिल्दैन। राजनीतिज्ञलाई दसखत माफ हुन्छ, आज बोलेको कुरा भोलि होइन वा भनेको थिइनँ भन्न मिल्छ। अझ पत्रकारले नुन, मरिच र मसला थपी झूटो लेखेछन् भन्न पनि मिल्छ। त्यति मात्र नभई मञ्चमा रोएर भए पनि आँसु झारी आम जनताको मन पगाल्न सकिन्छ भन्ने मानसिकता छ। यस्तै खेलमा पूर्वन्यायाधीश प्रकाश वस्ती बाहिरिए। आफूमा जेजस्तो क्षमता थियो त्यसको प्रदर्शन गर्न र आम जनताको सेवा गर्न उनले पाएनन्। उनको नाम लिँदा तत्कालीन प्रभावकारी दुई दलका नेताकार्यकर्ता तत्कालीन प्रतिद्वन्द्वी दलले नियुक्त गरेका न्यायाधीश भनी नाक खुम्च्याउँथे। विडम्बना परिस्थितिवश आपसमा कटाक्ष गर्ने दल मिल्छन् र फेरि फुटछन् पनि। राजनीतिक क्षेत्रमा नहुने कुरा पनि हुन सम्भव छ तर न्याय क्षेत्रमा त्यो सम्भव हुन्न। न्यायपालिका जीवन्त कायम रहने दीर्घजीवी संस्था हो। यस्ता प्रहार बेलाबखतमा आइरहन्छ तर जति आक्रमण हुन्छ यो संस्था उति बलियो हुँदै जान्छ। ०७५ चैत १९ गते सर्वोच्च अदालतमा पाँचजना न्यायाधीश र उच्चमा १७ जना न्यायाधीश नियुक्ति भयो। बारका पदाधिकारी तथा केही वरिष्ठ अधिवक्ताले यसको घोर विरोध गरेका थिए। बारको दाबी थियो, नियुक्त न्यायाधीश कनिष्ठ व्यक्तिका अतिरिक्त केहीको हकमा संविधानको धारा १२९ (५) ले निर्दिष्ट गरेको योग्यता नै पुगेको छैन। त्यो वास्तविक हो र देखिन्छ पनि प्रस्ट तर वर्तमान प्रधानन्यायाधीशले केही समयअघि भएको न्यायाधीश सम्मेलनमा मैले न्यायाधीश नियुक्त गर्दा हिरा चयन गरेको छु भनी भाषण गर्नुभएको थियो। आजसम्मका नियुक्ति फलाम र काँसका थिए भन्ने उहाँको आशय नहुन सक्छ। तथापि आफूले लामो परिचय पाएका व्यक्ति भन्ने भाव होला। तर विद्वान्हरूले यसमा चित्त नबुझाई संसदीय सुनवाइ समिति र न्यायालयमा उजुरी हालेका थिए। तथापि उजुरी सर्वत्र खारेज भइसकेको छ। नेपालका राजनीतिक ठूला हस्ती जो उच्च पदमा बहाल छन् तिनले न्यायिक स्वतन्त्रताबारेमा अलाप्ने गरेका छन् तर न्यायपालिकाको वास्तविक स्वतन्त्रताको प्रयोगमा उनीहरू गम्भीर देखिँदैनन्। न्यायपालिकामा आफन्त, नातागोता र परिचितलाई नियुक्त गर्दा न्यायिक स्वतन्त्रताको मर्यादा कायम हुन सक्दैन। भारतको न्यायपालिका संसारका गन्तीमा आएको स्वतन्त्र न्यायपालिकामध्येको एक हो। सन् १९७५ को १२ जुनमा इलाहाबाद उच्च अदालतले पनि सन् २०७१ को निर्वाचनलाई सरकारी स्रोतबाट दुरुपयोग गरी भारी मत ल्याएको भनी न्यायाधीश जगमोहन लालले ठहर गरेका थिए। त्यसैले नकारात्मक परिणाम तत्कालीन प्रधानमन्त्री इन्दिरा गान्धीले भारतको सर्वोच्च अदालतका तीन वरिष्ठ न्यायाधीशलाई छाडी एएन रेलाई प्रधानन्यायाधीश नियुक्त गर्नुभयो। यस्तो नियुक्तिलाई त्यसबेला न्यायपालिकाविरुद्धको हमला नै मानियो। न्यायपालिका जीवन्त कायम रहने दीर्घजीवी संस्था हो। यस्ता प्रहार बेलाबखतमा आइरहन्छ तर जति आक्रमण हुन्छ यो संस्था उतिउति बलियो हुँदै जान्छ।"
किन सुनिन्छन् कन्हैया कुमार ?,"३ मार्च २०१६, को साँझपख, दिल्लीस्थित जवहारलाल नेहरू युनिभर्सिटी (जेएनयू) मा आजादीको नारा जबर्जस्त घन्कियो। भीडहरूलाई सम्बोधन गर्दै एउटा युवक भन्दै थियो, हामीलाई भारतसँग होइन भारतमा आजादी चाहियो। करिब पचास मिनेट लामो आजादीको भाषणले बिहारको दुर्गम जिल्ला वेगुसराईको गरिब परिवारको एक युवकलाई एक्का एक मेडिया स्टार बनायो। मोदी सत्तालाई चुनौती दिने उसको दमदार भाषण हर टेलिभिजन च्यानलको प्राइम टाइमको हेडलाइन बन्यो। उसलाई कसैले नायकका रूपमा त कसैले खलनायकका रूपमा प्रस्तुत गरे। त्यो युवक थियो कन्हैया कुमार। को हुन कन्हैया कुमार ? कन्हैया, बिहार राज्यको वेगुसराई जिल्ला, विहात गाउँमा जन्मिएका गरिब परिवारका ३२ वर्षीय युवा हुन्। उनका पिताको निधन भइसकेको छ, आमा गाउँकै शिशु स्याहार केन्द्रमा काम गर्छिन् भने उनका दाइ आसामको एक कम्पनीमा कार्यरत छन्। गाउँको विद्यालयमा, छैटौं कक्षा, रामरतन कलेजबाट विज्ञानमा बाह्रौं कक्षा र पटनास्थित नालान्दा खुला विश्वविद्यालयबाट समाजशास्त्रमा स्नातकोत्तरको शिक्षा सकेपछि उनी नयाँदिल्ली गए। सन् २०११ मा जवाहरलाल विश्वविद्यालयद्वारा विद्यावारिधिका लागि लिइएको प्रवेश परीक्षामा एक नम्बरमा नाम निकाले। द प्रोसेस अफ डिकोलोनाइजेसन एन्ड सोसल ट्रान्सफरमेसन इन साउथ अफ्रिका सम्बन्धमा अध्ययन सुरु गरी गत फेब्रुवरी महिनामा पीएचडीको उपाधि हाँसिल गरे। बिहारको लेनिनग्राड मानिने वेगुसराई र मिनी मस्को भनेर चिनिने विहातमा जन्मिएका कन्हैया कुमारमा स्कुले जीवनदेखि नै वामपन्थी विचारधाराको प्रभाव थियो। स्कुले जीवनमा उनी प्रगतिशील सांस्कृतिक समूह इन्डियन पिपल्स थियटर एसोसिएसनसँग आबद्ध भएर नाटक खेल्थे र विभिन्न सांस्कृतिक गतिविधिमा भाग लिन्थे। पटनामा स्नातक अध्ययन गर्दा विद्यार्थी राजनीतिमा सक्रिय रहे र जेएनयूजस्तो प्रसिद्ध विश्वविद्यालयको विद्यार्थी युनियनको अध्यक्षमा विजयी भए। राजनीतिक पृष्ठभूमिमा हुर्किएका र जेएनयूजस्तो विश्वविद्यालयको विद्यार्थी युनियनको अध्यक्ष भइसकेका कन्हैयाले राजनीति नै करियर बन्ला भन्ने सोचेका थिएनन्। उनलाई लाग्थ्यो प्रोफेसर हुनेछन् र स्कलरका रूपमा परिचय बनाउनेछन्। तर मोदी सत्ता र मेडियाले उनलाई राजनीतिबाट पर भाग्न दिएन। १२ फेब्रुवरी २०१६, कन्हैयाको जीवनको टर्निङ पोइन्ट बन्न पुग्यो, जब प्रहरीले उनीलगायत अन्य तीनजना साथीहरूलाई देशद्रोहको आरोपमा गिरफ्तार गर्यो। फेब्रुवरी ९ मा, विश्वविद्यालय प्रशासनको अनुमतिविना नै डेमोक्र्याटिक स्टुडेन्ट युनियनका पूर्व विद्यार्थीले अफजल गुरुको फाँसीको विरोधस्वरूप एक कार्यक्रम गरेका थिए। २००१ मा संसद् भवनअगाडि भएको बम हमलाको दोषी मानिएका अफजल गुरुलाई सन् २०१३ मा गोप्य तवरले फाँसी दिइएको थियो। फेब्रुवरी ९ मा भएको घटनामा कन्हैयाको सहभागितामा विद्यार्थीहरूले देशविरोधी नारा लगाएको आरोप लगाउँदै उनका साथीहरू अनिरवान भट्टाचार्य र ओमर खालिदलाई पक्राउ गरिएको थियो। विश्वविद्यालय प्रशासन र दिल्ली सरकारले गठन गरेको जाँचबुझ समितिले कन्हैयालाई दोषी भेट्टाएन। देशविरोधी भनिएको नारा, मास्क लगाएका विश्वविद्यालयबाहिरका सहभागीहरूले लगाएको र भिडियोलाई डक्टर्ड गरी तयार गरिएको निष्कर्ष निकाल्यो। कन्हैया मार्च २ मा जमानतमा रिहा भए र तीन वर्षसम्म दिल्ली पुलिसले उनीविरुद्ध चार्टसिट दायर गर्न सकेको छैन। फेब्रुवरी ९ को कार्यक्रममा आफू सहभागी नभएको र उक्त घटनामा लगाइएको भनिएको नारासँग आफ्नो सहमति नरहेको कन्हैयाले बताउँदै आएका छन्। आफूहरूले हैदराबाद विश्वविद्यालयमा भएको रोहिथ बेमुलाको विवशतापूर्ण आत्महत्या, विश्वविद्यालयले प्रदान गर्दै आएको फेलोसिपलाई सरकारले गरेको कटौतीलगायत विभिन्न शैक्षिक र सामाजिक मुद्दामा आवाज उठायौं त्यसैले आफूलाई मात्र नभएर सरकारले जेएनयूलाई नै सफ्ट टार्गेट गरेको बताउँदै आएका छन्। कन्हैया एक साहसी युवा हुन्। उनलाई अदालत बाहिर उद्दण्ड भीडले र अदालतभित्र वकिलहरूले नै हमला गरे। उग्र दक्षिणपन्थी समूह नवनिर्माण सेनाको उत्तरप्रदेशका अध्यक्ष अमित जैनले जेएनयूभित्र घुसेर कन्हैयाको हत्या गर्ने स्टाटस फेसबुकमार्फत जारी गरे। २०१६, अप्रिल महिनामा मुम्बईबाट पुणे यात्रा गर्दा जहाजभित्रै सँगैको सिटको यात्रीले हातपात गरे। आफूलाई मार्ने धम्कीका विरुद्धमा बोल्दै कन्हैया भन्छन्, मलाई मार्न सक्छौ तर तर्साउन सक्तैनौ। मलाई मार्न अघि रोहिथ बेमुलालाई सम्झ, एउटा रोहिथ बेमुला मरेपछि हजारौं रोहिथ जन्मे झैं एक कन्हैया मर्यो भने पनि धेरै कन्हैया जन्मिने छन्। ३ मार्च २०१६ को आजादी भाषणपछि कन्हैया, सामाजिक सञ्जालमा धेरै खोजिए। टीभी च्यानलहरूले आयोजना गर्ने कन्क्लेभ, विश्वविद्यालयले आयोजना गर्ने डिबेट, लिटरेचर फेस्टिभल र संघसंस्थाले आयोजना गर्ने फोरममा वक्ताका रूपमा बोलाइए। जसले उनलाई सुने वाह कन्हैवा वाह भन्न थाले। तथ्यगत विश्लेषण, तर्कशील विचार र सरल प्रस्तुतिले उनी भारतभित्र मात्र नभई बाहिर पनि लोकप्रिय भएका छन्। किन सुनिन्छन् कन्हैया ? कन्हैया एक आवाज हुन्। जुन आवाजले सामाजिक, आर्थिक र राजनीतिक हैसियतले पछाडि पारिएका आमनागरिकको प्रतिनिधित्व गर्छ। अन्याय, असमनता, अशिक्षा, बेरोजगार र अत्याचारविरुद्ध आवाज उठाउन अभिप्ररित गर्छ। जुन आवाजले सत्ता र संस्थापनले अल्पसंख्यकविरुद्ध गरेको दमनप्रति प्रश्न गर्न हौसला दिन्छ। जसले संस्थापनविरुद्ध उल्टो धारमा बग्न सिकाउँछ। कन्हैया राजनीतिको विकल्प होइन, वैकल्पिक राजनीतिको वकालत गर्छन्। उनी भारतीय कम्युनिस्ट पार्टीका सदस्य हुन्। पुँजीवाद अँगालेको चिनियाँ कम्युनिस्ट पार्टी होस् या तानाशाही व्यवस्थाअन्तर्गतको उत्तर कोरियाली कम्युनिस्ट सत्ता होस्, उनीहरूलाई कम्युनिस्ट मान्दैनन्। कम्युनिस्टहरूले भन्ने गरेको रिभोलुसनलाई, विचारको इभोलुसन भन्छन्, जुन परिवर्तन, परिमार्जन र परिष्कृत भइरहन्छ। उनी साम्यवादलाई मानवतावादको सर्वोत्कृष्ट रूप मान्छन्। साम्यवादमा प्रजातन्त्रको अपरिहार्यता स्विकार्छन्। कन्हैया लेनिन र भगत सिंहलाई क्रान्तिका नायक, महात्मा गान्धी र बाबा साहव भीम राव अम्बेडकरलाई आदर्श व्यक्तित्व र रोहिथ बेमुलालाई प्रेरणाको स्रोत मान्छन्। उनी विद्यामान समाज परिवर्तनका लागि गान्धी, भगत सिंह, अम्बेडकर र लेनिन सबैको आइडोलोजीको आवश्यकता रहेको जिकिर गर्छन्। उनी धर्मका कारण समाजमा हिंसा र असमानता फैलिने नभई शासक वर्गले हिंसा र असमानता फैलाउन धर्मको सहारा लिने गरेको बताउँछन्। राष्ट्रवाद झन्डा र प्रतीकले नभई नागरिकको भावनाले प्रतिनिधित्व गर्ने बताउँछन्। जुन बहुसांस्कृतिक, बहुभाषिक, बहुधार्मिक तथा बहुजातीय पहिचानले सम्बोधन गर्ने बताउँछन्। दलितका सम्बन्धमा कन्हैया भन्छन्, दलित जात नभई पहिचान हो। समाजमा जो पीडित छन् अत्याचार भोगिरहेका छन्, ती सबै दलित हुन्। समाजमा रहेका साना किसान, मजदुर, सीमान्तकृत, अति सीमान्तकृत, जो वर्गीय र जातीय हिसाबले दमित छन् भने ती दलित हुन्। एकले अर्कोप्रति गर्ने दमन शासकीय सोचबाट प्रेरित हुन्छ ताकि समाजलाई विभाजन गरेर शासन गर्न सकियोस्। दलित शब्द पहिचान बनिसकेको अवस्थामा जातीय मात्रै नभई आर्थिक सवाललाई पनि समाहित गरेर नीलो झन्डा र रातो झन्डासँगै बोक्नुपर्ने मत राख्छन्। त्यसैले आफूले जय भीम र लालसलाम सँगै भन्ने गरेको बताउँछन्। लोकतन्त्रका सम्बन्धमा कन्हैया भन्छन्, फगत निर्वाचनमा भाग लिनु, मतदान गर्नु र नेता चुन्नु मात्रै लोकतन्त्र होइन। लोकतन्त्रको पहिलो एकाइ व्यक्ति स्वयं, दोस्रो एकाइ, परिवार र तेस्रो एकाइ समाज हो। समाजमा राजनीतिको अभ्यास हुन्छ। जब व्यक्ति स्वयं लोकतान्त्रिक हुँदैन भने समाज लोकतान्त्रिक हुँदैन र उक्त समाजमा स्थापित राजनीतिक पद्धतिले लोकतान्त्रिक बाटो लिन सक्तैन। लोकतन्त्रले असहमतिलाई निषेध गर्दैन। भाषण र विचारले धेरैको मन जितेका कन्हैया अब जिम्मेवारी बहन गर्न चाहन्छन्। सडकबाट मोदी सत्ताको झूटको पुलिन्दालाई चुनौती दिएका कन्हैया संसद्मा गएर मोदीसँग आँखामा आँखा जुधाएर प्रश्न गर्न चाहन्छन्, मोदीजी तपाईंले लेनिन र स्टालिनको कुरा गर्नुभयो तर हिटलरको कुरा किन गर्नुभएन ? त्योभन्दा बढी शोषितपीडित जनताको आवाजलाई लिएर संसद् छिर्न चाहन्छन्। त्यसैले उनी आफ्नै गृहजिल्ला बेगुसराईबाट भारतीय कम्युनिस्ट पार्टीको (भाकपा)उ म्मेदवार भएर निर्वाचन लडेका छन्। मतदान भइसकेको छ र जनताको निर्णय मतपेटिकामा बन्द छ। जब व्यक्ति स्वयं लोकतान्त्रिक हुँदैन भने समाज लोकतान्त्रिक हुँदैन र उक्त समाजमा स्थापित राजनीतिक पद्धतिले लोकतान्त्रिक बाटो लिन सक्तैन। निर्वाचनअघि धेरैलाई लागेको थियो कन्हैया कांग्रेस नेतृत्वको महागठबन्धनका साझा उम्मेदवार हुनेछन्। तर महागठबन्धनको क्षेत्रीय साझेदारी दल लालु यादव नेतृत्वको राष्ट्रिय जनता दल (आरजेडी) ले असहमति जनायो। कन्हैयाको उम्मेदवारीले लालु यादवका छोरा तेजस्वी यादव (जो उम्दा नेताको रूपमा उदाउँदै छन्) छायाँमा पर्ने डरले महागठबन्धनले पुराना नेता तन्विर हसनलाई उम्मेदवार बनायो। कन्हैयाले भाकपाको तर्फबाट उम्मेदवारी दिए। मतदाताका बीचमा कन्हैया नेता भएर होइन, बेटा भएर प्रस्तुत भए। भोटभन्दा पनि आशीर्वाद मागे। जात र धर्मका आधारमा होइन, विकासका मुद्दा र संविधानका पक्षमा आफूलाई सहयोग गर्न आह्वान गरे। क्राउड फन्डिङबाट निर्वाचन खर्च उठाए। निर्वाचन प्रचारका लागि जेएनयूबाट उनका साथीहरू आफ्नै खर्चले आएर निर्वाचन अवधिभर सहयोग गरे। गुजरात विधानसभाका सांसद तथा चर्चित युवा नेता दलित मुक्तिका अभियन्ता जिगनेस मेवानी निर्वाचन अवधिभर प्रचारप्रसारमा खटे। बलिउडका मसहुर गीतकार जाभेद अख्तर, प्रसिद्ध नायिका सवना अज्मी, दक्षिण भारतीय अभिनेता प्रकाश राज, बलिउडकै अर्की नायिका स्वरा भास्कार, विश्लेषक तथा आम आदमी पार्टीका नेता योगेन्द्र यादव तथा भाकपाका महासचिव सीताराम यचुरीले समेत कन्हैयाका चुनावी सभालाई सम्बोधन गरे। कन्हैयाको आवाजले के अर्थ राख्छ ? भाजपा उग्र दक्षिणपन्थी विचारधारालाई प्रतिनिधित्व गर्छ, जो सधैं हिन्दु राष्ट्रवाद, हिन्दुत्व र हिन्दु राष्ट्रको कुरा गर्छ। त्यसमाथि अम्बानी र टाटाजस्ता ठूला कर्पोरेट घरनाको समर्थन छ। उग्र दक्षिणपन्थी धारको सत्तासीन राजनीतिक शक्ति र कर्पोरेट घरनाको निकटताले तीव्र रूपमा सामाजिक र आर्थिक ध्रुवीकरण निम्त्याउँछ। भाजपाको तथाकथित सांस्कृतिक राष्ट्रवादले साम्प्रदायिकतालाई बढावा दिएको र सरकारको कर्पोरेटमैत्री व्यवहारले गरिब किसानलाई भन्दा धनी वर्गलाई फाइदा पुगेको आम विश्लेषण छ। भाजपाको सरकार पुन आएको खण्डमा सरकारको अनुदार चरित्र र भाजपाको अलोकतान्त्रिक गतिविधिविरुद्ध संसद् भवनभित्र कन्हैयाले उठाउने आवाजले महत्त्वपूर्ण भूमिका खेल्नेछ। कांग्रेसक नेतृत्वकै सरकार आएमा पनि उनले जनताका पक्षमा रचनात्मक भूमिका खेल्न सक्नेछन्। त्यसैले लिबरल खेमाका बौद्धिक वर्ग, सञ्चारकर्मी, कलाकार तथा राजनीतिकर्मी कन्हैयाको लोकसभा प्रवेश चाहन्छन्। निर्वाचनपछिको सर्वेक्षणमा कन्हैया भाजपाका उम्मेदवार गिरिराज सिंहभन्दा अघि रहेका बताइएको छ। चुनावको अंकगणितले हार वा जितको जस्तो फैसला गरे पनि कन्हैयाले गरिब, किसान, मजदुर, अल्पसंख्यक र युवापिँढीको मन जितिसकेका छन्। उनी राष्ट्रिय स्तरको राजनीतिक पात्रका रूपमा स्थापित भइसकेका छन्। भोलिका दिनमा उनको राजनीतिक धार र धरातलले कुन दिशा लिन्छ भोलिले नै बताउला, आजको अवस्थालाई हेर्ने हो भने उनी राजनीतिका मिनी पाठशाला भइसकेका छन्। कर्पोरेटको पैसाले चुनाव जितेर उनीहरूकै दलाली गर्ने नेता र तिनका अन्धभक्त कार्यकर्ता, क्रान्तिका नाममा विचारलाई पाखा लगाएर हिंसा रोप्ने तथाकथित क्रान्तिकारीहरू, धर्म र जातका नाममा राजनीति गरेर साम्प्रदायिकता फैलाउन खोज्ने समूह, कथित राष्ट्रवादका पथिकहरू तथा राजनीतिमा इच्छा राख्ने युवा जमातले कन्हैयाबाट केही न केही सिक्न सक्छन्।"
चीनमा एसियाली सभ्यता संवार्ता,"भर्खरै मात्र दोस्रो बेल्ट एन्ड रोड अन्तर्राष्ट्रिय फोरमको सफल आयोजना गरेको चीनले बुधबार (जेठ १ गते) बाट साझा भाग्य समुदाय तथा एसियाली सभ्यताबीच आदानप्रदान र पारस्परिक अध्ययन विषयमा एसियाली सभ्यता संवार्ता सम्मेलन आयोजना गरेको छ। सम्मेलनबाट मानव सभ्यताको विकास अघि बढाउन तथा साझा सहकार्य र साझा भाग्य समुदाय निर्माणमा थप योगदान पुग्ने विश्वास छ। सम्मेलन दौरान द्विपक्षीय तथा बहुपक्षीय पहल र सम्झौता हुने अनुमान छ। विश्वका कतिपय प्राचीन सभ्यता लुप्त भइसकेका छन्। विभिन्न सभ्यताबीच टकराव पनि भएका थिए र हाल पनि भइरहेका छन्, विशेषतः पूर्वी र पश्चिमी सभ्यताबीचमा घर्षण जारी छ। त्यसबाहेक विभिन्न मुलुकभित्रका जातीय समूहबीच पनि मनमुटाव छन्। त्यसको ज्वलन्त उदाहरण नेपाललाई लिन सकिन्छ। आदिवासी र जनजातिका रूपमा, जात, भाषा, क्षेत्रीयता र धर्मका आधारमा मनमुटाव बढ्दै गएको देख्न सकिन्छ। एकबाट अर्कोमाथि हानथाप जारी छ। मुलुक संघीयतामा गइसके पनि अझै प्रदेशको नामाकरण तथा राजधानी छनोटसमेत गर्न कठिन अवस्था छ। चिनियाँ संवार्ताको ध्येय सबैले सबैलाई चिन्ने, एकले अर्कोलाई सम्मान गर्ने र सुन्दर विश्वको कल्पना गर्दै हातेमालो गर्दै अघि बढ्ने हो। आपसमा झैझगडा गरे सबै समाप्त हुन्छ मिलीजुली सहअस्तित्वमा रही साझा विजय हासिल गर्न सकिन्छ भन्ने मान्यता यो संवार्ताको हो। प्राचीन तथा धनी एसियाली सभ्यताबीच आदानप्रदान र आपसलाई नजिकबाट चिन्ने र जानकारी लिने उद्देश्यले नै यो संवार्ता आयोजना गरिएको हो। पछिल्लो कालमा हामी उभिइएको विश्व भयावह बन्दै गएको छ। कुन बेला के घटना हुने हो थाहा हुन्न, प्राकृतिक प्रकोपको डर छँदै छ। हाल मानवीय आतंकबाट हुन सक्ने क्षतिबाट सबै त्रसित छन्। यहाँ अमेरिकी वैज्ञानिक स्यामुयल हन्टिङटनको सिद्धान्त सभ्यताहरूको टक्करको अवधारणा प्रस्तुत गर्न उचित हुन्छ। उनले सन् १९९३ मा नै शीतयुद्धपश्चात् विभिन्न धार्मिक तथा सांस्कृतिक पक्षधर नै द्वन्द्वको मुख्य स्रोत हुने अनुमान लगाएका थिए। उनको तर्क छ, मानिसले आफ्नो जातीयता र धर्मबाट आफूलाई परिभाषित गर्ने छन्। आजको विश्व हेर्दा त्यतैतिर अग्रसर देखिन्छ। त्यसो हुन नदिन र हामी उभिएको धरातल जोगाउन पनि विभिन्न सभ्यताबीच सुमधुर सम्बन्ध स्थापना जरुरी छ। विभिन्न सभ्यताबीच द्विपक्षीय तथा बहुपक्षीय आदानप्रदान बढाउँदै तिनीहरूको विविधता र समानतालाई एकअर्काले सम्मान गर्ने र संसारभरका मानिसबीच मित्रता बढाउने र मानव समाजको प्रगतिलाई उत्प्रेरित गरिनुपर्छ। सभ्यताबीचको आदानप्रदान र पारस्परिक अध्ययन मानव सभ्यताको विकासका साथै विश्व शान्तिका लागि महत्त्वपूर्ण हुनेछ। यसरी सौहार्द संवार्ताको आयोजना गर्ने जिम्मा चीनले लिएको छ। चीनले विगतका वर्षहरूमा अकल्पनीय रूपमा फट्को मारेको छ। ऊ एउटा विशाल प्राचीन सभ्यताको देश मात्रै रहेन, हाल हरेक क्षेत्रमा विश्वको पहिलो या अग्रणी स्थानमा छ। उसैले विश्वलाई जोड्ने हेतुले नवीन रेशममार्ग परियोजना अघि सारेको छ र विश्वका झन्डै १५० वटा मुलुक केही न केही चीनको राजधानी बेइजिङमा आयोजना भइरहेको सम्मेलनमा चिनियाँ राष्ट्राध्यक्ष सी चिनफिङले एसियाली सभ्यता सम्बन्धमा मुख्य सम्बोधन पनि गर्नेछन्। विभिन्न देशका राष्ट्रप्रमुख तथा सरकार प्रमुखका साथै एसियाका ४७ वटा मुलुक तथा अन्य मुलुकका प्रतिनिधि र युनेस्कोलगायत अन्तर्राष्ट्रिय संगठनका प्रतिनिधिहरूले सो सम्मेलनमा भाग लिइरहेका छन्। सम्मेलनको अवधिमा उद्घाटन समारोह, ६ वटा विविध विषयक मञ्च, एसिया संस्कृति मेला तथा एसियाली सभ्यता सप्ताह कार्यक्रम समेटिएका छन्। चिनियाँ कम्युनिस्ट पार्टी केन्द्रीय कमिटीको प्रचार विभागका उपप्रमुख तथा राज्य परिषद् सूचना कार्यालयका प्रमुख सु लिनले ४७ वटा एसियाली मुलुक र अन्य मुलुकका गरी दुई हजारभन्दा बढी प्रतिनिधिले उद्घाटन समारोहका साथै अरू विविध मञ्च तथा कार्यक्रममा सहभागिता जनाउने बताएका छन्। साथै एसियाली सभ्यता सप्ताहअन्तर्गत आयोजना हुने एसियाली संस्कृति र फेसन प्रदर्शनी, पर्यटन प्रदर्शन, एसियाली खाना महोत्सव, एसियाली चलचित्र तथा टीभी सप्ताह र एसियाली सांस्कृतिक झाँकीको प्रदर्शन जस्ता कार्यक्रममा देशविदेशका गरी ३० हजारभन्दा बढी मानिसको सहभागिता रहनेछ। एसियाली सभ्यता सम्बन्धमा चिनियाँ राष्ट्राध्यक्ष सीले पहिले पनि सम्बोधन गरेका थिए। उनले सर्वप्रथम सन् २०१४ मार्चमा पेरिसमा पहिलोपटक यस प्रसंगलाई उठाएका थिए। युनेस्कोको प्रधान कार्यालयमा सम्बोधन गर्ने क्रममा उनले विभिन्न सभ्यताबीच सुमधुर सहअस्तित्वका लागि विश्वले आदानप्रदान तथा पारस्पारिक अध्ययन तथा सहयोग बढाउनुपर्ने बताएका थिए। विश्व शान्ति तथा मानव समुदायको प्रगतिका लागि सभ्यताबीच आदानप्रदान आवश्यक रहेको औंल्याएका थिए। यसले आपसमा मित्रताको सेतु बनाउने उनको ठहर छ। यसरी सभ्यताबीच आदानप्रदानका लागि केही महत्त्वपूर्ण सिद्धान्तका साथमा सही दृष्टिकोण राख्नुपर्ने उनको मान्यता छ। संवार्ताबाट समग्र एसिया र विश्वका लागि साझा भविष्य समुदाय निर्माणमा सहयोग पुग्नेछ। सभ्यताहरू सबै समावेशी छन् र संसारलाई अगाडि बढाउन आदानप्रदान तथा पारस्परिक सहयोगका लागि अवसर दिएको छ। सबै सभ्यताले समावेशीलाई आत्मसात गर्ने हो भने सभ्यताको सद्भाव वास्तविकता बन्नेछ र सभ्यताबीच टकरावको त्रास रहने छैन। इतिहासले पनि आदानप्रदान तथा पारस्परिक साथ सहयोगबाट मात्रै सभ्यतालाई जीवन्त बनाउने देखाएको छ। विभिन्न संस्कृति, जातीय समूह, रङ, धर्म तथा सामाजिक प्रणाली रहेको विश्वमा सबैको गन्तव्य र लक्ष्य शान्ति र समृद्धि भएकाले विश्व मानव समुदायमाथि आइपर्ने चुनौती सामना गर्न विभिन्न सभ्यताबीच मेलमिलाप आवश्यक रहेकोमा उनले जोड दिएका थिए। सीले सन् २०१४ मा सांघाईमा आयोजित कन्फरेन्स अन इन्टरएक्सन एन्ड कन्फिडेन्स ब्युल्डिङ मिजर्स इन एसिया सम्मेलनमा र सन् २०१५ को पोआओ फोरममा पनि सभ्यताबारे चर्चा गरेका थिए। पछिल्लो समय पोआओ फोरममा एसियाली सभ्यताको संवाद शीर्षकमा वार्ता पनि हुँदै आएको छ। एसियाली सभ्यता संवार्ताको आयोजनाबाट विविध एसियाली सभ्यता र मुलुकलाई पारस्परिक अध्ययन तथा विकासको माध्यमबाट एसियाली संस्कृतिप्रति गर्व अनुभूत हुनेछ र यी सभ्यता र मुलुकबीच पारस्परिक विश्वास तथा सहकार्यको प्रवर्धन हुनेछ। जसबाट समग्र एसिया र विश्वका लागि साझा भविष्य समुदाय निर्माणमा सहयोग पुग्नेछ। संवार्ताले प्रतिभावान् कलाकार तथा नवयुवालाई धनी तथा जीवन्त एसियाली संस्कृतिबारे गहन रूपमा बुझ्न तथा अन्तरक्रिया गर्ने अवसर दिनेछ। एसियाली सभ्यताको मानव सभ्यताको विकासमा ठूलो योगदान छ र भविष्यमा पनि यसको योगदान महत्त्वपूर्ण रहनेछ। प्राचीन रेशममार्गका सबै पुराना प्रमुख सभ्यता, पश्चिमा हेलनिस्टिक, रोमन त्यसैगरी अरबी, इरानी सभ्यता, दक्षिण एसियाली र दक्षिणपूर्व एसियाली सभ्यता र चिनियाँ सभ्यताबीच पुरानै साइनो छ। हजारौं वर्षदेखि पारस्परिक सम्मान र विश्वासको साझा इतिहास छ। सभ्यताबीचको फरक र भिन्नताको पहिचान गरी सहिष्णु, शान्ति र सहअस्तित्वको स्थापनासँगै आदानप्रदानलाई बढाउन सकिनेछ। सर्वव्यापी समस्याको संयुक्त रूपमा मिलेर समाधान गर्न सकिनेछ। वैश्विक पर्यावरणीय सभ्यताको निर्माण, सहकार्य प्रणाली, सहविकास र सहसमृद्धिको विश्वव्यापी व्यवस्था लागू गर्न सकिने छ। वैज्ञानिक स्यामुयल हन्टिङटनले सभ्यताबीच टक्कर हुने र मानिसले आफ्नो जातीयता र धर्मबाट आफूलाई परिभाषित गर्ने धारणा राखेका थिए तर एकले अर्को सभ्यतामाथि धावा बोलेन र सौहार्द र सद्भावपूर्ण वातावरण बनिरह्यो भने त्यस्तो दिन आउने छैन। यस संवार्ताका ६ वटा पत्रको पिओनी फूलको लोगोले एसियाका ६ वटा भौगोलिक क्षेत्र र पत्रमा देखिएका रङले एसियाली मुलुकहरूको झन्डाका रङका साथै रंगीन एसियाली सभ्यताको प्रतिनिधित्व गरेका छन्। नेपालबाट पनि प्राज्ञ तथा विभिन्न क्षेत्रका विज्ञ र विद्वान्हरूको सहभागिता रहनेछ। सय थरी बाजा एउटै ताल, सय थरी गोडा एउटै चाल, कवि दुर्गालाल श्रेष्ठको यस गीतको भावना विविध सभ्यताको विश्वमा पनि उत्तिकै मेल खान्छ। एसियाली देशहरूले आफ्नो सांस्कृतिक विविधताको रक्षा गर्न तथा मानव सभ्यताको उज्ज्वल भविष्यका लागि आपसमा मिलेर अघि बढ्नुपर्छ र भएका मनमुटावलाई वार्ताबाट हटाउनुपर्छ। साथै विश्वमा नवप्रविधिको विकास उग्र गतिमा भइरहेको छ, यसले पनि सभ्यताको विकासमा प्रभाव पार्नेछ। अलौकिक चिनियाँ अन्तर्राष्ट्रिय रेडियो बेइजिङमा विदेशी विशेषज्ञको रूपमा कार्यरत छन्।"
एभरेस्ट म्याराथनमा २०० बढी धावक,"काठमाडौं : तेन्जिङहिलारी एभरेस्ट म्याराथनको १७ औं संस्करणमा एक सय ५५ विदेशीसहित दुई सयभन्दा बढी धावकले सहभागिता जनाउने भएका छन्। प्रथम पटक सगरमाथा आरोहण भएको दिन पारेर प्रत्येक वर्ष एभरेस्ट म्याराथन आयोजना हुँदै आएको छ। प्रथम आरोही एडमन्ड हिलारी र तेन्जिङ नोर्गे शेर्पाको सम्मानमा मे २९ का दिन म्याराथन आयोजना गरिन्छ। म्याराथन सगरमाथा आधार शिविरबाट सुरु भई नाम्चे बजारमा पुगेर सम्पन्न हुन्छ। काठमाडौंमा बिहीबार आयोजित पत्रकार सम्मेलनमा म्याराथनका परिकल्पनाकार विक्रम पाँडेले सहभागी धावकले तीन स्पर्धामा फुल म्याराथन (४२१९५ किलोमिटर), एभरेस्ट एक्स्मट्रिम अल्ट्रा (६० किलोमिटर) र हाफ म्याराथन (२१ किलोमिटर) मा प्रतिस्पर्धा गर्ने जानकारी दिए। म्याराथनमा सहभागी विदेशी धावकमध्ये ५९ जना महिला छन्। यसपटक एभरेस्ट म्याराथनमा विश्वका ३० देशका धावकको सहभागिता रहने बताइएको छ। बेलायतका २२ वर्षीय क्रिस्टोफ ज्याक्सन सबैभन्दा कान्छा र क्यानडाका ६७ वर्षीय लिओनार्ड स्टानमोर सबैभन्दा बढी उमेरका धावक हुन्। म्याराथन आयोजक हिमालय एक्सपिडिसन्सका अभिषेक पाँडेले धावकहरू बिहीबार नै सगरमाथा क्षेत्रतर्फ प्रस्थान गर्ने बताए। म्याराथन उच्च हिमाली क्षेत्रमा आयोजना हुने भएकाले सहभागी धावकहरूलाई १० दिनको पदयात्रा गराएर सगरमाथा आधार शिविर पुर्याइने छ। साथै चिकित्सकको समूह पनि धावकहरूसँगै हुने छ, पाँडेले भने। फुल म्याराथनतर्फ खुला स्पर्धामा शीर्ष तीन स्थानमा रहने धावकले क्रमशः दुई लाख, एक लाख र ७५ हजार रुपैयाँ नगद पुरस्कार पाउने छन्। यसैगरी महिला स्पर्धाका उत्कृष्ट तीन धावकले क्रमशः एक लाख, ७५ हजार र ५० हजार रुपैयाँ प्राप्त गर्ने छन्। विदेशी धावकको पुरस्कार राशि क्रमशः ५० हजार, ३५ हजार र २५ हजार रुपैयाँ छ। एभरेस्ट एक्स्मट्रिम अल्ट्राका उत्कृष्ट तीन धावकले क्रमशः एक लाख, ७५ हजार र ५० हजार रुपैयाँ हात पार्ने छन्। हाफ म्याराथनका उत्कृष्ट तीन धावकले क्रमशः ५० हजार, ३५ हजार र २५ हजार रुपैयाँ पुरस्कार पाउने बताइएको छ।"
