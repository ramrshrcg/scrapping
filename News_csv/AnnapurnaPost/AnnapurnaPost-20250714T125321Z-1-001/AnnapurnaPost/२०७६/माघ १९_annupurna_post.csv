शीर्षक,विवरण
एक सय २० रुपैयाँ मात्र !,"भारतमा सन् २००५ मा १५ वर्षको उमेरमा एसिड आक्रमणमा परेकी लक्ष्मी अग्रवालको जीवनीमा आधारित हिन्दी फिल्म छपाक हेर्ने अवसर पाइयो। लक्ष्मी कक्षा १० मा पढ्दै गर्दा मिल्ने साथीको दाजुले उसको प्रेम प्रस्ताव स्वीकार नगरेको रिसमा उनको अनुहारमा एसिड छ्यापेको थियो। एसिड आक्रमणपछि लक्ष्मीको जीवन संघर्ष, हिम्मत, कानुनी लडाइँ आदिबाट प्रभावित थिएँ म। त्यसमाथि भारतका सशक्त निर्देशक मेघना गुलजारको लेखन, नायिका दीपिका पादुकोणको सशक्त भूमिका र मेघनाका बुवा सुप्रसिद्घ गीतकार गुलजार साहेबका गीतहरू ! यी सबैको सम्मि श्रण हो छपाक। झन्डै दुई दशकअगाडि युनिसेफ नेपालले अर्गनाइज गरेको बंगलादेशको एक अध्ययन भ्रमणमा आफ्नो संस्थाबाट प्रतिनिधित्व गर्ने अवसर पाएको थिएँ। कार्यक्रमको तालिकाअनुसार एक दिन युनिसेफ बंगलादेशले सञ्चालन गरिरहेका कार्यक्रमको जानकारी लिन उनीहरूको कार्यालय पुग्यौं। हलमा एसिड आक्रमणमा परेका महिलाका ठूलाठूला फोटा झुन्ड्याइएका थिए। जीवनमा पहिलोपटक एसिडले जलेका अनुहारहरू देखेकी थिएँ। कुनैमा आधा अनुहारै थिएन। कुनैमा आँखा थिएनन्। पीडादायक क्षण थिए ती। मैले सबै फोटा हेर्न पनि सकिनँ। २०६८ भदौमा मोरङका विमला शाहलाई उनैकै पतिले एसिड आक्रमण गरेको थियो। एक वर्षपछि २०६९ मा कोटेश्वरको नरेफाँटमा मीरा केसीलाई अज्ञात व्यक्तिबाट एसिड आक्रमण भएको थियो। ९ वैशाख २०७० मा हेटौंडाकी विन्दवासिनी कंसाकारलाई बिहेको प्रस्ताव नस्विकारेकै कारण उनीमाथि एसिड छ्यापियो। २०७० मै गोंगबु बानियाँटारमा उर्मिला श्रेष्ठ एसिड आक्रमणमा परिन्। फेरि २०७३ माघमा नवलपरासीकी २७ वर्षीया तुलसा सापकोटालाई परिचित युवाले एसिड आक्रमण गर्यो र उनको उपचारका क्रममा मृत्यु भयो। देशमा एकपछि अर्को एसिड आक्रमणका घटना भए। पीडितको ज्यानैसमेत गयो। तर ती घटणाबारे जनतालाई खासै जानकारी भएन। तर २०७१ फागुन १० गते बिहान पाँच बजे वसन्तपुरको ट्युसन सेन्टरमा पढ्न गएका संगीता मगर र सीमा बस्नेतमाथि जीवन विश्वकर्माले एसिड छ्यापेको समाचार देशभर भाइरल भयो। जनताले यसलाई गम्भीर रूपमा लिए। यसलाई मध्यनजर गर्दै सरकारले २०७२ सालमा यसविरुद्ध कानुन ल्यायो। नारीका रूप, सुन्दरता, पहिचान, अभिमान, स्वाभिमान, आत्मबल, आत्मविश्वास आदिको सबथोकको मूल्य मात्र एक सय २० रुपैयाँ ! तर देशमा एसिड आक्रमणका घटना कम हुनुको साटो झन्झन् बल्झिँदै गयो। जेनी खड्का, सम्झना दास, सुस्मिता दास, वसन्ती परियार र बीरगन्जकी १४ वर्षीया मुस्कान खातुन यसका ज्वलन्त उदाहरण हुन्। रौतहटकी किशोरी सम्झना दास यो संसारमा छैन। उनलाई आफ्नै छिमेकी, उनको बुवाभन्दा जेठा व्यक्तिले प्रेम प्रस्ताव स्वीकार नगरेकाले राति सुतिरहेको ठाउँमा एसिड छ्यापेको थियो। छपाक सिनेमा हेरी घर फर्किंदा एसिड कत्तिको सुलभ छ भनी बुझ्न मन लाग्यो। यसैले सीधै औषधिपसल पसें। एसिड छ भनेर सोधें। औंषधि पसलमा त स्पिरिट मात्र पाइन्छ भन्यो। फेरि प्रश्न गरें त्यसो भए एसिड कहाँ पाइन्छ ? उसले हार्डवयर पसलमा पाइन्छ भन्यो। म हार्डवयर पसलतर्फ हानिएँ तर पसल बन्द भइसकेको थियो। भोलिपल्ट बिहानै २०२२ वर्षको एकजना सुनिल नाम गरेको केटालाई दुई सय रुपैयाँ दिएर एसिड किन्न पठाएँ। ऊ एसिड बोकेर तुरुन्तै आयो। म झस्कें। सोधें पसलेले किन ? केका लागि भनेर पुछताछ गरेन ? उसको जवाफ थियो केही सोधेन। मैले दुई सय रुपैयाँ दिएँ। पसलेले एसिडका बोतल र बाँकी ८० रुपैयाँ फिर्ता दियो। यति खतरनाक पदार्थ यति सरल, सुलभ र सस्तोमा पाइने ! हार्डवेयर पसल त हरेक सहर, टोल र गल्लीमा पाइन्छ। २०७२ सालको भूकम्पपछि त यसको संख्या अझ बढेको छ। यसैले पनि होला एसिड आक्रमण झाँगिएको। हिजोआज सामाजिक सञ्जाल तथा टीभी सिरियलले पनि आपराधिक गतिविधि बढ्न थालेको छ। नारीका रूप, सुन्दरता, पहिचान, अभिमान, स्वाभिमान, आत्मबल, आत्मविश्वास आदिको सबथोकको मूल्य मात्र एक सय २० रुपैयाँ ! गोजीमा एक सय २० रुपैयाँ र हातमा एसिडको बोतल। जो बढी मन पर्यो वा जो मनै परेन, उनमाथिछपाक ! एक सुन्दर रूप, एक सुन्दर भविष्य, क्षणभरमै सखाप ! सुनेकी छु मानिसहरू एसिड बाथरुम सफा गर्न प्रयोग गर्छन्। उहिले बाथरुम सफा गर्ने कुनै साधन थिएन या आम मान्छेका पहुँचमा भएन होला, त्यसैले प्रयोग गर्थे। अहिले हरपिकलगायत निकै थरीका बास्नादार बाथरुम सफा गर्ने साधन जहाँतहीं पाइन्छ। यसैले हामीले हाम्रो घर, टोल, गाउँ एसिडमुक्त क्षेत्र किन नबनाउने ? यसको आम खरिदबिक्रीका लागि कडाइ गर्ने अभियानमा किन नजुट्ने ? एसिड सरभाइभर भन्छन् जसले ममाथि एसिड छ्याप्यो, उसमाथि पनि त्यसैगरी छ्याप्नुपर्छ। उसले पनि बुझ्नुपर्छ एसिडको पीडा। उनीहरूका अभिभावक र प्रियजनको माग छ अपराधीलाई फाँसी दिनुपर्छ। म भन्छु यस्ता क्रूर अपराधीमाथि एसिड नै खन्याउनुपर्छ। तब मात्र भविष्यमा कसैले एसिड आक्रमण गर्ने हिम्मत गर्न सक्दैन। विडम्बना ! हाम्रो कानुनमा यस्ता अपराधीका लागि आजीवन काराबाससम्म पनि छैन। कानुन भन्छ कसैले कसैलाई तेजाब वा यस्तै प्रकारका विषालु पदार्थ छर्केर अनुहार कुरूप पारेमा पाँच वर्षदेखि आठ वर्षसम्म कैद र एक लाखदेखि तीन लाखसम्म जरिबाना र शरीरका अन्य अंग कुरूप पारेमा तीन वर्षदेखि पाँच वर्षसम्म कैद र ५० हजारदेखि तीन लाखसम्म जरिबाना। आठ वर्ष कैद अर्थात् रात र दिनको हिसाब गरेर कुल चार वर्ष। त्यसमा पनि सरकारी बिदा जोडिन्छ। अझ जेलभित्र राम्रो आचरण गरे त्यो पनि जोडिन्छ। यी सबै हिसाब गर्दा घातक एसिड आक्रमण गर्ने अपराधीले पनि पीडितको ज्यान बाँचे साढे तीन वर्षभन्दा बढी जेल बस्नुपर्ने देखिँदैन। अपराधीले केही महिना र वर्ष सरकारको मेजमानीमा बसेर बाँकी जीवन धम्की दिँदै खुलेआम, निर्धक्क बाँच्न पाउने। निर्दोष सरभाइभरले बाँचुञ्जेल असुरक्षित र त्रासमुक्त जीवन जिउनुपर्ने। यो कस्तो न्याय ? अनि यो कस्तो सजाय ? सोच्दा पनि विरक्त लाग्छ। सुनेकी छु संगीता र सीमाको एसिड आक्रमणका बेला खुसुबु प्रधानले सबैलाई वसन्तपुर आउन आह्वान गर्दै उहींबाट एसिड सरभाइभरका लागि सहयोगको अपिल गरेकी थिइन्। वसन्ती परियारको समयमा पनि खुसुबुले एसिड आक्रमणलगायत छुरा प्रहार वसन्तीको जीवनरक्षाका लागि हेलिकप्टर चार्टर गरेर भरतपुर अस्पतालबाट महाराजगञ्ज शिक्षण अस्पताल ल्याएर उपचार गराउने जस्ता साहसिक काम गरेकी थिइन्। पछिल्लो समय एसिड आक्रमण परेकी मुस्कानको उपचारमा उज्ज्वल थापाको सहयोग र परि श्रम त्यत्तिकै प्रशंसनीय छ। यिनीहरू हाम्रा देशका हिरोज हुन्। यस्ता देशका सबै हिरोजमा मेरो नमन !"
पूर्वीतराईका पीडा र व्यथा,"देश जहाँको त्यहीं रहन्छ। भूगोल थपिएको छैन। सिमाना खुला छ। भारत र बंगलादेशबाट मानिस ओइरिने क्रम रोकिँदैन। तीन चार वर्ष बसेपछि तिनीहरू नै रैथाने हुन्छन्, जसबाट मूल तराईवासीको अस्तित्व संकटमा पर्ने प्रबल सम्भावना देखिन्छ। गैकानुनी रूपमा भित्रिने आप्रवासीप्रति राजनीतिक दलहरू नै संरक्षक बन्छन्। दलहरूको जसरी पनि निर्वाचन जित्ने ध्येय छ। पहिला यहाँका विद्यालयमा असफल हुनेहरू उत्तीर्ण हुन भारतको उत्तरप्रदेश र बिहार पुग्थे। त्यतिबेला त्यहाँ विश्वविद्यालयका नामबाट नक्कली प्रमाणपत्र बिक्री हुन्थ्यो। अहिले यहाँ नेपाली नागरिकताको सक्कल प्रति किन्न पाइन्छ। विकासको गति सुस्त छ। बाटोघाटो उही छ। गाडीको आयात अत्यधिक बढेको छ। वनजंगल फडानी रोकिएको छैन। समृद्धिका नाममा चुरे दोहन भएको छ। खेतीयोग्य जमिन प्लटिङमा रूपान्तरण भयो। २५ वर्ष पहिलेसम्म पूर्वीतराईका खाद्यान्न भारत र बंगलादेश निर्यात हुन्थ्यो। अहिले भारतीय उत्पादनले जीवन धान्नुपर्छ। राज्यको ठोस नीति भएन। जसले गर्दा तराईका सुन फल्ने उर्वर भूमि अव्यवस्थित बसोवासले भरिँदै छ। मुलुकमा हिजो निरंकुश प्रणाली थियो। मधेस पनि त्यसबाट अछुतो रहेन। आज शासन प्रणाली लोकतान्त्रिक छ, तर राजनीतिले नागरिकलाई नियन्त्रण गरेको छ। हिजो सामन्ती वर्गको थिचोमिचोबाट सर्वसाधारण शोषित थिए। आज दलाल र माफियाले सिंगो समाज गाँजेको छ। पहिले आयआर्जन थोरै थियो। जनता परि श्रम गर्थे। परिवारका साथ सिधोपिठो खान्थे। अब पनि गरिबी उस्तै छ तर पारिवारिक सुखबाट नागरिकले विमुख हुनुपरेको छ। अरबको ५० डिग्री तातोमा युवाहरू जोतिएका छन्। देशमा ठूलाठूला परिवर्तन भए। तराईमधेसले आशा गरेका व्यक्ति पनि सत्तामा पुगे। जो सुत्तासीन भए पनि नागरिकले सुखानुभूति पाएनन्। हुलाकी राजमार्ग ज्यूँका त्यूँ छन्। त्यस्तै हरेक वर्ष नदीले कटान गर्छ। बाढी नियन्त्रण तथा सीमा समस्या निराकरण भएन। स्वास्थ्य र शिक्षामा प्रगति देखिए पनि सर्वसाधारणको पहुँचभन्दा बाहिर भयो। हुरी बतास, बाढी र शीतलहरले बर्सेनि जनधनको क्षति हुन्छ। जतिबेला घटना हुन्छ, हुनेखानेहरू गोहीको आँसु चुहाउँछन्। सामाजिक अभियन्ता भनिनेको ताँती लाग्छ। केही सेवाभावबाट पुगे पनि धेरैजसो त्यहाँ नाफाको धन्दा गर्नेहरू देखिन्छन्। प्राकृतिक विपत्तिमा राज्यले दीर्घकालीन सामाधान दिनुपर्छ तर तराईको मूल समस्याप्रति सरकारले ध्यान पुर्याएको छैन। मधेसकेन्द्रित दलसँग यहाँका नागरिकको ठूलो अपेक्षा थियो। उनीहरू पनि सत्ता स्वार्थभन्दा माथि उठ्न सकेनन्। यहाँको धरातलीय यथार्थ बुझ्ने प्रयत्नसम्म भएन। विकासका नाममा गरिने प्रकृतिको विनाश होस् वा गैरकानुनी आप्रवासी समस्या होस्; कृषिजन्य भूमिको विनाश होस् वा नदी कटान तथा बाढीको प्रकोप होस्; यस्ता समस्या तराईमधेसले भोगिरहेको छ। अर्को कुरा, गाउँगाउँ सिंहदरबार भनियो। सिंहदरबार त पुग्न सकेन, केही नेता र उनीहरूका मुठीभर झुण्डहरू टोलटोलमा हावी भए। देशमा एउटा राजा थिए। अहिले छोटे राजा धेरै उब्जिए। छोटे राजाको हुकुम नागरिकले मान्नुपर्छ। तराईमा आइलाग्ने विपत्तिको सामना नेताले गर्नु पर्दैन। कष्ट सहने र मृत्युवरण गर्ने गरिब जनता मात्र हुन्छन्। उनीहरूको जीवनस्तर उकास्नेतर्फ कुनै दल तथा सरकार भएनन्। रोजगार छैन। भएका कलकारखाना घेरै बन्द भए। विगत १५ वर्षभित्र सुनसरी मोरङमा मात्र २४० उद्योग बन्द भएको तथ्यांक सार्वजनिक भएको छ। पूर्वीतराईको मुख्य बाली धान उत्पादन हो। त्यसैगरी मोरङ सुनसरीमा दोेस्रो मुख्य बाली जुट उत्पादन गरिन्थ्यो। आयआर्जनको आकर्षक स्रोत बनेको थियो सनपाट (जुट) खेती। त्यसले रोजगारमा राम्रै टेवा पुर्याएको थियो। सरकारी अकर्मण्यताले आज सनपाट खेती लोपोन्मुख भएको छ। सरकारकै मात्र मुख ताक्नुपर्छ भन्ने हुँदैन। नागरिकमा गर्छु भन्ने भावना जाग्नुपर्छ। काम गर्नेलाई समाजले प्रेरणा दिनुपर्छ। हाम्रो समाजमा ईष्र्यालु पात्रको कमी छैन। राम्रो गर्नेलाई उत्साह भर्नुपर्नेमा हतोत्साही तुल्याइन्छ। त्यस्तो प्रवृत्तिले घात गर्छ। काम सानोठूलो हुँदैन। संसारका सफल मानिसहरू तलदेखि नै उठेका उदाहरण पाइन्छ। कृषि उत्पादन पूर्वीतराईको मुख्य पेसा हो। आज यसमा काम गर्ने मानिसको अभाव छ। खेती गर्ने मानिस नहुँदा कैयन् जमिन बाँझा छन्। आज कृषिमा आकर्षण छैन। खेतीको कामभन्दा सहरको मजदुरी प्रिय लाग्छ। आवश्यकता बढ्दो छ, आयस्रोत घट्दो छ। फलस्वरूप स्थानीय स्तरमा बेरोजगार महारोग बन्ने सम्भावना छ। २०५० सालसम्म पनि पूर्वीतराईमा शीतलहर के हो भन्ने थाहा थिएन। प्राविधिक कारणबाहेक हवाई उडान प्रभावित हुँदैनथ्यो। हिमालबाट शेर्पाहरू जडीबुटी र राडीपाखीको व्यापारमा मधेस झर्थे। दसैंतिहार सकिनेबित्तिकै पहाडबाट तराई झर्नेको लर्को हुन्थ्यो। फागुनचैतमा उनीहरू पुनः हिमालपहाड उक्लिन्थे। पूर्वीतराईका वासिन्दाको प्रायः आफ्नै खेतबारी तथा उत्पादन थियो। सम्पूर्ण समाज कृषिमा निर्भर थियो। जैविक अन्न बाली फलफूल र तरकारी काठमाडौंलगायत देशका ठूला सहरमा पुर्याइन्थ्यो। त्यसैगरी भारतको पश्चिम बंगाल र बिहारका बजारमा समेत तरकारी र फलफूल निर्यात हुन्थ्यो। आज छिमेकबाट आयात गरिएको विषादीयुक्त खाद्यान्न र तरकारी प्रयोग गर्नुपर्छ। हरेक जात र समुदायबीचको अपनत्व पूर्वीतराईको सुन्दर पक्ष हो। यही आकर्षणले २०२० देखि २०४० सम्म पहाडबाट अत्यधिक बसाइँसराइ भयो। आज त्यो आकर्षण हराएको छ। पहाडबाट मधेस झर्ने क्रम ठप्प छ। अब आएर यहाँका मानिसहरू पहाडतर्फ बसाइँ सर्न क्रमशः उत्साहित हँुदैछन्। भर्खरै इलाम घुम्न जाँदा तराईबाट त्यहाँ स्थायी बसोवास गर्न पुगेकाहरूसँग साक्षात्कार भयो। सुनसरीका जितन महतो र मोरङका रमेश चौधरीका अनुसार श्रीअन्तु र फिक्कलमा मात्र सात घर तराईवासीले बसाइँ सरेको थाहा भयो। दुवैजनासँग भएको वार्तालापमा खेतीपातीप्रति नयाँ पुस्तामा मोहभंग भएको, ह्रासोन्मुख सामाजिक सद्भाव आदि बसाइँ सर्नु प्रमुख कारण रहेको तथ्य उजागर गरियो। पूर्वीतराई पर्यटकीय दृष्टिकोणले पनि महत्वपूर्ण छ। सप्तकोशी, मेची र कन्काईजस्ता नदीहरू यही ठाउँबाट बगेका छन्। कोशी टप्पु वन्यजन्तु आरक्ष अर्नाका लागि मुलुककै एक मात्र आरक्ष हो। त्यसैगरी धार्मिक पर्यटनमा धरानको दन्तकाली, बूढासुब्बा, पिण्डेश्वर, झापाको अर्जुनधारा आदि आकर्षक थलो मानिन्छन्। त्यसैगरी चतरा र बराह क्षेत्र धामले पूर्वीय सभ्यताको अनुपम परिचय दिएको छ। प्राकृतिक वरदानयुक्त मनोरम दृश्य यहाँको अर्को आकर्षण हो। यसको उचित संरक्षण र विकास हुन नसक्दा हिजो र आजमा तात्विक अन्तर पाइँदैन। मुलुकमा भएका राजनीतिक परिवर्तनमा पूर्वीतराईका नागरिकको प्रत्यक्ष संलग्नता रहेको छ। चेतनाको स्तर पहिलेको तुलनामा माथि उठे पनि आपसी सद्भाव र सामाजिक एकतामा अझै पनि केही तत्व तगारो हाल्न उद्यत् छन्। जसको कारण बेलाबेलामा असामाजिक गतिविधिको मार सर्वसाधारणले खेप्नुपर्छ। विकासका नाममा गरिने प्रकृतिको विनाश होस् वा गैरकानुनी आप्रवासी समस्या होस्; कृषिजन्य भूमिको विनाश होस् वा नदी कटान तथा बाढीको प्रकोप होस्; यस्ता समस्या तराईमधेसले भोगिरहेको छ। नेपाल कृषिप्रधान देश हो। पूर्वीतराई अन्न उत्पादनको प्रमुख भण्डार मानिन्छ। मेलमिलापको दृष्टान्त पनि हो यहाँको समाज। जाति र समुदायबीच गुमेको सद्भाव पुनप्र्राप्ति होस् भन्ने अद्यापि यहाँका नागरिकको चाहना छ। राजनीतिक आडमा केही लुटिखानेबाट नागरिक आक्रान्त छन्। यसको समाप्ति नै समृद्धिको पहिलो खुट्किलो हुन्छ। सरकारले गरिखानेलाई प्र श्रय दिनुपर्छ। यसमा प्रादेशिक सरकारको प्रयासले मात्र पुग्दैन, समग्र राज्य नै अग्रसर हुनुपर्छ। नागरिक स्तरबाट पनि मौलिक परिचय जोगाउन पहल हुनुपर्छ। देश तन्किँदैन। भूमि थपिँदैन यस यथार्थलाई नीच मार्ने काम कतैबाट हुनु हुँदैन, अन्यथा आगामी केही वर्षमै कहालीलाग्दो अवस्था नभित्रिएला भन्न सकिँदैन।"
राष्ट्रिय गौरव कि बेइज्जत ?,"पर्दाभित्रका पात्रहरूको बाध्यतामा योजना सुरु गर्नुपरे पनि कागजी निर्णय योजना आयोगका पदाधिकारी र योजना आयोगबाटै हुन्छ नेपालमा २०१३ सालदेखि विकास आयोजना सञ्चालन हुन थालेका हुन्। त्यसपछि नै वैदेशिक सहायतामा विविधता, साधारण र विकास बजेटको विभाजन, राष्ट्रिय योजना आयोगको स्थापना, विकास समस्या समाधान समितिको व्यवस्था, प्राथमिकताप्राप्त योजना आदि कार्यान्वयनमा आएका हुन्। यसबीचमा ठूलाठूला राजनीतिक परिवर्तन पनि भए। राजतन्त्रबाट प्रजातन्त्र, प्रजातन्त्रबाट गणतन्त्र हुँदै लोकतन्त्रका अभ्यास पनि भए। यसै अवधिमा विश्वका विकसित, विकासोन्मुख र विकासशील देशहरूले पनि उल्लेखनीय उपलब्धि हासिल गरे। हामीले पनि सन् २०३० सम्ममा विकासोन्मुख मुलुकको स्तरमा पुग्ने सपना बाँडेका छौं। सपना बाँड्न सकिने हुनाले बाँड्यौं तर विपनामा योजना सम्पन्न गर्ने दृढता देखाउन चुक्यौं। यसको ज्वलन्त उदाहरण राष्ट्रिय गौरवका योजनाहरूको प्रगतिबाट छर्लंग भएको छ। नेपालमा विकास आयोजनाको प्राथमिकीकरण गर्ने अभ्यास २०५४५५ मा प्रारम्भ भएको नवौं योजनाले गरेको थियो। त्यसबेला प्राथमिकताप्राप्त आयोजना र सामान्य योजना गरी दुई किसिमका योजना वर्गीकरण भए। त्यसपछि दशौं योजना २०५९६०२०६३६४ मा मध्यावधि खर्च संरचनाको तस्बिर अगाडि ल्याइयो र आयोजनाहरूलाई पहिलो, दोस्रो, तेस्रो प्राथमिकतामा वर्गीकरण गरी कार्यान्वयनका रूपमा देखाउन थालियो। बिरालो बाँध्ने कथासँग मेल खाने यो काम पनि कायमै देखिन्छ। अहिले पनि योजनाहरूलाई प्राथमिकताका आधारमा छुट्ट्याउने परम्परा कायमै छ। त्यसभन्दा पनि माथि उठेर आर्थिक वर्ष २०६८६९ देखि नेपाल सरकारले राष्ट्रिय गौरवका योजनाका नाममा योजना पहिचान गरी कार्यान्वयन गर्ने कुरालाई योजनादस्ताबेजमा समावेश गरेको पनि छ। सुरुमा १७ वटा योजनालाई राष्ट्रिय गौरवका योजनाको नाममा वर्गीकरण गरिएकोमा आव २०७०७१ मा चारवटा थपेर २१ वटा योजनालाई राष्ट्रिय गौरवका योजना नाम दिई कार्यान्वयनमा ल्याएको बताएको छ। योजनाहरूलाई किन राष्ट्रिय गौरवका भन्नुपरेको र गौरवका सूचीमा नपरेका योजना प्राथमिकतामा नपर्ने हुन् कि भन्ने आशंका पनि नउठ्ने होइन। सरकारले यी योजनामा साधनस्रोतको प्राथमिकताका साथ विनियोजन गर्ने, सघन रूपमा अनुगमन गर्ने र यी योजना कार्यान्वयनमा समस्या आइपरेकमा प्रधानमन्त्रीको अध्यक्षतामा चौमासिक रूपमा बस्ने राष्ट्रिय समस्या समाधान समितिको बैठकमा छलफल गरी समाधान गर्ने जनाएको छ। साथै त्यस्ता योजनाहरूमा राष्ट्रिय योजना आयोगबाट समन्वय र सहजीकरण गरी योजना सम्पन्न गर्ने पनि दस्ताबेजमा लेखिएको छ। योजना वर्गीकरणका आधार पनि आयोगले तय गरेको जनाएको छ। वर्गीकरणका आधारहरूमा (क) आवधिक योजनाको लक्ष्य प्राप्तिमा पुर्याउने योगदान, (ख) दिगो विकासको लक्ष्य पूरा गर्न पुर्याउने योगदान, (ग) समावेशीकरण र लैंगिकीकरणमा पुर्याउने योगदान, (घ) योजनाको विगतको प्रगति, सम्पन्न हुन लाग्ने समय एवं कार्यान्वयनको तयारी र उत्पादनमूलक रोजगारमा पुर्याउने योगदान छन्। यिनै आधारमा योजनाको मूल्यांकन गरी अंकभार प्रदान गर्ने र त्यसैका आधारमा पी१, पी२ पी३ मा वर्गीकरण गर्ने गरेको जनाएको छ। दुईतिहाइको बहुमत भएको सरकारका समयमा योजनाको प्रगति अहिलेको यस्तै रहने हो भने योजना सम्पन्न गरेर जनचाहना पूरा गर्ने मनोकांक्षा सरकारसँग नभएको छर्लंग हुन्छ। यो आधारअनुसार आव २०७४७५ मा पी१ मा १०९७, पी२ मा १०४ र पी३ मा १८ योजना पहिचान गरी जम्मा १२१९ योजनालाई कार्यान्वयनमा ल्याइएको पनि योजना आयोगले जनाएको छ। राष्ट्रिय गौरवका योजनाका नाममा २०६८६९ मा वर्गीकरण भएका १७ र आव २०७० मा थप भएका चारसमेत २१ योजनाहरू ७८ वर्ष पूरा हुँुदा पनि एउटा पनि पूरा नभई २१ नै भइरहनुले राष्ट्रिय गौरवका नामले राष्ट्रिय बेइज्जतका योजना भन्न मिल्ने बनाएको छ। राष्ट्रिय गौरवका योजना छनोट गर्ने खास आधारहरू अहिलेसम्म पहिचान भएको पाइन्न। सांसद, मन्त्री, प्रधानमन्त्री, राष्ट्रपति, राजनीतिक दलका नेता र प्रभावशालीहरूको स्वार्थपूर्ण सिफारिस वा दबाबमा राष्ट्रिय गौरवका योजना तय गरेको पाइन्छ। यद्यपि यस्ता योजना छनोटका आधार स्पष्ट गर्न २०७३ सालमा बसेको राष्ट्रिय विकास समस्या समाधान समितिको ३८औं बैठकले मापदण्ड तयार गर्न निर्देशन दिएअनुसार राष्ट्रिय योजना आयोगले तत्कालीन सदस्य स्वर्णिम वाग्लेको संयोजकत्वमा गठित समितिले यसमा काम गरेर प्रतिवेदन दिएको जानकारीसम्म पंक्तिकारलाई छ। राष्ट्रिय गौरवका योजना भनेर वर्गीकरण हुनु भनेको राष्ट्रको समग्र विकासमा योगदान पुर्याउन सक्ने, धेरै नागरिकले त्यसबाट फाइदा लिन सक्ने, कूल गार्हस्थ उत्पादनमा अपेक्षा गरेअनुसारको वृद्धि हुने, धेरैले रोजगार पाउनेजस्ता सूचकहरूले बढी भार पाउँछन् भन्ने अनुमान गर्नु स्वाभाविकै हो। तर अधिकांश योजनाको प्रगति सामान्य मात्र हुनु, केही योजनाको प्रगति लक्ष्यभन्दा निकै कम भएको र १२ वटा योजनाको भौतिक प्रगति ५० प्रतिशतभन्दा कम भएको तथ्यांक राष्ट्रिय योजना आयोगबाटै प्रकाशित राष्ट्रिय गौरवका आयोजनाहरूको संक्षिप्त परिचय २०७५ ले दिएको छ। योजना तर्जुमा राष्ट्रिय लक्ष्य एवं सुखी नेपाली र समृद्ध नेपालको नारालाई राष्ट्रिय गौरवका योजनाको प्रगतिले सहयोगभन्दा उपेक्षा गरेको स्पष्टै देखिन्छ। योजना तर्जुमा आर्थिक कार्यक्रम वा विकास रणनीतिसँग मात्र सम्बन्धित विषय होइन र हुँदैन पनि। राजनीतिक दृढ इच्छाशक्ति योजनालाई सम्पन्न गर्ने बलियो हतियार हो। दुईतिहाइको बहुमत भएको सरकारका समयमा योजनाको प्रगति यस्तै रहने हो भने योजना सम्पन्न गरेर जनचाहना पूरा गर्ने मनोकांक्षा सरकारसँग नभएको छर्लंग हुन्छ। नेपालमा योजना असफल हुनु र समयमा सम्पन्न नहुनुमा अर्को कारण योजना आयोगको पानीमाथिको ओभानो को बन्ने गैरजिम्मेवार पद्धति पनि हो। पर्दाभित्रका पात्रहरूको बाध्यतामा योजना सुरु गर्नुपरे पनि कागजी निर्णय योजना आयोगका पदाधिकारी र योजना आयोगबाटै हुन्छ। योजनाको सम्भाव्यता, स्रोत परिचालनको सुनिश्चितता, योजनाको अनुगमन मूल्यांकनका सम्बन्धमा आयोगले नै निर्णय गर्ने हो। त्यसबेलामा आयोगका पदाधिकारीहरू सक्रिय पनि हुने गरेका छन्। तर त्यै योजना कार्यान्वयनमा आएपछि समयबद्ध प्रगति नभएकोमा भने आयोगका सदस्यहरूलाई जिम्मेवार बनाउने प्रणालीसंरचना तयार भएको देखिन्न। सम्बद्ध क्षेत्रका आयोगका सदस्यलाई योजना सुरु गर्दादेखि नै संलग्न गराई समाप्तिको जिम्मा पनि दिने र तोकिएको समयमा सम्पन्न नभएमा कार्यसम्पादन गर्न नसकेको भनी कारबाही गर्ने प्रणाली बसेमा कुनै पनि योजनाको प्रगति स्थिति अहिलेको जस्तो हुने थिएन। अधिकारसँगै जिम्मेवारी र कर्तव्यको पिरामिड नबन्नु नै समयमा योजना सम्पन्न नहुनुको मूल कारण हो। राष्ट्रिय गौरवका योजनाको प्रगति हेर्दा पोखरा अन्तर्राष्ट्रिय विमानस्थल र निजगढ अन्तर्राष्ट्रिय विमानस्थलको प्रगति ३० प्रतिशतको हाराहारीमा मात्र देखिन्छ। उत्तरदक्षिण कालीगण्डकी कोरिडोर लोकमार्गको र काठमाडौं तराईमधेस द्रूतमार्गको समष्टिगत प्रगति क्रमशः ८ र ५ प्रतिशत मात्र छ। मेलम्ची खानेपानी योजना सुरु भएको १८ वर्ष भइसकेको छ। यसबीचमा सबै राष्ट्रिय दलका नेताहरू राज्यसत्तामा बसिसकेका छन्। राष्ट्रिय गौरवका आयोजनामा मेलम्ची योजना पनि छ। जिम्मेवार पदाधिकारीलाई लाज लाग्नुपर्ने हो। तर कानुनी दण्डको गोरु चुटाइ गर्ने प्रणाली नबसुञ्जेल हाम्रा नेताहरू नैतिकताको जिम्मेवारी बहन गर्दैनन्, योजनाको प्रगतिले यही देखाएको छ। लुम्बिनी विकास क्षेत्र कोष सुरु भएको ३४ वर्ष भइसकेको छ। कहिलेसम्म योजना समाप्त हुने हो जवाफ कतै छैन, कसैसँग छैन। योजना आफैं सकिने हुँदैन। योजना सम्पन्न गर्न दृढ इच्छाशक्ति, साधनस्रोतको सुव्यवस्थापन, सुशासन, दण्ड र पुरस्कारको कानुनी व्यवस्था स्पष्ट र निष्पक्ष हुनुपर्छ। हाम्रा राष्ट्रिय गौरवका योजनाले ती कुनै पनि सूचकांकहरूको निर्बाध उपभोग गर्न नपाएका कारण सरकार दुईतिहाइको हुँदा पनि सम्पन्न हुने लक्षण देखाएका छैनन्, फगत राष्ट्रिय बेइज्जतका योजना बन्न पुगेका छन्। किन राष्ट्रिय गौरवका भन्नुपरेको हो आमजनता अन्योल र अनुत्तरित छन्। यसले समृद्ध नेपाल सुखी नेपाली बनाउने र सन् २०३० सम्ममा नेपाललाई अति कम विकसितबाट विकासोन्मुख देशमा स्तरोन्नति गर्ने दस्ताबेजलाई गिज्याएको अनुभव भएको छ।"
इन्डोप्यासिफिक रणनीतिको तरंग,"इन्डोप्यासिफिक रणनीति मूलतः चीनको आक्रामक क्षेत्रीय र विश्वव्यापी प्रभावलाई काउन्टर गर्न अघि सारिएको नयाँ रणनीतिका रूपमा बुझ्न सकिन्छ मिलेनियम च्यालेन्ज कर्पोरेसन (एमसीसी) र इन्डोप्यासिफिक रणनीति नेपाली राजनीतिक डिस्कोर्सको हिस्सा बनेको छ। यसका विषयमा जनमत विभाजित छ। स्वघोषित राष्ट्रवादीहरूले यसका पक्षमा वकालत गर्ने नेताहरूलाई गद्दार र बौद्धिक वर्गलाई दलालको संज्ञा दिएका छन्। विपक्षी दल नेपाली कांग्रेस यसको पक्षमा देखिएको छ भने सत्तारूढ दल पक्ष र विपक्षमा बाँडिएको छ। यसका पक्षमा फैलिएका भ्रमबारेमा नेपालस्थित अमेरिकी दूतावासले स्पष्टीकरण जारी गरेको छ तर सरकारले जनतालाई स्पष्ट पार्न सकेको छैन। जनता अन्योलमा छन्। के हो इन्डोप्यासिफिक रणनीति इन्डोप्यासिफिक शब्दावली सन् १९२० मा जर्मन भूगर्भविद् कार्ल हाउसफरले आफ्नो एकेडेमिक कार्यमा प्रयोग गरेका थिए। लगभग एक शताब्दीपश्चात् सन् २००७ मा भारतीय नेभी अफिसर गुरप्रित खुरानाले सिक्युरिटी अफ द सी लाइफ, प्रोस्पेक्ट फर इन्डिया जापान कोअपरेसन नामक एक लेखमा प्रयोग गरेका थिए। २००७ को अगस्ट महिनामा जापानी प्रधानमन्त्री सिन्जो आवेले भारत भ्रमणमा रहँदा भारतीय संसद्लाई सम्बोधन गर्ने क्रममा यो शब्दावली प्रयोग गरेका थिए भने सिन्जो आवेले नै २०१६ को अगस्टमा नैरोबीमा भएको छैटौं टोकियो इन्टरनेसनल कन्फरेन्स फर अफ्रिकन डेभलपमेन्टमा फ्री एन्ड ओपन इन्डोप्यासिफिक रिजन का बारेमा विस्तृत अवधारणा राखेका थिए। २०१७ नोभेम्बर १० मा भियतनाममा सम्पन्न एसिया प्यासिफिक इकोनोमिक कोअपरेसन (एपेक) फोरममा अमेरिकी राष्ट्रपति डोनाल्ड ट्रम्पले पहिलोपटक इन्डोप्यासिफिक रणनीतिको अवधारणा प्रस्तुत गरेका थिए। २६ जुन २०१७ मा भारतीय प्रधानमन्त्री नरेन्द्र मोदीले ह्वाइट हाउसको भ्रमण गर्ने क्रममा जारी संयुक्त वक्तव्यमा इन्डोप्यासिफिक शब्दावलीलाई औपचारिक रूपमा प्रयोग गरिएको थियो। वास्तवमा इन्डोप्यासिफिक रणनीति जापानले सुरुवात गरेको हो र अमेरिकाले आत्मसात गरेको हो। यसको असली आर्किटेक्ट जापानी प्रधानमन्त्री सिन्जो आवे हुन्। इन्डोप्यासिफिक क्षेत्र भूराजनीतिक दृष्टिकोणले महत्वपूर्ण हो। यस क्षेत्रमा विश्वको आधा जनसंख्या बसोवास गर्छन्। विश्वका सात ठूला सैन्यशक्ति राष्ट्रहरू, ६ वटा आणविक हतियारसम्पन्न राष्ट्रहरू, विश्वका शीर्ष १० सबैभन्दा व्यस्त बन्दरगाह पर्छन्। यो क्षेत्र जिओ इकोनोमिक्स (भूअर्थशास्त्र) को हिसाबले पनि त्यति नै महत्वपूर्ण छ। समुद्री मार्गबाट हुने व्यापारको ६० प्रतिशत यही क्षेत्रबाट हुने गर्छ। विश्वको कूल गार्हस्थ उत्पादन (जीडीपी) को ६० प्रतिशत यही क्षेत्रको योगदान छ। अमेरिका र यस क्षेत्रका अन्य देशहरूबीच झन्डै २३ खर्ब डलरको दुईतर्फी व्यापार हुन्छ भने यस क्षेत्रमा अमेरिकाको मात्रै १३ खर्ब डलरभन्दा बढी प्रत्यक्ष विदेशी निवेश (एफडीआई) छ। त्यसैले पनि अमेरिकाका लागि इन्डोप्यासिफिक आर्थिक र सामरिक हिसाबले महत्वपूर्ण क्षेत्र हो। अर्थतन्त्र, सुशासन र सुरक्षालाई इन्डोप्यासिफिक रणनीतिका तीन खम्बा मानिएको छ। यस क्षेत्रका राष्ट्रहरूको सम्प्रभुताको सम्मान, विवादहरूको शान्तिपूर्ण समाधान, लगानी, पारदर्शी सम्झौता र कनेक्टिभिटीमा आधारित स्वतन्त्र, निष्पक्ष र पारस्परिक व्यापार, हवाई तथा नौ परिवहन (फ्रिडम अफ नेभिगेसन) लगायतका अन्तर्राष्ट्रिय नियम र कानुनको पालना गर्ने यस रणनीतिका मूलभूत सिद्धान्तहरू हुन्। व्यापार र लगानी यसका प्रमुख क्षेत्र हुन् भने वित्तीय विकास, प्राविधिक सहयोग तथा क्षमता अभिवृद्धिमार्फत भौतिक पूर्वाधार निर्माण, ऊर्जा र अर्थव्यवस्था निर्माणमा प्राथमिकताका विषय हुन्। इन्डोप्यासिफिक रणनीति अमेरिकी ग्रान्ड स्ट्राटेजीको परिमार्जित रूप हो। शीतयुद्धका समयमा अमेरिका ट्रान्स एटलान्टिक रणनीतिमा केन्द्रित थियो। सन् १९९१ मा औपचारिक रूपमा शीतयुद्धको अन्त्य भएपश्चात् ऊ मध्यपूर्वमा केन्द्रित हुन पुग्यो। इराकले कुबेतमाथि आक्रमण गरेपछि खाडी युद्धमा होमियो। सन् २००१ को सेप्टेम्बर ११ मा न्युयोर्कस्थित ट्वीनटावरमा आतंककारी हमला भएपछि तालिवानको विरुद्धमा अफगानिस्तानमा हमला गर्यो। तालिवान पूर्णरूपमा समाप्त नहुँदै आइसिस जन्मियो र अमेरिका आइसिसलाई समाप्त गर्नेतिर लाग्यो। अमेरिका मध्यपूर्वमा अल्झिरहँदा चीन आन्तरिक विकासका साथसाथै बाह्य प्रभावमा धेरै अघि बढ्यो। सफ्टपावर डिप्लोमेसी, बेल्ट एन्ड रोड अवधारणा र साउथ चाइना सीमा सञ्चालित सैन्य गतिविधिले चीन आक्रामक रूपमा बढेको अमेरिकालाई महसुस भयो। चीनले देखाएको आक्रमकताका बाबजुद पनि आफ्नो प्रभाव कसरी कायम राख्ने भन्ने हिसाबले अमेरिकाले इन्डोप्यासिफिक रणनीति लिएर आएको हो, जसले भौगोलिक दायरालाई फराकिलो बनाउनुका साथै रणनीतिक साझेदारी मजबुत र सशक्त हुनेछ। गत जुन महिनामा अमेरिकी रक्षा मन्त्रालयले सार्वजनिक गरेको इन्डोप्यासिफिक रणनीतिसम्बन्धी एक प्रतिवेदनमा इन्डोप्यासिफिक क्षेत्र अमेरिकी भविष्यका लागि एक मात्र सबैभन्दा अहम् क्षेत्र रहेको उल्लेख गरिएको छ। त्यसै प्रतिवेदनमा चीनको आर्थिक, राजनीतिक र सैन्य उदय एक्काईसौं शताब्दीको परिभाषित तत्वहरूमध्येको एक रहेको पनि उल्लेख गरिएको छ। इन्डोप्यासिफिक क्षेत्रले दृढ आत्मविश्वाससहित आफ्नोे राजनीतिक, आर्थिक र सुरक्षा हितका बृहत् विस्तारका लागि अघि बढिरहेको चीनको सामना गर्नुपरेको उल्लेख गरेको छ। तसर्थ इन्डोप्यासिफिक रणनीति मूलतः चीनको आक्रामक क्षेत्रीय र विश्वव्यापी प्रभावलाई काउन्टर गर्न अघि सारिएको नयाँ रणनीतिका रूपमा बुझ्न सकिन्छ। इन्डोप्यासिफिक रणनीतिमा नेपाल इन्डोप्यासिफिक रणनीतिअन्तर्गतका चौबीस राष्ट्रहरूको नामवलीमा नेपाललाई पनि समावेश गरिएको छ। दक्षिण एसियाली राष्ट्रहरू भारत, भुटान, श्रीलंका, बंगलादेश र माल्दिभ्स पनि यसमा समावेश छन्। अमेरिकी रक्षा मन्त्रालयले गत जुन महिनामा सार्वजनिक गरेको प्रतिवेदन र गत नोभेम्बर महिनामा विदेश मन्त्रालयले सार्वजनिक गरेको इन्डोप्यासिफिक रणनीतिसम्बन्धी प्रतिवेदन दुवैमा नेपाल उल्लिखित छ। रक्षा मन्त्रालयको प्रतिवेदनमा गठबन्धनको आधुनिकीकरण शीर्षकअन्तर्गत नेपालसम्बन्धी खण्डमा मानवीय सहयोग तथा विपद् व्यवस्थापन, शान्ति स्थापना, रक्षा व्यवसायीकरण तथा आतंकवाद रोक्ने सम्बन्धमा केन्द्रित रहेर नेपालसँग रक्षा सम्बन्ध विस्तार गर्न खोजिएको उल्लेख गरिएको छ। नेपालले स्वतन्त्र र सार्वभौम राष्ट्रको सम्मान गर्दै मित्रसँग गरिने सम्झौता र साझेदारीमा दबाब नदिन छिमेकीलाई र छिमेकीसँग सम्बन्ध बिग्रने गतिविधिमा सामेल हुन दबाब नदिन मित्रलाई स्पष्ट भन्न सक्नुपर्छ। विदेश मन्त्रालयको प्रतिवेदनमा नेपालका परराष्ट्रमन्त्री प्रदीप ज्ञवाली र अमेरिकी विदेशमन्त्री माइक पम्पेओले हात मिलाएको फोटो क्याप्सनमा नेपाल र अमेरिकाबीचको साझेदारी र जनताजनताबीचको घनिष्टता दुई देशबीचको सम्बन्धको आधार भएको उल्लिखित छ। ऊर्जासम्बन्धी शीर्षकमा नेपाल, भुटान, श्रीलंका, बंगलादेश र भारतका बीचमा क्रस बोर्डर विद्युतीय व्यापारका बारेमा उल्लेख गरिएको छ। रक्षा र विदेश मन्त्रालयको दुवै प्रतिवेदनमा नेपाल पर्नुले इन्डोप्यासिफिक क्षेत्रमा नेपालको महत्व छ भन्ने बुझ्न सकिन्छ। इन्डोप्यासिफिक र एमसीसी एमसीसी विश्वका विकासशील राष्ट्रहरूको आर्थिक वृद्धिमा टेवा पुर्याउँदै गरिबी निवारणमा सघाउने उद्देश्यका साथ सन् २००४ मा स्थापित अमेरिकी सरकारको सहयोग निकाय हो, जुन निकायअन्तर्गत नेपाललगायत विश्वका ४९ देशमा अमेरिकाले सहयोग प्रदान गरेको छ। एमसीसीमार्फत नेपालले विद्युतीय प्रसारण लाइन निर्माण र सडक मर्मत तथा स्तरोन्नतिका निमित्त खर्च गर्ने गरी ५० अर्ब रुपैयाँ सहयोग प्राप्त गर्नेछ, जसमा नेपाल सरकारले १३ अर्ब रुपैयाँ लगानी गर्नुपर्नेछ। एमसीसीलाई इन्डोप्यासिफिक रणनीतिसँग जोडेर हाल विवादास्पद बनाइएको छ। विवादास्पद बन्नुको पछाडि केही कारण छन्। पहिलो सरकारले जनतालाई स्पष्ट बुझाउन नसक्नु, दोस्रो इन्डोप्यासिफिक रणनीतिलाई सैनिक रणनीतिका रूपमा मात्र बुझ्नु र तेस्रो राष्ट्रिय सरोकारका विषयलाई प्राविधिक, कूटनीतिक र परराष्ट्र मामलाका विज्ञसहित सर्वदलीय बैठकमा छलफल गराउनुको सट्टा सत्तारूढ दलले पार्टीमा छलफल गराउनु। एमसीसी इन्डोप्यासिफिक अवधारणा आउनुपहिल्यै सञ्चालनमा आएको कार्यक्रम हो। इन्डोप्यासिफिक क्षेत्र पहिलेको एसिया प्यासिफिक क्षेत्रकै विस्तृत स्वरूप हो र अमेरिकाले यस क्षेत्रभित्र उसको सहयोगमा सञ्चालन भएका गतिविधिलाई आफ्नो प्रतिवेदनमा इन्डोप्यासिफिक रणनीतिअन्तर्गत भएको भनी उल्लेख गर्न सक्छ। यसको मतलब यो होइन कि सबै कार्यक्रम सैन्य रणनीतिसँग सम्बन्धित छन्। तसर्थ एमसीसीलाई जबर्जस्ती सैन्य रणनीतिसँग जोडिरहन आवश्यक छैन। अमेरिकाले नेपालमा सेना राखेर चीनविरुद्धको गतिविधि बढाउँदै छ भन्ने अनर्गल हल्ला पनि चलेका छन्। नेपालले के बुझ्न आवश्यक छ भने चीन र अमेरिका एकअर्काका दुस्मन होइनन् तर प्रतिस्पर्धी हुन्। दुवै देशको अर्थतन्त्र एकअर्कामा निर्भर छ। विगत केही समयदेखि चलेको दुई देशबीचको व्यापार युद्ध अन्त्यका लागि भर्खरै पहिलो चरणको सम्झौता भएको छ। राष्ट्रपति ट्रम्प बेलाबेला भन्ने गर्छन् चिनियाँ राष्ट्रपति सी र म असल मित्र हौं। उनी उनको देशको राष्ट्रिय हितका लागि काम गर्छन् र म मेरो देशका लागि। तसर्थ चीन र अमेरिकाबीचको प्रतिस्पर्धा, प्रभाव र अर्थतन्त्रको नै हो। उनीहरूको सैन्य रणनीति एकले अर्कालाई मनोवैज्ञानिक दबाब दिने अस्त्र मात्र हो। विश्वका पहिलो र दोस्रो वरियताका शक्तिराष्ट्रहरू साँच्चिकै सैन्य रूपमै आमनेसमाने भए भने त्यसको परिणाम नेपालले त के विश्वले नै थेग्न सक्तैन। तसर्थ चीनअमेरिकाबीचको काल्पनिक युद्ध मानसपटलमा बोकेर नेपालले टाउको दुखाउन जरुरी छैन। चलनचल्तीमा इन्डोप्यासिफिक रणनीति भनेर बुझिने गरिए पनि वास्तवमा यो फ्री एन्ड ओपन इन्डोप्यासिफिक रिजन अर्थात् स्वतन्त्र र खुला हिन्दप्रशान्त क्षेत्र हो। नामबाटै थाह हुन्छ कि यो मुख्यतः दुई महासागरमा केन्द्रित छ। जो फ्रिडम अफ नेभिगेसन अपरेसन र सामुद्रिक मार्ग भएर हुने व्यापारसँग बढी सम्बन्धित छ। तसर्थ समुद्रसँग जोडिएका देशहरू भारत, माल्दिभ्स, बंगलादेश र श्रीलंका नेपालभन्दा बढी प्रभावित र लाभान्वित दुवै हुनेछन्। इन्डोप्यासिफिकसम्बन्धी नेपालको रणनीति पब्लिक डिप्लोमेसी र राजनीतिक सञ्चारविज्ञ तथा नेपालसम्बन्धी चासो राख्ने बोस्टनस्थित इमरसन कलेजका प्राध्यापक डा ग्रेगोरी पायनसँग इन्डोप्यासिफिक रणनीति र एमसीसीका कारण नेपालमा छाएको अन्योलका बारेमा पंक्तिकारले जिज्ञासा राखेको थियो। डा पायनको जवाफ थियो नेगोसिएसन अर्थात् सम्झौतामा चित्त नबुझेका कुरामा वार्ता गर। सत्तारूढ दलले वार्तामा भन्दा पनि बाझ्नमा समय बितायो, जसले आम जनमानसमा झन् शंका पैदा गरायो। इन्डोप्यासिफिक रणनीतिमा नेपालले भारत र दक्षिणपूर्वी एसियाली राष्ट्रहरूको संगठनबाट पनि केही सिक्न सक्छ। भारत इन्डोप्यासिफिक रणनीतिको महत्वपूर्ण साझेदार राष्ट्र होे, यद्यपि उसले यसलाई सतर्कतापूर्ण ढंगले व्याख्या गर्दै आएको छ। इन्डोप्यासिफिक रणनीति कसैविरुद्ध लक्ष्यित नभएर यस क्षेत्रमा शान्ति, सुरक्षा, स्थायित्व र समृद्धिका लागि हो भन्दै आएको छ। भारतले विदेश मन्त्रालयअन्तर्गत इन्डोप्यासिफिक डिभिजन निर्माण गरी यससम्बन्धी गतिविधि हेर्ने जिम्मा दिएको छ। आसियान राष्ट्रहरू भौगोलिक हिसाबले इन्डोप्यासिफिक क्षेत्रको केन्द्रमा पर्छन्। बीआरआई र इन्डोप्यासिफिक रणनीति दुवैको प्राथमिकतामा परेका यी राष्ट्रहरू ठूला शक्ति राष्ट्रहरूको टसलको केन्द्रविन्दु बन्न चाहँदैनन्। करिब एक वर्षको अध्ययनपछि गत वर्ष जुन महिनामा थाइल्यान्डको राजधानी बैंककमा सम्पन्न आसियान राष्ट्रहरूको फोरमले आसियानकेन्द्रित आसियान आउटलुक अन दि इन्डोप्यासिफिक नामक दस्ताबेज सार्वजनिक गरेका छन्, जसले मध्यमार्गी बाटो रोज्दै समावेशीता र सहमतिका आधारमा सहकार्य गर्ने र सैन्य रणनीतिलाई भन्दा राजनीतिक र कूटनीतिक रणनीतिलाई जोड दिनुपर्नेतर्फ इंगित गरेका छन्। नेपालले चाहेर या नचाहेर चीनको बेल्ट एन्ड रोड इनिसिएटिभ (बीआरआई) र अमेरिकी इन्डोप्यासिफिक रणनीति दुवैमा सहभागिता जनाइसकेको अवस्था हो। दुवै देशका आआफ्नै राष्ट्रिय स्वार्थ छन्। नेपालमा बसोवास गर्ने तिब्बती शरणार्थीका सम्बन्धमा दुवै पक्षबाट पहिल्यैदेखि नै नेपालले दबाब झेल्दै आएको छ। बीआरआई र इन्डोप्यासिफिकले भूराजनीतिक संवेदनशीलतालाई अवश्य नै बढाउनेछ। अमेरिका सन् १९५१ देखि नेपाललाई निरन्तर सहयोग गर्दै आएको मित्रराष्ट्र हो भने चीन छिमेकी राष्ट्र। नेपालले स्वतन्त्र र सार्वभौम राष्ट्रको सम्मान गर्दै मित्रसँग गरिने सम्झौता र साझेदारीमा दबाब नदिन छिमेकीलाई र छिमेकीसँग सम्बन्ध बिग्रने गतिविधिमा सामेल हुन दबाब नदिन मित्रलाई स्पष्ट भन्न सक्नुपर्छ। नेपालले अविलम्ब बीआरआई र इन्डोप्यासिफिक रणनीतिबारे गाइडिङ प्रिन्सिपल अर्थात् मार्गनिर्देशनका सिद्धान्त तयार गरी आफ्नो स्पष्ट धारणा तयार गर्न जरुरी छ। यसले आम जनता र सम्बन्धित साझेदारी राष्ट्रहरू पनि स्पष्ट हुनेछन्। बीआरआई र इन्डोप्यासिफिक मामलामा अध्ययन, अवलोकन, अनुगमन र तत्सम्बन्धी नीति निर्माण गर्न पराराष्ट्र मन्त्रालयअन्तर्गत छुट्टै एकाइ गठन गर्नुपर्ने आवश्यकता पनि देखिन्छ।"
आहा रारा गोल्डकप फागुन २२ देखि,"पोखरा : मोफसलको चर्चित फुटबल प्रतियोगिता आहा रारा गोल्डकप फुटबल प्रतियोगिताको १८ औं संस्करण फागुन २२ गते देखि चैत १ गते सम्म पोखरा रंगशालमा हुने भएको छ। पोखरामा आइतबार पत्रकार सम्मेलन गरी आयोजक सहरा क्लबका अध्यक्ष केशवबहादुर थापाले प्रतियोगिताको तयारीका बारेमा समेत जानकारी दिए । खेलकुदको विकासमा सहाकार्य गरौं, पोखरालाई खेलकुद पर्यटन शहरको रुपमा स्थापित गरौं भन्ने उद्देश्यले पोखरामा अन्तर्राष्ट्रिय फुटबल प्रतियोगिता हुँदै आएको छ । प्रतियोगितामा नेपाली र विभिन्न देशका क्लबले सहभागीता जनाउँदै आएका छन् । यस प्रतियोगितामा विदेशी क्लब, ए डिभिजनका क्लब, मोफसलका टिम र आयोजक सहरा क्लब पोखरा गरी १० टिमको सहभागिता रहने अध्यक्ष थापाले जानकारी दिए । प्रतियोगिता संञ्चालन गर्न अनुमानित अर्च ९९ लाख ३८ हजार ५ सय रुपैयाँ रहने बताइएको छ । प्रतियोगिता सञ्चालनबाट १ करोड १८ लाख १ हजार रुपैयँ अनुमानित आम्दानी हुने सहरा क्लबका महासचिव रामजी प्रसाद अधिकारीले विश्वास गरे । क्याराभान गोल्ड कप सहित १९ वर्षदेखि सहारा क्लबले पोखरामा फुटबल प्रतियोगिता सञ्चालन गर्दै आएको छ। प्रतियोगिताबाट बचत हुन आएको रकम आयोजक सहरा क्लबबाट संचालित सहरा फुटबल एकेडेमी संचालनमा खर्च गरिँदै आएको महासचिव अधिकारीले बताए । एकेडेमीमा १५ जिल्लाका २४ जना बालक आश्रित रहेका छन् । क्लबले पोखरा १७ जिल्लामा २०७० सालदेखि बालकलाई आवसीयरुपमा निशुल्क स्वास्थ्य, शिक्षाको साथै फुटबल प्रशिक्षण समेत गराउँदै आएको छ।"
महोत्तरी सेमिफाइनलमा,वीरगन्ज : महोत्तरीको टोली वीरगन्जमा जारी प्रदेश नम्बर २ स्तरीय प्रथम गिरिजाप्रसाद कोइराला गोल्डकप फुटबल प्रतियोगिताको सेमिफाइनलमा प्रवेश गरेको छ। वीरगन्जको आदर्शनगर रंगशालामा आइतबार भएको खेलमा रौतहटलाई टाइबे्रकरमा २१ गोलले पराजित गर्दै महोत्तरीले अन्तिम चारको यात्रा तय गरेको हो। निर्धारित ८० मिनेटको खेल गोलरहित बराबरीमा सकिएपछि हारजितको निर्णय टाइबे्रकरमा गएको थियो। टाइबे्रकरमा महोत्तरीका लागि कृष्णबहादुर राना र लाले श्रेष्ठले गोल गरे भने सनम आले र सन्तोष राईको प्रहार गोलमा परिणत हुन सकेन। सनमको प्रहार बाहिरिएको थियो भने सन्तोषको प्रहारलाई रौतहटका गोलरक्षक मनीष मगरले रोकेका थिए। टाइबे्रकरमा रौतहटका लागि रूपेश कुँवरले मात्र गोल गर्न सके। बाँकी चार जनाको प्रहार भने गोलमा परिणत हुन सकेन। महोत्तरीले अब फाइनल प्रवेशका लागि सोमबार हुने सर्लाही र सप्तरीबीचको विजेतासँग माघ २२ गते प्रतिस्पर्धा गर्नेछ। यसअघि शनिबार भएको उद्घाटन खेलमा पर्सालाई हराउँदै धनुषाले पनि सेमिफाइनलमा स्थान सुरक्षित गरिसकेको छ। माघ २५ गतेसम्म चल्ने प्रतियोगितामा प्रदेश नम्बर २ का आठवटै जिल्लाका जिल्ला फुटबल संघका टोलीले भाग लिएका छन्। प्रतियोगिताको उपाधि विजेता टोलीले एक लाख ५१ हजार र उपविजेता टोलीले ७५ हजार रुपैयाँ नगद पुरस्कार हात पार्ने जानकारी आयोजक जीपी कोइराला फाउन्डेसन पर्साका अध्यक्ष महम्मद साबुद्दिनले दिए।
