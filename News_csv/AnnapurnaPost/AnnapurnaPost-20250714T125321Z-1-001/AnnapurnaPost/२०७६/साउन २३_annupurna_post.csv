शीर्षक,विवरण
भारतीय संस्कृतिको विम्ब,"भारतीय राजनीतिकी आदर्श मानिन्छिन् भने पूर्वीय दर्शन र संस्कृतकी विदूषी पनि थिइन्, भारतीय पूर्वविदेशमन्त्री सुषमा स्वराज। सुषमा मिर्गौला र मधुमेहबाट पीडित थिइन्। उनको मंगलबार राति हृदयघातबाट निधन भयो। सन् २०१६ मा मिर्गौला प्रत्यारोपण गरिएको थियो। यसपछि उनको स्वास्थ्यमा समस्या देखिरह्यो। स्वास्थ्यको समस्या देखाउँदै सन् २०१९ को लोकसभा चुनावमा उनी उम्मेदवार बनिनन्। पिता हरदेव शर्मा तथा लक्ष्मी देवीकी पुत्री सुषमा शर्माको जन्म १४ फेब्रुअरी १९५२ मा पञ्जाबको अम्बालामा भएको थियो। भारत विभाजन भएपछि उनका मातापिता वर्तमान पाकिस्तानको लाहोर शहरबाट पञ्जाब आएका थिए। आफ्नो सांस्कृतिक बिरासत जोगाउन हरदेवको परिवार लाहोरबाट विस्थापित भएकाले उनीहरूमा पूर्वीय संस्कृतिप्रति अगाध आस्था थियो। उनीहरूले संस्कृतिविहीन भएर बाँच्नु जीवनकै अभिशाप हुने सम्झाइरहे। त्यसको गहिरो प्रभाव सुषमामा आजीवन पर्यो। यसैले उनले अन्तर्राष्ट्रिय मञ्चहरूमा पूर्वीय वेषभूषा, पहिरन, संस्कृतिका साथ उनी उपस्थित हुन्थिन्। सुषमाले अम्बालाकै सनातन धर्म कलेजबाट संस्कृत तथा राजनीति विज्ञानमा स्नातक गरेकी थिइन्। यसका साथै पञ्जाब विश्वविद्यालय, चण्डीगढबाट यिनले कानुनमा उच्च शिक्षा हासिल गरेकी थिइन्। उक्त विश्वविद्यालयले स्वराजलाई सन् १९७३ मा सर्वोच्च वक्ताको सम्मान दिएको थियो। १९७३ देखि यिनले भारतीय सर्वोच्च अदालतमा अधिवक्ताको पदमा रहेर कार्य गरेकी थिइन्। सर्वोच्च अदालतमा काम गर्दै आएका अधिवक्ता स्वराज कौशलसित सन् १९७५ मा प्रेमविवाह भएको थियो। सुषमा १९७० देखि नै अखिल भारतीय विद्यार्थी परिषद्सित सम्बद्ध थिइन्। भारतमा संकटकाल समाप्त भएपछि स्वराज जनता पार्टीको सदस्य बनिन्। सन् १९७७ मा अम्बाला छाउनी विधानसभा क्षेत्रबाट हरियाणा विधानसभाका लागि उनी विधायक चुनिन्। चौधरी देवीलालको सरकारमा सन् १९७७ देखि १९७९ सम्म राज्य श्रममन्त्री भएर २५ वर्षको अवस्थामा मन्त्री हुने रेकर्ड पनि स्वराजले बनाएकी थिइन्। सन् १९७९ मा २७ वर्षमा उनी हरियाणा राज्यमा जनता पार्टीको अध्यक्ष बनिन्। सन् १९८० मा भारतीय जनता पार्टी (भाजपा) गठन भएपछि स्वराज यसमा सम्मिलित भइन्। यिनी १९८७ बाट १९९० सम्म अम्बाला छाउनीमा विधायक रहिन् र भाजपालोकदलको संयुक्त सरकारमा शिक्षामन्त्री बनिन्। यिनी सन् १९९० मा राज्यसभाको सदस्यका रूपमा निर्वाचित भइन्। सन् १९९६ मा दक्षिण दिल्ली संसदीय क्षेत्रबाट विजयी भइन्। अटल बिहारी वाजपेयी नेतृत्वको १३ दिने सरकारमा सूचनाप्रसारण मन्त्री रहिन्। १९९८ मा दक्षिण दिल्ली संसदीय क्षेत्रबाट पुनः विजयी भइन्। वाजपेयी सरकारमा दूरसञ्चार मन्त्रालयका साथै सूचना एवं प्रसारण मन्त्री भइन्। उनले १९९८ मा दिल्लीको पहिलो महिला मुख्यमन्त्रीका रूपमा कार्यभार लिइन्। सन् २०००२००६ राज्यसभा सदस्य, सन् २०००२००३ सूचना एवं प्रसारणमन्त्री, सन् २००३२००४ स्वास्थ्य एवं परिवार कल्याण तथा संसदीय मन्त्री, भइन्। सन् २००६२००९ राज्यसभा सदस्य, सन् २००९२०१४ लोकसभामा विपक्षी नेतृ र सन् २०१४२०१९ केन्द्रीय विदेशमन्त्री रहिन्। सुषमाले नेपालका दुई व्यक्तित्वलाई निकै आदर गर्थिन्। ती थिए, सरदार यदुनाथ खनाल र अर्का पण्डित रंगनाथ पौडेल। उनी केन्द्रीय सूचना तथा प्रसारणमन्त्री हुँदा भारतीय फिल्म क्षेत्रलाई उद्योगको दर्जा दिएकी थिइन्। त्यसबाट भारतीय फिल्म उद्योगले बैंकबाट ऋण लिन पाउने व्यवस्था गरेकी थिइन्। यसपछि भारतीय फिल्मले अन्तर्राष्ट्रियस्तरमा आफूलाई फैलाउने अवसर पाएका थिए। उनी नेपालप्रति सद्भाव राख्थिन्। नेपालीलाई उनी निकट ठान्थिन्। यद्यपि उनी विदेशमन्त्री भएकै बेला नेपालमा भारतले नाकाबन्दी लगाएको थियो। २०७२ असोजमा संविधानसभाबाट संविधान पारित गरेपछि नेपालले भारतीय नाकाबन्दी खेप्नुपर्यो। नाकाबन्दीले नेपाली जनजीवन अस्तव्यस्त भयो। यसै विषयमा विपक्षी दल कंग्रेसले भारतीय संसद्मा विरोध गरेको थियो। यसको जवाफमा उनले घुमाउरो पाराले नेपालमा नाकाबन्दी लगाएको स्वीकार गरेकी थिइन्। अनौपचारिक भेटघाटमा त यसलाई उनी स्विकार्थिन्। यद्यपि यसप्रति उनी दुःख व्यक्त गर्थिन्। आफूले यथासम्भव प्रयास गरेको उनको भनाइ थियो। यसै क्रममा उनले भारतीय संसद्मा नेपालका केही नेताको नामै लिएर उनीहरूसँग भेट भएको र यसबारे उनीहरूले गरेका प्रतिबद्धता पूरा नगरेको बताएकी थिइन्। ती नेताहरूले यसबारे सुषमा स्वराज र भारतीय विदेश मन्त्रालयसँग के भनेका थिए, त्यो नेपालका नेताहरूले खुलाएका छैनन्। न त नेपालका नेताहरूले यसको खण्डन गरेका छन्। उनको धारणाअनुसार नेपालका नेताहरूले भारत र पश्चिमा शक्तिसँग फरक फरक प्रतिबद्धता व्यक्त गरेका थिए। दुवै शक्तिसँग निकट हुन दुवैका धारणा सम्बोधन गर्दै आएको बताउँदै आएका थिए। भारत र पश्चिमाको स्वार्थ एउटै थियो। भारतमा सरकार बदलियो। त्यो बीचमा देखिएका मत भिन्नताबारे नेपाली नेताले केही कुरा सार्वजनिक नगरेको देखिन्छ। नेपालसँग सम्बन्धै नभएका अनावश्यक विषयमा समेत आफ्ना धारणा सार्वजनिक गर्न हतारिने नेपालका नेताहरू यो विषयमा मौन रहनु ठूलो रहस्य देखिन्छ। भारतीय संसद्मा उठेको विषयको चार वर्षसम्म पनि जवाफ नदिनुमा आशंका गर्ने प्रशस्त आधार छन्।उनको संस्कृत भाषाप्रति अगाध आस्था थियो। उनले दक्षिण एसियालाई संस्कृत भाषाले जोड्न सक्छ भन्ने मान्यता राख्थिन्। लामो समय अन्यत्रबाट आएका शक्तिले विभाजन गरेको यो क्षेत्रलाई संस्कृत भाषाले सेतुको काम गर्ने उनको मान्यता थियो। त्यसैले उनले आजीवन संस्कृत भाषालाई प्रवर्धन गर्ने काम गरिन्। यसका साथै भारतमा स्थानीय भाषालाई पनि संरक्षण गर्नुपर्ने पक्षमा थिइन्। उनले सन् २०१५, जुलाई २ मा थाइल्यान्डको राजधानी बैंककमा आयोजित १६ औं संस्कृत सम्मेलनलाई सम्बोधन गर्न पुगेकी थिइन्। उनले आफू विदेशमन्त्री हुँदा भारतीय दूतावासहरूमा संस्कृतको अध्ययन अनुसन्धान गर्ने वातावरण मिलाएकी थिइन्। उनले नेपालका संस्कृतका विद्वान्हरूले अनुसन्धान गर्नुपर्नेमा जोड दिँदै आएकी थिइन्। यसका लागि नेपालका विद्वान्हरूलाई विकसित मुलुकमा अनुसन्धान गर्न पठाउने व्यवस्था गर्न खोजेकी थिइन्। तर यो अगाडि बढ्न सकेन। यसैलाई अग्रता दिन उनले भारत सरकारको सहयोगमा स्वामी विवेकानन्द सांस्कृतिक केन्द्रको प्रस्तुतिमा काठमाडौंमा संस्कृत : नेपाल र भारतको साझा सम्पत्ति विषयमा सम्मेलन आयोजना गरिएको थियो। चैत ५ गतेदेखि तीन दिनसम्म चलेको सम्मेलनमा दुवै देशका विद्वान् बोलाएर कार्यक्रम आयोजना गरिएको थियो। सुषमाले नेपालका दुई व्यक्तित्वलाई निकै आदर गर्थिन्। ती थिए, सरदार यदुनाथ खनाल र अर्का पण्डित रंगनाथ पौडेल। कूटनीतिक क्षेत्रमा खनाल त सबैले नाम सुनेका व्यक्ति हुन्। पौडेलको नाम पंक्तिकारले उनैबाट सुनेको हो। त्यसपछि पौडेलप्रति चासो राखे। उनी भीमसेन थापापछि करिब एक वर्ष नेपालका मुख्तियार बनेका थिए। उनले मुलुकी बन्दोबस्त र परराष्ट्र मामिला मात्र हेर्ने अधिकार पाएका थिए। त्यतिखेर दक्षिण एसिया अंग्रेजको कब्जामा रहँदा पनि त्यस्ता कूटनीतिज्ञहरूका कारण नेपाल स्वतन्त्र राष्ट्र रहन सकेको उनको बुझाइ थियो। नेपालका परराष्ट्रविद् र नेताहरूलाई पौडेलका बारेमा के कति जानकारी होला। यसैगरी दक्षिण एसियामा महिला सशक्तीकरणमा हाम्रा रहनसहन, वेशभूषा, संस्कृति बाधक रहेको तर्क दिइन थालेका थिए। खासगरी भारतीय राजनीतिमा प्रभावशाली व्यक्तित्व प्रधानमन्त्री इन्दिरा गान्धीले युरोपमा पढेकी थिइन्। पाकिस्तानी नेतृ बेनजिर भुट्टोले अक्सफोर्ड र हार्वर्ड पढेकी थिइन्। उनीहरूलाई आदर्श मानेर पाश्चात्य शिक्षा र रहनसहनमा मात्रै महिला अघि बढ्न सक्छन् भन्ने दबदबा रहेको बेला थियो। नारी अघि बढ्नलाई यी कुरा बाधक होइनन् भन्दै उनले आफ्नै संस्कृति, रहनसहनमा रहेर पनि अन्तर्राष्ट्रिय मञ्चको नेतृत्व गर्न सकिने फरक आदर्श लिएर अघि बढेकी थिइन्। यसकै सेरोफेरोमा रहेर पारिवारिक बिरासत नभए पनि सुषमाले आफूलाई भारतीय संस्कृतिको विम्बको रूपमा आफूलाई अन्तर्राष्ट्रिय मञ्चमा सफल देखाउन सकिन्।"
संक्रमणकालीन न्यायमा हामी कता ?,"सिंगो मुलुकसँग जोडिएको संक्रमणकालीन न्यायसँग जोडिएको द्वन्द्वपीडितका समस्या समाधान गर्ने विषयबाट प्रधानमन्त्री अलग रहन मिल्छ ? राजा महेन्द्रको २०२८ सालमा नारायणगढको दियालो बंगालामा हृदयघातका कारण निधन भयो। पहिलोपटक कैलालीको टीकापुरमा २०२४ सालमा हृदयघात भएको थियो। दोस्रोपटक हृदयघात हुँदा महेन्द्र बच्न सकेनन्। उनको निधनले मुलुकमा एकाएक राजनीतिक शून्यता छायो। त्यतिबेला सिंगो दक्षिण एसिया राजनीतिक भल्कानोमाथि थियो। कहाँ, कति बेला र कुन मुलुकमा राजनीतिक विस्फोट हुने हो भन्ने आशंका र त्रास थियो। विश्वको दोस्रो महाशक्ति राष्ट्र सोभियत संघले अफगानिस्तान कब्जा गरेको थियो। त्यही अस्थिरताका कारण इरानका राजा देश छोड्न बाध्य भए। यता पाकिस्तान दुई टुक्रा भएर पूर्वीभाग स्वतन्त्र र सार्वभौम राष्ट्रको रूपमा बंगलादेश उदय भयो। यही मौका हो आफ्नो महत्त्वाकांक्षा साकार पार्ने भनेर भारतकी प्रधानमन्त्री इन्दिरा गान्धीले अंगे्रजबाट भारत स्वतन्त्र हुँदा पनि छुट्टै पहिचानमा रहेको सिक्किमलाई भारतमा गाभिन्। सम्पूर्ण दक्षिण एसिया उथलपुथल भएको बेला नेपालको राजनीतिका चतुर खेलाडी महेन्द्रको निधन र राजनीतिको कुनै अनुभव नभएका सीधा वीरेन्द्र राजा भए। त्यतिबेला दक्षिण एसिया मात्र होइन, नेपालको आन्तरिक राजनीति पनि ठीक थिएन। ०१७ साल पुस १ गते गिरफ्तार भएर आठ वर्षसम्म जेलमा रहेका बीपी र गणेशमानले राजाले कुनै सुधार गर्छन् कि भनेर केही समय प्रतीक्षा गर्नुभयो। सुधारको सट्टा पुनः गिरफ्तार गर्ने षड्यन्त्र हुन थालेको संकेत पाएपछि भारतमा गएर प्रजातन्त्रको पुनर्स्थापना गर्ने भन्दै सशस्त्र क्रान्तिको आह्वान गर्नुभयो। देशभित्र र बाहिर राजनीतिक उथलपुथल भइरहेको र शक्तिराष्ट्र अमेरिका र सोभियत संघको क्रीडास्थल समग्र दक्षिण एसिया भएको बेला वीरेन्द्र राजा भएको केही समयपछि उनका निजी सचिव नारायणप्रसाद श्रेष्ठले हृषिकेश शाहलाई फोन गरेर भने, सर, नेपाल विश्व सम्बन्ध परिषद्मा सरकारबाट सम्बोधन गरिबक्सने कार्यक्रम राख्नुपर्यो। शाह त्यतिबेला परिषद्को अध्यक्ष थिए। राजकीय प्रज्ञा प्रतिष्ठानको हलमा कार्यक्रम आयोजना भयो। कार्यक्रममा नेपालस्थित कूटनीतिक नियोगका प्रतिनिधि र बुद्धिजीवी उपस्थित थिए। राजा वीरेन्द्र सम्बोधन गर्न उठेपछि रानी ऐश्वर्य पनि उठिन्। वीरेन्द्रको करिब ४५ मिनेटको सम्बोधनमा रानी नबसेको देखेर सबैले उठेर राजाको सम्बोधन सुन्नुपर्यो। रानीको यस्तो व्यवहारप्रति कूटनीतिक क्षेत्रका प्रतिनिधिले असन्तुष्टि जनाएपछि त्यसपछिका राजाका सम्बोधनमा रानी बसेर सुन्न थालिन्। बुद्धिजीवी र कूटनीतिक नियोगका प्रतिनिधिले भरिएको पहिलो सार्वजनिक सम्बोधनमा राजा वीरेन्द्रले भने, ०७ सालको क्रान्तिले जनताका चाहना पूरा गर्न नसकेकाले ०१७ सालको घटना भयो। कुनै पनि राजनीतिक परिवर्तनले जनताको चाहना पूरा गर्नुपर्छ भन्दै सम्बोधनको अन्त्यमा म र मेरी श्रीमतीलाई कार्यक्रममा बोलाएकोमा आयोजकलाई धन्यवाद भनेर सम्बोधन टुंग्याए। पहिलोपटकको सार्वजनिक सम्बोधनमा न पञ्चायतको खुला समर्थन गरे न त परिवर्तनको संकेत नै। राजाको पहिलो सार्वजनिक भाषणबाट कट्टर पञ्च भने खुसी भएनन्। परिवर्तनको आकांक्षा राख्नेहरू पनि खुसी हुनुपर्ने कुनै संकेत थिएन। बेलायतमा पढेर आएका राजाले के बोल्छन् भन्ने उत्सुकता पञ्चहरूमा थियो। पञ्चायतको तारिफ नगरेकोमा पञ्चहरू असन्तुष्ट थिए। राजाको सम्बोधनपछि डा तुलसी गिरीको निवासमा भएको पञ्चहरूको भेलाले निष्कर्ष निकाल्यो राजा वीरेन्द्रले पञ्चायत व्यवस्थालाई निरन्तरता नदिन पनि सक्छन्। वीरेन्द्रको भाषणलाई लिएर दरबारभित्र भने ठूलो खुल्दुली मच्चियो उनीहरूको आपत्ति थियो, म र बडामहारानीलाई बोलाएर कार्यक्रम गरेकोमा धन्यवाद भन्नुपर्नेमा जनताको भाषा प्रयोग गरेर म र मेरी श्रीमती भनेकाले दरबारियाहरूबाटै उनको आलोचना भयो। कार्यक्रम भएको भोलिपल्ट हृषिकेश शाहले पंक्तिकारसँग भनेका थिए, राजाले भाषणमा पञ्चायत व्यवस्थाको वकालत गरेनन्। म राजाको भाषणलाई लिएर राष्ट्रपुकारमा एउटा लेख लेख्छु। तपाईं र मेरो हालत कि हस्तिनापुरको राजा कि चपरीमुनिको वास हुन सक्छ। अनि हामी कता ? शीर्षक राखेर शाहको लेख प्रकाशित भयो। शाहको उक्त लेखमा भनिएको थियो, बेलायतजस्तो उच्च प्रजातान्त्रिक संस्कार भएको देशमा अध्ययन गरिबक्सेका सरकारबाट जनताको प्रजातान्त्रिक भावनाको सम्बोधन गर्न राजनीतिक दलमाथि प्रतिबन्ध लगाएर सरकारकै नेतृत्वमा प्रजातान्त्रिक व्यवस्थाको विकास गरेर मुलुकलाई अघि बढाउनुपर्छ। हृषिकेशको हामी कता शीर्षकको लेखको जवाफ दिँदै डा गिरीले लेखेको लेख हामी यता भन्ने शीर्षकमा मातृभूमिमा प्रकाशित भयो। डा गिरीको तर्क थियो दलमाथि ०१७ सालमै प्रतिबन्ध लगाएर वर्तमान निर्दलीय व्यवस्था सुरु भएको हो। हामी पछि फर्कने होइन अघि बढ्नुपर्छ। शाहको लेख प्रकाशित गरेपछि उनलाई केही भएन तर मेरो भने चपरीमुनिको वास सुरु भयो। लेख छापेकोमा अञ्चलाधीश कार्यालयले निर्दलीय संविधानको उल्लंघन भयो भनेर मसँग पाँच घण्टा बयान लियो। सात सय रुपैयाँ धरौटी राखेर तारिखमा छाडियो। अहिले फेरि अधिकांश बुद्धिजीवी भन्न थालेका छन्, अब हामी कता ? हृषिकेश शाहको प्रश्नको जवाफ थियो बहुदलीय प्रजातन्त्रमा जानुपर्छ। किनकि त्यसका लागि हजारौं सपूतले बलिदान दिएका छन्। जनताको आन्दोलनपछि २०४७ सालमा बहुदलीय प्रजातन्त्र स्थापना पनि भयो तर अहिले यो प्रश्नको जवाफ सजिलो छैन। विश्वमा २००७ सालपछि प्रचलित सबै राजनीतिक व्यवस्था हामीले अपनाइसक्यौं। तर पनि मुलुक अघि बढ्नुको सट्टा झन्झन् पछाडि धकेलिएको छ। राणाशासन क्रूर जहानिया शासन थियो। त्यसलाई राजनीतिक व्यवस्था भन्न मिल्दैन। ०७ सालयता बनेकामध्ये अहिलेको सरकार सबभन्दा शक्तिशाली सरकार छ। संसद्मा दुईतिहाइको बहुमत छ, यसले चाह्यो भने संविधान परिवर्तन गर्न सक्छ। हामीले नयाँ अभ्यास गरेको संघीयतामा सातवटा प्रदेशमध्ये ६ वटामा नेपाल कम्युनिस्ट पार्टीको प्रचण्ड बहुमत छ। नेपालमा फेरि अन्तर्राष्ट्रिय समुदायले हात हाल्नुपर्ने अवस्था आयो भने प्रचण्ड वा अरू कोही हिरो वा जिरो के बन्लान्। तर मुलुक भने सधैं अस्थिरताको दुश्चक्रमा फसिरहने छ। बेलायतको संसद्का सम्बन्धमा एउटा भनाइ प्रख्यात छ बेलायतको संसद्ले महिलालाई पुरुष र पुरुषलाई महिला बनाउनुबाहेक सबैथोक गर्न सक्छ। त्यही अवस्था छ अहिले नेपाल कम्युनिस्ट पार्टीको नेपालमा। तर पनि किन मुलुक अघि बढ्न सकेको छैन ? तमाम बुद्धिजीवी र सर्वसाधारण जनताको यक्षप्रश्न यो हो। देशमा विद्यमान यावत् समास्याको समाधान गर्न भनेर संसद्को व्यवस्था गरिएको छ। तर संसद् कार्यपालिकाको लाचार छाया भएको छ। काठमाडौं उपत्यकाका ५० लाख जनता काकाकूल बनेर मेलम्चीको पानी पर्खिरहेका छन्। तर, मेलम्चीको कुनै टुंगो छैन। काम गरिरहेको विदेशी कम्पनीले मागेजति पैसा नदिएकाले उसलाई भगाइयो। इटालियन कम्पनीले छाडेपछि मन्त्रीले ठाडो प्रस्ताव क्याबिनेटमा लगेर विनाप्रतिस्पर्धा सरकारले जसलाई चाह्यो उसैलाई काम दिने निर्णय गर्यो। डेढ अर्बमा सम्पन्न हुनसक्ने मेलम्चीलाई साढे दुई अर्ब दिएर सम्पन्न गर्ने निर्णय मन्त्रिपरिषद्ले गरेको छ। यसैगरी, नेपाल वायुसेवा निगमले किनेको वाइडबडी जहाज खरिदमा भ्रष्टाचार भयो भनी संसद्को सार्वजनिक लेखा समितिमा प्रश्न उठ्यो। छलफलमा उपसमिति बनाएर छानबिन गर्ने सहमति भयो। उपसमितिको प्रतिवेदन समितिमा छलफल गरेर छानबिन आयोग बनाउन सरकारलाई निर्देशन दिने भनी निर्णय भयो। तर त्यो प्रस्तावमा लेखिएको अक्षरको मसी सुक्न नपाउँदै सरकारले छुट्टै छानबिन आयोग बनाउने भनी समितिलाई खुला चुनौती दियो। आयोग बनेन। लेखा समिति मौन छ। उपसमितिले तयार पारेको प्रतिवेदन के भयो त ? न लेखा समिति बोल्छ न त सरकार। यो संसद्माथि कार्यपालिकाको भद्दा मजाक हो। हेर ! हामीसँग दुईतिहाइ बहुमत छ, जे गर्न पनि सक्छौं। यही हो सरकारको संसद्लाई मौन जवाफ। दुई दर्जनभन्दा बढी निर्माण व्यवसायीले लिएको विभिन्न ठाउँको अर्बौंका ठेक्कामध्ये कतिले पेस्की लिएर पनि काम नै सुरु गरेनन्। जसले सुरु गरे, त्यो अधकल्चो छाडेका छन्। त्यस्ता कम्पनीलाई कालो सूचीमा राखेर कारबाही गर्नुको सट्टा तिनै कम्पनीलाई नयाँनयाँ काम दिइएको छ। पेस्की खर्च लिएर समयमा काम नसक्ने र गरेको काम गुणस्तरहीन गर्ने कम्पनीमा पप्पु कन्स्ट्रक्सन कम्पनी एउटा हो। यस्ता अरू पनि छन्, ठेक्का लिने र समयमा सम्पन्न नगर्ने। शक्तिको वरिपरि बसेर अहिले पनि उनीहरूले नै ठेक्का लिएर देशलाई चुसिरहेछन्। यतिबेला भ्रष्टाचारका सनसनीपूर्ण काण्डले पत्रपत्रिकका रंगिएका छन्। कुनै दिन छैन, भ्रष्टाचार अभियोगमा कर्मचारी पक्राउ नपरेका हुन्। अख्तियार भनिरहेछ भ्रष्टहरूलाई राख्न हामीसँग अब ठाउँ रहेन। ११ महिनासम्म काम नगर्ने र आर्थिक वर्षको अन्तिममा जथाभावी खर्च गर्ने पुरानो रोग क्यान्सरले पनि निरन्तरता पाइरहेछ। असारमा मात्र २० अर्बभन्दा बढी खर्च भएको देखाइन्छ। मनपरी खर्च अति भयो भनेर जनता भड्किन्छन् भनेर महालेखा नियन्त्रणको कार्यालयको वेबसाइड नै ह्याक गरियो। यस्तो ब्रह्मलुट हुँदा पनि जनताको प्रतिनिधिमूलक थलो संसद् बोल्दैन। प्रतिपक्ष कुम्भकर्णको निद्रामा मस्त छ। राष्ट्रवादको नारा दिएर सत्तारुढ भएका केपी ओलीको राष्ट्रवाद दुई वर्ष पनि नपुग्दै लम्पसारवादमा परिणत भएको छ। भारतीय गुप्तचर संस्था रअका प्रमुख सामन्त गोयल दलबलसहित काठमाडौंं आएर प्रधानमन्त्री ओली, पूर्वप्रधानमन्त्री पुष्पकमल दाहाल, माधव नेपाल र प्रमुख प्रतिपक्षी दल कांग्रेस सभापति शेरबहादुर देउवासँग गोप्यरूपमा भेटेको समाचारले यतिबेला काठमाडौंको राजनीति तरंगित भयो। प्रधानमन्त्री ओलीले अहिलेसम्मकै सम्पूर्ण कूटनीतिक मर्यादा तोड्दै प्रधानमन्त्री निवासबाटै कालो सिसाधारी गाडी पठाएर रअ प्रमुख गोयल र उनीसँग आएका गुप्तचरसहित प्रधानमन्त्रीनिवासमा गोप्य वार्ता गरेका थिए। सुरुमा दुवैतर्फका समूहसहित भेटघाट भएको र केहीबेरपछि प्रधानमन्त्री र गोयलबीच दुई घन्टा गोप्य वार्ता भएको सूत्रहरूको भनाइ छ। यो भेटघाटले सधैं षड्यन्त्र र कानेखुसीबाट चल्ने काठमाडौंको राजनीतिमा नयाँ तरंग ल्याएको छ। दिल्लीस्थित हाम्रा राजदूत नीलाम्बर आचार्यले दुई महिनादेखि कोसिस गर्दा पनि भारतका परराष्ट्र मन्त्रीसँग भेट्ने समय पाएका थिएनन्। गोयल दिल्ली फर्केपछि आचार्यले बल्ल भेट पाए। नेपाल कम्युनिस्ट पार्टीको स्थापनाकालदेखि विस्तारवादी भारत मुर्दावाद उनीहरूको गुरुमन्त्र थियो। ओलीको यो भेटबाट कम्युनिस्टहरूको राष्ट्रवाद अवसरवादमा रूपान्तरण भएको छ। आन्तरिक रूपमा सरकार एकपछि अर्को घटनामा असफल भइरहेका बेला माओवादी द्वन्द्वपीडितप्रति सरकारले गरेको बेवास्तालाई लिएर विश्वका द्वन्द्वपीडितका पक्षमा काम गर्दै आएका एमनेस्टी इन्टरनेसनल, अन्तर्राष्ट्रिय कमिसन अफ जुरिस्ट (आईसीजे) ह्युमन राइट वाच र ट्रायल इन्टरनेसनलले संयुक्तरूपमा वक्तव्य जारी गरेर द्वन्द्वपीडितलाई न्याय दिन नेपाल सरकार उदासीन रहेको अरोप लगाएका छन्। एम्नेस्टी इन्टरनेसनल र आईसीजेले पहिले पनि नेपाल सरकारलाई पीडितलाई न्याय दिन ध्यानाकर्षण गराएका थिए। सरकारले वास्ता गरेन। माओवादी र नेपाल सरकारका बीचमा शान्तिसम्झौता भएको पनि एक दशकभन्दा बढी भयो। पीडितले न्याय पाएका छैनन्। प्रधानमन्त्री ओली मौन छन्। यसमा प्रचण्ड, शेरबहादुर र सुरक्षा निकाय जोडिएका छन्। आफू र तत्कालीन एमाले यसमा पर्दैन भनेर ओली मौन बस्न मिल्छ ? सिंगो मुलुकसँग जोडिएको विषयबाट प्रधानमन्त्री अलग रहन मिल्छ ? पीडितका पक्षमा काम गर्ने यी शक्तिशाली संस्थाको वक्तव्य आएपछि प्रचण्ड आत्तिएर बर्बराउन थालेका छन्। मलाई अन्तर्राष्ट्रिय अदालत हेगमा लगिए म विश्वकै हिरो बन्नेछु नेपालको द्वन्द्वमा अन्तर्राष्ट्रिय समुदायले हात हाल्यो भने प्रचण्ड वा अरू कोही हिरो वा जिरो के बन्लान् तर मुलुक भने सधैं अस्थिरताको दुश्चक्रमा फसिरहनेछ।"
अस्तव्यस्त विद्युत् क्षेत्र,"आन्तरिक खपत र स्वदेशी बजार देश लोडसेडिङमुक्त छ। स्वदेशमै बिजुली फालाफाल भएर होइन, भारतबाट आयात गरेर। गत वर्षको तथ्यांकअनुसार प्राधिकरणको आफ्नै ३२७०, स्वदेशी निजी क्षेत्रको ३०७१ र भारतबाट ३६५८ प्रतिशत आयात गरेर व्यवस्थापन गरिएको थियो। हिजो उद्योग र व्यापारिक प्रतिष्ठानलाई अनवरत बिजुली दिइएकै कारण १६ घण्टासम्म लोडसेडिङ थियो। पूरै प्रणाली नै फेल भएका बखत मात्र बत्ती नजाने ट्रंक लाइन (एउटा सबस्टेसनदेखि अर्को सबस्टेसनसम्म जारी हुने लाइन) बाट समेत बिजुली दिइएको थियो। उद्योगलाई दैनिक पाँच घण्टा लोडसेडिङको दायरामा राखी १९ घण्टा अनवरत दिइने बन्दोबस्ती भएपछि लोडसेडिङ अन्त्य भयो। विगतमा यही लोडसेडिङमा ठूलो खेल थियो। तीन वर्षअघि र अहिले स्थितिमा तात्विक फरक छैन। केवल बर्खायाममा बिजुली अलि उत्पादन भएको छ र पनि भारतबाट आयात हुन भने छाडेको छैन। यही वर्ष माथिल्लो तामाकोसी (४५६ मेगावाट) सहित विद्युत् प्राधिकरणको प्रणालीमा ११५९ मेगावाट बिजुली थप हुँदै छ। योसहित एक सय २० वटा आयोजनाका करिब दुई हजार ६ सय १३ मेगावाट बिजुली निर्माणाधीन छन्। यसबाहेक कूल एक सय ३७ वटा आयोजनाका दुई हजार ८ सय ६९ मेगावाट विभिन्न चरणमा छन्। तर यी अधिकांश नदी प्रवाही वा अर्धजलाशययुक्त प्रकृतिका आयोजना मात्र हुन्। मुलुकलाई वास्तविक चाहिएको जलाशययुक्त बिजुली हो, जुन अबको एक दशकसम्म पनि आउने कुनै छाँट छैन। अर्थात् अझ कम्तीमा एक दशकको हिउँदयामसम्म हामी आयात नै गर्न बाध्य हुनेछौं। यिनै नदीप्रवाही वा अर्धजलाशययुक्त आयोजनाबाट बर्खायाममा उत्पादन हुने बिजुली भने कसरी खपत गर्नेगराउने टाउको दुखाइको विषय भएको छ। यसलाई समग्रमा भन्नुपर्दा प्राधिकरणले अबको केही वर्षमै चार हजार सात सय ५० मेगावाट बिजुली खेर जाने बताउँदै आएको छ। मूल्यको हिसाबले यो बिजुली एक खर्ब ७९ अर्ब रुपैयाँबराबर हो। प्राधिकरणले हालसम्म विद्युत् खरिद सम्झौता (पीपीए) गरेका आयोजनाअन्तर्गत दुई हजार दुई सय ५० मेगावाट नदीप्रवाही (रन अफ रिभर) र दुई हजार पाँच सय मेगावाट अर्धजलाशययुक्त (पीआरओआर) बिजुली बर्खायाममा खेर जानेछ। नदीप्रवाहीबाट मात्रै प्राधिकरणलाई वर्षको ८४ अर्ब र अर्धजलाशययुक्तबाट वर्षको ९५ अर्ब रुपैयाँ घाटा पर्ने तथ्यांक छ। उत्पादन हुनै लागिसकेका बिजुलीलाई यहीं खपत गराउने सोच, नीति र कार्यक्रम केही पनि छैन। बिहान र बेलुकी एकसाथ विद्युतीय चुलोमा सबैले भात पकाउने हो भने धमाधम ट्रान्सफरमर पड्कने र तार जल्ने अवस्था छ। यो हामीले भारतीय नाकाबन्दीताका पनि भोगेकै हौं। यहाँ उद्योगधन्दा र कलकारखाना स्थापना हुन सकिरहेका छैनन्, बरु भइरहेका उद्योग पनि बन्द हुँदै छन्। सरकारी झण्झट र बखेडाले पुँजी पलायन भइरहेको छ। सिमेन्ट उद्योग र रासायनिक मल कारखाना स्थापना भएका छैनन्। विद्युतीय सवारी साधन चलेका छैनन्। प्रधानमन्त्री आफैंले चढेर उद्घाटन गरेका विद्युतीय बस पर्यटन मन्त्रालयको अकर्मण्यताले चल्न सकेन। केबलकार, रोप वे, विद्युतीय रेलमार्गका पूर्वाधार छैनन्। समग्रमा विद्युत् खपत चिम बाल्न मात्र सीमित देखिन्छ। काठमाडौं उपत्यकामा राति १० बजेपछि बिजुलीको माग दुई सय मेगावाट पनि हुँदैन। त्यसमाथि अहिले एलईडी बत्तीको व्यापक उपयोगले प्राधिकरणले गर्दै आएको परम्परागत विद्युत् माग प्रक्षेपण फेल खाइसक्यो। उदाहरणका लागि यो वर्ष प्राधिकरणले माग प्रक्षेपण गरेको थियो २२२५ मेगावाट। भइदियो १४०० मेगावाट। यो तथ्यांकले परम्परागत वृद्धिदर पनि भएन नै, त्यसमाथि नयाँ उद्योगधन्दा पनि खुलेन। यसले हिउँदयाममा अपुग र बर्खायाममा छेलेखेलो मात्र नभई खेरै फाल्नुपर्ने अवस्था आइरहेको छ। अन्तर्राष्ट्रिय बजार र इनर्जी बैंकिङ नेपालको एकमात्र डर हो उत्पादित बिजुली बिक्दैन भन्ने। पश्चिम सेती (७५० मेगावाट) मार्फत यो परीक्षण गर्न खोजिएको थियो। स्मेकलाई १६ वर्ष कुर्दा पनि भारतीय बजार खुलेन। नेपालले सन् २००७ देखि उठाउँदै आएको इनर्जी बैंकिङ अवधारणा पनि कार्यान्वयन भएन। गत माघमा पोखरामा सम्पन्न सचिवस्तरीय बैठकमा इनर्जी बैंकिङ अवधारणामा दुवै देशबीच सहमति भयो। तर कार्यान्वयन गर्ने बेलामा भारतले फेरि अड्को थाप्यो। पंक्तिकारले पटकपटक लेख्दै आएको थियो भारतसित सम्झौता हुन्छ, कार्यान्वयन हुँदैन। आाखिर त्यही भयो। भारतको भित्री दाउ नेपालको विद्युतलाई सकेसम्म गुन्द्रुकको भाउमा लिने रहेको छ। पहिला गलाउने, थकाउने अनि हार खाएपछि त्यति भए पनि आउँछ भन्ने अवस्थामा पुयाउने भारतीय रणनीति हो। आपूले त नलिने छँदै छ। उसले छिमेकी बंगलादेशलाई पनि दिलाउन चासो दिएको छैन। नेपाल र बंगलादेशबीच पाँच हजार मेगावाट आयातनिर्यातको समझदारी भइसकेको छ। तर भारतीय भूभाग प्रयोग गर्ने वा उसको पूर्वाधार उपयोग नगरी बंगलादेशसम्म नेपालको बिजुली निर्यात असम्भव छ। यसमा पनि भारत त्यति सकारात्मक छैन। चीनमा नेपालको बिजुली निर्यात गर्न अझ कयौं वर्ष लाग्छ। तिब्बततिर उसकै बिजुली फालाफाल छ। सिगात्सेसम्म प्रसारण लाइन बनाउनै महाभारत छ। यसरी नेपालको अन्तर्राष्ट्रिय ऊर्जा बजार एक प्रकारले बन्द अवस्थामा छ। यसलाई खुलाउन सक्ने प्रधानमन्त्री वा मन्त्री नै वास्तविक अर्थमा देशको नेता हुनेछ। योजनामै गडबडी पञ्चायतकालीन नेतामन्त्रीदेखि गणतन्त्रवादी सरकारलाई थाहा थियो राज्यलाई एउटा गतिलो जलाशययुक्त आयोजना चाहिन्छ भनेर। जलाशययुक्त आयोजना बनाउन पैसा नभएको होइन, नियत नै भएन। जलाशययुक्त बनेमा लाइसेन्स किनबेच र दलाली प्रथामा पूर्णविराम लाग्थ्यो। खोलाहरू किनबेच हुँदैनथे। जब बजार परिपक्व हुन्छ, माग बढ्छ अनि मात्र आपूर्ति क्रमशः हुन्छ। प्रधानमन्त्री नै खोलानाला बेच्दै हिँड्ने मुलुकमा जलाशययुक्त आयोजना बन्छ भनेर कल्पना गर्न पनि सकिँदैन। हुँदाहुँदा लाजशरम केही नमानी तमोर (७६२ मेगावाट) पनि बेचबिखन गर्न लागिसकेका छन्। यो आयोजना बूढीगण्डकी (१२ सय मेगावाट) भन्दा आधा लागतमा बन्छ। यसले उत्पादन गर्ने ऊर्जा भने बूढीगण्डकीसरह छ। त्यसमाथि आयोजना क्षेत्रका जनतालाई उठिबास लगाउनु नपर्ने भएकाले निर्माण गर्ने बेलामा किचकिच पनि पर्दैन। यस्तो आयोजना राज्यको तर्फबाट निर्माण हुनु अनिवार्य थियो। तर सरकारले यसलाई पहिल्यैदेखि बेच्न खोजेको, त्यसमाथि गत मार्चमा सम्पन्न लगानी सम्मेलनमा घोषणै भयो। विदेशीले नेपालको जलाशययुक्त निर्माण गर्न सक्दैनन् भन्ने सयवटा उदाहरण स्थापित भइसकेको छ। तैपनि बेचबिखन रोकिँदैन कमिसनका लागि। निसहाय प्राधिकरण जसले जति भने पनि विद्युत् प्राधिकरणको विकल्प छैन। सरकारले अर्को समानान्तर संस्था गठन गर्न सक्दैन। यसको विकल्पमा निजी क्षेत्र आउन सक्दैन। तर प्राधिकरणमा व्याप्त चरम राजनीतिक हस्तक्षेपले यो संस्था थङथिलो बनेको छ। खिम्ती, भोटेकोसी र मर्स्याङ्दीका डलर बिजुलीले टाट पल्टने अवस्थामा पुगेको यो संस्था दिनप्रतिदिन रुग्ण बन्दै छ। गत वर्षदेखि यो संस्था नाफामा गएको देखाइएको छ। नाफामा गएको होइन। भूकम्पले भोटेकोसीको उत्पादन ठप्प छ। डलर तिर्नुपर्दैन। अर्को, सरकारले चार वर्षअघि मात्र २८ अर्ब रुपैयाँ भड्ताल हालिदिएको छ। यसका ऋण र सरकारले पुँजीकृत गरेको घाटालाई छाडेर संस्था नाफामा गयो भन्नु दिउँसै रात पार्नु मात्रै हो। प्राधिकरण बलियो भए मात्र मुलुकको ऊर्जाविद्युत् क्षेत्र दिगो हुन्छ। यो एकल क्रेता मात्र होइन, प्रसारक र वितरक पनि हो। यो संस्थालाई बलियो बनाउनेतर्फ कोही लागेनन्। असल, आकर्षक र घाटा कम गराउने प्राधिकरणका नाममा रहेका आयोजना बेचबिखन भए। कोही सहायक कम्पनीका नाममा। कोही लगानीयोग्य भएका नाममा त कोही पानी बाँडफाँटका नाममा। प्राधिकरणलाई दीर्घकालसम्म नाफामा लैजान सक्ने आयोजना तमोर, उत्तरगंगा, माथिल्लो अरुण, सुनकोसी आदि हुन्। उत्तरगंगा आयोजना नेकपा नेता तथा पूर्वऊर्जामन्त्री जनार्दन शर्माको कोपभाजनमा परेको छ। उनैले यो आयोजना अघि बढाउन दिँदैनन्। अर्को, तमोर बेचबिखनमा परिसकेको छ। माथिल्लो अरुण, सुनकोसीलगायतका आयोजना प्राधिकरणको सहायक कम्पनीमा गइसकेको छ। अब यी आयोजना बनेछन् भने पनि प्राधिकरणको न्यूनतम सेयर रहन्छ माथिल्लो तामाकोसीमा जस्तै। कमाउने आयोजनामा कर्मचारी र ऋणप्रदायकहरूका सेयरले भरिएपछि प्राधिकरण कसरी तंग्रने ? प्राधिकरणको थाप्लोमा प्रतिमेगावाट ६० करोड परेको चमेलिया, मध्य मर्स्याङ्दी, कुलेखानी तेस्रो, माथिल्लो त्रिशूली थ्री ए लगायतका अभागी आयोजना मात्र हुन्। १४ मेगावाटको कुलेखानी दस वर्षमा निर्माण हुँदैन। ९०१२० मेगावाट बनाउनुपर्ने माथिल्लो त्रिशूली थ्री ए ६० मेगावाटमा खुम्च्याइन्छ, लागत भने ९०१२० मेगावाटको पर्छ। यी र यस्ता कारण प्राधिकरणलाई कहिल्यै उँभो लाग्न दिइँदैन। कुलमान घिसिङ आफैंलाई विश्वास छैन कि प्राधिकरणले आयोजना निर्माण गर्न सक्छ भनेर। संस्था प्रमुखले मेरो संस्थाले यस्तो गर्न सक्छ भन्ने पहिलो आत्मविश्वास हुनुपर्छ। केके कुराले काममा अवरोध भए, ती तगारा हटाउन सक्नुपर्छ। प्राधिकरणमा राजनीतिक हस्तक्षेप हुन्छ। मन्त्रीले पंगु बनाउँछन्। जथाभावी ठेक्का दिलाउन लगाउँछन्, लागत बढ्छ यस्तो गर्नु हुन्न भन्ने बुझाइ र दृष्टिकोण छ भने त्यो सोह्रै आना गलत हो। हस्तक्षेप हुन नदिन अपनाउनुपर्ने रणनीति र संयन्त्र बनाउन सक्नुपर्छ। लिडर भनेकै त्यही हो। नत्र प्राधिकरण दुब्लाउँदै जाने तर प्राधिकरणइतरका सेयरहोल्डर मोटाउने मात्र हुन्छ। माथिल्लो तामाकोसीमा राजनीतिक हस्तक्षेप हुन्छ भनेर सहायक कम्पनी बनाइयो। लागत त दोब्बर भयो नि। भलै लागत दोब्बर हुनुमा भारतीय नाकाबन्दी, भूकम्पलगायत नियन्त्रणबाहिरका कुरा प्रमुख कारक बने। त्यो अर्कै विषय हो। भूकम्प र नाकाबन्दीको मार नखेपेको अरु आयोजना किन बनेन ? भूकम्पअघि नै सकिनुपर्ने आयोजना यो र त्यो बहानाबाजी गर्दै समय घर्काइयो। अनि भएभरका गल्ती, कमजोरी, अपराध र भ्रष्टाचार र गलत नियतजति भूकम्प र नाकाबन्दीमाथि थोपरियो। अहिलेका कार्यकारी निर्देशक सहायक कम्पनीको संस्कृतिमा हुर्केका व्यवस्थापक हुन्। चिलिमेको प्रबन्ध सञ्चालक हुँदा उनले सुरु गरेका चारवटा आयोजना प्राधिकरणको कार्यकारी निर्देशकबाट निवृत्त हुन लागिसक्दा पनि पूरा भएका छैनन्। समस्या कुन कम्पनीमार्फत बनाउने भन्ने छँदै थिएन। समस्या हो नियतको। तर प्राधिकरणको स्वामित्वमा रहेका आकर्षक आयोजना उनले धमाधम सहायक कम्पनीमा रूपान्तरण गरे। सहायक कम्पनीमा लगेपछि निश्चय पनि प्राधिकरणको सेयर कम छ र हुन्छ। जब नाफा दिने आयोजना सेयरमार्फत अरूमै सर्छ भने प्राधिकरणको हित कसरी हुन्छ ? उदाहरणका लागि माथिल्लो तामाकोसीमा प्राधिकरणको ४१ प्रतिशत मात्र सेयर छ। यो आयोजनामा ऋण प्रवाह गर्दा कर्मचारी सञ्चय कोषलाई घुसस्वरूप सेयर दिइएको थियो। कर्मचारी सञ्चय कोष, नागरिक लगानी कोष, बिमा संस्थानजस्ता निकायलाई सेयर नदिईकन लगानी नै नगर्ने अडानमा किन रहे। जवाफ स्पष्ट छ आयोजना आकर्षक भएर। आकर्षक आयोजनामा जसले पनि लगानी गर्छ, घुसबापत सेयर नै दिइरहनु पर्दैन। माथिल्लो तामाकोसीले आम्दानी गर्न सुरु गरेपछि यसले वर्षको सय मेगावाटको आयोजना निर्माण गर्न सक्ने हैसियत राख्छ। यति धेरै आकर्षक आयोजनामा सेयर दिलाउनु भनेको प्राधिकरणको सेयर कम गराउनु हो। र निजी क्षेत्रको बढाउनु हो। कहिल्यै नखुलेको चेत नेपालमा एउटा संस्कार बनिसकेको छ राम्रा आयोजना विदेशीलाई बेच्ने वा दलालको हात पार्ने। अनि दलालले पुनः बेच्ने। यो बेचबिखनको अन्त्यहीन शृंखलाले नेपालको जलविद्युत्मा तीव्र माफियाकरण भएको छ। अनि सस्तो आयोजनाको महँगो बिजुली नेपालीले खरिद गर्नुपर्ने परिपाटी नै भइसकेको छ। खिम्ती, भोटेकोसी, माथिल्लो मर्स्याङ्दीजस्ता आयोजना विदेशीलाई दिएर डलर तिराइए। नेपाली आफैंले गरेका आयोजना महँगो पारियो। यो परिपाटीले निरन्तरता पाइरहेको छ। अबका कयौँ वर्षमा पनि यसमा क्रमभंग हुने छाँट छैन। निजी क्षेत्रलाई पनि पक्षपात गरियो। कोहीलाई चाँदी कटाइ, कोहीलाई पुर्पुरोमा हात। नेतामन्त्रीलाई कमिसन बुझाउन नसक्नेहरू पोस्टेड रेट मा सीमित भए। ऊर्जामन्त्रीहरूलाई घोषणा गर्दैमा ठीक छ। १० वर्षमा १५ हजार मेगावाट भन्दियो सकियो। बजारको टुंगो लागेको छैन, पाँच हजार निर्यात ! ३ सय मेगावाट बिजुली खपत हुन नसकेर चिटचिटाहट भइरहेछ, १० हजार यहीं खपत गर्ने ! प्राधिकरणले सहायक कम्पनीमा नामसारी गरेका आयोजना प्राधिकरणकै शतप्रतिशत लगानीमा निर्माण हुने परिपाटी बनाउन जरुरी छ। यसो गरे प्राधिकरण नाफा अनुपात वृद्धि हुन्छ र उसको आर्थिक स्वास्थ्य सुदृढ हुन्छ। तमोरजस्ता जलाशययुक्त राज्यले बनाउने। यसले आगामी दिनमा पेट्रोलियम आयात विस्थापित गर्छ। अर्को, प्रसारण र वितरण लाइन सुदृढ बनाउने। यसो गर्दा हिटरमा भात पकाउँदा ट्रान्सफरमर पडकँदैन। ग्याँसलाई विस्थापन गर्छ। कृषिमा आधारित उद्योग खोल्ने। रासायनिक मल कारखाना स्थापना गर्ने। सिमेन्ट उद्योगलाई प्रतिस्पर्धी बनाउन सिन्डिकेट अन्त्य गर्ने। बिहारको भन्दा आधा महँगो नेपाली सिमेन्ट निर्यात हुन सक्दैन। यति मात्र गर्न सके पनि बिजुलीमा केही होला। नत्र आगामी दिनमा यति करोड युनिट बिजुली खेर गयो भन्ने रोइलो मात्र गुञ्जनेछ। यो कार्य गर्न अहिलेजस्तो ऐतिहासिक सरकार, जोसँग झन्डै दुईतिहाइको जनमत छ,ले मात्र सक्छ। यसका लागि मन्त्रिमण्डलका सदस्यदेखि ब्युरोक्रेसीसम्म निर्मम पुनर्संरचना आवश्यक पर्छ।"
सिद्धि गणेश र भक्तपुर डिलाइट फाइनलमा,भक्तपुर : सिद्धि गणेश खेलकुद समिति र भक्तपुर डिलाइट फुटबल क्लव भक्तपुरमा जारी जिल्ला लिग फुटबल प्रतियोगिताको फाइनलमा पुगेका छन्। भक्तपुर जिल्ला फुटबल संघद्वारा आयोजित प्रतियोगिताअन्तर्गत बिहीबार भएका सेमिफाइनल खेलमा जीत हात पार्दै सिद्धि गणेश र भक्तपुर डिलाइट उपाधि नजिक पुगेका हुन्। भक्तपुर नगरपालिका ७ स्थित माहेश्वरी खेलमैदानमा बिहीबार भएको पहिलो सेमिफाइनलमा सिद्धि गणेशले भक्तपुर युथ फुटबल क्लबलाई ३१ गोलले पन्छाएको हो। खेलको १७ औं मिनेटमा सुशन श्रेष्ठले गोल गर्दै सिद्धि गणेशलाई अग्रता दिलाए। खेलको ३४ औं मिनेटमा राज श्रेष्ठ र ३९ औं मिनेटमा सुमन गुरुङ गोल गर्दै पहिलो हाफमै सिद्धि गणेशलाई तीन गोलको अग्रता दिलाए। सिद्धि गणेशका खेलाडीले दबाबमा राखेको भक्तपुर युथ फुटबल क्लवका लागि खेलको अन्तिम पाँच मिनेट बाँकी छँदा विनय मगरले सान्त्वना एक गोल गरे। उक्त स्पर्धामा सिद्धि गणेशका सुदर्शन श्रेष्ठ म्यान अफ दि म्याच भए। त्यस्तै बिहीबार नै भएको दोस्रो सेमिफाइनलमा भक्तपुर डिलाइट फुटबल क्लवले वासुकी युवा क्लवलाई ३० गोलले हराएर उपाधिमा दावेदारी प्रस्तुत गरेको छ। उक्त स्पर्धामा खेलको २४ औं मिनेटमा विवेक कवांले गोल गर्दै भक्तपुर डिलाइटलाई अग्रता दिलाएका थिए। अत्यन्त प्रतिस्पर्धात्मक उक्त खेलको ३० औं मिनेटमा वासुकीका शेरबहादुर मगरको आत्मघाती गोलबाट भक्तपुर डिलाइटको अग्रता दोब्बर बन्यो। दोस्रो हाफको ३९ औं मिनेटमा आशिष श्रेष्ठले भक्तपुर डिलाइटको लागि तेस्रो गोल गरेपछि वासुकीका खेलाडीहरु निराश देखिए। जसले गर्दा बाँकी समयमा गोल हुन नसकेपछि भक्तपुर डिलाइटलाई नतिजा सुम्पन वासुकी बाध्य भयो। उक्त स्पर्धामा भक्तपुर डिलाइटका मणि व्यञ्जनकार म्यान अफ द म्याच भए। भक्तपुरका १० वटा टीम तथा क्लवहरुको सहभागिता रहेको जिल्ला लिगको फाइनल साउन २५ गते शनिबार बिहान हुने आयोजक भक्तपुर जिल्ला फुटबल संघका अध्यक्ष गौतम सुजखूले जानकारी दिए।
खेलाडीले अझै पाएनन् पुरस्कार,"धनगढी : २०७५ सालको चैत १ गतेदेखि सुदूरपश्चिम प्रदेश सरकारले धनगढीमा आयोजना गरेको प्रथम मुख्यमन्त्री कप खेलकुद प्रतियोगिताको पुरस्कार राशि पाँच महिनासम्म पनि खेलाडीले पाएका छैनन्। फुटबल, भलिबल, ब्याडमिन्टन र क्रिकेट गरी चारवटा विधामा भएको मुख्यमन्त्री कपमा प्रथम, द्वितीय र तृतीय हुने टिमका खेलाडीहरूले पुरस्कारको राशि नपाएका हुन्। सुदूरपश्चिम प्रदेश सरकारले २०७५ सालको चैत १ देखि धनगढीमा पहिलो मुख्यमन्त्री कप खेलकुद प्रतियोगिताको आयोजना गरेको थियो। उक्त प्रतियोगितामा सुदूरपश्चिम प्रदेश, महिला क्रिकेट, फुटबल र ब्याडमिन्टनमा स्वर्ण पदक जित्दै सातै प्रदेशमा पहिलो भएको थियो। विजेतालाई दिने भनिएको १५ लाख रुपैयाँ पुरस्कार राशि खेलाडीले अहिलेसम्म पनि नपाएका हुन्। हामीले अहिलेसम्म पहिलो भएको १५ लाख रकम पाएका छैनौं, कति पटक सामाजिक विकास मन्त्रालयमा गइसक्यौं, हुन्छ हुन्छ भन्छन्, तर खै अहिलेसम्म सुको पाइएको छैन सुदूरपश्चिम प्रदेशकी महिला क्रिकेट टोलीकी कप्तान जानकी भट्टले भनिन्। कहिले खेलाडी कल्याण कोष बनाउने भन्छन्, कहिले केही भन्छन् उनले भनिन्। उनको कप्तानीमा रहेको महिला क्रिकेट टोली प्रथम भएको थियो। खेलाडीले सामान्य रूपमा पाउने पहिलो, दोस्रो र तेस्रो पुरस्कार, खेलअनुसार त्यतिबेला नै पाएकोमा रनिङ सिल्डबापतको रकम भने नपाएका हुन्। प्रदेश सरकारले, दोस्रो र तेस्रो हुने टिमलाई दिने भनिएको १० लाख र पाँच लाख रुपैयाँ भने सम्बन्धित प्रदेशको सामाजिक मन्त्रालयको खातामा पठाइदिएको छ। तर, अहिले १५ लाखको हकदार सुदूरपश्चिम प्रदेशका खेलाडीले भनी पाँच महिना बितिसक्दा पनि उक्त रकम नपाएको गुनासो गरेका हुन्। हामीले मेहना गर्यौं, गोल्ड मेडल पनि ल्यायौं तर अहिले पहिलो भएको १५ लाख पुरस्कार पाइएको छैन १९ वर्षमुनिको ब्याडमिन्टनमा स्वर्ण जितेका देवराज रानाले भने। उनले खेलाडीले मेहनत गरेकै कारण सुदूरपश्चिम प्रदेश पहिलो हुन सफल भएकोमा त्यो १५ लाखको पुरस्कार राशि खेलाडी, कोच र टिम म्यानेजरलाई बाँड्नुपर्ने बताए। सुदूरपश्चिम प्रदेशले आयोजना गरेको प्रथम मुख्यमन्त्री कपमा फुटबलमा पनि सुदूरपश्चिमले गोल्ड पाएको थियो। फुटबल आफैंमा कति खर्चिलो खेल हो, प्रतियोगिताभरि खेलेर ५७ हजार मात्रै पाएकोमा पहिलो भएर १५ लाखबाट केही रकम पाइएला भन्ने आशा थियो तर पाँच महिनासम्म त्यसको कुनै टुंगो छैन सुदूरपश्चिम प्रदेशका फुटबल टोलीका कप्तान गजेन्द्र शाहीले भने। दोस्रो र तेस्रो हुने प्रदेशको रकम पठाइसकेको सुदूरपश्चिम प्रदेशको सामाजिक विकास मन्त्रालयले, पहिलो भएको सुदूरपश्चिम प्रदेशको १५ लाख रकममध्ये कर कट्टा गरेर ११ लाख २५ हजार रकम, साउन २० गते मात्रै क्षेत्रीय खेलकुद विकास समितिको खातामा पठाएको जनाएको छ। हामीले पहिलो हुने प्रदेशको पुरस्कार राशि १५ लाखमा कर कट्टा गरी ११ लाख २५ हजार क्षेत्रीय खेलकुद विकास समितिको खातामा पठाइदिएका छौं, अब प्रदेश सरकारले त्यो रकम खेलाडीलाई बाँड्ने वा कल्याणकारी कोष बनाउने निर्णय देला, सामाजिक विकास मन्त्रालयका सचिव गोगनबहादुर हमालले भने। उनले प्रदेश सरकारले नै प्रतियोगिता आयोजना गरेकाले उसले ने त्यो रकम के गर्ने निर्णय गर्नुपर्ने बताए। छिट्टै क्याबिनेटको बैठक बसेर कुनै न कुनै निर्णय गर्ला उनले भने। पहिलो पटक आफ्नै प्रदेशमा आयोजना भएको प्रतियोगितामा पहिलो भएर पनि पुरस्कार राशि नपाएको भन्दै खेलाडीहरू निराश भएका छन्। साख गुमाउँदै राष्ट्रपति रनिङ सिल्ड खेलकुदमा उधारो पुरस्कार"
