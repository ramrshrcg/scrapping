शीर्षक,विवरण
भगवान् रामले मुद्दा जिते,"पशुपतिनाथ मन्दिरपरिसरमा एउटा वराह अवतारको मूर्ति छाडी सबै पुराना पत्थरका मूर्तिमा तरबार प्रहार गरेर चोट पुराई दाग खत लागेको छ भनी मेरा एकजना इतिहासको ज्ञान राख्ने मित्रले बताएका थिए। त्यसको कारण थियो६ सय ७० वर्षअघि सन् १३४९ मा बंगालका मुसलमान राजा सुल्तान समसुद्दिन इलियास शाहका २० हजार सेना तराई, पहाड गर्दै काठमाडौं पुगे। उनीहरूले पशुपतिनाथको सुन, चाँदी, तामा, पित्तल सबै लुटे। आक्रमणका बेला ती समसुद्दिनका सैनिकहरूले पशुपति परिसरका सबै मूर्तिमा तरबारले हान्दै सानाठूला क्षति पुर्याए। यसो गर्नुको कारण थियोबंगालका शासक समसुद्दिन कट्टर इस्लाम धर्म मान्दथे। कट्टर इस्लाम धर्मले बुतपरस्ती अर्थात् मूर्तिपूजा गर्नु अधर्म थियो। किनभने सबैभन्दा ठूलो सर्वशक्तिवान् एक मात्र अल्लाह रूप नभएको, आकृति नभएको र कुनै आकार नभएका निराकार छन्। यस्तो निराकार सबैभन्दा ठूलो शक्तिको मूर्ति बनाउनु अधर्म हो। कसैको मूर्ति बनाउनु पूजा गर्नु हुँदैन। त्यसैले समसुद्दिनका सैनिकहरूले साथमा तरबार हुँदा त्यसैले मूर्तिहरूमा हाने। यस आक्रमणको मुख्य लक्ष्य पशुपतिनाथ मन्दिरका सुन, चाँदी, तामा, पित्तल, चल सम्पत्तिहरू लुटेर लैजाने र गौण उद्देश्य मूर्ति तोड्ने वा क्षति पार्ने काम पनि थियो। वराहको मूर्ति मात्र किन कुनै आक्रमणको खत नलागी जस्ताका तस्तै रहन गयो भने वराह अर्थात् बँदेल वा सुँगुरको मासु खानु त परै जाओस्, सुँगुर छुनसम्म पनि ठूलो पाप हुन्छ भन्छ, इस्लाम धर्म पुस्तक कुरानले। त्यसैले समसुद्दिनका सैनिक कसैले तरबारले वराह मूर्तिलाई छोएन। मन्दिर मासेर मस्जिद हाम्रो देशको इतिहासमा मन्दिर तोडेर, ध्वस्त पारेर त्यही ठाउँमै मस्जिद बनाएको कुनै कालखण्डमा भएको एउटा घटना पनि रेकर्डमा छैन। यसको कारण सजिलै बुझ्न सकिन्छ नेपाल कहिल्यै कुनै अफगान, पठान वा मुगल शासकको कब्जामा भएन। चाहे सिम्रौनगढ होस्, चाहे काठमाडौं होस्, विदेशी आक्रमणकारीहरू कुनै कारण वा कारणले काठमाडौं र सिम्रौनगढबाट लुटपाट गरेर मात्र फर्केका छन्। ब्रिटिस इस्टइन्डिया कम्पनीका सैनिकहरू किनलकको नेतृत्वमा सिन्धुलीगढीसम्म पुगे। तर गोर्खालीहरूले लडेर उनीहरूलाई भगाए र उनीहरूको काठमाडौं कब्जा गर्ने प्रयास विफल भयो। ज्यान बचाउन भाग्दा ब्रिटिस सैनिकहरूले फालेका र छाडेका हतियार नेपाली सेनाले हात पार्यो। रामको नाम र राममन्दिर अयोध्या उनी जन्मेकै ठाउँमा नाराका कारण यति ठूलो राजनीति नाफाको सफलता भएको देखेर भारतीय जनता पार्टी झन्झन् कट्टर रामभक्त हिन्दुत्ववादी हुँदै गएको हो। सबै छिमेकी देशहरू भारत, पाकिस्तान, श्रीलंका र संसारकै पनि केही छाडी सबैजसो देशमा स्वतन्त्रता दिवस मनाउँछन्। तर, नेपालमा कहिल्यै स्वतन्त्रता दिवस मनाएनन्। किनभने हामी कहिल्यै कुनै विदेशी शासकको प्रत्यक्ष कब्जामा भएनौं। हाम्रो देशको राष्ट्रिय झण्डा संसारकै सबैभन्दा पुरानो हो। यो लिच्छवी, मल्ल, शाह प्रजातन्त्र आएपछि र गणतन्त्र आएपछि पनि उही छ। संसारका अरू सबै देशको झण्डा चारकुने छन् भने हाम्रो दुई त्रिकोण भएको परापूर्वकालदेखिकै छ। छिमेकी विशाल भारतमा इस्लाम धर्मावलम्बी शासक नवाब, सुल्तान र वादशाहहरूका पालामा ठाउँठाउँमा हिन्दु मन्दिरहरूलाई भत्काई, मूर्तिहरू तोडेर, फालेर त्यसै ठाउँमा मस्जिदहरू सयौं वर्ष निरन्तर बनाइराखिए। हामी कैयन् जनाका पुर्खाहरूका पालादेखि काशी वा वाराणसी नामको विश्वनाथ मन्दिर पुगेका छौं। किनभने काशी विश्वनाथ हिन्दुहरूको सबैभन्दा ठूलो तीर्थस्थल मानिन्छ। तर विश्वनाथ मन्दिरसँगै एकदम टाँसिएको एउटा मस्जिद छ। भारतीय इतिहासकारहरू भन्छन्कि यो ठाउँ मस्जिद भएको ठाउँ नै साबिकको विश्वनाथ मन्दिर थियो। तर मुगल बादशाह औरंगजेबको पालामा त्यो मन्दिर ध्वस्त पारी मस्जिद बनाइएको हो। अहिले त्यो मस्जिदसँग छेउ काशी विश्वनाथको मन्दिरचाहिँ इन्दौरकी मराठा महारानी अहिल्याबाइ होल्करद्वारा बनाइएको हो। यो वर्तमान विश्वनाथ मन्दिर मात्र सन् १७८० अर्थात् ३ सय ३१ वर्ष पहिले बनेको हो। रामजन्म भूमिबाबरी मस्जिदको मुद्दा मुगल साम्राज्यपछि कमजोर हुँदै गयो। बलिया मुलमान बलियो पार्दै लगे। ब्रिटिस इस्टइन्डिया कम्पनीका गभर्नरहरूले सुरुसुरुमा उनीहरूको तात्कालिक मुख्य सचिव मुसलमान शासकहरू हुँदा हिन्दुहरूको मन्दिर भत्काउने वातावरण हट्यो। औरंगजेब र अरू इस्लामिक शासकहरूको हिन्दुविरोधी कट्टरता र धार्मिक दमन रोकिँदा ब्रिटिस इस्टइन्डिया कम्पनीप्रति सुरुमा पहिलेपहिले साधारण हिन्दुहरूले स्वाभाविक रूपले मनमनै राहत अनुभव गरे। ब्रिटिसहरूले पनि भारतीयमाझ फुटाऊ र शासन गर नीतिअन्तर्गत प्रारम्भमा सर्वसाधारण बहुसंख्यक हिन्दुहरूलाई मानसिक राहत पुग्यो। ब्रिटिसहरूले हिन्दुहरूका लागि छुट्टै हिन्दु व्यक्तिगत कानुन र मुसलमानका लागि छुट्टै मुहमद्दन व्यक्तिगत कानुन र इसाइहरूका लागि पनि अलग कानुन बनाए। अहिले पनि यी कानुन भारतमा चलिराखेका छन्। जजिया अर्थात् जो मुसलमान धर्म मान्दैन अर्थात् हिन्दु सर्वसाधारणले पनि हिन्दु धर्म मानेबापत अतिरिक्त कर तिर्नुपर्ने विशेष कर अब ब्रिटिसकालमा रहेन। जहाँ मन्दिर थियो, त्यहाँ मन्दिर रहने, जहाँ मस्जिद रहेन त्यहाँ मस्जिद रहने साथै अब क्रिस्चियन चर्चहरू पनि बन्न थाले। मस्जिदभित्र राम सन् १९४७ मा ब्रिटिस दासताबाट भारत स्वतन्त्र भएको दुई वर्षपछि सन् १९४९ मा अयोध्यामा बाबरी मस्जिद रहेको ठाउँ हिन्दु महासभाका मान्छेहरूले चुपचाप लगेर कोही नभएको बेला रामको मूर्ति राखिदिए। त्यस कुरालाई लिएर हिन्दु मुसलमानले एकअर्कालाई मार्ने दंगाहरू नहोऊन् भनी सरकारी प्रशासनले त्यहाँ ताला लगाइदियो र विशेष सुरक्षा प्रबन्ध गर्यो। मुसलमानहरूद्वारा यो मस्जिद हाम्रो हो र सरकारद्वारा खुला गरियोस् भनी मुद्दा दायर गरियो। हिन्दुहरूले पनि यो अयोध्यामा रामको जन्म यसै ठाउँ भएको हुँदा त्यो राम मन्दिर भत्काएर मुसलमान बादशाह बाबरका पालामा मस्जिद बनाइएको हुँदा यसमा रामको अधिकार छ भनी मुद्दा हालियो। मुद्दा चलिरहेको थियो। सन् १९८४ मा वर्तमान शासक पार्टी भारतीय जनता पार्टीको लाकेसभामा नगण्य जम्मा दुई स्थान मात्र थियो। दुई वर्षपछि सन् १९८६ मा लालकृष्ण आडवाणी भारतीय जनता पार्टीको अध्यक्ष भए। अब उनले र भारतीय जनता पार्टीले कट्टर हिन्दु धार्मिक भावना उचाल्न थाले र राम जन्मेकै ठाउँ रामको मन्दिर बनाउनुपर्छ भनी आवाज उठाउँदै लगे। भारतीय जनता पार्टीले अब हिन्दु महासभा, राष्ट्रिय स्वयंसेवक संघ, विश्व हिन्दु परिषद्, बजरंग दल इत्यादिको साथ सम्बन्ध प्रगाढ पार्दै मन्दिर वहीं बनाएगें अर्थात् अयोध्यामा बाबरी मस्जिद भएको ठाउँमा मन्दिर बनाइछाड्ने भनी सभाहरू, प्रदर्शनहरू, र्यालीहरू गर्न थाले। हिन्दु मतदाताको धार्मिक भावना उचालेर हिन्दु ध्रुवीकरण हुन थाल्यो। परिणाम यो भयो कि सन् १९८४ मा मात्र दुई स्थान जितेको भारतीय जनता पार्टीले पाँच वर्षमै सन् १९८९ मा लोकसभाको चुनावमा ८६ जित्न सफल भयो। रामको नाम र राममन्दिर अयोध्या उनी जन्मेकै ठाउँमा नाराका कारण यति ठूलो राजनीति नाफाको सफलता भएको देखेर भारतीय जनता पार्टी झन्झन् कट्टर रामभक्त हिन्दुत्ववादी हुँदै गएको हो। राम रथयात्राको राजनीति भारतीय जनता पार्टीका अध्यक्ष लालकृष्ण आडवाणीले सन् १९९० को सेप्टेम्बर १२ मा मुसलमान आक्रमणकारीहरूले कैयौंपटक लुटेको सोमनाथ मन्दिरबाट २५ सेप्टेम्बरदेखि राम रथयात्रा प्रारम्भ गर्ने गुजरात महाराष्ट्र, आन्ध्र प्रदेश, मध्य प्रदेश र बिहार हुँदै एक महिना पाँच दिनपछि अयोध्या पुग्ने मार्गरेखा घोषित गरे। उनको रथयात्राका साथ हिन्दु देवीदेवताको जस्तो भेषभूषा लगाएकाहरू पनि हुन्थे। हजारौं धार्मिक स्वयंसेवक (कार सेवक) हरू पनि हुन्थे। लडाका र जुझारु धार्मिकताका साथ उनीहरू नारा लगाउँथे, गर्व से कहो, हम हिन्दु है। अरू पनि त्यस्तै उन्मादी भावात्मक नारा लगाउँथे। जिन्दगीका काम अब रामको नाम। एक महिना पाँच दिनमा हरेक दिन ६ ठाउँमा सभा गर्दै यो लालकृष्ण आडवाणीको रथयात्राले भारतमा ठूलो चर्चा पायो। केही प्रान्तको हजारौं किलोमिटर पार गरिसकेपछि तत्कालीन भारतीय प्रधानमन्त्री पीभी सिंहले तत्कालीन बिहारका मुख्यमन्त्री लालु यादवसँग बिहार भएर उत्तर प्रदेश अयोध्या आउने हुँदा बिहार प्रवेश गर्नासाथ पक्राउ गरेर आडवाणीको रथयात्रा रोक्ने निर्णय गरे। तय गरेको मिति ३० अक्टोबर १९९० मा आडवाणी र उनका रथयात्री अयोध्या पुग्न पाएनन्। तर लाखौं मानिस अयोध्या पुगे। उत्तर प्रदेशका मुख्यमन्त्री मुलायम सिंहको आदेशले एक लाख ५० हजार स्वयंसेवकहरूलाई पक्राउ गर्यो र अन्यत्र लगी थुनियो। तैपनि चोर बाटो प्रयोग गरी ४० हजारभन्दा बढीको भीड बाबरी मस्जिदछेउ पुग्यो। पुरुषहरूलाई ठेलेर मस्जिद भत्काउन अगाडि बढ्यो। प्रहरीले गोली चलाउँदा १० जना स्वयंसेवक ठहरै भएपछि भीड तितरवितर भयो। तर केही महिनापछि सन् १९९१ मा उत्तर प्रदेशको एसेम्बलीको निर्वाचनमा मुलायम सिंहको समाजवादी पार्टीको हार भयो। भारतीय जनता पार्टीको बहुमत भयो र कल्याण सिंह उत्तर प्रदेशका मुख्य मन्त्री भए। उनी मुख्यमन्त्री रहेकै बखत उनका नेता लालकृष्ण आडवाणीका साथै उमा भारती इत्यादिको नेतृत्वमा लाखौं कारसेवकहरूले पुरुष घेरा तोडी हथौडा, बञ्चरो र अन्य साधनद्वारा ६ डिसेम्बर १९९२ मा बाबरी मस्जिद ध्वस्त पारेर माटोमा मिलाइदिए। १६ वर्ष मुद्दा चलेर यही राम जन्मभूमि बाबरी मस्जिदको विवादका कारण भारतमा बेलाबेला हिंसात्मक दंगाहरू हुन हजारौं मानिस मरेपछि यही ९ नोभेम्बर २०१९ मा भारतको सर्वोच्च अदालतले भारतको आरकिओ लजिकल विभागको उत्खननले मस्जिदमुनि राम मन्दिरको भगनावशेष भेटिएका कारण यो २७७ एकड जमिन रामलल्लाको एकलौटी सम्पत्ति हो र अयोध्या सहरमै मुसलमानहरूको मस्जिद बनाउनलाई पाँच एकड जमिन दिनुपर्ने फैसला सुनायो। भारतको कानुनी परम्पराले देवीदेवता पनि कानुनी व्यक्ति हुन्छन्। रामलल्ला अर्थात् शिशु उमेरको राम अब विवादित जग्गाको स्वामी भए।"
कालापानी जोगाउने रणनीति,"बौद्धिकहरू एउटा गोजीमा नेपालको नागरिकता र अर्को गोजीमा ग्रिनकार्ड राखेर बसेका छन्, देशको माटो र पत्थरले त आफैं के गर्न सक्छ र ? कुनै पनि राष्ट्रले नहेप्नु मात्र राष्ट्र बलियो हुनु होइन, बलियो हुनका लागि ऊ स्वयं सक्षम र विकसित हुनुपर्छ। यस तथ्यलाई नेपाली समाज, राजनीतिक दलहरू एवं सरकारले राम्रोसँग हृदयगङ्म गर्नु र हेक्का राख्नुपर्छ। २००७ सालदेखि अहिलेसम्म ७० वर्षको संक्रमणकाल अति धेरै भयो। पानी बग्न पाएन भने दूषित हुन्छ। विचारहरू प्रस्फुटन भएनन् भने अहंकार, विकृति र अराजकता मौलाउँछन्। यस्तो अवस्थाले राष्ट्रको चिन्तन प्रणालीमा आघात पार्छन् र यस्ता विचारविमर्श, तार्किक बहस, छलफल र संश्लेषणहरूको प्रवाह हुन पनि दिँदैनन्। बरु आवेग, उद्वेलन र अराजकताको थामिनसक्नुको वेग प्रकट हुन्छ। वर्तमान नेपाल अराजक चिन्तन, अमर्यादित बहस र अराजक प्रवृत्तिबाट संक्रमित भएको छ। यस परिवेशलाई सुधार्नुपर्ने चुनौती हामीमाझ आएको छ। चुनौतीलाई बौद्धिक समूह, इमानदार राजनीतिक नेता र असल नागरिकले सही बाटो देखाउन सकेनन् भने राज्य व्यवस्था झन् बढी भ्रष्ट, नागरिक समाज उद्देश्यहीन र राजनीति पथभ्रष्ट हुने खतरा झन् बढी गम्भीर बन्दछ। समाजले परिवर्तन त खोजिरहन्छ। परिवर्तनले पुराना मान्यता बदल्छ। जब पुराना मान्यताहरू पछाडि छाडिन्छ, आफ्ना नयाँ विचार लिएर नयाँ पुस्ता समाजका हरेक क्षेत्रमा रचनात्मक नेतृत्व दिन अगाडि आउँछ। तर पुराना मान्यताको परिवर्तन रोकेर जबर्जस्ती समाजलाई पुराना विचारबाट चलाउन खोजियो भने नयाँ पुस्ता नवीन विचार र रचनात्मक नेतृत्व होइन, अराजकता, दिवासपना, भ्रमित आकांक्षा बोकेर अगाडि आउँछ। हेर्दा त्यो विद्रोहीजस्तो देखिन्छ, तर ऊ विद्रोही होइन, उपद्रक वा अश्लील एवं अभद्र विध्वंसक जत्था मात्र हुन्छ। नेपालमा यी प्रवृत्ति भित्रभित्रै मौलाइरहेका छन्। अहिले नेपालमा महिलाको उन्नत दिमागको भूमिकालाई समाज परिवर्तनमा कसरी प्रयोग गर्ने बहसभन्दा भेजाइना मोनोलग सञ्चारमाध्यममा खुला रूपमा आउनुपर्ने माग गर्ने जमातको विकास भइरहेको छ। अहिले नेपालमा युवा वैज्ञानिक, कलाकार र विद्यार्थीको विशेष क्षमता कसरी खोज्नेभन्दा, युवाहरूले गाँजा खान पाउनुपर्छ भन्ने जमातको जगजगी बढी छ। विकृत समाजलाई बदल्ने रचनात्मक संगीत र समाजका गलत परम्पराका चेत निर्माण गर्ने गीतसंगीतभन्दा निराशा र हिप्पीवादी स्वतन्त्रताको माग बढी देखिन्छ। यी मनोभ्रमहरूले युवा सिर्जना भत्किने खतरा व्यापक छ। यी प्रवृत्ति परिवर्तनलाई सहज ढंगबाट बग्न नदिने समाज र राज्यका गलत प्रवृत्तिविरुद्ध संक्रमण र अराजक अवस्थाको धमिलो पानीमा माछा मार्ने अराजक र फोहोर कुरा गर्ने सामाजिक जिम्मेवारीबाट टाढिएका नितान्त व्यक्तिवादी मनोवृत्ति भएका मानिसले छरेका भ्रमबाट प्रेरित भई बाहिर प्रकट भइरहेका छन्। यी प्रवृत्तिबारेमा जीवन्त अभिव्यक्ति र चरित्र चित्रण गर्ने तीनवटा कृति जसले नेपालको परिस्थितिका ऐनाका रूपमा आफूलाई प्रस्तुत गर्छन्। ती हुन् लियो टोल्सटोयको वार एन्ड पिस दोस्तोएभेस्कीको क्राइम एन्ड पनिस्मेन्ट र भिक्टर ह्युगोको लेस मिजरेवल्स। राज्यका संयन्त्रहरूको सोच फराकिलो भयो, योग्यता र क्षमताको कदर भयो र व्यक्तिगत लाभका लागि राज्यदोहन गर्ने मानिसलाई दोहन गर्नबाट रोक्न सकियो भने हाम्रो जित अवश्य हुनेछ। यस्तो समाजको चित्रण गर्ने कृतिहरू ल्यु सुन र आन्टोन चेखोभका पनि छन्। यी सबै कृतिमा मानवीय नैतिकता ह्रास भएपछि मानिस कसरी हिंस्रक जनावर, स्वप्नवादी हिरो, अराजक चिन्तक र आतंककारी सिपाही बन्छ भन्ने देखाउँछन्। यस्तो समाजमा रचनात्मक सीप र मानवीय चेतबाट पृथक् भएको युवा लत, यौन, विकृति, हिंसा र स्वच्छन्दतालाई केन्द्र बनाएर स्वतन्त्रताको परिभाषा गर्न प्रेरित हुन्छ। उसले तर्कलाई बिदा गर्छ। उसले आत्मपरकता (इन्ट्युसन) लाई हतियार बनाउँछ। अराजकतालाई अवलम्बन गर्छ र व्यक्तिवादलाई पुष्टि गर्छ। ऊ रोमाञ्चवादको छाता ओढेर विस्तारै रहस्यवादको लक्ष्यतिर अगाडि बढ्छ र शून्यवादको रोगबाट ग्रसित भई अस्तित्व नपाई मृत्यु मर्छ। यस्ता प्रवृत्तिहरू नेपालमा व्यापक भएका छन्। यसो हुनुको कारण भने राजनीतिले यथार्थवाद र प्रयोजनवाद का सिद्धान्तको प्रयोग गर्न सफल हुन नसक्नु हो। अहिले नेपाली राजनीति मुख्य भूमिबाट टुक्रिएको टापुजस्तो भएको छ। यो विचारधाराहीन छ र विमर्शविहीन छ। यो नवसामन्तवादको पुजारी भएको छ। यसले सबैको समान भूमिका र साझेदारीको समाजवादी व्यवस्थालाई त्यागेर केहीलाई विशेषाधिकार प्रदान गर्ने संरक्षणवादलाई प्रवद्र्धन गरिरहेको छ। यो बलियो देखिएको छ। यसले सबै राजनीतिक पार्टीभित्र आम युवाको भूमिकालाई निस्तेज गरेको छ। युवाहरू आफ्नो भूमिका हुने सपनाबाट विमुख भएका छन्। उनीहरूलाई व्यक्तिगत हैसियत जोगाउन कठिन भएको छ। त्यसैले उनीहरू यथास्थितिलाई मलजल गर्ने नवसामन्तवादी प्रवृत्तिको फेर समात्ने अवसरवादी प्रवृत्तिप्रति आफ्नो यात्रा लक्ष्यित गरिरहेका छन्। जब आम युवाले आफ्नो समकालीनको नेतृत्वको सम्भावना देख्दैन तब ऊ दिशाहीन विद्रोह र आकारहीन चेतनाको वकालत गर्न थाल्छ। अहिले नेपाल यस समस्याबाट ग्रस्त छ। जुनसुकै समाज वा राष्ट्रमा समस्या हुन्छन्, त्यो अचम्मको कुरा होइन। तर समाज वा राष्ट्रले समस्याको समाधान खोज्न सक्ने क्षमता राख्नुपर्छ। यदि छैन भने निर्माण गर्नुपर्छ। विगत केही हप्ता नेपालमा केही महत्वपूर्ण मुद्दा तरंगित भए। सभामुख महराको मुद्दालाई लिएर राजनीतिभित्र मौलाएको अनैतिकता वा राजनीतिमा मूल्यहीनताको तरंग पैदा भयो। अफताव आलमको मुद्दालाई लिएर राजनीतिभित्र शिर उठाइरहेको राजनीतिको अपराधीकरण तरंगित भयो। र, कालापानीको नेपाली भूमिलाई भारतले आफ्नो नक्सामा हालेर नेपाली भूमि हडप्ने मनसाय राखेको मुद्दामा राष्ट्रिय अखण्डताप्रतिको सरोकार तरंगित भयो। यी तीनैवटा मुद्दामा सम्पूर्ण राज्यको आवाज सुनियो। तर यो आवाज स्वयं पनि राष्ट्रका लागि चुनौतीका रूपमा देखा पर्यो। यी तीनवटै मुद्दामा बौद्धिक चिन्तन र विमर्श होइन, तर्क र संवाद होइन र राष्ट्र एवं समाजलाई समस्यामुक्त गर्ने सरोकार होइन, बरु अराजक एवं मनोग्रन्थिपूर्ण गालीगलौज, आफूलाई यस धमिलो पानीबाट लाभ पुर्याउने चाहना र समस्याको समाधान होइन, अर्को समस्या थपेर घनचक्कर निर्माण गर्ने प्रवृत्ति ज्यादा देखा परे। कालापानीको सन्दर्भ राष्ट्रका अगाडि एउटा गम्भीर चुनौती हो। यो भारतको अहंकारपूर्ण मनोवृत्तिको पुनरावृत्ति हो। राष्ट्रले यस समस्याको समाधान सम्पूर्ण राष्ट्रलाई एक ढिक्का राखेर गर्नुपर्छ। तर त्यसप्रति नागरिक गम्भीर भएको पाइएन। सामाजिक सञ्जालले अभद्र भड्काववादी प्रवृत्ति देखायो। असभ्य गालीगलौज यसमा प्रकट भए। केही उग्रपन्थीहरू राजा महेन्द्रमाथि गालीगलौजमा उत्रिए र पृथ्वीनारायण शाहलाई समेत गालीगलौज गर्न पछाडि परेनन्। कथित राजसंस्था पुनस्र्थापित गर्न चाहनेहरू नेपालीको अस्मिता देखाएर आफ्नो राजनीतिक दुनो सोझ्याउने खेलमा सरिक भए। भारतीय अतिक्रमणलाई गलत र अन्तर्राष्ट्रिय मान्यताविपरीतको कार्य हो भन्ने तर्क सीमित रूपमा देखा परे। अश्लील नारा, अमर्यादित गतिविधि र उत्तेजक व्यवहारबाट सडकहरू तरंगित भए। कसैले खुकुरीमा धार लगाउने फलाको गरे, कसैले मोदीको पुतला जलाए, कसैले भारतलाई ललकारे। त्यसैगरी महराको मुद्दामा अमर्यादित गालीगलौजको वर्षा भयो। सम्पूर्ण राजनीतिक नेताले अभद्र गाली खाए। यी कुरा त्यति धेरै महत्व दिएर छलफल गर्नुपर्ने विषय होइनन्। तर ती कुराका अन्तर्यमा रहेका यथार्थ र प्रवृत्तिले नेपालको अवस्था धेरै कमजोर छ भन्ने देखाए। यो प्रवृत्ति हो असीमित नकरात्मकता, जो असीमित निराशाले जन्माएको छ। अनि त्यो असीमित निराशा अल्पज्ञान ले जन्माएको छ। नेपाली बौद्धिकहरूमा समेत तार्किकता र समालोचनात्मक चेतभन्दा हावादारी, पूर्वाग्रही एवं अतिरञ्जित उद्वेलन अभिव्यक्त गर्ने प्रवृत्ति देखिए। कतिपयले प्रयोग गरेका भाषा अशिष्ट देखिए। कतिपयका व्यवहार अभद्र देखिए। यो प्रवृत्तिभित्र कतिपय मानिसका असीमित कुण्ठाहरू सक्रिय भएको, कतिपयमा आफूलाई स्थापित गर्न मौकाको फाइदा उठाउने अवसरवाद हावी भएको र कतिपयमा मौकामा बदला लिने आशय रहेको देखियो। राष्ट्रका बारेमा सोच्ने र समस्याको समाधान खोज्ने विकल्प निर्माण गर्ने चाहनाको संख्या अत्यन्त न्यून देखियो। यही नै राष्ट्रका अगाडि रहेको सबैभन्दा ठूलो चुनौती हो। राज्य सञ्चालन गर्नेहरू यो देशमा देशभक्त, निर्भीक एवं इमानदार बौद्धिकहरूप्रति सधैं अनुदार रहेका छन्। त्यो प्रवृत्ति सबै राजनीतिक वृत्तमा समानरूपले देखिएको छ। प्रभावशाली नेताहरूका भान्सा रुङ्ने, सोफामुनि बस्ने, नाता पर्ने इत्यादि किसिमका मानिस मात्र सहयोगी पर्छन्। आफ्नो व्यवसायमै बसेर राज्यलाई सहयोग गर्न चाहने मानिसले बुद्धि र विवेकको सहयोग गर्ने कुनै मञ्च तथा संयन्त्रहरू छैनन्। उनीहरूलाई ढोका छेक्ने होइन, सडकमै निक्लन नदिने चमेराहरू जुनसुकै ठाउँमा झुण्डिएका छन्। यस्तो जटिल अवस्थामा समाजभित्र देखिएका अनेकौं चुनौती र परिवर्तित सन्दर्भमा राष्ट्रले भोग्नुपर्ने चुनौती सम्बोधन गर्ने बौद्धिक धरातल कमजोर देखिएको छ। खासगरी भर्खरै सडकमा पर्दाफास भएको नेपाली सिमानाभित्र प्रवेश गरी नेपाली भूमि कब्जा गर्ने भारतीय कार्यको समाधान खुकुरीमा धार लगाएर हुँदैन। मोदीको पुतला जलाएर हुँदैन। सत्तापक्ष र प्रतिपक्षलाई सरापेर पनि हुँदैन। यसको समाधान नेपालको समस्त बुद्धिलाई एक ठाउँमा ल्याएर मात्र हुन्छ। यो समस्याको समाधान हिंसात्मक आन्दोलन र युद्धबाट गर्न नेपालले सक्तैन। यसको समाधान तार्किक संवादबाट मात्र हुन सक्तछ। तार्किक संवादको क्षमता विकास गर्न गहिरो अध्ययन र अनुसन्धानले मात्र सम्भव हुन्छ। नेताहरूका अगाडि बसेर जागिर माग्ने, पद माग्ने, पैसा माग्ने कथित बुद्धिजीवीबाट यस्ता अध्ययन र अनुसन्धानबाट सम्भव हुँदैन। त्यसो हो भने राज्यले उदारतापूर्वक देशको बौद्धिकतालाई अगाडि आउन दिनुपर्छ। के सरकारी निकायहरू यो समस्या समाधान गर्न संवादमा भिड्न सक्षम छन् ? परराष्ट्र मन्त्रालयसँग अनुसन्धान निकाय छ ? पर्याप्त सामग्री भएको पुस्तकालय छ ? बहसलाई प्रक्षेपण गर्ने बौद्धिक ढुकुटी छ ? विश्वमञ्चमा उभिएर अन्तर्राष्ट्रिय कूटनीतिलाई प्रभावित गर्ने व्यक्तित्व छन् ? परराष्ट्रमन्त्रीलाई विनाडर र त्रास कुनै कुरा ठीक र बेठीक भनी किटानीसाथ बताउने र समस्याको समाधान गर्न सक्ने अन्तर्राष्ट्रिय कानुनविद् छन् ? छैनन्। २००७ सालको पराराष्ट्र मन्त्रालय, २०१५ सालको पराराष्ट्र मन्त्रालय र २०२८ सालको मन्त्रालय आजको भन्दा भरपर्दो थियो। साँच्चिकै गर्न सक्ने इमानदार त त्यहाँ पनि कुनै कुनामा फ्याँकिएको छ। देशको सिमाना निर्धारण गर्ने, भौगोलिक नक्सा तयार पार्ने, अन्तर्राष्ट्रिय सिमाना अनुगमन गर्ने नापी निकाय भूमिसुधार मन्त्रालयअन्तर्गत जमिनको कित्ताकाट गर्ने अड्डाका रूपमा रहेको छ। नेपालको पश्चिमी सिमाना लिपु खोला हो भनी संसद्मा बोल्ने कर्मचारी परराष्ट्र मन्त्रालयमा छन्। सुरक्षा परिषद्मा अनुसन्धान गर्ने निकाय छैन। यस्तो अवस्थामा कसरी जोगाउन सकिन्छ होला देशको अस्तित्व ? के स्पष्ट हुन्छ भने देश अहिले निराश नागरिक र अकर्मण्य कर्मचारीतन्त्रका विकृतिबाट प्रताडित छ। हरेक नागरिक व्यक्तिगत फाइदाका लागि राज्यको अस्मितामाथि प्रहार गर्न तयार छन्। हरेक राजनीतिक दल सत्ताका लागि राष्ट्रहितविरोधी सम्झौता गर्न तयार छ। हरेक कर्मचारी व्यक्तिगत लाभका लागि राजनीतिक दलको टिकट काट्न तयार छन्। प्राध्यापक खरदार पदमा नियुक्त हुन तयार छन्। बौद्धिकहरू एउटा गोजीमा नेपालको नागरिकता र अर्को गोजीमा ग्रिनकार्ड राखेर बसेका छन्। देशको माटो र पत्थरले त आफैं के गर्न सक्छ र ! पश्चिम सिमानाको नदी लिम्पियाधुरा रहेछ। यो प्रमाणित गर्न सकिने रहेछ। तर त्यस भूभागलाई भारतले गहुँ रोप्न होइन, सैनिक अखडाका लागि प्रयोग गरेको रहेछ। यो जटिल समस्याबाट ग्रसित छ। एकातिर चीन र भारतले लिपु क्षेत्रबाट व्यापार गर्ने सम्झौता गरेका छन्। अर्कोतिर भारत र अमेरिका इन्डोप्यासिफिक रणनीतिका साझेदार बनेका छन्। दुवै परिस्थिति भारतका पक्षमा भएको र कश्मीर समस्यामा आवाज उठ्न नसकेकै पृष्ठभूमिमा कालापानीलाई आफ्नो नक्सामा हालेर जारी गर्ने कार्य भारतले गरेको छ। उसको यस हर्कतमा नेपाली जनता एक ठाउँमा उभिएका छन्। कूटनीतिक समाधान खोज्नुपर्छ। तर यो प्रक्रिया सफल भएन भने के गर्ने ? सैनिक कारबाही गर्न सम्भव छ ? लाग्दैन यो सम्भव छ। अन्ततः नेपालले अन्तर्राष्ट्रिय अदालतमा जानुपर्ने हुन सक्छ। नेपालसँग कुनै तयारी छ ? छैन। पराराष्ट्र मन्त्रालयमा अन्तर्राष्ट्रिय अदालतमा उभिन सक्ने वकिल छन् ? छैनन्। नापी विभागमा त्यस्ता मानिस छन् ? छैनन्। प्रधानमन्त्री कार्यालयमा त्यस्ता मानिस छन् ? छैनन्। स्पष्ट छ चुनौती सिमानामा भन्दा घरभित्र छ। प्रधानमन्त्री, रक्षामन्त्री र परराष्ट्रमन्त्रीका अहिले केही प्राथमिक कार्यहरू छन्। पहिलो कुरा हो सबै देशभक्त बुद्धिजीवीलाई आफ्नो मानिस मानिदिनुस्। ढोका बन्द नगर्नुहोस्। मन नपरे पनि उनीहरूको सहयोग लिनुहोस्। पराराष्ट्र मन्त्रालयलाई तत्काल सुदृढ गर्नुहोस्। राष्ट्रको सुरक्षाका लागि हुने खर्चलाई अन्यथा भन्नु हुन्न। समृद्ध अनुसन्धान केन्द्र र बौद्धिक ढुकुटी निर्माण गर्नुहोस्। नापी विभागलाई रक्षा मन्त्रालय वा प्रधानमन्त्रीको कार्यालयमा राख्नुहोस्। नेपाली सेना र सशस्त्र प्रहरीलाई सीमाको रक्षा गर्ने जिम्मा दिनुहोस्। सुशील कोइराला प्रधानमन्त्री र वामदेव गौतम गृहमन्त्री हुँदा सिमाना सुरक्षा व्यवस्थापनको बारेमा विस्तृत ब्लुप्रिन्ट बनाई लेखकले मन्त्रीलाई बुझाएको हो। गृह मन्त्रालयका केही कर्मचारीले फ्याँकिदिए भन्ने सुनिएको हो। शक्ति बस्नेतजी गृहमन्त्री हुँदा पनि मागेर लैजानुभएको थियो। सुरक्षा परिषद्सँग आफ्नै अनुसन्धान केन्द्र हुनुपर्छ। त्यसले देशका विश्वविद्यालयसँग काम गर्नुपर्छ। राज्यको सुरक्षामा स्मरण शक्ति र विश्लेषण शक्ति हुनुपर्छ। संक्रमणले भत्काएको भरोसा पुनस्र्थापित गर्न राष्ट्रिय एकताको आवश्यकतालाई बेवास्ता गर्न सकिन्न। राज्यका संयन्त्रहरूको सोच फराकिलो भयो, योग्यता र क्षमताको कदर भयो र व्यक्तिगत लाभका लागि राज्य दोहन गर्ने मानिसलाई राज्यदोहन गर्नबाट रोक्न सकियो भने हाम्रो जित अवश्य हुनेछ।"
राज्यको दलाली वृत्ति,"बिजुली खपत हुन नसकी प्राधिकरण घाटामा गएमा राज्यले नै भड्ताल हाल्नुपर्ने अवस्था नआउला भन्न सकिँदैन बनाउनेनबनाउने कुनै टुंगो नभएको बूढीगण्डकी जलविद्युत्को जग्गामा सरकारले बर्सेनि २० अर्ब रुपैयाँका दरले लगानी गर्दै आइरहेको छ। जग्गाको मुआब्जासहित पुनर्वास खर्च मात्र एक खर्बभन्दा पर्छ बूढीगण्डकीमा। प्रतिमेगावाट २० करोड रुपैयाँका दरले पनि करिब पाँच सय मेगावाटको नयाँ आयोजना बनाउने पैसा जग्गा र पुनः बसोवासमा लाग्छ। अहिलेसम्म ३० अर्ब रुपैयाँ जग्गामा लगानी भइसकेको छ। यो आयोजना निर्माणको निर्णय अहिल्यै गरियो भने पनि बन्न दस वर्ष लाग्छ। तर निर्माणको टुंगो भने छैन। आयोजनास्थलका स्थानीय वासिन्दा सरकारले जग्गा छिटो अधिग्रहण गरिदेओस् भन्नेमा छन्। सबै जग्गा अधिग्रहण भइसकेपछि पुनः आयोजनाका प्रयोजनमा उपयोग गर्न पछि सरकारलाई हम्मे पर्ने देखिन्छ। जग्गाको पैसा लिएपछि त्यहींका जनताले बूढीगण्डकी बनाउनु हुन्न भन्न थाल्नेछन्। किनभने सरकारको यो पाराले आयोजना अभै २० वर्षसम्म पनि बन्दैन। त्यति अवधि व्यतीत भइसकेपछि आपूले खाइपाई आएको र भोगचलन गरिरहेको जग्गा सर्लक्कै छाडिदेलान् भन्ने नचिताए पनि हुन्छ। सरकारले अधिग्रहणका लागि रकम विनियोजन गर्न भने छाडेको छैन। मुलुकको आर्थिक विकासको प्रमुख संवाहक जलविद्युत् नै हो। यो अर्थतन्त्रको मेरुदण्ड मात्र होइन कि प्रकृतिले नेपाललाई दिएको अथाह जलस्रोत अरू देशमा पाइँदैन। हामीले गरी खान सक्ने क्षेत्र योबाहेक अरू देखिएको छैन। तर राज्यको प्राथमिकता यो क्षेत्रमा कहिल्यै पनि परेन। भारतबाट आयातीत ऊर्जा लोडसेडिङको अन्तरिम समाधान मात्र भएको हो, जुन स्थायी होइन। जानुपर्ने स्थायित्वमा हो। त्यो स्थायित्व भनेको जलविद्युत् आयोजना निर्माण मात्र होइन, उत्पादित बिजुलीको व्यापक उपयोग पनि हो। बिजुलीको उपयोग त्यतिबेला हुन्छ, जब सबै पूर्वाधार दुरुस्त हुन्छन्। सबैले हिटरमा भात पकाउन बिजुली प्रयोग गर्दा ट्रान्सफरमर लोड धान्न नसकेर जल्नु भएन। धेरै विद्युत् खपत गर्दा कन्डक्टर (तार) पड्किनु भएन। अधिक लोड सबस्टेसन र प्रसारण लाइन धान्न सक्ने हुनुपर्यो। सबै नेपालीका घरमा बिजुली पुग्नुपर्यो। विश्वसनीय, गुणस्तरीय र भरपर्दाे आपूर्ति पनि हुनुपर्छ। यसका लागि वितरण प्रणाली सुदृढ हुन आवश्यक पर्छ। विद्युत् प्राधिकरणको अध्ययनअनुसार माग व्यवस्थापन (डिमान्ड साइड म्यानेजमेन्ट), सबस्टेसन, प्रसारण लाइनहरू सुदृढ र गुणस्तरीय बनाउनका लागि करिब तीन खर्ब रुपैयाँ लाग्छ। अभै पनि २८ प्रतिशत नेपाली स्थायी लोडसेडिङमा छन्। सरकार भन्छ आगामी तीन वर्षभित्र सबै नेपालीका घरमा बिजुली पुग्छ। सबै नेपालीका घरसम्म बिजुलीका तारसम्म पुर्याउन ७० अर्ब रुपैयाँभन्दा बढी लाग्छ। तर ग्रामीण विद्युतीकरणमा लगानी भने पाँच अर्ब रुपैयाँभन्दा बढी छैन। अबका केही वर्षमा जगेडा बिजुलीको बाढी लाग्दैछ। त्यो बाढीलाई व्यवस्थित गर्न सकिएन भने त्यसले प्राधिकरणलाई डुबाउने मात्र होइन, बगाउने देखिन्छ। झण्डै दुई खर्ब रुपैयाँको बिजुली स्पिल (जगेडा) हुने तथ्यांक प्राधिकरणले नै सार्वजनिक गरिसकेको छ। यो स्पिल बिजुली खपत गराउने एक मात्र विकल्प भारत र बंगलादेशको बजार देखिरहेको छ सरकारले। भारत र बंगलादेशमा बजार छ। तर भारतको असहयोगी नीतिका कारण दस्ताबेजमा मात्र सीमित हुँदै आएको छ। कुनै ग्यारेन्टी छैन। राज्यलाई अहिल्यै आत्तुरी पर्नुपर्ने हो। तर रोम जलिरहँदा नीरो बाँसुरी बजाएर बसे भैं सरकारलाई कुनै मतलब छैन। बिजुली खपत गराउने पूर्वाधारमा लगानी, विद्युतीकरण, विस्तारित र सुदृढ प्रसारण लाइन तथा सबस्टेसनतिर उसको ध्यान गएको छैन। केवल बिजुलीका नाममा जग्गामा लगानी गरेर बसिरहेको छ। जग्गाको भाउ अस्वाभाविक र राजनीतिक दबाबका आधारमा तोकिएको छ। यस्तो लगानी बालुवामा पानी हालेसरह भइरहेछ। राज्यले आफ्नो सीमित स्रोत र साधन मुलुकको अत्यावश्यक क्षेत्रमा प्राथमिकीकरण गरेर लगानी गर्ने हो भने त्यसले जनकल्याणसहित उचित प्रतिफल दिन्छ नै। यस्तो सोच र कल्पना ऊर्जा मन्त्रालय र प्राधिकरणसित छ। तर डाँडुपन्यूवाला अर्थ मन्त्रालयसित यसखाले सोच छैन। अझ बूढीगण्डकी बनाउने भनेर सरकारले पेटोलियमा कर असुल्दै आएको छ। बूढीगण्डकीका नाममा पेट्रोलमा असुलिएको रकम ३७ अर्ब नाघिसकेको छ। यसले पेट्रोलियमजस्तो जनताको दैनिक जीवनसित जोडिएको विषयलाई महँगो पारेर जनजीवन कष्टकर बनाएको छ। यो रकमलाई पेट्रोलियम पदार्थको आयात विस्थापनतिर लगानी गरेको भए केही सन्तोष लिने ठाउँ रहन्थ्यो, त्यो पनि भएन। अझ पेट्रोलियममा कहिले प्रदूषण शुल्क, कहिले जलविद्युत्, कहिले स्थानीय विकास गरी अनेक नाममा कर थोपिरिएको छ। प्रदूषण कर मात्रै सात अर्ब रुपैयाँ उठाइसकेको छ। प्रदूषण कर पनि बढ्ने र प्रदूषण पनि बढ्ने भइरहेको छ। अर्थात् प्रदूषण नियन्त्रणमा राज्यको आँखा उघ्रेको छैन। केवल जसरी हुन्छ, जनतालाई आर्थिक रूपले शोषण गर्ने काम मात्र भइरहेको छ। विद्युतीकरण विस्तार गर्यो भने जनताको जीवनस्तर माथि उकासिन्छ। तर अर्थ मन्त्रालयले यो शीर्षकमा रकम विनियोजन गर्दैन। बजेट आउनु एक दिनअघि राखिसकेको रकम कटौतीमा पर्छ। अनि भनिन्छ थप बजेटमा मिलाउँला। तर कहिल्यै मिल्दैन। बूढीगण्डकीका नाममा उठाइएको रकम खर्च हुन सकेको छैन। भलै जग्गा किनिराख्या छु भनेर सरकारले देखाउला, त्यो अर्कै विषय हो। तर जग्गा खरिद पहिलो प्राथमिकता होइन। बूढीगण्डकी असाध्य महँगो आयोजना हो। हाम्रोजस्तो स्रोत र साधन सीमित रहेको मुलुकका लागि प्राथमिकता निर्धारण गर्दा बढी सजग हुनुपर्ने ठाउँमा उल्टो भयो। आवश्यकता छ किफायती जलाशययुक्त आयोजनाको। तर बूढीगण्डकीजस्तो अत्यन्त महँगो आयोजनाको जग्गामा लगानी गरिरहेका छौं। अधिग्रहण गरिएका जग्गामा कम्पाउन्ड लगाएर, तारबार लगाएर सरकारले राख्न सक्छ ? निश्चय पनि आजभन्दा भोलि जग्गा अधिग्रहण जटिल र चुनौतीपूर्ण बन्दै जानेछ। सरकारले सबै सम्भाव्य जलाशययुक्त आयोजना क्षेत्रका जग्गा अधिग्रहण गरेर राख्न सके अति उत्तम। तर तत्काल गर्जाे टार्ने बन्दोबस्ती नभएका बेला जग्गामा लगानी गर्दा अनुत्पादक हुन पुगेको हो। प्राथमिक तहका (बनाउनैपर्ने) आयोजना निर्माण सम्पन्न भइसकेपछि बूढीगण्डकीजस्ता बृहत् र बहुउद्देश्यीय आयोजनामा राज्यको लगानी हुनुपर्छ। तत्कालका लागि भने यो राज्यको प्राथमिकतामा पर्दैन। तुलनात्मक लाभका हिसाबले बूढीगण्डकीका कैयन् विकल्प छन्। प्रथम दृष्टिमा उत्तम विकल्पका रूपमा देखिएको आयोजना थियो तमोर (७६२ मेगावाट)। यो आयोजना सरकारले बेचबिखन गरिसक्यो। यो बेचिँदै छ, प्राधिकरणले गर्न पाउँदैन भनेर पंक्तिकारले लेख्दै आएको हो। आखिर बेचेरै छाडियो। तमोर र बूढीगण्डकी ऊर्जा उत्पादनका हिसाबले बराबरका आयोजना हुन्। तर बूढीगण्डकीको आधा लागतमा तमोर बन्थ्यो। त्यसको हत्या गरियो। विदेशीलाई बेच्दैमा आयोजना निर्माण हुन सक्दैन भन्ने उदाहरण त जलविद्युत् क्षेत्रमा प्रशस्त छन्। तमोरपछि राज्यले नै बनाउनुपर्ने अर्काे आयोजना हो दूधकोसी। यो आयोजनाको निर्माण अवधिको ब्याजसमेत गरी करिब दुई खर्ब रुपैयाँ पर्न आउँछ। बूढीगण्डकी निर्माण अवधिको ब्याजबाहेक दुई खर्ब ६० अर्ब हो, त्यो पनि पाँच वर्षअघिको मूल्यमा। अहिलेको मूल्यमा त तीन खर्ब कटिसकेको छ। प्राधिकरणले विस्तृत आयोजना प्रतिवेदन (डीपीआर) अन्तिम चरणमा पुर्याएको दूधकोसी (६३५ मेगावाट) को वार्षिक ऊर्जा उत्पादन ३३०० गिगावाट आवर (तीन अर्ब ३० करोड युनिट) हुन्छ। यो भनेको बूढीगण्डकीभन्दा बढी हो। तर दूधकोसीमा जम्मा एक सय २० घर मात्र उठाए पुग्छ। प्रवेश मार्ग र प्रसारण लाइन करिब बनिबनाउ छ। लोडसेन्टर नजिक छ। यस्तो आयोजनामा लगानी राज्यको प्राथमिकतामा हुनुपर्ने हो। तर हाम्रा विद्वान् अर्थमन्त्री र अर्थ मन्त्रालय हाँकिरहेका महारथिहरूले यो कुरा कहिल्यै पनि बुझेनन् वा बुझेर पनि नीच मारिरहे। कम्तीमा यस्ता आयोजना निर्माण भएमा भारतबाट बिजुली आयात बन्द हुन्थ्यो। जनताले बिजुलीमा भात पकाउन थाल्थे। पेट्रोलियम पदार्थ र एलपी ग्यासको आयातमा उल्लेखनीय गिरावट आउँथ्यो। यस्तो गरिने सोचसम्म देखिएन। सरकार जतिसुकै शक्तिशाली भए पनि दलाली मानसिकता हट्न बडो गाह्रो हुने रहेछ। सरकारको चेत खुल्ने हो भने पेट्रोलियम पदार्थका नाममा असुलिएको रकम दूधकोसीजस्ता जलाशययुक्त आयोजनामा लगानी गर्नुपर्छ। यही पैसा स्वपुँजी (इक्विटी) वा ऋणका रूपमा प्राधिकरणलाई दिन सकिन्छ। पेट्रोलियममा जलविद्युत्का लागि लगाइएको करको रकमले नै यो आयोजना निर्माण गर्न पुग्छ। अझ त्यसलाई पुँजी मान्ने र ऋण (स्वदेशी तथा विदेशी) खोज्ने हो भने दूधकोसीजस्ता आयोजनाका लागि वित्तीय व्यवस्थापन कुनै ठूलो कुरा होइन। केवल इच्छाशक्ति नभएर मात्र हामी गरिब भएका हौं। सरकारको सोच खोलानाला बेचबिखनमा छ। सरकारी जग्गा शक्तिशाली व्यापारीलाई लिजका नाममा बपौती दिनेमा ध्यान केन्द्रित छ भने यस्ता रचनात्मक र भोलिका पुस्तालाई समेत हुने कार्यमा किन लाग्थ्यो ? एउटा आकर्षक आयोजना बेचिदियो भने दस पुस्तालाई बसीबसी खान पुग्ने पैसा घरमै लगिदिन्छन्। निर्माण होइन बेचबिखन नै वृत्ति भइसकेपछि जनताले दुःख पाउने नै भए। नत्र काठमाडौंजस्तो संघीय राजधानीको सडक खाल्टाखुल्टी पुर्न चिनियाँ राष्ट्रपति नै आउनुपर्ने अवस्था आउने थिएन। अर्थ मन्त्रालयका महारथिहरूलाई व्यापार घाटा बढे पनि, भुक्तानी सन्तुलन बिग्रिए पनि कुनै चासो छैन। बरु आयात कम भयो भने भन्सार राजस्व उठ्तीमा कमी आउनेमा पो चिन्ता छ त। बनाएर, उद्यम गरेर, उत्पादकत्व वृद्धि गरेर मुलुक सम्पन्न पार्ने भन्ने सोच कुन चराको नाउँजस्तो भएको छ। किनभने अबका दिनमा हुने स्पिल इनर्जी व्यवस्थापनमा सरकारले देखाएको गैरजिम्मेवारीपन नै पर्याप्त छ। यथास्थितिमा बिजुली खपत हुने छाँट छैन। उद्योगहरू धमाधम बन्द भइरहेका छन्। उत्पादन गर्नेहरूले बजार पाएका छैनन्। उत्पादित वस्तु प्रतिस्पर्धी छैन। स्वदेशी उत्पादन प्रतिस्पर्धी हुन नसक्दा बजारमा टिक्ने अवस्था रहेन। फलतः उद्यमीहरू व्यापारतर्प लम्किरहेका छन्। नयाँ उद्योग खोल्न बडो सकस झेल्नुपर्छ। दसतिर कर तिर्नुपर्छ। सरकारलाई कर तिर्दातिर्दै उत्पादन लागत बढ्छ र वस्तु प्रतिस्पर्धी हुँदैन। स्वदेशमा फलेका धान कुहिन्छन् र भारतबाट सस्तो धान भित्रिन्छ। बिजुली खपत एकाएक बढ्दैन। त्यसका लागि पूर्वाधार चाहिन्छ। पूर्वाधारमा राज्यले लगानी गर्ने सोचसम्म राखेको देखिँदैन। बल्लबल्ल तङ्ग्रिन लागेको प्राधिकरणले एकैचोटि तीन खर्ब रुपैयाँ लगानी गर्न सक्दैन। यी परिस्थितिमा बूढीगण्डकीका नाममा उठाइएको करलाई कि दूधकोसीमा लगानी गर्नुपर्छ, कि त बिजुली खपत गराउने संयन्त्र (पूर्वाधार) मा। हालको अवस्थामा यी दुवै अत्यावश्यक क्षेत्रमा राज्यको नजर परेको छैन। बिजुली खपत हुन नसकी प्राधिकरण घाटामा गएमा राज्यले नै भड्ताल हाल्नुपर्ने अवस्था नआउला भन्न सकिँदैन। कुलमान घिसिङ प्राधिकरणमा आउनु अघिसम्म राज्यले प्राधिकरणको घाटा भड्ताल गरेकै हो। बल्ल प्राधिकरण नाफामा जान थालेको छ। एकैपटक लगानी गर्न सक्ने अवस्थामा ऊ छैन। अर्काेतर्प, स्पिल इनर्जी बर्खायामका लागि मात्र हो। जाडोमा पुनः आयातको परिमाण बढ्छ नै। यसलाई सन्तुलित पार्ने जलाशययुक्त आयोजनाले नै हो। जलाशयमा पनि पछिल्लो चरणमा सबैभन्दा बढी अध्ययन भएको र निर्माण संघारमा पुग्न लागेको फेरि पनि दूधकोसी नै हो। तसर्थ राज्यले आफ्नो सीमित स्रोत र साधन मुलुकको अत्यावश्यक क्षेत्रमा प्राथमिकीकरण गरेर लगानी गर्ने हो भने त्यसले जनकल्याणसहित उचित प्रतिफल दिन्छ नै। यस्तो सोच र कल्पना ऊर्जा मन्त्रालय र प्राधिकरणसित छ। तर डाँडुपन्यूवाला अर्थ मन्त्रालयसित यसखाले सोच छैन। मन्त्रालयमा मात्र होइन विश्वविख्यात धुरन्धर अर्थशास्त्री कहलिएका हाम्रा अर्थमन्त्रीमै मुलुक निर्माणको सोच कति रहेछ भन्ने उनको दुईबर्से कार्यकालले पनि छर्लंग पारिहाल्यो।"
"इटालीमा बाढीको विपद्, संकटकाल घोषणा","भेनिस : इटालीको ऐतिहासिक सहर भेनिसमा बाढीका कारण जनजीवन अस्तव्यस्त बनेको छ । अर्बौं रकम लगानीका भव्य भवन तथा भौतिक पूर्वाधारमा बाढीको असर परेको छ । बाढीका कारण सरकारले भेनिसमा संकटकाल घोषणा गरेको छ । केन्समा पनि थुप्रै चर्च, पसल तथा कम्प्लेक्समा बाढीले नोक्सान पुर्याएको छ । प्रधानमन्त्री गिसेप्पे कोन्त्रेले बाढीको विपद्लाई आफ्नो मुलुकको मुटुमै ठूलो झट्का लागेको प्रतिक्रिया दिएका छन् । बाढी प्रभावित सहरका मेयरहरुले बाढी पीडितलाई २० हजार यूरोका दरले क्षतिपुर्ति उपलब्ध गराउने घोषणा गरेका छन् ।"
"टी१० लिग आजबाट, पारस र सन्दीपको खेल कहिले ?","काठमाडौं : नयाँ ढाँचाको क्रिकेट प्रतियोगिता टी१० लिग आजबाट यूएईमा सुरु हुँदैछ। यूएई क्रिकेट बोर्डको आयोजनामा हुने १० ओभरको क्रिकेट लिगको यो तेस्रो संस्करण हो । यो क्रिकेट प्रतियोगिता मध्येकै सबैभन्दा छोटो ओभरको खेल हो । यसमा भारतीय कम्पनीहरुको लगानीमा तयार भएका ८ फ्रेन्चाइज टोलीहरु सहभागी छन्। यस वर्षको यस लिगमा गतसाल नै यस प्रतियोगितामा भाग लिइसकेका नेपालका लेग स्पीनर सन्दीप लामिछाने र पूर्व कप्तान पारस खड्का पनि सहभागी छन् । पारस र सन्दीपको सहभागिताले यो लिग नेपालीका लागि निकै चासोको विषय बनेको छ । यस प्रतियोगितामा सहभागी टीमलाई दुई समूहमा विभाजित गरिएको छ। समूह ए बंगला टाइगर्स कर्नाटक तुस्कर्स डेक्कान ग्लाडियटर्स दिल्ली बुल्स समूह बी क्वालान्डर्स टिम अबुधाबी मराठा अर्बियन्स नर्देन वारियर्स सन्दीप लामिछाने समूह ए मा रहेको कर्नाटक तुस्कर्समा आवद्ध छन् भने पारस समूह बीमा रहेको टिम अबुधाबीमा आवद्ध छन् । शुक्रबारबाट सुरु हुने प्रतियोगिता १० दिनसम्म चल्नेछ। समूह चरण, सुपर लिग चरण, क्वालिफायर फाइलन गरी २९ वटा खेल हुनेछन् । सबै खेलहरु अबुधाबीको शेख जायद मैदानमा हुनेछन् । शुक्रबार तीन खेल हुँदैछन् । शुक्रबारको तेस्रो खेलमा पारस खड्का आवद्ध टिम अबुधाबीले क्वालान्डर्सविरुद्ध खेल्दैछ। पहिलो खेल नेपाली समय साँझ ६ः१५ बजे सुरु हुनेछ । पारसको टोलीको खेल भने नेपाली समयअनुसार राति १०ः४५ बजे सुरु हुनेछ। सन्दीप लामिछाने आवद्ध टोलीको खेल टोली कर्नाटक तुस्कर्सले भने शनिबार दिल्ली बुल्सको सामना गर्दैछ। फरक समूहमा भएकाले पारस र सन्दीपका टिम समूह चरणका खेलमा एकअर्काविरुद्ध भने खेल्ने छैनन्। सन्दीप र पारसले अन्तिम ११ स्थान बनाई कतिवटा खेलमा खेल्ने अवसर पाउलान भन्नेमा भने उनीहरुको प्रदर्शनले निर्धारण गर्ला।"
आईपीएलका लागि सन्दीप दिल्लीमै कायम,"नयाँदिल्ली : आईपीएलको सिजन २०२० का लागि दिल्ली क्यापिटल्सले नेपाली राष्ट्रिय क्रिकेट टिमका लेगस्पिनर सन्दीप लामिछानेलाई रिटेन गरेको छ । दिल्लीले आफ्नो ट्वीटरमासमेत खेलाडीको तस्बिरसहित नाम सार्वजनिक गरेको छ । जसमा नेपाली क्रिकेटर सन्दीप पनि समेटिएका छन् । सम्झौताको अन्तिम वर्षमा रहेका सन्दीप २०२० को आईपीएलमा अटाउलान् कि नअटाउलान् भन्ने अड्कलवाजीका बीच दिल्लीले टिममै राख्ने निर्णय गरेको हो । सन्दीपसँगै अमित मिश्रा, कागिसो राबाडा, इशान्त शर्मा र आवेश खान पनि कायम भएका छन् । विकेटकिपर रिसव पन्तसहित ब्याट्सम्यान शिखर धवन, पृथ्वी साह र श्रेयर अयरलाई पनि दिल्लीले कायम राखेको छ । नेपाली क्रिकेटर सन्दीप २०१७ देखि नै दिल्लीसँग आवद्ध भएका हुन् । आईपीएल क्रिकेट खेल्ने पहिलो नेपाली खेलाडी बनेर इतिहास रचेका सन्दीपले आफ्नो पहिलो सहभागितालाई नै सफल बनाएका थिए । आईपीएलमा पहिलो सिजनको सहभागीतामा तीन खेलमात्र खेल्न पाएका सन्दीपले पाँच विकेट लिएका थिए । दिल्ली डेयर डेभिल्समा २० लाख भारतीय रुपैँयामा अनुबन्धन भएका सन्दीपले १२ औं संस्करणको आईपीएलमा अविस्मरणीय प्रर्दशन गरे । आईपीएलमा सन्दीपले दोस्रो पटक सहभागिता जनाउँदा उनको टोली दिल्ली क्यापिटल्स दोस्रो क्वालिफायर्ससम्म पुग्यो । दिल्लीका १६ मध्ये ६ खेलमा मौका पाएका सन्दीपले ८ विकेट लिएका थिए । २३ ओभर बलिङ गरेका उनले २ सय १० रन खर्चे। दिल्लीका बलरमध्ये सर्वाधिक विकेट टेकरका रुपमा उनी सातौं नम्बरमा पर्न सफल भए । दिल्लीको तेस्रो, चौथो, पाँचौं र छैटौं खेल खेलेका सन्दीपले त्यसपछिका १० खेलमध्ये दुई खेलमा मात्र मौका पाएका थिए ।"
ऐतिहासिक स्वर्णसहित फर्किएको भलिबल टिमको स्वागत (फोटो फिचर),"काठमाडौं : ऐतिहासिक स्वर्ण पदकसहित नेपाल फर्किएको नेपाली राष्ट्रिय महिला भलिबल टोलीको भव्य स्वागत गरिएको छ । प्रथम एसियन भलिबल कन्फेडेरेसन (एभीसी) एसियन सेन्ट्रल जोन सिनियर महिला भलिबल च्याम्पियनसिपको उपाधि जितेको नेपाली टिमको भव्य स्वागत भएको हो । बंगलादेशको ढाकामा बिहीबार भएको फाइनलमा नेपालले माल्दिभ्सलाई ३० को सोझो सेटमा हराउँदै उपाधि जितेको थियो । नेपालले माल्दिभ्सलाई २५१३, २५१२, २५८ ले हराएको हो । नेपालले च्याम्पियनपसिपमा अपराजित रहँदै उपाधि जितेको हो। भलिबलमा नेपालको यो ऐतिहासिक पदक हो। नेपाली भलिबलले ४१ वर्ष लामो अन्तर्राष्ट्रिय यात्रामा पहिलो पटक स्वर्ण जितेको हो। सन् १९७६ मा पाकिस्तानमा भएको काइदेआजम भलिबल प्रतियोगितामार्फत अन्तर्राष्ट्रिय प्रतियोगिता खेल्न सुरु गरेको नेपाली भलिबलले यसअघि एभीसी र फिभको प्रतियोगितामा पदक जित्न सकेको थिएन। पाँच देश सहभागी प्रतियोगितामा नेपालले लिग चरणका सबै खेलमा शतप्रतिशत नतिजा निकालेको थियो। नेपालले यसअघि सन् २०१४ मा काठमाडौंमा सम्पन्न दक्षिण एसियाली आमन्त्रण महिला भलिबल प्रतियोगितामा रजत पदक जितेको थियो। नेपालको पुरुष भलिबल टोलीले तीन वर्ष अघि माल्दिभ्समा भएको तेस्रो एभीसी सेन्ट्रल जोन भलिबल प्रतियोगितामा कांस्य पदक जितेको थियो। तस्बिर : दिपेन श्रेष्ठ"
