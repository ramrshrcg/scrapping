शीर्षक,विवरण
निजामतीमा पुनर्संरचना,"कमजोर उत्तरदायित्व प्रणालीले शासकीय क्षमता ह्रास गराएको छ मुलुक संघीय संरचनामा गइसकेपछि संघ, प्रदेश र स्थानीय गरी तीन तहका ७६१ सरकार निर्धारित संवैधानिक सीमाभित्र कार्यरत छन्। संविधानले तीन तहका सरकारको आआफ्नै निजामती सेवा रहने परिकल्पना गरेको छ। यही व्यवस्थाअनुरूप यसअगडिको निजामती सेवाका करिब ८० हजारभन्दा बढी कर्मचारीलाई तीन तहको सरकारमा बाँडफाँट गरिएको छ। अब संघ, प्रदेश र स्थानीय सरकारले निजामती सेवाका सर्तसम्बन्धी छुट्टाछट्टै कानुन बनाउनुपर्ने छ। यही व्यवस्थाअनुसार संघीय सरकारले गत वर्षको ससद् अधिवेशनमै संघीय निजामती सेवा विधेयक पेस गरेको थियो। प्रदेश र स्थानीय तहका लागिसमेत नमुना कानुन हुने यो विधेयकमा संसद्को राज्य व्यवस्था तथा सुशासन समितिमा दफावार छलफल भइरहेका छन्। समितिमा भएको प्रगति हेर्दा यसले कानुन बन्न निकै समय लिने देखिएको छ। समितिमा सांसदले निजामती सेवा उत्तरदायी हुन नसकेको, सेवासुविधामा बढी केन्द्रित भएको, बढी सुरक्षाले जडत्व ल्याएको, भर्नामा लचकता नहुँदा आवश्यक जनशक्ति प्राप्त गर्न नसकिएको, अनुशासन कमजोर रहेको आदि विषय उठाइरहनुभएको छ। सांसदका कतिपय धारणाले सेवाभित्र र बाहिर तरंग ल्याएको छ। पक्ष वा विपक्षमा धारणा मुखरित भइरहेका छन्। सेवाभन्दा बाहिरका विधायकबाट सेवालाई अझ राम्रो बनाउने सोचबाट अनुभव र ज्ञानका आधारमा आएका सुझावलाई अन्यथा भन्न मिल्दैन। तर, निष्कर्षमा पुग्नुअगाडि निजामती सेवाको उत्पत्ति, विकास र मूल्य मान्यताबारेमा विहंगम जानकारी आवश्यक हुन्छ। विकसित हुँदै आएका निजामती सेवाका मुख्य तत्व र आधारभूत विषयलाई बेवास्ता गर्दै पुनर्संरचनाका काम अगाडि बढाउँदा परिणाम राम्रो आउँदैन, भइरहेको भन्दा नराम्रो हुन सक्छ। बारम्बार फेरिरहन पनि नसकिने र फेर्न पनि नहुने यो कानुनको विषयमा सुभबुझका साथ समय लिएर निर्णय गर्नु श्रेयष्कर हुन्छ। निजामती सेवाको विकास ईपू ३०० वर्षअगाडि चीनबाट भएको हो। यसको आविष्कार तानाशाही व्यवस्थाले गरेको थियो। यो व्यवस्थाले सम्भ्रान्त वर्गको शासनलाई विस्थापित गरेको थियो। शासन वंशका आधारमा होइन, आर्जित योग्यताका आधारमा पढेलेखेका मानिसले गर्नुपर्छ भन्ने मान्यतामा निजामती सेवा आविष्कार भएको थियो। त्यो बेला एक बादशाहबाहेक अरू शासकको काम निजामती सेवाले गर्दथ्यो। चीनमा निजामती सेवाले आर्जित योग्यताका आधारमा सामाजिक उन्नतिको आधार तयार गरेको थियो। चीनको सफलताबाट प्रभावित भएर सत्रौं शताब्दीमा युरोपमा चीनी शैलीको निजामती सेवा स्थापना गरिएको थियो। प्रजातान्त्रिक संस्थामातहत निजामती सेवालाई राख्ने काम अठारौं शताब्दीपछि मात्र सुरु भएको हो। नीतिनिर्माण प्रजातान्त्रिक संस्थाले र यसको कार्यान्वयन निजामती सेवाले गर्ने गरी कार्य विभाजन गरिएको थियो। करिब २३०० वर्षको यस अवधिमा निजामती सेवामा थुपै्र परीक्षण गरियो। दुई शताब्दीभन्दा बढीको अनुभवबाट यसलाई प्रभावकारी बनाउन केही आधारभूत तŒव अपरिहार्य रहेको निष्कर्ष निकालिएको छ। सेवासँग सम्बन्धित केही महŒवपूर्ण विषय यस प्रकार छन् योग्यता प्रणाली रामो शासन भनेको नीतिको राम्रो कार्यान्वयन हो। जनताप्रति उत्तरदायी प्रजातान्त्रिक संस्थाले नराम्रो नीति बनाउन सक्दैन। तर, राजनीतिज्ञले बोल्ने मात्र भएकाले उनीहरू मात्र राम्रो भएर पुग्दैन, नीति कार्यान्वयन गर्ने कर्मचारी पनि उत्तम हुनुपर्छ। उत्तम शासनका लागि निजामती सेवामा समाजका उत्कृष्ट मानिस रहनुपर्छ। सीमित घेराबाट पूर्वाग्रहका आधारमा छानिएका मानिस न उत्तम हुन्छन् न त यिनले गर्ने शासन नै उत्तम हुन्छ। पूर्वाग्रही छनोटले छान्नेप्रति बफादारिता सिर्जना गर्छ न कि कामप्रति। उत्कृष्टबाट शासनका लागि नै निजामती सेवामा योग्यता प्रणालीको आविष्कार गरिएको हो। योग्यता प्रणाली भनेको आर्जित क्षमता र विशेषज्ञतामा उत्कृष्टलाई भर्नादेखि नियुक्ति, सरुवा, बढुवा, अवकाश, पुरस्कारमा स्थान दिने हो। छनोटमा मात्र योग्यता प्रणालीलाई सीमित गर्दा निजामती सेवा कामभन्दा बफादारीतर्फ धकेलिन्छ। कर्मचारी राजनीतिज्ञलाई चाकडी गरेर खुसी पार्नतिर लाग्छन् न कि काम गरेर उत्कृष्टता प्रदर्शन गर्न। सुरक्षा अल्पावधिका कर्मचारी असुरक्षित हुँदा भ्रष्ट र अकर्मण्य भएकाले निजामती सेवालाई सुरक्षित जीवन वृत्तिका रूपमा लिन सक्ने बनाइएको हुन्छ। मतलब सेवा प्रवेश गरेपछि तिमीले जीवन वृत्तिका लागि अन्यत्र जानु आवश्यक छैन, यसबाटै तिम्रा सबै आवश्यकता पूरा हुन्छन् भन्नेमा कर्मचारी अस्वस्थ पारिएको हुन्छ। नोकरीको सुरक्षाले मात्र अस्वस्थता बढ्छ। कठोर सुरक्षा व्यवस्थाले उत्तरदायित्व कमजोर बनाउँछ। त्यसकारण सुरक्षालाई खालि कामसँग मात्र जोड्नुपर्छ। निजामती सेवालाई योग्यता प्रणालीमा आबद्ध गर्ने, सुरक्षित बनाउने, स्वायत्तत्ता प्रदान गने र जवाफदेही बनाउने मान्यता कार्यान्वयनमा राजनीतिक हस्तक्षेप नहोस् वा यसलाई पन्छाउन सकियोस् भन्नेमा आधारित छ। निजामती सेवाको उत्पत्ति सम्पत्तिलाई शासनबाट अलग गर्न भएको हो। त्यसकारण निजामती सेवाले आर्थिक सुरक्षा दिन सक्नुपर्छ। आर्थिक सुरक्षा भनेको वर्तमान र निवृत्तिपछिको आवश्यकता र सन्तानको सुरक्षा हो। यी आवश्यकता पूरा गर्न नसक्ने आर्थिक सुविधाले कर्मचारीलाई अस्तित्व रक्षाका लागि अतिरिक्त आम्दानीको खोजीमा भौंतारिन बाध्य बनाउँछ। कम तलब र सुविधा भ्रष्टाचारको जड हो। प्रभावकारी सेवाका लागि उत्पादकत्व बढाउँदै पर्याप्त आर्थिक सुरक्षा प्रदान गर्नुपर्छ। शासन गर्ने भनेको छुचो काम पनि हो। विशेषगरी कानुन कार्यान्वयनले प्रशस्त शत्रु जन्माउँछ। क्रोधितको प्रतिशोधबाट बचाउन कर्मचारीको भौतिक सुरक्षा पनि उत्तिकै महŒवपूर्ण हुन्छ। डराएका कर्मचारीले इमानदारीपूर्वक काम गर्न सक्दैनन्। स्वायत्तता काममा स्वयत्तत्ता निजामती सेवाको अर्को आधार स्तम्भ हो। राजनीतिको काम नीति निर्माण गर्ने हो, नीति कार्यान्वयनमा हस्तक्षेप गर्न होइन। कार्यान्वयनमा पूर्ण स्वायत्तता रहनुपर्छ। स्वायत्तता भनेको काम गर्ने स्वतन्त्रता हो। नीति कार्यान्वयनमा स्वायत्तता भन्नाले काम गर्ने विधि प्रक्रिया निर्धारण गर्ने, साधनस्रोतको नियोजन गर्ने र कर्मचारी परिचालन गर्ने स्वतन्त्रता हो। स्वतन्त्रताले मात्रै जवाफदेहिता सिर्जना गर्छ। हस्तक्षेपले नियन्त्रणलाई कमजोर बनाउँछ। नियन्त्रण नभएकोमा कसैलाई उत्तरदायी बनाउन सकिँदैन। स्वायत्तता नभएको निजामती सेवालाई कामका लागि उत्तरदायी बनाउन सकिँदैन। हस्तक्षेप गर्नेको नैतिक जिम्मेवारी हुन्छ फलस्वरूप, कार्यसम्पादन खस्कँदा पनि मौन बस्न बाध्य हुनुपर्छ। स्वायत्तताका नाममा राजनीतिज्ञले नीति बनाउनेबाहेक अन्य काम गर्नु हुँदैन भन्ने होइन। कार्यान्वयनमा देखा परेका नीतिगत समस्या समाधानमा राजनीतिज्ञले चासो लिने र निरन्तर कामको निगरानी गरिरहनुपर्छ। उत्तरदायित्व उत्तरदायित्वविनाको जिम्मेवारी बेकामे हुन्छ। प्रजातन्त्रमा निजामती सेवा निर्वाचित राजनीतिक कार्यकारीप्रति उत्तरदायी हुनुपर्छ। तर, उत्तरदायित्व भनेको व्यक्तिगत बफादारिता होइन, जे भने पनि मान्ने होइन, खालि कामको जवाफदेहिता मात्र हो। कर्मचारीले कामको नतिजाका लागि राजनीतिज्ञप्रति उत्तरदायी हुनैपर्छ। राजनीतिक कार्यकारीले पनि कर्मचारीलाई नीति कार्यान्वयनका नतिजाप्रति मात्र उत्तरदायी बनाउनुपर्छ। नतिजा दक्ष र प्रभावकारी ढंगबाट प्राप्त भयो भने पुरष्कृत गर्ने र भएन भने दण्डित गर्नुपर्छ। हस्तक्षेप राजनीति हस्तक्षेपकारी हुन्छ। राजनीतिज्ञले यो वा त्यो बहानामा जहाँसुकै हस्तक्षेप गर्न तयार भइहाल्छ। राजनीतिज्ञको हस्तक्षेप पन्छाउन नै निजामती सेवाको विकास भएको हो। निजामती सेवालाई योग्यता प्रणालीमा आबद्ध गर्ने, सुरक्षित बनाउने, स्वायत्तत्ता प्रदान गने र जवाफदेही बनाउने मान्यता कार्यान्वयनमा राजनीतिक हस्तक्षेप नहोस् वा यसलाई पन्छाउन सकियोस् भन्नेमा आधारित छ। राजनीतिक आस्थाका आधारमा ट्रेड युनियन गठन गर्ने र यसैमार्फत घुमाएर संस्थामा राजनीतिक हस्तक्षेप बढाउने प्रवृत्ति बढेर गएको छ। यसबाट निजामती सेवालाई पनि अलग राख्न सकिएको छैन। नेपालको निजामती सेवामा पनि ट्रेड युनियनमार्फत राजनीतिक हस्तक्षेप भइरहेको छ। खालि भर्नालाई मात्र योग्यता प्रणालीमा आधारित बनाउने तर परिचालनका सबै कार्यमा टेड युनियनमार्फत हस्तक्षेप घुसाउँदा निजामती सेवा गैरजिम्मेवार बन्दै गएको छ। हस्तक्षेपले निजामती सेवाको उत्तरदायित्व प्रणाली नै खल्बलिएको छ। कर्मचारी काम गरेर भन्दा अरू नै चिजबाट राजनीतिज्ञलाई खुसी पार्न उद्यत् छन्। कमजोर उत्तरदायित्व प्रणालीले शासकीय क्षमता ह्रास गराएको छ। हस्तक्षेप नगर्ने भनेको जे गरे पनि चुप लागेर बस्ने पनि होइन। आखिर प्रजातान्त्रिक व्यवस्थामा सरकारको कामको अन्तिम उत्तरदायित्व राजनीतिक कार्यकारीमै रहेको हुन्छ। राजनीतिक कार्यकारीको हस्तक्षेप खालि नतिजा प्राप्तिमा केन्द्रित रहनुपर्छ। पेसागत विकासभन्दा हस्तक्षेपको साधन बन्ने र यसैमा रमाउने ट्रेड युनियनको औचित्यको समेत गम्भीर मूल्यांकन गर्नुपर्छ। पुनर्संरचनाको संघारमा निजामती सेवालाई दक्ष र प्रभावकारी बनाउन यी विषयमा सांसदलगायतको ध्यान जानुपर्छ। होइन भने नयाँ निजामती सेवा त बनाइएला तर शासनको स्तरमा सुधार हुँदैन।"
एमसीसी किन ठीक छ ?,"शक्ति मुलुकसँगको सिंगौरी सहज हुँदैन, खुला विषयमा सिंगौरी खेल्नु भनेको आफैं स्खलित हुनु हो मिलेनियम च्यालेन्ज कर्पोरेसन (एमसीसी) को नेपाल प्रसंग जोडिँदा म स्वयं अमेरिकाको राजदूत थिएँ। आरम्भमा जोडिएका कारण र यसको अन्तर्य बुझेकैले पनि ढुक्कका साथ भन्न सक्छु यो हाम्रो मुलुकका हितमा रहेको सबैभन्दा ठूलो दुईपक्षीय अनुदान हो। शक्ति मुलुकको कुनै अन्य दुरासय देखिँदैन। राजनीतिक स्थायित्वतर्फ उन्मुख नेपाललाई विकासको शिखरमा अग्रसर हुन अमेरिकाले हैंसेमा होस्टे गरेको परियोजनाका रूपमा यसलाई बुझ्न जरुरी छ। मुलुक हितमा विदेशी सहयोग उपयोग गर्नुपर्ने अवस्था हाम्रो छ। तर, राजनीतिक नेतृत्वमा रहेका र खारिएका भनिएका नेताहरूले किन यस्ता विषयमा विनाअध्ययन बहस गरिरहेका छन् ? आफैं अलमलिएको छु। यति मात्र भन्न सक्छु रणनीतिक रूपमा नेपाललाई बलपूर्वक उपयोग गर्न शक्तिराष्ट्र जोकोहीले अहिलेको जस्तो तरल राजनीतिमा सहजै सक्ने देखिन्छ। तर, सधैं त्यही त्रास देखाएर राजनीति गरे झैं आग्रह देखिन्छ। एमसीसी अनुदान सहयोगमा लामो अध्ययन र बहसपछि निर्णय भइसकेको छ। पछिल्लो समय हामीकहाँ निकै बहस भएको देख्छु। नेपालका सबै क्षेत्र जोडेर बहस गरिरहेको पाएका छौंं। हो, बहस गर्नुपर्छ तर त्यही बहसले नेपालको बौद्धिक र चेतनाको स्तर कहाँ पुगेको छ र शक्ति मुलुकसँगको सम्बन्ध के भइरहेको छ भन्ने विषय ख्याल गर्न आवश्यक छ। अमेरिका शक्ति मुलुक मात्र होइन, ऊ नजोडिएको दातृ निकाय बिरलै होलान्। उसको संकेतलाई स्वीकार गरेर आफ्नो प्रगतिपथमा लम्केका मुलुक हाम्रा पनि दातृ मुलुक होलान्। यो सबै पक्षबारे ख्याल गरेर मात्र नेतृत्वले बोल्दा उत्तम हुन्छ। नेपाललाई उपयोग गरेर नाजायज फाइदा लिन खोजेको छ भने त्यसमा सचेत हुनुपर्छ तर आफैं उल्लू हुने काममा नेतृत्वले जनतासँग गरेजस्तो व्यवहार राष्ट्रसँग गर्न मिल्दैन। नेपालले गरेको लामो प्रयास र कतिपय सुधारले एमसीसीमार्फत अमेरिकी सरकारले ५६ अर्ब रकम विद्युत् प्रसारण लाइन र सडक मर्मतका लागि अनुदान दिने निर्णय लिएको चानचुने विषय होइन। सन् २०११ को डिसेम्बरमै छनोट चरणमा पुगेको नेपाललाई त्यहाँबाट विभिन्न तहमा वार्ता र अध्ययन गर्दै सन् २०१७ को सेप्टेम्बरमा सम्झौता तहमा पुगेको हो। सन् २०११ को डिसेम्बरमा नेपाललाई यसमा राख्न सक्ने चरणमा पुगेका छौं, अब थ्रेसहोल्ड र अन्य प्रक्रियामा नेपाल अब्बल ठहरिन जरुरी रहेको भन्दै त्यसको सम्र्पक संयन्त्र तय गर्न भनिएको पत्र इमेलमा अहिले पनि हेर्दैछु। त्यतिबेलाको बहस र छलफल स्मरण गर्दै ठोकुवा गर्न सक्छुयो सैन्य वा अन्य कुनै रणनीतिमा आधारित छैन। किन संसद्बाट पारित ? एमसीसी बहस चलिरहँदा नै नेपालमा ६ जना प्रधानमन्त्री परिवर्तन भइसके, त्यहीअनुरूप परराष्ट्र र अर्थमन्त्री पनि। संसद्बाट पारित गर्ने विषय विकल्पका रूपमा आएका हुन्। धेरै अध्ययनपछि सरकार परिवर्तन हुँदा पनि समस्या नपरोस् भनेरै संसद्बाट पारित गर्दा उपयुक्त हुने ठहर भएको हुन सक्छ। यो प्रस्ताव राख्न अमेरिकालाई पनि सजिलो थियो। यो अमेरिकामा पनि दुवै सदनका प्रतिनिधि रहेको समितिबाट पारित हुनुपर्ने विषय हो। यो अमेरिकी सहयोग नियोग यूएसआईडीको झैं सरकारले मात्र सीधा सहयोग गर्न सक्दैन। संसद्मा पारित हुने विषयले अमेरिकीलाई ढुक्क तुल्याउनेबाहेक अर्को मनसाय देखिँदैन। हुन त, व्याख्या जेजे गरे पनि भयो, किनकि सहयोग लिँदा सर्त पक्कै राख्छन्, त्यसमा नेपालले आफ्नो हितानुकूल हेर्ने हो। अल्पविकसित र विकासोन्मुख मुलुकका लागि अनुदान सहयोग गर्ने भनेरै सन् २००४ मा अमेरिकामा स्थापना भएको सहयोग निकाय हो यो। अमेरिकाले सबैजसो महादेशका मुलुकलाई राखेर अध्ययनपछि मात्र यो सहयोग उपलब्ध गराउने निर्णय लिने गरेको छ। दक्षिण एसियाका भारत, श्रीलंकासहित नेपाल पनि यति ठूलो सहयोगमा पर्नु आफैंमा राम्रो हो। ५६ अर्बको अनुदान रकम एकैपटक आएर नेपालको विकासको प्रमुख आधार मानिएको क्रसबोर्डर (जलविद्युत् उत्पादन गरेपछि बिक्री गर्न आवश्यक पर्ने) प्रसारण लाइन नै हो। जनताको जीवनस्तरका लागि सबल सडक पनि। त्यही दुई विषयलाई नेपालले सुझाएपछि अमेरिकाले स्विकारेको हो। सहयोग, त्यसमाथि पनि अनुदानका लागि सबै मुलुकले प्रयास गरिरहेका हुन्छन्। तर हामीले यसलाई पाउँदा गुमाउने प्रयास गरिरहेका छौं। यो दुःखद हो। नचाहिँदो तर्कहीन विषयमा बहस चलाइरहेका छौं। सैन्यकरण र भारतसँग सहमतिलगायतका विषय उठाएर हिँडेका छौं, जुन गलत छ। सीमा वारपार प्रसारण लाइन बनाउँदा त्यो मुलुकको सहमति लिन आवश्यक छ। त्यो लिने भनेको हो। कसैका घरमा विद्युत् जोड्नु छ तर अर्काका जग्गाबाट विद्युत् ल्याउनुपर्ने छ भने त्यो जग्गावालाको सहमति नलिई खाल्टो खनेर पोल गाड्न सकिन्छ ? यो पनि यही हो। प्रसारण लाइन भैरहवा, नौतनवासम्म लगेर मात्र केही हुँदैन, भारतको गोरखपुर प्रसारणमा जोड्न आवश्यक देखिएपछि चार सय केभीको विद्युत् प्रसारण लाइन त्यहाँ जोडेर सहज बनाउन खोजिएको हो। विद्युत् निर्यात वा आयात गर्न हाम्रो मात्रै प्रसारण लाइनले काम गर्दैन। त्यही आधारलाई अध्ययनविनाको कुतर्क गरेर भ्रम फैलाउने राष्ट्रवादको खोल ओड्ने कामले हाम्रो विकासलाई विगतमा झैं पछि धकेल्न खोज्नु हो। सबै राजनीतिक दल विकासमा प्रतिबद्ध रहून् र कुनै कानुन परिवर्तन हुँदा तोकिएको पाँच वर्षमा नै परियोजना सम्पन्न होस् भन्ने चाहना अमेरिकाको देखिन्छ। सरकारकै योजना हो यो योजना नेपाल सरकारको हो। किनकि नेपाल सरकारले आफ्नो छनोटका आधारमा सहयोग माग गरेर त्यसको कार्यालयसमेत खोलेको छ। अनि अमेरिकाले उपलब्ध गराउने यो सहायता एसिया प्यासिफिक वा अहिले भनिने इन्डोप्यासिफिक क्षेत्रलाई मात्रै होइन, हामीजस्ता र अलि विकसित भएका मुलुकलाई उपलब्ध गराउने निकाय हो। इन्डोप्यासिफिक रणनीतिको प्रसंग चल्नुभन्दा कैयन् अघि आरम्भ भएको यो परियोजना कसरी सैन्य रणनीतिसँग सम्बन्धित हुन सक्छ ? सैन्य सहकार्य र संयुक्त अभ्यास नेपालसँग अमेरिकाको पहिल्यैदेखि नै छ। त्यो अभ्यास चीनसँग पनि भइरहेको छ। भारतसँग पनि छ। यो सहायतालाई त्यो प्रशिक्षण र अभ्याससँग जोडेर हेर्न मिल्दैन। सरकारलाई विश्वास नगर्ने दलीय प्रचलन र विकासमा विरोध गर्ने कार्य आफैंमा अराजकता हो। कुनै पनि निकायले आफ्ना परियोजनाका अडिट सम्बन्धित मुलुकसँगै अन्य दाता मुलुकले पनि गर्ने हुनाले यस विषयमा धेरै विवेक दुखाउन जरुरी छैन। हाम्रो योजनाअनुसार नै एमसीसीले सहयोग गरेको हो। नेपालले आफ्ना परियोजना प्रस्ताव गरेपछि त्यहीअनुरूप विभिन्न चरण पार गर्दै कैयन् मुलुकलाई पछि पार्दै आएको सहयोग हो। यसमा अमेरिकीसँगै नेपालको पनि १३ अर्बभन्दा बढी रकम उपयोग हुन्छ। यसका कागजात, मापदण्ड, आधार, इतिहास सबै नहेरी हामी बोलिरहेका छौं। कूटनीतिमा कुनै पनि विषय बोल्दा सजगता अपनाउनुपर्छ। मन्त्री भइसकेका र लामो राजनीति गरिसकेका व्यक्ति यसरी बोलिरहेका छन् कि जसलाई कुनै कुरा थाहा नै छैन। शक्ति मुलुकसँगको सिंगौरी सहज हुँदैन। खुला विषयमा सिंगौरी खेल्नु भनेको आफैं स्खलित हुनु हो। किनकि यो योजना सरकारको पनि हो। आईपीएसअन्तर्गत होइन अमेरिकीलाई यो परियोजना आईपीएसअन्तर्गत रहेको भन्दै सत्तापक्षका सांसदले विरोध गरिरहँदा उनीहरूमा यस विषयमा अध्ययनको कमी देख्छु। अन्य कुनै समस्या नै छैन। संसद्बाट यो सम्झौता (कम्प्याक्ट) अनुमोदन गर्न नहुने भन्ने धारणा नै गलत छ। त्यसका लागि वैचारिक सहकार्य मात्र होइन, मुलुकको हित हेरेर हाम्रा कमरेडहरूले अध्ययन गर्नुपर्ने देखिन्छ। विश्वबाट अलगिएका र लोकतन्त्रलाई आत्मसात गर्न नसकेका मुलुकसँग वैचारिक सम्बन्ध राख्ने सत्तारूढ दल अनि तिनै दलका केही नेताले लोकतान्त्रिक पद्धति र खुलारूपमा आएका विषयमा विवाद झिक्नु भनेको मुलुकको विकास नचाहनु नै हो। यो अमेरिकाले नेपालजस्तै गरिब मुलुकलाई माथि उठाउन उपयोग गर्ने बृहत् कार्यक्रम हो। हामी इन्डोप्यासिफिक क्षेत्रमा रहेकाले कतिपयले यो क्षेत्रमा सहयोग रहेको भनेका होलान् तर रणनीतिअन्तर्गतको सहयोग पक्कै भन्दैनन्। यस्ता विषयमा बहस गरेर समय खेर फालेको देख्दा आश्चर्यमा मात्र होइन, अन्तर्राष्ट्रिय क्षेत्रमा बहस वा छलफलमा सहभागी हुन जाँदा पनि लज्जित हुनुपर्ने अवस्था देखिएको छ। एमसीसी अनुमोदन यसकारण एमसीसीले नेपाललाई केही हानी गर्दैन : परराष्ट्रमन्त्री ज्ञवाली एमसीसी सहायता नचाहिए नलिनू : अमेरिका एमसीसी पहिल्यै अनुमोदन गर्नुपर्थ्यो एमसीसी यही रूपमा पारित हुन सक्दैन एमसीसी सम्झौता कार्यान्वयन हुन्छ विश्वमा विद्यमान कैयन् मुलुक नहुँदा पनि नेपाल स्वतन्त्र राष्ट्रका रूपमा स्थापित थियो। त्यो संस्कार बोकेको मुलुक भएरै अमेरिकाले यो क्षेत्रका बलियो मुलुकका रूपमा नेपाललाई स्थापित गर्न खोजेको देख्छु। तर हामीले त्यसलाई अन्यथा लिँदै अनेक आशंका गरिरहेका छौं। अमेरिकाले सन् २००२ देखि नै नेपाललाई कसरी सहयोग गर्ने भन्ने सोच बनाएको देखिन्छ। त्यसो त, अमेरिका नेपालको पुरानो दातृ मुलुक पनि हो। काठमाडौंमा अमेरिकाले बनाएको फलामे पुलको अवशेष अझै टेकु कालीमाटीतिर देख्न सकिएला। हुन त, अमेरिकाले अमेरिकी सहयोग नियोग यूएसआईडीअन्तर्गत सहकार्य गरिरहेको छ। अन्य अन्तर्राष्ट्रिय सहयोग परियोजनामार्फत पनि सहयोग जारी राखेको छ। सन् २००४ मा एमसीसी स्थापना भएपछि त्यसमार्फत सहयोग गर्ने सोच बनाएर अध्ययन थालेको हो। सन् २००४ मा आरम्भ भए पनि त्यतिबेला नेपाल यसका लागि योग्य भएको थिएन। जब हामी योग्य बन्यौं त्यतिबेला अमेरिकाले सहयोग अघि बढायो। त्यो समय २०११ मा आइपुगेको थियो। सन् २००९ मा म अमेरिकाको राजदूत भएर गएपछि यो विषयमा लबिङ गरेको थिएँ। त्यसपछि यो सहयोगको खाका अघि बढेको हो। अब के गर्ने ? एमसीसीका केही आधारहरू हामीले पार गरेरै अमेरिकाले पत्याएको हो। आर्थिक सुधारका पदचाप, मानव अधिकार, भ्रष्टाचारसँग सम्बन्धित सूचकांकहरूमा नेपाल अघि बढेको देखेपछि सहयोग गर्दै यसलाई अझ बलियो बनाउन खोजेको देखिन्छ। सन् २०११ मा केही सूचकांकमा नेपालले प्रगति हासिल गरेपछि नै अमेरिकाले यस्ता परियोजना नेपाललाई दिन खोजेको हो। सन् २०१२ देखि नेपालका अर्थ मन्त्रालयका अधिकारी, नेपाली विज्ञ समूह र अमेरिकी एमसीसीका विज्ञहरूले लामो अध्ययन गरेर आवश्यकता र आधारभूत तथ्य तय गरेका हुन्। नेपालको विकासको वाधा मात्र होइन, भविष्यको व्यापार गर्ने क्षेत्रका रूपमा नै जलविद्युत् पाएपछि त्यसको प्रसारण लाइनमा सहयोग गर्ने भएको हो। विद्युत् उत्पादन निजी क्षेत्रले गरे पनि प्रसारण लाइन त सरकारले गर्ने हुनाले त्यसका लागि यो सहयोग आएको हो। हामीकहाँ उत्पादित विद्युत् भारत वा भारत हुँदै अन्य मित्र मुलुक जस्तै बंगलादेशतर्फ समेत पठाउन सकिनेछ। त्यसका लागि यो परियोजना चयन भएको हो। यसमा अमेरिकीले पछि विद्युत् उत्पादनमा लगानी गर्ने आशा राखेर पनि गरेको हुन सक्छ। यस्ता विकास योजनामा अनेकन अड्चन ल्याउनु हुँदैन। तत्काल संसद्बाट पारित गरेर यसलाई अघि बढाउन आवश्यक देख्छु। पहिल्यै हुनुपर्ने विषय अहिलेसम्म नभएकाले अन्य दातृ निकायसमेत आश्चर्यमा परेका होलान्। यसको असर एकतर्फ मात्र नभई सर्वत्र हुन्छ। सरकारलाई विश्वास नगर्ने दलीय प्रचलन र विकासमा विरोध गर्ने कार्य आफैंमा अराजकता हो। कुनै पनि निकायले आफ्ना परियोजनाका अडिट सम्बन्धित मुलुकसँगै अन्य दाता मुलुकले पनि गर्ने हुनाले यस विषयमा धेरै विवेक दुखाउन जरुरी छैन। उनीहरूका करदाताको रकम उनीहरूले नै अडिट गर्छन् नै। त्यसलाई नेपालले क्रस चेक गर्न सक्छ। त्यसमा नेपालका विज्ञ पनि रहन्छन्। यस्तोमा नअल्झी सत्तारूढ दल विकास बोलेर होइन गरेर अघि बढ्न आवश्यक देख्छु। (अमेरिकाका लागि पूर्वराजदूतसमेत रहिसकेका योजना आयोगका पू्र्वउपाध्यक्ष डा शर्मासँग गरिएको कुराकानीमा आधारित)"
जनशक्तिप्रदायक शिक्षा,"गत मार्चमा ग्लोबल सोलुसन समिटमा संसारभरका करिब १२ सय थिंकट्यांकहरूको जमघट थियो। त्यस जमघटलाई सम्बोधन गर्दै जर्मन चान्सलर एन्जेला मर्केलले भनेकी थिइन् देशमा अध्ययनरत तीन लाख बढी विद्यार्थी नै जर्मनीका असली राजदूत हुन्। यो भनाइ हाम्रोजस्तो मुलुकका लागि मन्त्र नै हुनुपर्छ, हाम्रा शैक्षिक नीति, पद्धति र व्यवहारमा। कारण हामी कुनै खास किसिमका औद्योगिक तरक्कीमा छैनौं। भए पनि वस्तु उत्पादनका हरेक कच्चा पदार्थ आयात गरेर गरिने उत्पादन विश्व बजारमा स्वभावैले महँगो हुने नै हो, जुन फाइदाजन्य हुँदैन। हामी आफैंलाई शैक्षिक हब बनाउन सक्छौं। संसारका विज्ञहरू हायर गर्न सक्छौं। चान्सलर मर्केलले भनेजस्तो संसारभर हाम्रा असली राजदूत बनाउन सक्छौं। त्योभन्दा पहिला हाम्रा नीति, प्रविधि र शैक्षिक पूर्वाधार विश्व बजारमा प्रतिस्पर्धी हुनैपर्छ। करिब दुई दशकअघि बेलायती प्रधानमन्त्री टोनी ब्लेयरलाई पत्रकारहरूले सरकारका तीन प्रमुख प्राथमिकताका विषयमा प्रश्न गरेछन्। प्रधानमन्त्रीले मुसुक्क हाँस्दै भनेका थिए, पहिलो प्राथमिकता शिक्षा, दोस्रो प्राथमिकता शिक्षा र तेस्रो प्राथमिकता शिक्षा। अर्थात् शिक्षा नै कुनै पनि देश विकासको मुख्य प्राथमिकता हो र हुनुपर्छ। नेपालको सन्दर्भमा पनि अधिकांश नेतृत्वले शिक्षालाई पहिलो प्राथमिकता दिनुहुन्छ, तर यो भाषणमै सीमित छ। कार्यान्वयन पक्ष हेर्दा शैक्षिक विकासमा हाम्रा नेतृत्वले अहिलेसम्म स्पष्ट नीति अवलम्बन गर्न सकेका छैनन् र बनाएका नीति कार्यान्वयन पक्षमा पनि चुकेको देखिन्छ। तथ्यांक हेर्दा दैनिक ११ देखि १३ सय युवा श्रमका लागि विदेश जान्छन्। वैदेशिक रोजगार विभागका अनुसार केही समय अघिसम्म यो संख्या दैनिक १५ सय थियो। प्रसंग त्यतिमा मात्र सीमित छैन। प्रत्येक दिन अध्ययनको शीर्षकमा बिदेसिने नेपालीको संख्या बढ्दो छ। सरकारी तथ्यांकअनुसार आर्थिक वर्ष ०७३७४ मा ५० हजार आठ सय ६९ र आव २०७४७५ मा ५८ हजार चार सय ५८ जना युवा सुनौलो भविष्यको परिकल्पना गर्दै बिदेसिएका छन्। यो वैधानिक मार्गबाट जानेहरूको संख्या मात्र हो। अझ यो संख्या प्रत्येक वर्ष १५ प्रतिशतले बढ्दो छ। अमेरिकालाई हार्वर्ड र क्याम्ब्रिज विश्वविद्यालयले समृद्ध बनाएको हाम्रा नेतृत्वले कहिले मनन गर्ने ? अर्को प्रसंग २०६४ सालमा १४ लाख बालबालिका कक्षा १ मा भर्ना भएकोमा २०७५ मा कक्षा १२ को परीक्षा दिनेको संख्या तीन लाख मात्र थियो। बाँकी ११ लाख बालबालिका कता हराए ? यसको खोजी, कारण र उपाय पत्ता लगाउनु अबको चुनौती हो। त्यसैमा मुलुकको भावी पुस्ता, भावी शिक्षा र समग्र मुलुकको आँखीझ्याल देखिनेछ। अबको नेतृत्वले यो ठूलो संख्याको प्रतिनिधि संख्याको समाधान खोज्नैपर्छ। अब देशको बागडोर सम्हाल्नेले जेल बसेको, पुस्तकालय जलाएको प्रमाण पेस गरेर देश बदलिँदैन। भौतिक विकासले अकल्पनीय फट्को मार्दै गर्दा मुलुकको सबैभन्दा मुख्य सूचक मानिएको शिक्षा क्षेत्र किन प्रतिदिन खस्किँदो अवस्थामा छ ? अध्ययनमा युवा पुस्ताको रुचि फिटिक्कै छैन। नेपाली बजारमै कामदारको माग ठूलो छ। हामीले हाम्रो शिक्षा डिग्री हासिल गर्ने औपचारिक प्रणाली मात्रै देख्यौं। रोजगार वा व्यवसायी बनाउनेतर्फ ध्यान पुगेको देखिएन। यसको कारण दैनिक हजार बढी युवा बिदेसिएका छन् सस्तोमा। किनकि सीप नभएपछि श्रम पनि सस्तोमै बेच्नुपरेको छ। काम दिने व्यक्ति, संस्था वा उद्योग कामदार नपाएर भौंतारिएका छन्, किन ? सिंगो समाज आम्दानीको दौडमा छ। बजारमा यत्रतत्र छरिएर हावामा उडिरहेका कागजका पाना टिप्ने हतार छ समाजलाई। यी आधारमा हेर्दा अबको शिक्षा सीप र श्रमको सम्मान गर्ने खालको हुनैपर्छ। शैक्षिक परिवर्तनको खाका कोर्दै गर्दा राज्यले पनि कठोर निर्णय नलिने हो भने नेपालले कहिले र कसरी विश्व बजारमा प्रतिस्पर्धा गर्ने ? आगो ताप्दै पढाइ हुने हाम्रा स्कुले विद्यार्थीले वातानुकूलित कक्षाकोठामा पढिरहेका अमेरिकी, युरोपेली वा अन्य एसियनसँग भिडेर उत्कृष्ट हुने ज्ञान, सीप पाउनैपर्छ। हो, नेपालजस्तो देश विकास मार्गमा अघि बढ्न भौतिक विकास पहिलो प्राथमिकतामा पर्न सक्छ। तर त्योसँगै अब हरेक व्यक्ति, समाज र नेतृत्वले शैक्षिक विकासको प्रसंगलाई मुख्य मुद्दा बनाउनैपर्छ। शिक्षा भनेको सीप, संस्कार र प्रविधिमा केन्द्रित हुनैपर्छ। समस्यै समस्यामा जेलिएको वर्तमान शिक्षा प्रणालीलाई सही बाटोमा ल्याउन अब पनि टालटुले नीतिले भरथेग गर्न सम्भवै छैन। शिक्षाले नै आजको अमेरिका, जापान वा बेलायत बनाएका हुन्। सोचौं टोकियो विश्वविद्यालयले समृद्ध जापानको परिकल्पनालाई साकार बनाउन सक्दा, बेलायतलाई अक्सफोर्ड विश्वविद्यालयले विकसित बेलायत बनाउँदा र हार्वर्ड संसारका विद्यार्थीको सपनाको गन्तव्य बन्न सक्दा नेपालका शिक्षा र प्रणालीले किन केही नसिक्ने ? राम्रो शिक्षा दिन सडक र रेल वा विमानले छेक्दैन न त पहाड वा हिमालले नै छेक्न सक्छ आइन्सटाइनले भनेका थिए, लामो समयसम्म मेरो सिकाइको सबैभन्दा ठूलो वाधक मेरो शिक्षा बनेको थियो। नेपालको सन्दर्भमा उनको भनाइ जस्ताको त्यस्तै लागू हुन्छ। आज देशको शैक्षिक जिम्मेवारी स्थानीय तहमा पुग्दै गर्दा झन् ठूलो विकराल समस्या आउला कि भन्ने डर बढेको छ। हामी अधिकारको बहस गर्छौं। स्थानीय तहलाई संघले शैक्षिक जिम्मेवारी प्रदान गरेन भन्दै ठूलाठूला भाषण गर्छौं। तर स्थानीय तहले स्थानीय स्तरमा स्थानीय स्रोत र साधन प्रयोग गर्दै शैक्षिक विकास गर्न सकिने विधि हामीले खोज्नै सकेका छैनौं। खोज्न ढिला नगरौं। अमेरिकालाई त्यहाँको हार्वर्ड विश्वविद्यालयले आजको समृद्ध अमेरिका बनाएको र क्याम्ब्रिजले गरेको योगदानबारे हाम्रा नेतृत्वले कहिले मनन गर्ने ? कहिले बुझ्ने र कहिले परिवर्तनको अठोट गर्ने ? शिक्षा नीति र शिक्षण विधि देशको आवश्यकता हेरेर निर्धारण गरिनुपर्छ। यसलाई नयाँ शिक्षा नीतिले गन्तव्य तोकेको छ। राष्ट्रिय शिक्षा नीति, २०७६ को लक्ष्य सबै तहको शिक्षालाई प्रतिस्पर्धी, प्रविधिमैत्री, रोजगारमूलक र उत्पादनमुखी बनाई देशको आवश्यकताअनुरूपको मानव संसाधन विकास गर्ने भन्ने रहेको छ। प्रविधिमैत्री र प्रतिस्पर्धी बनाउने लक्ष्य पूरा गरिरहँदा चान्सलर मर्केलले भनेझैं नेपाली विद्यार्थी मात्रै होइनन्, संसारका अन्य देशबाट नेपाल आई अध्ययन गर्नेगराउने व्यवस्था गराउँदै हाम्रो ध्यान केन्द्रित हुनैपर्छ। हाम्रो अध्ययन र शिक्षा विश्व बजारमा प्रतिस्पर्धी हुनुपर्छ। अंकमा अल्झिने समय गयो। बराल विद्यार्थी नेता हुन्।"
पर्यटनका आयाम र भ्रमण वर्ष,"नेपाल भ्रमण वर्ष १९९८ को प्रमुख लक्ष्य मुलुकमा पर्यटनको प्रवर्द्धनगर्नु थियो। त्यसका लागि पर्यटक उद्गम मुलुकहरूका साथै स्वदेशमा छरिएर रहेका पर्यटकीय गन्तव्यको प्रचारप्रसार गर्नु। उक्त कार्यक्रमपछि नै नेपालको पर्यटन इतिहासमा पहिलोपटक सरकार, निजी क्षेत्र र आम जनता पर्यटन विकास गर्न एकै ठाउँमा उभिएका थिए। त्यसबेला भ्रमण वर्षका आयोजकहरूले पर्यटन प्रवर्द्धनगर्ने हेतुले मासिक एउटा कार्यक्रम हुन्छ होला भन्ने लख काटेका थिए। तर आयोजकको अनुमानलाई जिल्याउँदै वर्ष दिनमा ८०९० वटा महोत्सवका साथै मुलुकभर ३००४०० स्थानीय स्तरमा पर्यटकीय गतिविधि स्वस्फूर्तमा सम्पन्न हुनु चानचुने होइन। भ्रमण वर्षको दौरानमै माइसटुरिज्म (मिटिङ, इन्सेन्टिभ, कनफ्रेन्स, एक्जिबिसन) को जग बसाल्यो भन्नेमा अत्युक्ति हुँदैन होला ? भ्रमण वर्षलगत्तैै नेपालमा पर्यटनमैत्री वातावरण अनुभव गरेरै होला, भारतका केही ठूला व्यापारिक घरानाहरूले आफ्ना बोर्ड मिटिङ काठमाडौंमा गरे। ५६ वटा विमान कम्पनीहरूले नेपालमा हवाई उडान थपे। इन्टरनेसनल होटल चेनग्रुप हायात, र्याडिसन, सेन्ट्रलर मेरिडिलेयन नेपालमा आफ्ना व्यापार अभिवृद्धि गर्न आए। भ्रमण वर्ष १९९८ ले शिथिल भैं रहेको सांस्कृतिक र धार्मिक पर्यटनमा एउटा नयाँ उत्साहको सञ्चारको प्रार्दुभाव भयो। यसै क्रममा जनकपुरधाम, जलेश्वर, रामग्राम (नवलपरासी), पाल्पा, लुम्बिनी, नगरकोट, बनेपा, बैदाम (पोखरा) र टुँडिखेल वरपरका सडक विस्तार तथा स्तरोन्नति भए। जगज्जननी सीताको जन्मस्थल जनकपुरधामको दर्शन गर्ने धोको नेपाल र भारतका हिन्दुहरूको मात्र नभई संसारभरि छरिएका करोडौं हिन्दुहरूको आस्थाको केन्द्र हो। तर उक्त सहरको सोझो हवाई सम्पर्क राजधानीसित मात्र छ, मुलुकका अन्य सहरसित छैन। त्यसैगरी एलिट हिन्दुहरू (विशेषगरेर भारतीय) लाई जनकपुरधाम र धनुषाधाममा धार्मिक पर्यटकलाई आकर्षित गर्न कम्तीमा पटनाबाट सीधा हवाई सम्पर्क हुन नितान्त जरुरी छ, जसमा राज्यको विशेष भूमिका हुन्छ। त्यसैगरी बोधगया र लुम्बिनी (गौतमबुद्ध अन्तर्राष्ट्रिय क्षेत्रीय विमानस्थल, भैरहवा) बीच सीधा हवाई सम्पर्क नहुनाले बौद्ध तीर्थयात्री सडक मार्ग प्रयोग गर्न बाध्य छन्। त्यस्तै सारनाथ (बनारस) र भैरहवाबीच सोझो हवाई सम्पर्क हुन सके बौद्ध तीर्थयात्रीलाई नेपाल र भारतमा रहेका बौद्धसित सम्बन्धित तीर्थस्थलको अवलोकन गर्न निकै सहज हुने थियो। थाई इन्टरनेसनलले बैंकक (थाइल्यान्ड) बाट दशकौैंअघि बोधगयाका लागि गया (बोधगया समीप) मा हवाई सेवा सम्पर्क कायम गरिसकेको छ र त्यस्तो सीधा हवाई सम्पर्कले भारतीय पर्यटन व्यवसायीले राम्रो लाभ लिइरहेका छन्। एयर कन्फेरिभिटीको निकै चर्चा हुन्छ। तर झण्डै तीन दर्जनभन्दा बढी मुलुकसित हवाई सम्झौता भइसक्दा नेपाल एयरलाइन्सको न्यारोवाइड बडीको एयरबस १५१६ घण्टा उड्नुपर्नेमा ७८ घण्टा मात्र उडान गरिरहेछ। चिनियाँ तथा नेपाली संयुक्त लगानीमा केही वर्षअघि मात्र स्थापना भएको हिमालय एयरलायन्सले चीनका विभिन्न सहरमा उडान गर्न स्लट पाउने। तर ६ दशकअघि स्थापित नेपाल एयरलायन्सले चीनमा उडान भर्न स्लट नपाउने, सेफ्टी अडिटका नाममा। यो कस्तो परम्परागत मित्रता हो। त्यसैगरी बेलायतसित नेपालको सम्बन्ध भएको दुई शताब्दी नाघिसकेको छ। फ्रान्स पनि नेपालको पुरानो मित्र हो भने जर्मनी नेपालको विकासको प्रमुख साझेदार हो। तर ती मुलुकले नेपाली विमान कम्पनीहरूलाई कालोसूचीमा राखेको वर्षौं भइसक्दा पनि हाम्रा विमानले उडान गर्न नपाउनुमा नेपालको कूटनीति कति कमजोर र निरिह छ भन्ने प्रमाणित गर्न अन्यत्र खोजिहिँड्नु पर्दैन। कोरियन एयरलाइन्स कोरियाबाट सोलकाठमाडौंबीच सोझै उडान गरिरहेको वर्षौं भयो। तर त्यही सेफ्टी अडिटका नाममा नेपाल एयरलाइन्सले उडानको स्लट पाउन सकेको छैन। वर्षौं अघिदेखि सोलमा नेपाली आवासीय दूतावास कार्यरत छ र त्यसले तत्सम्बन्धमा अग्रसरता नदेखाउनुलाई नालायकीपन नभनी के भन्ने ? प्रकृतिले उदारतापूर्वक नेपाललाई प्रदान गरिएको अतुलनीय सौन्दर्य उपयोग गरेर गुणस्तरीय पर्यटक भित्र्याउन सके केही वर्षभित्र तीन प्रतिशतबाट १० प्रतिशतमा आय पुर्याउन सम्भव छ। हर्जोग र हिलारीले झैं नेपालमा पर्वतारोहण गर्न नेपाल र भारतको सीमान्त सहर क्रमशः गोरखपुर, सुनौली तथा दरभंगा र जयनगरको न्यारो गेज (छोटीलाइन) को मन्द गतिमा दौडिने रेल अनि कच्ची बाटोबाट बन्दोबस्तीका सामान तथा हङकङबाट कटलरीको सामान र जाबो आइस (बरफ) समेत बोरिस (रोयल होटल सञ्चालक) ले पटनाबाट मगाउनुपर्ने स्थिति हाल छैन। टेकिङ ट्रेल (पदयात्रा मार्ग) मा भोटे चिया (नौनी र नुन घोलेको) खानुपर्ने बाध्यता छैन। अमेरिकाको लाट्टे वा एक्सप्रेसो कफी पिउने कि प्यान केक, पिज्जा र थरीथरीका केक तथा डेजर्टहरू राजधानीको ठमेल वा झम्सीखेलमा मात्र होइन कि अन्नपूर्ण सर्किट वा सगरमाथा क्षेत्रमा सजिलै उपलब्ध छन्। नेपाली मिडियामा सन् ५० को दशकमा ब्रिटिस पर्वतारोही तथा अमेरिकी राष्ट्रपति केनेडीको नयाँ कूटनीतिक पहलमा सन् ६० को दशकमा प्रारम्भ गरिएको पिसकोर स्वयंसेवकभन्दा अघि नै बेलायती वनस्पतिविज्ञ जोसेफ डाल्टन हुकरले सन् १८५० मा पूर्वीनेपालको अध्ययन भ्रमण गरेका थिए। त्यस्तै बेलायती साहसिक पर्यटक डगलस फ्रेसफिल्ड तथा इटालियन फोटोग्राफर भिट्टोरियो सेल्लाले सन् १८९९ मा नेपालको कञ्चनजंघा क्षेत्रको भ्रमण गरेको उल्लेख नै हुँदैनन्। नेपाललाई माया गर्ने तथा मन पराउनेहरूको ठूलो जमात विदेशमा छन्, जसको उपयोग हामीले खासै गर्न सकेका छैनौं। नेपाल पर्यटन बोर्डले नयाँदिल्लीमा आफ्नो एउटा कार्यालय स्थापना गरेर नेपालको पर्यटन प्रवर्द्धनगर्न सुदूरपश्चिमवासी एक अधिकृतलाई खटाउने करिब निश्चित गरिसकेको थियो। तर उक्त कार्य भारतले नचाहेको भनी त्यत्तिकै तुहियो। अहिले विदेशस्थित नियोगहरूमा सैनिक सहचारी (मिलिट्री अटासे) भन्दा इकोनोमिक काउन्सेलर (आर्थिक तथा वाणिज्य) विषयजस्तो मुलुकको हित हेर्नेको सक्रिय भूमिकाको आवश्यकता छ। भिजिट नेपाल १९९८ मा राजनीति हावी थिएन। तर हाल मनाइँदै गरेको भ्रमण वर्ष २०२० का पर्यटन व्यवसायी कम र राजनीतिक कार्यकर्ता बढी नै निर्णायक भइरहेको चर्चा नेपाली मिडियामा आइरहेका छन्। मोटरगाडीका बिक्रेता पर्यटन वर्षका राष्ट्रिय संयोजक सुरज वैद्य र भ्रमण वर्ष सचिवालय, तालुकवाला मन्त्रालय र पर्यटन बोर्डबीच समन्वय नभएको विषय छताछुल्ल भएका छन्। पर्यटनमन्त्री भट्टराईका निकटवर्ती स्रोतका अनुसार दलका वरिष्ठ भनाउँदा नेताहरूद्वारा पोषित कार्यकर्ताका अगाडि उनको के हविगत हुने हो, आउँदा दिनमा ज्ञात होला नै। लालफिताशाही नहोस् र पर्यटनको यथोचित विकास होस् भनेर खडा गरिएको पर्यटन बोर्डलाई मन्त्रालयको एउटा शाखाकै व्यवहार गर्ने अधिकार तालुकवाला मन्त्री वा सचिवलाई छैन। जनताले तिरेको करको दुरुपयोग गर्दै पर्यटन विभाग पुनः किन ब्युँताइएको थाइल्यान्डको नक्कल गर्दै टुरिजम अथोरिटी (पर्यटन प्राधिकरण) नामधारी संस्था खुल्दै छ रे भन्ने पनि चर्चा सुनिन्छ। जुनसुकै नामाकरण गरेर संस्था खडा गरे पनि राजनीतिक हस्तक्षेप जारी रहेसम्म कुनै पनि क्षेत्रको अपेक्षित विकास सम्भव हुँदैन। राष्ट्रिय ध्वजावाहक दुरवस्था त्यसको प्रत्यक्ष ज्वलन्त उदाहरण हो। निजगढ अन्तर्राष्ट्रिय विमानस्थलको योजना तुहाउन विकल्प खोज्नुपर्ने चर्चा पनि चलेको छ। वर्षौंअघि स्वदेशीविदेशी उड्डयनविज्ञहरूले सर्वथा उचित ठहर्याइसकेको स्थलमा विमानस्थल नबनोस् भन्ने चाहनालाई बल पुर्याउने मनसायले आएको यो विचार हो भन्ने बुझौं। हामीबीच जेजस्तो मतमतान्तर भए पनि आसन्न भ्रमण वर्ष २०२० लाई सफल पार्नु हाम्रो दायित्व हो। हामी म्यानुफ्याक्चरिङ क्षेत्रमा प्रतिस्पर्धी हुने सम्भावना छैन। प्रकृतिले उदारतापूर्वक नेपाललाई प्रदान गरिएको अतुलनीय सौन्दर्य, पर्वतारोहण, पदयात्रा र र्याफ्टिङ विधामा नेपालीहरू संसारभरि नै अब्बल मानिन्छन्। समयानुकूल पूर्वाधारहरू (हवाई, सडक) प्रदूषणमुक्त स्वच्छ वातावरणमा पर्यटन उद्गम मुलुकहरू (वर्तमान तथा भविष्यको समेत ख्याल गरेर) आक्रामक पर्यटन प्रवद्र्धनात्मक कार्यक्रम चलाउन अत्यावश्यक छ। अतिथि देवो भव त हामी नेपालीको परम्परा नै हो। त्यसबारे हामीले कसैबाट सिक्नुपरेको छैन। टाउको गनेर नरमाऔं, गुणस्तरीय पर्यटक भित्र्याउन गुणस्तरीय सेवा, सुविधा दिन तत्पर हुने हो। जीडीपी (कूल ग्राहस्थ उत्पादन) मा पर्यटनमन्त्री भट्टराईले भने झैं केही वर्षभित्र तीन प्रतिशतबाट १० प्रतिशतमा आय पुर्याउन भाषणले होइन, त्यसअनुसार राइट म्यान इन दि राइट प्लेस को नीति कायम हुनु पहिलो शर्त हुनेछ।"
बिग बास : सन्दीपले लिए विकेट,अस्ट्रेलिया : जारी बिग बास लिग (बीबीएल) मा मेल्बर्न स्टार्स र एडिलेड स्ट्राइकर्सबीच भइरहेको खेलमा नेपाली क्रिकेटर सन्दीप लामिछानेले विकेट लिएका छन्। छैठौँ ओभर बलिङ गर्न आएका सन्दीपले म्याथ्यू शर्टलाई बोल्ड आउट गराएका हुन्। उनले शर्टलाई १ रन दिएका थिए । त्यसपछि दोस्रो बलमा एलेक्स क्यारेले छक्का हिर्काए। क्यारे तेस्रो बलमा १ रन दौडिएपछि स्ट्राइकमा शर्ट आए। त्यसपछि चौँथो बलमा शर्टलाई उनले बोल्ड आउट गराएका हुन्। उक्त ओभरमा सन्दीपले ८ रन खर्चिदै १ विकेट हात पारे। त्यसपछि आठौँ ओभरसमेत बलिङ गरेका सन्दीपले ५ रनमात्र खर्चिए। ताजा अवस्थामा एडिलेडले १० ओभरमा ३ विकेट गुमाउँदै ८४ रन जोडेको छ।
मनाङ शीर्ष स्थानमा,काठमाडौं : साबिक विजेता मनाङ मस्र्याङ्दी क्लब सहिद स्मारक ए डिभिजन लिगको शीर्ष स्थानमा उक्लिएको छ। सातदोबाटोस्थित एन्फा कम्प्लेक्समा बिहीबार भएको खेलमा मनाङले ब्रिगेड ब्वाइज क्लबलाई १० गोलले हरायो। प्रतिस्पर्धात्मक खेलमा मनाङका लागि जगजित श्रेष्ठले गोल गरे। जगजितले २५औं मिनेटमा गरेको गोल नै मनाङको जितमा निर्णायक बन्यो। जगजितले अफ्रिकी खेलाडी भिडाल लुइसको पासमा वान टच जाली चुमाएका थिए। १० खेलाडीमा समेटिए पनि मनाङले ब्रिगेडका तुलनामा आक्रामक खेल प्रदर्शन गरेको थियो। ७३औं मिनेटमा मनाङका एकराज बुढाथोकी रातो कार्ड पाउँदै बाहिरिएका थिए। ब्रिगेडका विजय गुरुङलाई मैदानमा खराब ट्याकल गरेपछि एकराजलाई रेफ्रीले सीधै रातो कार्ड देखाएका थिए। तर पनि ब्रिगेडले कुनै चमत्कार गर्न सकेन। मनाङले भने खेलको अन्तिमसम्म लगातार गोलको अवसर बनाएको थियो। मनाङका कप्तान कमल श्रेष्ठ म्यान अफ दी म्याच भए। उनले १० हजार रुपैयाँ पुरस्कार पाए। जारी लिगमा मनाङको लगातार तेस्रो जित हो। शीर्ष स्थानमा रहेको मनाङले जितसँगै नौ अंक बनाएको छ। दुई हार र एक खेलमा जित निकालेको ब्रिगेडको तीन अंक छ। यसैगरी दशरथ रंगशालामा भएको अर्को खेलमा साबिक उपविजेता संकटा र जाउलाखेल युथ क्लबले ११ गोलको बराबरी खेल्दै अंक बाँडेका छन्। रोचक खेलमा सुरुआती अग्रता संकटाले लिएको थियो। संकटाका लागि लक्ष्मण रुचालले सुरुआती गोल गरे। रुचालले ३६औं मिनेटमा फ्रिकिकमार्फत गोल गरेका थिए। रुचालको करिब २५ यार्ड लामो प्रहारले पोस्ट नजिक रहेका जाउलाखेलका रक्षक र गोलरक्षकलाई छल्दै गोलमा परिणत भएको थियो। पहिलो हाफमा केही दबाबमा देखिएको जाउलाखेलले दोस्रो हाफमा सुधारिएको प्रदर्शन गरेको थियो। जाउलाखेलका ड्याडी जुनियर बाम्बाले ७२औं मिनेटमा उत्कृष्ट हेड गोल गर्दै खेललाई बराबरीमा ल्याए। ड्याडीले हरि कठायतको लामो फ्रिकक बलमा गोल गरेका थिए। संकटाका अर्जेस्ट टाम्पी म्यान अफ दी म्याच भए। उनले १० हजार रुपैयाँ पुरस्कार पाए। बराबरीसँगै जाउलाखेलले तीन खेलबाट पाँच अंक बनाएको छ। संकटाको समान खेलबाट चार अंक पुगेको छ।
