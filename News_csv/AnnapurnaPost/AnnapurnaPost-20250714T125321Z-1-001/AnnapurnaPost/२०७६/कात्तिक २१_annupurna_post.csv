शीर्षक,विवरण
भ्रष्टाचारको सांस्कृतिक अंश,"भ्रष्टाचारविरुद्ध काम गर्ने अन्तर्राष्ट्रिय संस्था ट्रान्सपरेन्सी इन्टरनेसनलको २०१८ को सर्वेक्षणअनुसार १८० देशहरूमध्ये भ्रष्टाचार कम हुने देशहरूको सूचीका आधारमा नेपाल १२४ औं स्थानमा रहेको छ। सोही प्रतिवेदनअनुसार कम भ्रष्टाचार हुने देशहरूमध्ये डेनमार्क सबैभन्दा पहिलो स्थानमा उक्लिएको छ भने सोमालिया सबैभन्दा भ्रष्ट देशमा दर्ज हुन पुगेको छ। अर्थात् सोमालिया १८० औं स्थानमा छ। १०० पूर्णांकका आधारमा नेपालले ३१ अंक पाएको छ, जुन अंक औसतभन्दा धेरै कम हो। यसबाट हाम्रो देशमा सार्वजनिक सम्पत्तिमाथि हुने अनियमितता एवं भ्रष्टाचारको अवस्था छर्लंग हुन्छ। आफूमा निहित अख्तियारको दुरुपयोग गरी गरिने जुनसुकै आयआर्जन, भ्रष्टाचार हो। अनियमित तथा गलत ढंगले गरिने आयआर्जन नै भ्रष्टाचार हो। अख्तियारप्राप्त अधिकारीहरूले सेवा प्रवाहका क्रममा लिने अनुचित लाभ नै भ्रष्टाचार हो। व्यक्तिले कसैको प्रत्यक्ष वा परोक्ष लोभ र प्रभावमा परी गर्ने गराउने लेनदेन पनि भ्रष्टाचार हो। व्यक्ति पदमा हुँदा नियम, कानुनले तोकिदिएको बाहेक अपारदर्शी ढंगबाट लिइने सबैप्रकारका सेवासुविधा भ्रष्टाचार हो। अनि भ्रष्टाचार वित्तीय अपराध मात्रै नभई सामाजिक र राज्यमाथिको अपराध पनि हो। औपचारिक रूपमा जोकोही भ्रष्टाचारको विरोधी नै हुन्छ। जहाँसम्म भ्रष्टाचारमा आकस्मिक रूपले प्राप्त हुने आर्थिक लाभ जोडिएर आउँछ, सबै मान्छे व्यवहारतः भ्रष्टाचारविरोधी हुँदैनन्। त्यसैले सबै मान्छे निरपेक्ष रूपमा भ्रष्टाचारको विरोधी नै हुन्छन् भनेर ठोकुवा गर्न सकिने अवस्था रहँदैन। किनकि कतिपय अवस्थामा मान्छेलाई समाजले नै भ्रष्ट बनाइरहेको हुन्छ। जब समाजले कसैले एकाएक गर्ने आर्थिक प्रगतिलाई सफलताको मानक मानिदिन्छ, मान्छेहरू सफल गनिने अनेक हथकण्डा गर्न पुग्छन्। जब समाजले व्यक्तिको कमाइलाई नै सामाजिक प्रतिष्ठा र व्यक्तिगत सफलताको मानक बनाउँछ, मान्छेले जसरी हुन्छ धनसम्पत्ति आर्जन गर्नेतिर सोच्न थाल्छ। यसरी सोच्दा ऊ कुनै न कुनै रूपमा आर्थिक अनियमितताको पक्षपोषण गर्न पुग्छ, जसले भ्रष्टाचार निम्त्याउँछ। यस्तो प्रवृत्ति भनेको भ्रष्टाचारको सांस्कृतिक पक्ष हो। हाम्रो समाज कर्मभन्दा बढी भाग्यवादी छ। भाग्यवादी समाजमा काक्तालीलाई विश्वास गरिन्छ। काक्ताली लागेर कसैलाई हुने अनपेक्षित लाभ समाजमा स्वीकार्य हुन्छ। अक्सर हामी पनि त्यस्तै लाभको आशा र अपेक्षा गरिरहेका हुन्छौं। जबकि अर्थशास्त्रको सामान्य सिद्धान्तले पनि धनको सिर्जना आफैं हुँदैन भन्ने मान्यता राख्छ। धेरथोर धन आर्जनका लागि श्रम र शक्ति खर्च गर्नैपर्छ। कर्म गर्नैपर्छ। शारीरिक वा मानसिक जे भनौं कुनै न कुनै श्रम प्रयोग गर्नैपर्छ। श्रम प्रयोग नभई प्राप्त भएको धन नै भ्रष्टाचार हो। के हामी निरपेक्ष रूपमा त्यस्तो धनको विरोध गर्न सक्छौं ? हो हामी सिधै आर्थिक अनियमितता र भ्रष्टाचारजन्य गतिविधिको त विरोध गर्छाैं, तर, आफूले श्रम नगरी, कुनै मेहनत नगरी, कुनै न कुनै स्रोतबाट प्राप्त हुने आकस्मिक लाभलाई अस्वीकार गर्न सक्छौं कि सक्दैनौं ? यदि त्यसलाई अस्वीकार गर्न सक्छौं भने बल्ल हामी निरपेक्ष रूपमा भ्रष्टाचारको विरोधी ठहर्छौ, अन्यथा आम मानिस निरपेक्ष रूपमा भ्रष्टाचारको विरोधी हैन, हुन सक्दैन। यहाँ जति भ्रष्टाचारको विरोध गरिन्छ, तर, आम मान्छेले कहिँ न कहिँ त्यसलाई स्वीकार गरेको हुन्छ। भ्रष्टाचारको विरुद्धमा जति पनि विरोध, आन्दोलन वा सचेतनाका कार्यक्रम भइरहेका हुन्छन्, ती सबै व्यक्तिगत तहमा हुने भ्रष्टाचारको विरोध मात्रै हो। संस्थागत रूपमा धेरैलाई लाभान्वित गराउने गरी गरिने भ्रष्टाचारका काण्डहरूको न विरोध नै हुन्छ न त त्यस्तो विरोधले कुनै अर्थ नै राख्छ। बरु त्यस्ता किसिमका काण्डहरूलाई ऐन कानुन ल्याएर वैधता दिइन्छ। अर्थात् वैधानिक भ्रष्टाचारमा रुपान्तरित गरिन्छ। सरकारी अड्डाहरूमा वर्षान्तमा छुट्याइएको शीर्षकमा नभएको खर्च जबर्जस्त रकमान्तर गर्दै अन्यत्र खर्च गर्ने परम्परा छ। रकमान्तर गरी अर्कै शीर्षकमा खर्च गरिनु भ्रष्टाचार हो कि हैन ? एउटा प्रयोजनका लागि प्रबन्ध गरिएको बजेट अन्यत्रै खर्च गर्नु भ्रष्टाचार नै हो। त्यस्तै सरकारले सत्तासीन दलका नेताकार्यकर्ता संरक्षित सामाजिक संघसंस्था, क्लब, प्रतिष्ठान इत्यादि सञ्चालनका लागि बजेटको प्रबन्ध गरिदिन्छ। यसरी बकाइदा बजेटमै व्यवस्था गरेर खर्च भुक्तानी गर्ने जुन काइदा छ, यसलाई भ्रष्टाचार भन्ने कि नभन्ने ? शक्ति र सत्ताको कार्यकारी अधिकार प्रयोग गर्ने मन्त्री, सचिव, विभागीय प्रमुख वा अड्डा अदालतका हाकिम तथा कार्यकारी प्रमुखहरूले आफ्नो हितानुकूल राज्यकोषको खुलमखुल्ला दोहन गरिरहेका छन्, त्यो के भ्रष्टाचार हैन ? सरकारी खर्चमा प्रधानमन्त्री, मन्त्री, सांसदहरूले आफ्ना निजी एवं दलगत गतिविधि गरिरहेका छन्, यो भ्रष्टाचार हो कि हैन ? अख्तियारको दुरुप्रयोग गरी दिइने नियुक्ति, मनपरेको ठाउँमा गरिने सरुवा, बढुवा, ठेक्का दिलाउने कार्य, अनावश्यक खर्च भुक्तानी इत्यादि कार्य भ्रष्टाचार हो कि हैन ? आवश्यकता, योग्यता र क्षमताअनुसार भन्दा पनि आफ्ना नातागोता भाइभतिजालाई जागिर खुवाउन, मन्त्री सांसददेखि पालिका प्रमुख वा वडा अध्यक्षसम्मले निजी सचिवालय बनाउनु भ्रष्टाचार नभएर के हो ? कानुन बनाएरै सही आफ्नो सेवासुविधा बढाउँदै लैजानु अनावश्यक रूपमा राज्यकोषमाथि भार पर्ने गरी जनशक्तिको नियुक्ति र व्यवस्थापन, सल्लाहकारको नियुक्ति, भोजभेतर इत्यादिमा राज्यकोष खर्चिइनु के भ्रष्टाचार हैन ? पूर्व विशिष्टहरूको नाउँमा राज्यकोषको दोहन गर्नेगरी लिइने गैरकानुनी सरकारी सुविधा भ्रष्टाचार नभएर के हो ? कुनै वैध आम्दानीबिना घरगाडी अनि बंगला कसरी बन्छ ? अनि रवाफिलो दैनिकी कसरी चल्छ ? यसर्थ, यी सबै भ्रष्टाचारकै सांस्कृतिक अंशहरू हुन्। अब निरपेक्ष रूपमा भ्रष्टाचारको ओठे विरोध गरेर मात्र केही हुँदैन, यसको सांस्कृतिक पक्षलाई ध्वंस गर्नु अपरिहार्य छ। यो देशको उन्नति र दुर्गतिको भविष्यमुखी चित्र यसैमा निर्भर रहनेछ। के हामी नयाँ पुस्ता देशको उन्नतिमुखी चित्र कोर्न तयार छौं ? त्यसैले आम मान्छेका लागि भ्रष्टाचार अप्रिय भई पनि सबैले निरपेक्ष रूपमा भ्रष्टाचारको विरोध गर्दैनन्। फेरि भ्रष्टाचार आफैंमा सार्वभौम विषय हैन। जसरी लोकतन्त्र, मानवअधिकार, स्वतन्त्र प्रेस जस्ता विषयहरूलाई लोकतन्त्र मान्नेहरूका लागि युनिभर्सल फेनोमेना मानिन्छ, भ्रष्टाचारको विरोधको विषय त्यस्तो फेनोमेना भने हैन। त्यसैले भ्रष्टाचार सबैका लागि सधैं अप्रिय हुन्छ भनेर अनुमान गर्न सकिँदैन। यो अनिवार्य रूपले अप्रिय हो भनेर भन्न सकिँदैन। किनकि जबसम्म भ्रष्टाचारको सांस्कृतिक अंश बाँकी नै रहन्छ, कुनै पनि व्यक्ति पूर्णरूपमा भ्रष्टाचारविरोधी बन्न सक्दैन। के हामीले भ्रष्टाचारको सांस्कृतिक अंशलाई नामेट पार्न सक्छौं ? यो अहम् प्रश्न हाम्रा सामु तेर्सिएको छ। भ्रष्टाचारको विरोधसँगै आउने कुरा हो सदाचार र सुशासनको पक्षधरता। हामी जहिल्यै सिद्धान्ततः सदाचार र सुशासनका कुरा गर्दछौं तर, व्यवहारतः हाम्रो आचरण भ्रष्ट भइदिन्छ। हामी सधैं एउटा आदर्श समाज र राज्यको कल्पना गर्न पुग्दछौं तर आफैं ससानो अवसरमा लोभिन्छौं। आफू र आफ्नो घरपरिवार अनि आफ्नै वरिपरीका मान्छेहरूका आवश्यकताले घेरिन पुग्दछौं। परिणामतः हामी कुनै न कुनै भ्रष्टाचारजन्य गतिविधिमा संलग्न हुन्छौं। अभावमा बाँचिरहेको समाजका लागि आवश्यकताको परिपूर्ति पहिलो मुद्दा बन्छ। आफ्ना आवश्यकता पूरा भइसकेपछि बल्ल उसले अन्य विषयमा सोच्ने हो। त्यसैले हामीले सार्वजनिक खपतका लागि अभिव्यक्ति दिएजस्तो भ्रष्टाचारविरोधी अभियान मात्रै अबको नयाँ राजनीतिक मुद्दा हो भनेर ठोकुवा गर्न सक्ने अवस्था देखिँदैन। भ्रष्टाचारको विरोध केवल औपचारिक कुरा रहेछ, यसको साँच्चिकै अन्त्यका लागि भ्रष्टाचारको सांस्कृतिक स्वरूप ध्वस्त पार्ने हिम्मत राख्नुपर्छ। अहिलेसम्मको राजनीतिक अभ्यास हेर्दा नारामा भ्रष्टाचाररहित सुशासित, चरित्रवान् आदर्श राजनीति अनि व्यवहारमा प्रदूषित र स्खलित राजनीतिकै संरक्षण गर्ने दैध चरित्र प्रदर्शन भइरह्यो। यस्तो दोहोरो चरित्रको अन्त्य नगरेसम्म न भ्रष्टाचारको सूचकांक नै घट्नेछ न त मुलुकको विकास र समृद्धि नै सम्भव छ। किनकि भ्रष्टाचार यस्तो रोग हो, जसले व्यक्ति, परिवार, समाज अनि राष्ट्रलाई नै संकटमा पुर्याइदिन्छ। यसर्थ, भ्रष्ट बन्दै गएको राजनीतिको समाधान भनेको नै व्यवहारतः सुशासन र सदाचारयुक्त स्वच्छ र सफा अर्थात् क्लिन पोलिटिक्स हो। यसका लागि राजनीतिलाई पेसा होइन आंशिक स्वयं सेवाको रूपमा ग्रहण गर्नुपर्छ। राजनीतिकर्मीले आयआर्जनको विषयलाई टिप्पणी हैन, गौरवको विषय ठान्नुपर्यो। कुनै बेला प्रधानमन्त्री केपी ओलीले एक अन्तरवार्ताका दौरान आफू आयमूलक काममा आजीवन नलागेको विषयमा गर्व गरेका थिए। मलाई थाहा छैन आयआर्जनमा नलाग्नु चैं कसरी गर्विलो भयो ? अनि आयआर्जनमा नलागी निजी सम्पत्ति कसरी जोडियो ? सायद देशका कार्यकारी प्रमुखप्रति गरिने यो प्रश्न निम्सरो नै होला। तर, प्रधानमन्त्रीको त्यस्तो अभिव्यक्तिले भ्रष्टाचारको सांस्कृतिक अंशलाई नै बढावा दिनेछ भन्ने मेरो ठम्याइ हो। झन् राजनीतिक कर्ममा लागेका व्यक्तिहरू आयमूलक गतिविधिमा संलग्न हुनु भनेको त भ्रष्टाचारको सांस्कृतिक पक्ष कमजोर हुँदै जानु हो। यसले त कर्मशील, स्वावलम्बी अनि स्वनिर्भर समाज पो बनाउँछ। त्यसैले अब निरपेक्ष रूपमा भ्रष्टाचारको ओठे विरोध गरेर मात्र केही हुँदैन, यसको सांस्कृतिक पक्षलाई ध्वंस गर्नु अपरिहार्य छ। यो देशको उन्नति र दुर्गतिको भविष्यमुखी चित्र यसैमा निर्भर रहनेछ। के हामी नयाँ पुस्ता देशको उन्नतिमुखी चित्र कोर्न तयार छौं ? यदि छौं भने आजैदेखि भ्रष्टाचारको सांस्कृतिक पक्षलाई ध्वंस गर्न सुरु गरौं।"
जनपक्षीय न्यायको अपेक्षा,"आम जनता जो लामो समयदेखि शोषणको सिकार हुने गर्छन्, उनीहरूलाई न्याय र कानुनमाथि विश्वास दिलाउनु अदालत कर्तव्य हो। न्याय ढिलो दिनुको अर्थ न्याय नदिनुसरह नै हो। अंग्रेजीमा एउटा भनाइ छ जस्टिस डिलेड जस्टिज डिनाइड। यो प्रसिद्ध कथन हो। यसका बारेमा अध्ययन गर्दा यो उक्तिको रचना कसले, कहिले र कहाँ गर्यो भन्ने एकिन छैन। कोही यस उक्तिको जन्म पहिलो वा दोस्रो शताब्दीमा नै पश्चिमी मुलुकमा भएको थियो भन्छन् भने कोही अरू कसैले भनेको दाबी गर्छन्। यथार्थमा यो कानुनी क्षेत्रमा प्रसिद्ध मानिएको उक्ति हो, जो सयौं वर्षदेखि प्रख्यात छ। न्यायालयद्वारा विवादहरूको द्रुत परीक्षण र न्याय निरुपण गर्ने सन्दर्भमा यसको उपयोग हुनेगर्छ। अन्याय भोग्नेहरूले न्याय प्राप्ति जति ढिलो गर्छन् उति समाजमा अन्याय बढेर जान्छ। यस उक्तिको प्रयोग सन् १२१५ मा रचिएको म्याग्नाकार्टाको प्रकरण ४० मा भएको पाइएको छ। यसमा भनिएको छकसैलाई पनि न्यायको अधिकार प्रदान गर्न इन्कार गरिने छैन, न्याय किनबेच हुन दिइने छैन र न्याय ढिलो प्रदान पनि गरिने छैन। सन् १८०० ताका ब्रिटेनका प्रधानमन्त्री विलियम इवार्ट ग्ल्याडस्टोनले पनि भनेका थिए न्याय ढिलो प्रदान गर्नु अन्याय हो। प्लेटोले भनेका छन्न्याय सर्वप्रथम आम जनताको हृदय र आत्मामा बास बसेको अवस्थामा मात्र राज्यको जीवन र व्यवहारमा उपयोगको सम्भावना रहन्छ। यसै सम्बन्धमा होनोटे डे वालज्याकी भन्छन्कानुन माकुराको जालो हो, जहाँबाट ठूलो झिंगा सजिलैसँग निस्कनेछ तर सानासाना भने फन्दामा पर्नेछन्। इमुन्ड वर्कका अनुसार न्याय दिनलाई कानुन व्यवसायीले जे कुराको दाबा गरी तर्क गर्छन्, त्यही गर्नुपर्ने होइन। मानवता, विवेक र कानुनी तर्कले जे भन्छ त्यही गर्ने हो। त्यस्तै अमेरिकाका पूर्व प्रधानन्यायाधीश वारेन ई वर्गरले सन् १९७० मा अमेरिकी बार एसोसिएसनमा भाषण गर्दा मार्मिक तरिकाले बोलेका थिएआम स्वतन्त्र नागरिकको मौलिक हकरुपि तन्तुको संरक्षणका निम्ति न्यायपालिकाभित्र एउटा विश्वासको चेतना जगाउने कदम चाल्न जरुरी छ। आम जनता जो लामो समयदेखि शोषणको सिकार हुने गर्छन्, तिनको दैनिक जीवनको सानातिना कारोबारमा आइपर्ने समस्यालाई लिएर उनीहरू न्याय र कानुनमाथि विश्वास गर्दै अदालत धाउँछन्। तर, ती कुराले उनीहरूको न्यायालयप्रतिको विश्वासलाई तोड्न सक्छ। जस्तै, न्यायपालिकाका न्यायकर्मीमा हुने कार्यक्षमताको अभाव, मुद्दाको कारबाहीमा विलम्ब र भएका फैसलाको मूल्यांकन गर्दा फैसला मात्र गरेजस्तो देखिनु। यी कुराहरूले गर्दा न नागरिकको प्राथमिक रूपमा हुनुपर्ने तिनको जीउज्यानको सुरक्षा नै कार्यस्थलमा र दोबाटोमा समेत हुनसक्छ न त तिनको परिवारको र वासस्थानको संरक्षण नै। न्यायालयले मुद्दामा फैसला गरी कसैलाई हारजित गराउँदैमा न्याय पर्ने होइन। वास्तविक न्याय पर्न स्वच्छ, विशुद्ध दबाबप्रभावरहित र निष्पक्ष अनि समयमै नै प्रदान गरिएको हुनुपर्छ। जो सेवाग्राही न्यायालयको दैलोमा न्याय प्राप्तिको लालसा बोकेर आउँछ उसले समयमा न्याय नपाई दाबी गरेको सम्पत्ति भोग्न पाउँदैन भने त्यसको के अर्थ ? नेपालका न्यायालयमा थुप्रै यस्ता उदाहरण छन्, न्याय माग्न आउनेको सम्पत्ति भोग्न नपाई इहलिला समाप्त भएका उदाहरण पनि छन्। कतिपय मुद्दाको आयु सय वर्षभन्दा बढी नाघेको उदाहरण पनि छन्। तथापि यस्ता मुद्दा थोरै संख्यामा छन्। न्यायको नौ सिङ भनेजस्तै एकपछि अर्को सिंङ पलाएजस्तो मुद्दामाथि मुद्दा थपिँदा खातमाथि खात हुँदै जाँदा न्यायाधीशहरूलाई कतिपय त्यस्ता मुद्दाको मिसिल खोल्न दिक्दारी हुन सक्छ। त्यस्तै, जति मुद्दा पुरानो हुँदै गयो ऐन र नियममा क्रमशः संशोधन हुँदै गएको अवस्थामा पुनः फर्केर पुरानै ऐन र नियम लगाएर नवआगन्तुक न्यायकर्मी रहेछ भने पुराना कुरा बुझ्नलाई निक्कै परिश्रम गर्नुपर्ने हुन्छ। आजभोलि नेपालको न्यायपालिकामा पनि भारतमा जस्तै केही नकारात्मक प्रवृत्ति मुद्दा लड्ने सेवाग्राहीमा पनि देखिएका छन्। मुद्दाको आयु लम्ब्याउँदै लैजाने, पैसा र तागत हुनेले कमजोर विपक्षीलाई फकाउने, थकाउने वा थर्काउने। यस किसिमको जुक्तिको जानकारी उनका कानुन व्यवसायीबाटै पनि आउन सक्छ। तथापि सबैले यस्ता पाठ पढाउँदैनन् तर हर समाजमा केही न केही संख्यामा नकारात्मक प्रवृत्तिका मानिस हुन्छन् नै। कतिपय सेवाग्राही देश खाएर शेष भएकाले पनि स्वयं कानुन व्यवसायीलाई नै यस्ता कुराको तालिम दिने र दिलाउने हुन्छन्। अहिले न्यायपालिकाको क्षेत्रमा अन्याय भोगेकै कारण न्याय प्राप्तिको निम्ति शुद्ध मुद्दा लड्नेहरूको संख्या मात्र मुद्दा लड्नमा तैनाथ छैन, केही समयदेखि जग्गाजमिन भौतिक सम्पत्तिको भाउ चुलिएको हँुदा प्रतिष्ठित मानिस नै दलाल र भूमाफियाको रूपमा मुद्दामा च्याखे दाउ थाप्न सक्रिय छन्। अब त मुद्दा नै खरिदबिक्री हुन्छ। ऐलानी पर्ति डाँडाभाटाखोलानाला र सरकारी सम्पत्ति सरल ढंगबाट खरिदबिक्री हुनेगरेका दृष्टान्त छन्। गरिब तप्काका मानिसको न यस्ता कुरा मस्तिष्कमा खेल्छ न त तिनीहरूसँग खेलो फड्को गर्ने रकम र जुक्ति नै हुन्छ। गरिब पिछडिएका वर्ग सीमान्तकृत र जनजातिले नेपालको न्यायालयमा मुद्दा लड्न सक्दैनन्। एक त मुद्दा लड्न तिनको औकातकै कारण सम्भव छैन, अर्कोतर्फ न्याय प्राप्ति ढिलो हुने हँुदा तिनमा त्यो धैर्यता लामो समयसम्म कायम रहन सक्दैन। जब मुद्दा लड्दा सम्पत्ति मात्र होइन ज्यान नै असुरक्षित हुन्छ भने मुद्दा कसरी लड्ने र किन लड्ने ? तिनको सामु यही प्रश्न उठ्न सक्छ। नेपालमा न्यायपालिका स्वयंले फैसलाको कार्यान्वयन हुन कठिन छ भनी बारम्बार स्वीकार गर्दै आएको छ। यहाँ फैसला भएको वर्षौंसम्म फैसला कार्यान्वयन नभएका उदाहरण छन्। अदालतले कार्यान्वयन गरिदिए पनि कतिपय वलिष्ट विपक्षीले प्राप्त सम्पत्ति जित्ने पक्षलाई भोग्न नदिएका उदाहरण छन्। त्यस्ताको पक्षमा संरक्षण गर्न राज्यले नै पहल गर्नुपर्छ। न्यायालय सेवाग्राहीको दैलोमा सदैव खडा हुन सक्दैन। प्रहरी र प्रशासनको कर्तव्य होनागरिकलाई संरक्षण सुरक्षा प्रदान गर्ने। आजभोलि के देखिन्छ भने राजनीतिक संरक्षणवादको नाममा दलहरूले कानुनी राज्यको सिद्धान्तको वर्खिलाप जस्तोसुकै कदम पनि चाल्न थालेका छन्। आफ्ना दलीय कार्यकर्ता र भोट बैंकको संरक्षण गर्ने नाममा अदालतका फैसलाको अपमान र तिरस्कार हुने गरेको छ। परिणामतः न्याय सम्प्रेषणमा वाधा पर्न जान्छ। जनताले न्याय ढिलो प्राप्त नगरुन् भनेर नै नेपालको न्यायपालिकाले विगत कालमा केही कदम उठाएको उदाहरण छ। जस्तो कि फरक मुद्दाको फरक व्यवस्थापन पद्धति, जसलाई डीसीएम पद्धति भनिन्छ। जसअनुसार अमुक मुद्दाको फैसलाको निम्ति समय, गते र बार निर्धारण गर्ने अर्थात कुन किसिमको मुद्दाको पेसी कुन गते वा बार कायम गर्ने। त्यस्तै सर्वोच्च अदालतमा नै दसवर्षे, पाँचवर्षे र दुईवर्षे आयु भएका पुराना मुद्दालाई सुनवाइको क्रममा प्राथमिकता दिने वा छिट्टै पेसी राख्ने। यसपछि मुद्दाको चार प्यानल छुट्याई क्रमशः देवानी, फौजदारी, राजस्व र रिट क्षेत्र निर्धारण गरिएको थियो। मुद्दाहरूको वर्गीकरणको अतिरिक्त न्यायाधीशको समूह निर्धारण प्रत्येक प्यानलमा पाँचजनाको दरले गरिएको थियो। जसमा रुचिको अतिरिक्त ज्ञान र अनुभव समेतलाई ध्यान दिई न्यायाधीशहरूको चार प्यानल बनाइएको थियो। यसमा अर्को व्यवस्था मुद्दाको टिपोटहरू इजलास अधिकृतद्वारा तयार गरी मुद्दाको पेसीअघि नै न्यायाधीशको समूहलाई वितरण गरियो ताकि न्यायाधीशहरूले मुद्दाको संक्षिप्त अध्ययन गर्न सकुन्। राजनीतिक संरक्षणवादको नाममा दलहरूले कानुनी राज्यको सिद्धान्तको वर्खिलाप जस्तोसुकै कदम पनि चाल्न थालेका छन्। आफ्ना दलीय कार्यकर्ता र भोट बैंकको संरक्षण गर्ने नाममा अदालतका फैसलाको अपमान र तिरस्कार हुने गरेको छ। यसले आर्थिक वर्ष २०६६०६७ र २०६७२०६८ मा मुद्दाको फैसलाको संख्यामा राम्रो परिणाम आएको थियो। तर आ व ०६८०६९ र ०६९०७० सम्म आउँदाआउँदै न्यायाधीशको संख्यामा यति कमी आयो कि पञ्चवर्षीय रणनीति योजनामा उल्लिखित यी योजना लागू हुन नसकी हराएर गए। त्यसै वखत समयसारणीको पद्धति जिल्ला र तत्कालीन पुनरावेदन अदालतहरूमा रणनीति योजनाअनुसार नै लागू भएकोमा यसले निश्चय नै राम्रो परिणाम दिएको हो। यस पद्धतिअनुसार मुद्दा दर्ता भएपछि नै पक्षहरूलाई मुद्दाको कुन कारबाही कुन बेला हुने हो भनी पूर्व जानकारी हुने विषय हो। यसले के परिणाम ल्यायो भने दुईवर्षे आयु भएका मुद्दाको संख्या तल्ला अदालतमा नाम मात्रको संख्यामा बाँकी रहन गएको हो। यति मात्र होइन तल्ला अदालतमा वर्षदिने आयुका मुद्दाका संख्यमा नै पनि कमी आयो। जिल्ला अदालत नियमावलीमा संशोधन गरी केही मुद्दामा भएका निरन्तर सुनवाइसम्बन्धी व्यवस्थालाई नै हाल मुलुकी देवानी कार्यविधि नियमावली २०७५ को नियम ३६ को उपनियम १ मा उल्लिखित मुद्दाहरूलाई निरन्तर सुनवाइको व्यवस्था गरेको हुँदा यसले पनि मुद्दाको छिटो निरुपण हुन सहयोग पुर्याएको देखिन्छ। यस्तै, मेलमिलाप गराउनेसम्बन्धी व्यवस्था र प्रारम्भिक सुनवाइ हुँदा नै हदम्यादको आधारमा मुद्दा खारेज हुने व्यवस्थाको सही मानेमा उपयोग भएमा मुद्दा छिटो फैसला हुने सम्भावना रहन्छ। न्याय निरुपणमा ढिलाइ हुन नदिन न्यायपालिकाले निम्न कुरा अवलम्बन गर्न जरुरी छ। प्रथमतः योग्य र निर्भिक न्यायाधीश ठूलै संख्यामा नियुक्ति गरी न्यायाधीशको संख्या बढाउने ताकि फैसला निर्भिकताको साथ न्यायिक मन र कानुनको व्याख्या गरी सहजै गर्न सकुन्। दोस्रो, न्यायपालिकाभित्र मुद्दाको संख्यामा भीड भएको अवस्थामा एउटै प्रकृतिका मुद्दा वा विशेष प्रकृतिका मुद्दालाई विशेष अदालत र न्यायाधिकरणको गठन गरी निर्णय गराउने व्यवस्था गर्ने, जहाँबाट छिटो निर्णय गर्न सहयोग पुगोस्। भौतिक स्रोत साधन वा आधुनिक प्रविधि जस्तो सूचना प्रविधिको व्यापक विकास गरी न्याय निरुपणमा सहयोग लिने। अनलाइनबाट तारिख लिने फैसलाको सूचनादेखि पेसीको सूचना म्याद तामेली फैसला सबै कागजको उपयोगरहित नै गरी भएमा जनशक्ति र अन्य विषयको दायित्व र बोझ कम हुनसक्छ। तेस्रो, मुद्दाको कारबाहीको समयसारणीलाई कडाइको साथ पालना गर्ने र यो समयमा मुद्दाको यी यी काम हुनेछ भनी मुद्दाको कारबाहीको प्रक्रिया नियमन गरी जिल्लादेखि उच्च र सर्वोच्च अदातलसमेतमा फरक नपर्ने गरी अनुमानित प्रक्रियागत समयसारणी तोक्ने, ता कि यसको जानकारी पक्षलाई सहजै हुन सकोस्। यसरी सामान्यतः कुनै अपवादलाई छाडी कुनै पनि मुद्दा आठनौ महिनाभित्रमा फैसला हुने वातावरण बनाउने। चौथो, मुद्दाको पेसी चढाउँदा नै पालो आउने गरी चढाउने र स्वयं अदालतका बेन्चहरूबाट पनि बारम्बार मुद्दा स्थगित गर्ने कुरालाई निरुत्साहित गर्ने। आवश्यक परेको अवस्थामा मात्र मुद्दा कानुन व्यवसायीलाई उपयुक्त कारण खुलाइ स्थगित गर्न अनुमति दिने। अथवा पक्षविपक्षलाई समयको एकिन गराई पेसी दिने र मुद्दा हटाउने प्रवृत्तिलाई निरुत्साहित गर्ने। कारण मुद्दाको किनारामा ढिलो हुने यी महत्त्वपूर्ण कारण हुन्। न्यायालयले स्वयं हेर्न नसक्ने गरी ठूला मुद्दाको संख्या भएको दैनिक पेसी सूची नतोक्ने र मुद्दा नहटाउने। तथापि कानुन व्यवसायीबाट हटाउँदा पनि उचित कारण हेरी दुईपटकसम्म हटाउने व्यवस्था गर्ने। दस कानुन व्यवसायी मुद्दामा भएमा बीसपटक हटाउन दिने हो भने समय लम्बिँदै जानु स्वाभाविक हुन्छ। पाँचौं, विवाद समाधानका वैकल्पिक मार्ग अवलम्बन गर्ने। जस्तो मुद्दा पर्नेबित्तिकै मेलमिलापको प्रयास र मुद्दा चल्नुअघि नै न्यायालयबाहिर नै विवादको समाधान जस्ता उपायलाई प्रोत्साहित गर्न आवश्यक छ। छैठांै, सानातिना मुद्दाको सुनवाइ मौकामै समय बढाएर भए पनि गरिदिने। सातौं, थुनुवाका मुद्दा समयमा निक्र्याेल गरिदिने, लामो समयसम्म नराख्ने। आठांैं, दूरदराजका वासिन्दा, गरिब, निमुखा, अल्पसंख्यक, जनजाति, महिला तथा बालबालिका मुद्दाको सुनवाइलाई प्राथमिकता दिने। मुद्दामा सबभन्दा बढी समय लिने लामो बहस प्रक्रियाले पनि हुँदा मुद्दाको रुप हेरी बहसको समयसीमा निर्धारण गरी बहस व्यवस्थापन गर्ने। मुद्दामाथि मुद्दा वा निवेदन अनावश्यक दायर गरी दुःख दिने र मुद्दा लम्ब्याउने प्रवृत्तिलाई न्यायालयले निरुत्साहित गर्ने।"
प्रशासनिक पर्यावरण,"सार्वजनिक सेवा सरकार र जनताको सम्बन्ध अभिव्यक्त हुने प्रमुख माध्यम हो। सार्वजनिक प्रशासन सरकारको सेवा प्रवाहको एक महत्त्वपूर्ण र आवश्यकीय संयन्त्र हो। सरकार र जनताबीचको दरिलो, भरोसायोग्य स्थायी सम्पर्क सूूत्रको रूपमा सार्वजनिक प्रशासन रहेको हुन्छ। सरकारको यो स्थायी संयन्त्र विषयगत विज्ञता, कार्यगत विशिष्टता र प्रक्रियागत पूर्णताले युक्त हुन्छ। समय, शिक्षा, प्रविधिको परिवर्तनसँगै राजनीतिक र शासकीय आयाममा धेरै परिवर्तन आउँछन्। यी परिवर्तनहरूले जनताका आवश्यकतामा परिवर्तन आउने गर्छ। यसै कारणले सार्वजनिक प्रशासनमा पनि परिवर्तनका धेरै दबाब सिर्जना गर्छन्। यस्ता दबाबले सार्वजनिक प्रशासनको भूमिका परिवर्तित सन्दर्भमा वा विद्यमान पर्यावरणीय सन्दर्भमा अझै प्रभावकारी हुनुपर्ने विषयमा जोड दिने गर्छ। प्रशासनिक पर्यावरणको यो सकारात्मक प्रभाव हो। सार्वजनिक प्रशासन राज्यद्वारा आफ्ना नीति तथा कार्यक्रममार्फत जनतासमक्ष गरिएका प्रतिबद्धताहरूको परिपूूर्तिका लागि निरन्तर रूपमा दत्तचित्त, तयारी अवस्थामा रहिरहनुपर्ने र सक्रिय रहनुपर्ने अंग हो। जसरी समयको परिवर्तन भएको छ तदनुरूप जनताको व्यक्तिगत तहमा आशा र अपेक्षा वृद्धि भएको हुन्छ। त्यो आशा र भरोसा सरकारतर्फ लक्षित हुन्छ। अन्ततः सरकारतर्फ लक्षित जनताको आशा र अपेक्षा पूरा गर्नुपर्ने दायित्व सार्वजनिक प्रशासनमा सर्न पुग्छ। सार्वजनिक प्रशासनका पर्यावरणीय पक्षहरूमा आउने परिवर्तनले सार्वजनिक प्रशासनको कार्यशैली, व्यवहार, प्रक्रिया, सेवाप्रवाहको सुनिश्चितिता र सेवाको गुणस्तरको प्रत्याभूति जस्ता क्षेत्रहरूमा पनि सकारात्मक परिवर्तनको अपेक्षा राखेको हुन्छ। सार्वजनिक प्रशासनमा प्रभावका क्षेत्रहरूमा राजनीतिक, सामाजिक परिवेश र सामाजिक मूल्यमान्यता, आर्थिक उदारीकरण प्रविधिको प्राधान्यता, गैर राज्यीय सहकर्ताको उदय, सरकारको पुनः आविष्कारको अवधारणाको उदय जस्ता पक्ष प्रमुख छन्। देशविशेषको राजनीतिक प्रणालीको प्रभाव सर्वत्र परेको हुन्छ। राजनीतिक प्रणालीको उदारता र अनुदारताको आधारमा सार्वजनिक प्रशासनको पारदर्शिता र उत्तरदायित्वको तह निर्धारण हुने गर्छ। विश्वले उदार राजनीतिक प्रणालीको अभ्यास गरिरहेको सन्दर्भमा सार्वजनिक प्रशासन बढी पारदर्शी र उत्तरदायी हुनु आवश्यक छ। यसको अतिरिक्त प्रशासन राजनीतिक रूपमा तटस्थ र सरकारका नीति र कार्यक्रमप्रति प्रतिबद्ध हुनु आवश्यक छ। राजनीतिक प्रणालीको उदारता र अनुदारताको आधारमा सार्वजनिक प्रशासनको पारदर्शिता र उत्तरदायित्वको तह निर्धारण हुने गर्छ। सन् १९८० को दशकपछि प्रजातान्त्रिक परिपाटीको सुरुवात र आर्थिक उदारीकरणको विषय प्रखर रूपमा अगाडि बढेको छ। यी आयामहरूले प्रतिस्पर्धा, गुणस्तरियता, निजी क्षेत्रको सहभागिता, व्यवस्थापनवाद, कम लागतमा बढी उत्पादकत्व जस्ता विषयलाई जोड दिएको छ। आर्थिक मान्यतामा आएको यो लहरबाट सार्वजनिक प्रशासन प्रभावित हुनु स्वाभाविकै हो। यसबाट सार्वजनिक प्रशासन चुस्त, दुरुस्त, प्रभावकारी, परिणाममुखी र जनमुखी बन्नुपर्नेमा जोड दिइएको छ। विश्व परिदृष्यमा आएको अर्को महत्त्वपूूर्ण आयाम विविधताको सम्बोधन र समावेशी विकास प्रक्रिया हो। समाजमा विद्यमान जात, संस्कृति, परम्परा, रीतिरिवाज समाजका विविधताका परिचायक हुन्। समाजको यो बिम्बको प्रभाव सार्वजनिक प्रशासनमा पर्छ। किनकि सार्वजनिक प्रशासन समाजकै एक सहउत्पादन हो। राजनीतिक तथा आर्थिक परिवर्तनले सामाजिक मूल्यमान्यतामा समेत परिवर्तन ल्याउँछ। समाजको बनोट, त्यसको चरित्र यसले अंगालेको संस्कृति र चालचलनअनुरूप सार्वजनिक प्रशासन चल्नुपर्छ। समावेशी प्रशासन, सरकारी कामकाजमा क्षेत्रविशेषको भाषाको प्रयोग, सामाजिक परिवेशको आधारमा सार्वजनिक बिदा जस्ता विषय यसअन्तर्गत पर्छन्। समावेशिताको यो व्यवहारिक प्रयोग सार्वजनिक प्रशासनको संरचनालाई समावेशी बनाउने विषयसँग मात्र सम्बन्धित छैन यसको कार्यशैली, व्यवहार र सोचमा पनि समावेशीपन हुनुपर्ने विषयसँग पनि त्यत्तिकै सम्बन्धित छ। प्रविधिको प्रयोगमा आएको व्यापकतालाई सार्वजनिक प्रशासनले आपूलाई तदनुरुप रुपान्तरित हुनुपर्र्नेे स्थिति सिर्जना भएको छ। यसका लागि विद्युतीय शासन, अनलाइन सेवाप्रवाह, अनलाइन गुनासो प्रकट गर्ने प्रणाली, कागजातको न्यून प्रयोग, सेवाप्रवाहका लागि सम्पर्क विन्दुहरूको न्यूनीकरण, विद्युतीय भुक्तानी प्रणाली आदि विधिहरू प्रयोगमा आएका छन्। यसले जनता र सेवाबीचको दूरी घटाएर सेवाप्रवाहमा सहजता ल्याई पारदर्शिता र उत्तरदायित्व बढाउँछ। शासकीय सहकर्ताको प्रवेश र सहभागिता प्रजातान्त्रिक शासन प्रणालीले ल्याएको अर्को महत्त्वपूर्ण परिवर्तन हो। यस सन्दर्भमा सार्वजनिक प्रशासन निजी क्षेत्र, सामुदायिक संस्था, सहकारी, विकास साझेदार जस्ता सहकर्ताहरूसँग मिलेर काम गर्नुपर्ने भएको छ। सहकर्ताको उपस्थितिले सार्वजनिक प्रशासन बढी सिर्जनशील, समन्वयकारी र सहभागितामूलक हुनुपर्ने अवस्थाको सिर्जना गराएको छ। शासकीय सहकर्ताको प्रवेशलाई स्वागत र सहकार्य गर्न सक्ने शक्तिले सार्वजनिक प्रशासन थप सकारात्मक बन्न पुग्छ। बदलिँदो परिवेशले शासकीय आयामहरूमा परिवर्तन ल्याएको छ। तदनुरुप सार्वजनिक प्रशासन पनि रुपान्तरित हुने अवस्था सिर्जना हुनु प्रशासनिक पर्यावरणको सकारात्मक उपलब्धि हो। सार्वजनिक प्रशासनबाट उत्पादकत्व क्षमता र गुणस्तरियताको अपेक्षा हुनु स्वाभाविकै हो। यस सन्दर्भमा सरकारले पनि आफ्नो क्षमता अर्थात सार्वजनिक प्रशासनको क्षमताअनुरूप सरकारको प्राथमिक आवश्यकतामा पर्ने विषयको दायरामा आफूलाई सीमित गर्ने र सो क्षेत्रमा आफ्नो क्षमताको सुदृढीकरण गर्ने रणनीति लिनुपर्छ। आफ्नो क्षमता कम भएका क्षेत्रहरू राज्यको प्रारम्भिक प्राथमिकतामा नपर्ने अन्य सहकर्ताको विज्ञता परिचालन गर्न सक्छ। प्रशासनिक पर्यावरण सकारात्मक परिवर्तनको प्रवाहबाट मात्र प्रभावित हँुदैन सकारात्मकतासँगै नकारात्मकता समेत भित्रिने गर्छ। यसर्थ, यस्ता परिवर्तन र तदनुरुप प्रशासनलाई अनुकुलित बनाउने सन्दर्भमा सार्वजनिक प्रशासनलाई पनि यस्ता नकारात्मक प्रभावबाट रोक्ने सामथ्र्यताको विकास हुनुु आवश्यक हुन्छ। सार्वजनिक प्रशासन समग्र प्रणालीको एक उप प्रणाली भएकाले समग्र प्रणालीका क्रियाकलाप, परम्परा, अभ्यास र मान्यताको प्रत्यक्ष वा परोक्ष प्रभाव सार्वजनिक प्रशासनमा पर्नु स्वाभाविकै हो। प्रणालीगत प्रभाव सार्वजनिक प्रशासनमा प्रशासनिक मान्यतामा , प्रक्रियागतरूपमा र प्रशासकको बानीव्यहोरा र चरित्रमा प्रभावित हुने गर्छ। प्रणालीमा आएको परिवर्तनलाई ग्रहण गर्न सक्ने शक्तिले सार्वजनिक प्रशासनमा सकारात्मक परिवर्तन ल्याइदिन्छ भने परिवर्तनअनुरुप समायाजित हुन नसक्दा सेवाग्राहीको असन्तुष्टि बढ्दै जान सक्छ। प्रशासन सुधारका विभिन्न प्रयासको मूल लक्ष्य पनि प्रशासन प्रणालीलाई अन्य प्रणालीमा आएका परिवर्तनअनुरुप सामन्जस्य गर्दै जाने रहेको हुन्छ। सकारात्मक परिवर्तनलाई परिवर्तनको मर्मअनुरुप ग्रहण गर्न नसक्दा वा नकारात्मक परिवर्तनको सामना गर्न नसक्दा सार्वजनिक प्रशासनले थप नकारात्मक परिणति भोग्नुपर्छ। यसर्थ प्रशासनिक पर्यावरणको परिवेशमा सार्वजनिक प्रशासनलाई अनुकुलित बनाउँदा संरचनामा पर्ने प्रभाव, संगठनमा पर्ने प्रभाव, प्रक्रियाको सरलीकरणले ल्याउने प्रभाव र सोअनुरुप प्रशासन संयन्त्रले ग्रहण गर्नसक्ने र आउनसक्ने सम्भावित अवरोधहरूलाई न्यूनीकरण गर्न सक्ने गरी परिवर्तन गर्ने रणनीति लिनु आवश्यक हुन्छ। रेग्मी प्रदेश १ को आर्थिक मामिला तथा योजना मन्त्रालयका सचिव हुन्।"
स्वाभिमानमा आँच,"भारतले छिमेकीलाई हेप्ने सिमाना मिच्ने, हडप्ने जस्ता काम तत्काल बन्द गर्नुपर्छ। लिम्पियाधुरादेखि लिपुलेकसम्मको अतिक्रमित भूभागलाई समेटेर भारतले आफ्नो नक्सा सार्वजनिक गरेपछि यसबारे टीकाटिप्पणी सतहमा आएका छन्। तर, नेपाल सरकारले आफ्नो आधिकारिक धारणा सार्वजनिक गरेको छैन। यस्तो संवेदनशील विषयमा सरकारले आधिकारिक धारणा बनाउन सबै राजनीतिक दलहरूबीच राष्ट्रिय सहमति खोज्न तत्काल सर्वदलीय बैठक बोलाउनुपर्छ। नेपालको सार्वभौमसत्ता र राष्ट्रिय अखण्डताको रक्षा एवं आफ्नो भूमिको सुरक्षाका लागि संसद्को विशेष अधिवेशन बोलाएर निर्णय गर्न आवश्यक छ। लिपुलेक, कालापानीलगायतका भूमि नेपालको हो। सरकार प्रमुखकोे पहिलो दायित्व देशको सुरक्षा हो। सरकारले तुरुन्त भारत सरकारसँग कूटनीतिक पहल गरी नेपाली भूभाग भारतको नक्साबाट हटाउन लगाउनुपर्छ। भारतले पनि छिमेकीलाई हेप्ने सिमाना मिच्ने, हडप्ने जस्ता काम तत्काल बन्द गर्नुपर्छ। कालापानी लिपुलेक हाम्रा अभिन्न अंग हुन्। नेपाली भूमिमाथि कहिंकतैबाट हुने अतिक्रमण कुनै पनि स्वाभिमानी नेपालीलाई स्वीकार्य हुन सक्दैन। भारत सरकारबाट भर्खरै जारी गरिएको नक्सामा लिपुलेक र कालापानी भारतमा गाभिएको नक्सा सार्वजनिक गरिएको छ। सम्पूर्ण लोकतन्त्रपे्रमी, राष्ट्रवादी, समाजसेवी, नागरिक समाज राष्ट्रको सीमा बचाउन एकढिक्का भएर लाग्नुपर्छ। यस सन्दर्भमा विभिन्न धारणहरू सार्वजनिक भइरहेका छन्। कालापानी नेपालकै भूभाग भएकाले भातसँगको त्यससम्बन्धी विवाद नयाँ नभएको नेपाली अधिकारीहरूले बताएका छन्। भारतका लागि नेपाली राजदूत नीलाम्बर आचार्यले भारतको नयाँ नक्सामा पुरानै दाबी दोहोर्याइएको र यो भूभाग नेपालकै भएकाले प्रमाण पेस गरेर कूटनीतिक माध्यमबाट समाधान खोज्नुपर्ने बताएका छन्। सहमति, सहकार्य र एकतासहित राष्ट्रिय स्वाभिमान र स्वाधिनताको रक्षा गर्न सरकार तत्काल जुट्नुपर्छ। राष्ट्र र राष्ट्रियताभन्दा ठूलो नेपालका लागि अरू केही हुन सक्दैन। नापी विभागका प्रकाश जोशीले पनि पछिल्लो नक्सा भारतीय पक्षको पुरानै दाबीअनुसार रहेको उल्लेख गरेका छन्। नेपालले पनि यो दाबी गर्दै आएकाले प्राविधिक रूपमै प्रमाण पेस गर्न सक्छ भनेका छन्। यी भनाइ मात्र समस्याको समाधान हुन सक्दैन। सरकार तत्काल नेपाली भूभाग र आफ्नो सीमामाथि भारतले गरेको अतिक्रमणबारे आफ्नो आधिकारिक धारणा सार्वजनिक गर्नैपर्छ। यो समस्याले नेपालभारत सीमासम्बन्धी समस्या समाधान गर्न सन् ८० को दशकमा बनेको संयुक्त प्राविधिक समितिले सन् २००७ भित्र विवादित भनिएका ७८ विन्दुमध्ये ७६ वटामा समाधान पहिल्याएको थियो। तर, कालापानी र सुस्ता भारतीय दाबीमा परेका छन्। कालापानी र सुस्ता प्राविधिक समितिले समस्या सुल्झाउन नसकेको पनि उल्ल्ोख गरेका छन्। यो विषयको निर्णय गर्न उच्च संयन्त्रलाई जिम्मा लगाइसकेको भनिएको छ। त्यसैले सरकारले कालापानी र लिपुलेक भारतले गरेको अतिक्रमणबारे जनतालाई स्पष्ट पार्नै पार्छ। कूटनीतिक माध्यमबाट छलफल गरी विद्यमान समस्याको समाधान तत्काल खोज्नुपर्छ। कालापानी र सुस्ता जस्ता विवादित अन्तर्राष्ट्रिय सीमामा हुने त्रुटिले राष्ट्रियता खतरामा नपरोस् भन्नेतर्फ सरकार संवेदनशील बन्नुपर्छ। सीमामामिलाका विज्ञहरूले नक्साजस्तो संवेदनशील विषयको सानो त्रुटिले त्यहाँ बस्ने नागरिकको सम्मान, स्वाभिमानमा ठूलो आँच पुग्ने बताएका छन्। त्यसैले पनि सरकारी निकायले तत्काल नियमन थालिहाल्नुपर्छ। सीमाविद् बुद्धिनारायरण श्रेष्ठका अनुसार सीमामा १४५ किलोमिटर र कालापानी क्षेत्रमा ३७० किलोमिटर भूभाग नक्सा हराएको बताएका छन्। नेपाल र तिब्बतबीचको व्यापारिक नाकाको रूपमा रहेको लिपुलेकको चर्चा २०७२ जेठमा भाारतीय प्रधानमन्त्री नरेन्द्र मोदीले चिनियाँ राष्ट्रपति सी चिनफिङसँग समझदारी हुँदा सुरु गरेका थिए। नेपालसँग सहमतिबिना नै गरिएको उक्त सम्झौताको एउटा बुँदामा दुवै पक्ष व्यापार वस्तुको सूची बढाउन, वार्ता गर्न र नाचुला, च्याङला र लिपुलेक नाका, सिप्कीलामा सीमा व्यापार बढाउनुपर्छ भन्ने उल्लेख छ। ५५३२ मिटर उचाइमा रहेको लिम्पियाधुरालाई महाकाली नदीको प्रमुख विन्दु मानिन्छ। जुन लिपुलेकभन्दा अझै पश्चिमउत्तरमा पर्छ, जुन कुरा सन् १८१६ को सुगौली सन्धिपछि भएको बिट्रिस इन्डियाको नक्सामा उल्लेख गरिएको छ। तर, नेपालमा सन् १८१६ को नेपाल र इष्ट इन्डिया कम्पनीबीच सम्पन्न भएको धारा ५ ले प्रष्ट पारेको हुँदा उक्त क्षेत्र नेपालकै हो भन्ने प्रष्ट हुन्छ। जसमा काली नदीलाई सीमा नदी मानिएको छ। भारतले भने नेपाली भूमिमाथिको अतिक्रमणको नीतिलाई कालापानी र लिपुलेक पूरै क्षेत्रलाई आफ्नो दाबी गर्दै नक्सा प्रदर्शन गरेको विषयले छर्लंग हुन्छ। सन् १९६२ को चीनसँगको लडाईंपछि भारतले कालापानी क्षेत्रमा औपचारिक सैनिक चौकी राखेपछि उक्त क्षेत्रलाई लिएर दुई देशबीच विवाद भएको हो। नेपालले ती चौकी हटाउन माग गर्दै आए पनि उसले उल्टै काली नदीभन्दा धेरै पर कृत्रिम नदी बनाएर त्यसलाई नेपाल र भारतबीच सीमा कायम गर्दै काली नदी बताएको छ। यही आधारमा कालापानी र लिपुलेक नियन्त्रणमा राख्दै आएको छ। तर, सुगौली सन्धिअनुसार लिम्पियाधुरा काली नदीको सीमाना हो। काली नदी नै नेपाल र भारतको सिमाना हो। ४४ वर्षसम्म लिम्पियाधुरा नै काली मुहानको रूपमा निर्विवाद थियो। विसं २०१८ मा लिम्पियाधुरा क्षेत्रको गुन्जी, गन्र्याङ, गाउँमा नेपालले जनगणना गराएको थियो। नेपाल सरकारका तत्कालीन जोनल अफिसर भैरव रिसालले त्यस क्षेत्रको जनगणना गराएका थिए। तर, सन् १८६० मा चीनसँगको युद्धको दौरानमा भारतले काली तरेर नेपाली भूमाग अतिक्रमण गर्दै भारतीयहरू लिपुलेक आएर त्यहाँबाट बगेको नदीलाई काली नदी भनी एकतर्फी रूपमा घोषणा गरेर नेपाली भूमि कालापानीमा फौजको बंकरसहित तैनाथ गर्यो। अहिले भारत थप १६२ किमिपूर्व आइसकेको छ। यसरी भारतले नेपाली भूमि ३७२ किमि जमिन मिचिसकेको छ। भारतको यो अतिक्रमणलाई चीनले पनि औपचारिक साथ दिएको देखिन्छ। किनभने नेपाललाई थाहा नदिई लिपुलेक भन्ज्याङबाट व्यापार आदानप्रदान गर्न चीन र भारतले चार वर्षअघि नै सहमति गरेका छन्। तत्कालिन सुशील कोइराला नेतृत्वको सरकारका परराष्ट्रमन्त्रीले पनि सीमाविद् र कूटनीतिज्ञ बोलाएर सुझाव लिएका थियो। त्यस्तै लिपुलेकमा नेपालको दाबी पुष्टि हुनेगरी प्रमाण खोजेर प्रतिवेदन बुझाउन पनि विज्ञ टोली गठन गरिएको थियो। वर्तमान सरकारले पनि नेपाली सीमा तथा भूमिमाथि भारत सरकारले गरेको अतिक्रमणबारे तत्काल प्रमाण जुटाएर सरकारको आधिकारिक धारणा सार्वजनिक गर्दै भारत सरकारसँग तत्काल कूटनीतिक पहल गर्नुपर्छ। यसका लागि राष्ट्रिय सहमति, सहकार्य र एकता खोज्दै राष्ट्रिय स्वाभिमान र स्वाधिनताको रक्षा गर्न तत्काल जुटनुपर्छ। राष्ट्र र राष्ट्रियताभन्दा ठूलो नेपालका लागि अरू केही हुन नसक्ने भएकाले सरकार मौन बस्नु हुँदैन।"
