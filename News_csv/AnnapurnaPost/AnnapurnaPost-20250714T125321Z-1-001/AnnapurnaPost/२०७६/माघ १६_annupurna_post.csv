शीर्षक,विवरण
प्रधानमन्त्रीको स्वागतयोग्य हस्तक्षेप,"प्रधानमन्त्रीले देशलाई ऊर्जामा आत्मनिर्भर बनाउन चालेको कदमबाट हाम्रा ऊर्जामन्त्रीहरूले पनि सिकून प्रधानमन्त्री केपी ओलीले भारतको मोतीहारीदेखि चितवनको लोथरसम्म खाना पकाउने एलपी ग्यास पाइपलाइनको आयोजना तत्काल अघि नबढाउन निर्देशन दिएको सार्वजनिक भएको छ। प्रधानमन्त्रीले नेपालको बिजुली खपत गराउने र ऊर्जा आयात कटौती गर्ने सोचका साथ यस्तो परियोजना तत्काल अघि नबढाउन दिएको निर्देशन स्वागतयोग्य छ। देशको कार्यकारीले मुलुकको पछिसम्मको भविष्य हेर्नुपर्छ। यसैको कसीमा प्रधानमन्त्रीको यस्तो निर्देशन आएको छ। यो निर्णयले मुलुकमा आगामी वर्षदेखि हुने जगेडा बिजुली खपत गराउने र ऊर्जा आयात कटौती गर्ने राज्यको नीतिलाई थप बल पुगेको छ। झन्डै १५ अर्ब रुपैयाँको ग्यास पाइपलाइन र तीन अर्ब रुपैयाँको भण्डारणमा लाग्ने यो आयोजनामा नेपाल आयल निगम र भारतीय समकक्षी निकै लालायित थिए। यसै वर्ष रक्सौलअमलेखगञ्ज पेट्रोलियम पाइपलाइन सञ्चालनमा आएको थियो। भारतले ग्यास, बिजुली र पेट्रोलियममा नेपाललाई पछिसम्म परनिर्भर गराउने नीति लिएको छ। त्यही भएर उसले सीमापार अन्तर्देशीय विद्युत् प्रसारण लाइन, पेट्रोलियम पाइपलाइन र अब हुँदाहुँदै ग्यासको पनि पाइपलाइन विस्तार योजना अघि बढाएको छ। पेट्रोलियम र विद्युत् प्रसारण लाइन चालू भए। ग्यासमा पनि यस्तो पूर्वाधार जडान गर्न पाए यी तीनै वस्तुमा नेपाल भारतसँग जहिले पनि निर्भर हुनुपर्नेछ। अबको तीनचार वर्षमा नेपालको विद्युत् प्रणालीमा ६ हजार मेगावाट बिजुली थप हुँदै छ। आगामी आर्थिक वर्षमै ११ सय मेगावाट बिजुली उत्पादनका लागि अन्तिम चरणमा पुगिसकेका छन्। बर्खामा स्वदेशका यी बिजुली उत्पादन जडित क्षमतामा हुनेछन् तर हिउँदमा भने पुग्दैन। हाम्रो जगेडा बिजुली (वर्षायामको) लिनमा भारतले जहिले पनि आनाकानी मात्रै गर्दै आइरहेको छ। तर हामीलाई आवश्यक परेका बेला उसैसँग निर्भर होस् भन्ने उसको चाहना छ। भारतको यो चाहनामा नेपालका केही मन्त्री र ब्युरोक्य्राट्सले मद्दत पनि पुर्याउँदै आएका छन्। पेट्रोलियम ऊर्जामा प्रतिवर्ष १० प्रतिशतका दरले माग बढ्दो छ। गत वर्ष मात्रै हामीले दुई खर्ब ५४ अर्ब रुपैयाँको पेट्रोलियम आयात गर्यौं। यसमध्ये पनि खाना पकाउने एलपी ग्यास मात्रै करिब ३६ अर्ब रुपैयाँको थियो। अर्काे शब्दमा गत वर्ष तीन करोड २० लाख सिलिन्डर आयात भयो। यो भनेको चार लाख ३९ हजार मेट्रिक टन हो। यसरी प्रतिवर्ष २११ मेगावाटबराबरको जलविद्युत् आयोजना निर्माण गर्न पुग्ने पैसा ग्यास बालेर उडाइँदै छ। आयल निगमले भारतीय आयल निगमलाई मासिक औसत १६ अर्ब रुपैयाँ भुक्तानी गर्छ। नेपालले गर्ने कुल आयातमा एलपी ग्यासको योगदान मात्र २५ प्रतिशत छ। यो क्रम रोकिनेवाला थिएन र छैन। तर प्रधानमन्त्री ओलीको दूरदृष्टि यसमा परेको देखिन्छ। कम्तीमा प्रधानमन्त्री तहमा यसखाले सोच आउनु पक्कै पनि सकारात्मक हो। प्रधानमन्त्रीको यो हस्तक्षेपका असर अब तल्लो तहमा पनि पर्नुपर्छ। जसरी पनि नेपाल ऊर्जामा आत्मनिर्भर हुनुपर्छ भन्ने प्रधानमन्त्रीको दृष्टिकोणले मुलुकको आर्थिक विकासमा ठूलो टेवा पुर्याउँछ। भारतबाट आइहाल्छ यहाँ किन बनाउने ? भन्ने मानसिकता अहिले पनि अर्थ र ऊर्जा मन्त्रालयहरूमा हावी छ। यो उनीहरूका कर्म र व्यवहारमार्पत पटकपटक प्रकटीकरण भइरहेका छन्। उदाहरणका लागि नेपालको जलविद्युत्मा स्वदेशी लगानी प्रवद्र्धन गर्नुपर्ने ठाउँमा कसरी हुन्छ टाङ अड्याउने नियतबाट अभिप्रेरित भई विभिन्न तगारारूपी फरमान (नीति) लागू हुन्छ। कहिले त्यो प्रवद्र्धकले लगानी गरेको स्वपुँजीमा प्राप्त हुने प्रतिफलमा अंकुश लगाउने वा सीमा तोकिदिने, वन र वातावरण मन्त्रालयले साइट क्लियरेन्स गर्नै नदिने, भूमि सुधारले जग्गै नदिने, गुठीले अड्काउने, सेनाले विस्फोटक पदार्थै उपलब्ध नगराउने, राजनीतिक दलका स्थानीय नेताले चन्दा मागेर आतंकित पार्नेलगायत कृत्य हुँदै आएका छन्। प्रधानमन्त्रीले जस्तै हस्तक्षेप गरी नेपालीलाई लगानी गर्न दिऔं, भारतीय बिजुली आयातलाई घटाऔं भन्दै ऊर्जामन्त्रीले सञ्चालक समितिका सबै सदस्यलाई एक बनाउनुपथ्र्याे। तर ऊर्जामन्त्रीको उदासीनताले झन्डै ४० अर्ब रुपैयाँको लगानी रोकिरहेको अवस्था छ। अब राज्यले नीति लिएको छ कि सन् २०२३ मा प्रतिव्यक्ति ऊर्जा खपत सात सय युनिट पुर्याउने। पुर्याउन त पुर्याउने तर आयात गरेर पुर्याउने कि यहीं उत्पादन गरेर ? यही प्रश्न सबैभन्दा जटिल र चुनौतीपूर्ण छ। एकथरी वर्ग र व्यक्ति प्रधानमन्त्रीको समृद्ध नेपाल र सुखी नेपाली अभियानलाई कसरी हुन्छ असफल गराउन तल्लीन छन्। जबकि लगानी नआईकन आर्थिक विकास हुँदैन। लगानी आउन उपयुक्त वातावरण चाहिन्छ। त्यो वातावरण कुनै अमूर्त कुरा होइन, लगानीकर्ता र प्रवद्र्धकले दैनिक भोगेको र झेलेका व्यावहारिक अनुभव हुन्। तिनको अनुभवलाई रूपान्तरण गर्नका लागि प्रधानमन्त्रीले प्रत्येक निकाय र अंगमा हस्तक्षेप गर्न आवश्यक देखिएको छ। जस्तो कि प्रधानमन्त्री आफैंले विद्युतीय बस सिंहदरबारसम्म चढेर उद्घाटन गरे। आज विद्युतीय बस चल्नै नसक्ने मात्र होइन, ल्याउनै नसक्ने गरी केही मन्त्री र कर्मचारीले अड्काइदिए। तिनीहरूका यो कृत्यले प्रधानमन्त्रीलाई जगहसाइको मात्र काम गराइयो। प्रधानमन्त्रीजस्तो देशकै प्रमुख कार्यकारीले उद्घाटन गरेको कुरा लागू हुँदैन भने गिरोह, माफिया र तस्करको जालो कहाँसम्म रहेछ सहजै अनुमान गर्न सकिन्छ। अर्काे उदाहरण, सरकारले जनवरी १ देखि नेपाल भ्रमण वर्ष २०२० सुरु गर्यो। यसको घोषणा अघिल्लो वर्ष नै भएको थियो। तर सबैभन्दा धेरै पर्यटक पुग्ने ठाउँ लुम्बिनी जाने सडकको हविगत हेरौं। सरकारको योजना असफल बनाउन नियतवश भैरहवालुम्बिनी बाटोलाई सुधार गरिएन। कारण देखाइयो अनेक। भारतीय ग्यास पाइप लाइन अघि नबढाउन प्रधानमन्त्रीले दिएको निर्देशनले केही वर्ग र व्यक्तिलाई चस्का परेको छ। किनभने उनीहरूको भित्री नियत नेपाललाई कहिल्यै पनि आर्थिक स्वावलम्बी बन्न नदिनु हो। चाहे त्यो माथिल्लो तामाकोसी होस् वा सिक्टा सिँचाइ वा नेपाली लगानीकर्ताले लगानी गर्न ठिक्क परेका पाँचवटा अर्धजलाशययुक्त जलविद्युत् आयोजना नै। भारतीय नियत र डिजाइनका गोटी बनेका छन् हाम्रा मन्त्री र केही कर्मचारी। माथिल्लो तामाकोसीमा भारतीय कम्पनी टेक्सम्याकोले समयमै काम नगर्दा (दुई वर्ष जानाजान ढिलाइ) दैनिक पाँच करोड रुपैयाँ घाटा परिरहेको छ। सिक्टा सिँचाइ बलियो गरी बनाएको भए बाँकेका ३४ हजार हेक्टरमा नेपालीले इअर राउन्ड इरिगेसन (वर्षभरि पानी) पाउँथे। पश्चिम राप्तीको पानी एकलौटी बनाउने भारतको ४० वर्षदेखिको अथक् प्रयासलाई नेपाली ठेकेदार, परामर्शदाता र सिँचाइ विभागका हाकिमहरूले सार्थक बनाइदिए। अब सिक्टा बन्छ, बन्दैन, कहिले बन्छ, कहिले पानी पाउने कुनै टुंंगो छैन। ठीक यसरी नै भारतीय बिजुली आयातलाई तत्काल ५० प्रतिशतले कम गराउने पाँचवटा स्वदेशी निजी क्षेत्रका (पीआरओआर) जलविद्युत् प्रवद्र्धकलाई ऊर्जामन्त्रीले भाँजो हालिदिएको नौ महिना बितिसकेको छ। त्यसको गाँठो वर्तमान ऊर्जामन्त्रीले फुकाउने छाँटकाँट देखिँंदैन। यसमा पनि प्रधानमन्त्रीकै ग्यास पाइपलाइनमा भएको हस्तक्षेप अपेक्षित छ। नेपाललाई अहिले चाहिएको बिजुली नै पिकिङ (बिहानबेलुकीको खपत) हो। यस्तो प्रकृतिको बिजुली उत्पादन गर्ने नीति बन्यो। तर ऊर्जा मन्त्रालयले एकाएक १७ प्रतिशतभन्दा बढी नाफा खान पाइँदैन भन्ने तगारो हालिदियो। केही प्रवद्र्धकको हित रक्षार्थ ऊर्जामन्त्रीले उक्त तगारो हटाइदिए। तर २५० मेगावाटका पाँचवटा प्रवद्र्धकका लागि त्यो तगारो फुकेन। कहिले राजस्व सचिवले निहुँ खोज्ने, कहिले सञ्चालक समितिका सदस्य बट्टारिने र उनीहरूले भाँजो हाल्दा ऊर्जामन्त्री मौन बसिदिने। प्रधानमन्त्रीले जस्तै हस्तक्षेप गरी नेपालीलाई लगानी गर्न दिऔं, भारतीय बिजुली आयातलाई घटाऔं भन्दै ऊर्जामन्त्रीले सञ्चालक समितिका सबै सदस्यलाई एक बनाउनुपथ्र्याे। तर ऊर्जामन्त्रीको उदासीनताले झन्डै ४० अर्ब रुपैयाँको लगानी रोकिरहेको अवस्था छ। प्रधानमन्त्रीले हस्तक्षेप गरी गाँठो फुकाउनुअघि नै ऊर्जामन्त्रीले यी लगानीकर्तालाई सहज अवतरण गर्ने वातावरण बनाइदिए भोलि सार्वजनिक ठाउँमा मुन्टो निहुराउनु पर्दैन। होइन भने कुनै दिन प्रधानमन्त्रीले यी पाँच लगानीकर्तालाई निकास दिनुपर्ने अवस्था आएमा त्यो दुःखद हुनेछ। त्यसै पनि अहिलेका मन्त्रीहरूबाट प्रधानमन्त्री सन्तुष्ट छैनन्। तसर्थ प्रधानमन्त्रीले देशलाई ऊर्जामा आत्मनिर्भर बनाउन चालेको कदमबाट हाम्रा ऊर्जामन्त्रीले पनि सिकून्। प्रधानमन्त्रीको यो हस्तक्षेप मुलुकको आर्थिक विकासका लागि एउटा कोसेढुंगा हो।"
श्रीपञ्चमी कि उपयुक्त स्कुल रोज्ने ?,"आज श्रीपञ्चमी। विद्याकी देवी सरस्वतीको आराधना गर्ने दिन। शिक्षारम्भका लागि यो दिन उत्तम मानिन्छ। आफ्ना बालबालिकाले सधैंभरि राम्रो पढ्न सकून् भन्ने कामना गर्दै अधिकांश अभिभावक पनि यसै दिन आफ्ना नानीबाबूलाई स्कुल भर्ना गर्छन्, अक्षर लेखाउँछन् र चिनाउँछन्। हुन त श्रीपञ्चमीमा स्कुल भर्ना गरेर मात्र बालबालिको शिक्षा राम्रो हुने होइन। केटाकेटीको शैक्षिक भविष्य निर्माण कार्यमा उनीहरूले शिक्षा प्राप्त गर्ने पहिलो आधार कस्तो छनोट गर्ने भन्ने कुराले निकै भूमिका खेल्छ। बालबालिकाले प्राप्त गरेको आधारभूत शिक्षाको जगले नै उनीहरूको शैक्षिक भविष्य निर्माण गर्ने भएकाले पूर्वप्राथमिक शिक्षाको अवधारणा आएको हो। पश्चिमी जगत्मा धेरै पहिलेदेखि प्रयोग र प्रचलनमा रहको भए पनि नेपाली परिवेशमा पूर्वप्राथमिक शिक्षा सुरु भएको धेरै भएको छैन। धेरै अभिभावकले सरस्वती पूजाबाट आफ्ना बाबूनानीलाई प्रि स्कुल (मन्टेश्वरी स्कुल) मा राख्ने तयारी गर्दै हुनुहुन्छ। कस्तो प्रिस्कूल बालबालिकाका लागि राम्रो हुन्छ भन्ने अभिभावकमा रहेको दोधार अन्त्य गर्ने प्रयास यहाँ गरिएको छ। पूवार्धार : बालबालिकाको मानसिक र शारीरिक विकासका लागि स्कुलको पूर्वाधारले असर पुर्याउने गर्छ। विद्यालयको भौतिक संरचना तथा पूर्वाधारले उनीहरूलाई जति आकर्षण गर्न सक्छ, उति नै उनीहरूको सिकाइ प्रभावकारी हुन्छ। विद्यालयमा बालबालिकालाई खेलकै माध्यमबाट सिकाउन सकिने भौतिक पूर्वाधार हुनुपर्छ। यीबाहेक छुट्टै मन्टेश्वरी ल्याब, प्ले ग्रुपलाई सुताउने कोठा, सफा फराकिलो भान्छा आदि व्यवस्था भए राम्रो मानिन्छ। जनशक्ति : शिक्षण सिकाइ क्रियाकलापमा शिक्षकको केन्द्रीय भूमिका रहन्छ। अझ पूर्वप्राथमिक तहका बालबालिकालाई पढाउने व्यक्तिले निर्माण गरेको जगले विद्यार्थीको शैक्षिक भविष्यको निर्माण गर्ने भएकाले उसको महत्त्व झनै बढ्न जान्छ। प्रिस्कुलमा हुने प्रिन्सिपल, शिक्षक, आयालगायतका सबै बालबालिका प्रेमी हुनुपर्छ। खाना : आफ्ना नानीबाबू भर्ना गर्न लागेको विद्यालयमा खानाको कस्तो व्यवस्था छ भन्नेबारेमा जानकार हुन आवश्यक छ। हप्ता दिनभरि दिने खानाको सूची हेर्नुपर्छ। बढी मसालेदार खाना बालबालिकाका लागि उपयुक्त हुँदैन। बढी प्रोटिनयुक्त खाना पनि बालबालिकालाई पचाउन गाह्रो हुन्छ। अतिरिक्त क्रियाकलाप : बालबालिकामा गराइ र सिकाइ पद्धतिबाट छिटो सिक्ने क्षमता हुन्छ। यसर्थ विद्यालयले उनीहरूलाई अतिरिक्त क्रियाकलापमा सहभागी गराउने नगराउने बुझ्न जरुरी छ। स्कुलको शैक्षिक पात्रोबाट वर्षभरि गरिने क्रियाकलापबारेमा जानकारी लिन सकिन्छ। स्कुलमा सांस्कृतिक पर्व जस्तै दसैं, तिहार, तीज, होली, क्रिसमस मनाउने चलन छछैन, बुझ्न जरुरी छ। यसले बालबालिकालाई चाडपर्व संस्कृति बुझ्न सहज हुने गर्छ। स्कुल संस्थापक : स्कुल संस्थापकहरूको शैक्षिक योग्यता, शैक्षिक क्षेत्रको अनुभव केकति छ त्यसले स्कुलको व्यवस्थापनमा असर पर्ने हुँदा यो पनि जान्नु जरुरी हुन्छ। पाठ्यक्रम : पठ्यक्रम भनेको धावक दौडेर गन्तव्यसम्म पुग्ने धावन मार्ग हो। यो मार्ग उपयुक्त भएन भने उनीहरू लक्ष्य चुम्न सक्दैनन्। प्रिस्कुलमा दुईदेखि पाँच वर्षका बालबालिका हुने हुँदा तिनीहरूको मानसिक र शारीरिक विकाससँगै शैक्षिक विकास हुने पाठ्यक्रम हुनुपर्छ। बालबालिकालाई लर्निङ बाई डुइङ बाट गर्ने गराइन्छ कि गराइँदैन, प्रयोगात्मक विधिबाट पठनपाठन गर्नेनगर्ने पनि सोध्नुपर्दछ। अन्तमा, हाम्रो ठूलो पुँजी भनेका सन्तान हुन्। उनीहरूको शिक्षादीक्षा र स्वास्थ्य सुन्दर बनाउन सक्नु नै हाम्रो उद्देश्य हो। यसर्थ प्रिस्कुललाई बालबालिकाको पहिलो तर महत्त्वपूर्ण आधारभूमिका रूपमा लिइन्छ। प्रिस्कुलमा भर्ना भइसकेपछि बच्चा खुसी हुन सक्छ कि सक्दैन विचार गर्नुपर्छ। भर्ना हुनासाथ बालबािलकामा केकस्तो परिवर्तन आएको छ ख्याल गर्नुपर्छ। प्रायः अभिभावक आफ्ना बालबालिकाले एक सातामै भनेजस्तो लेख्न र पढ्न सकोस् भन्ठान्नुहुन्छ। तर त्योभन्दा पनि बालबालिका घुलमिल भयो कि भएन, शिक्षककर्मचारीसँग बोलचाल गर्न सक्ने भयो कि भएन बुझ्नुपर्छ। स्कुलले बोलाउने कार्यक्रममा सहभागी भइरहनुपर्छ। स्कुल प्रिन्सिपल अथवा कोअर्डिनेटरसँग सम्पर्कमा रहेर बाबूनानीको प्रगति सोध्दै गर्नुपर्छ। बेलाबेलामा स्कुल प्रशासनलाई पूर्वजानकारी नगराई स्कुलमा गएर निरीक्षण गर्ने गर्नुपर्छ। अर्याल मानसी किड्स प्यालेसकी संस्थापक हुन्।"
किसानका पीडा,"यति धेरै अन्याय हुँदा पनि स्थानीय र केन्द्र सरकार तथा सम्बन्धित क्षेत्रका सांसदहरूले किसानहरूका मर्काबारेमा समयमा किन आवाज नउठाएका ? नेपाल कृषिप्रधान देश हो। यहाँका वासिन्दा आदिअनादि कालदेखि कृषिमा निर्भर हुँदै आएका छन्। नेपालीहरूको अर्को वैकल्पिक रोजगार भनेको वैदेशिक रोजगार देखिएको छ। यसले मुलुकलाई वैदेशिक मुद्रा प्रदान गर्नुका अतिरिक्त ठूलो विप्रेषण राशि दिएको छ। तर यसको कारण युवा शक्तिको एउटा ठूलो समूह बिदेसिएबाट कृषि क्षेत्रको उत्पादनमा ह्रास आएको पनि छ। गाउँमा युवा छैनन्। बालक, महिला र वृद्धवृद्धा मात्र बस्छन्। कर्मठ हातका अभावमा पहाडी क्षेत्रका उब्जाउ भूमि र मलिला खेतहरू या त उजाड छन् या वनजंगल र बुट्यानले भरिएका छन्। परिणामतः अन्नबाली र पैदावारका अभावमा नपुग खाद्यवस्तु विदेशबाटै आयात गर्नुपर्ने अवस्था छ। भन्सार विभागको तथ्यांकअनुसार गत आर्थिक वर्ष ७५०७६ मा मात्र नेपालले ४७ अर्ब ९७ करोड रुपैयाँको खाद्यान्न आयात गरेको थियो। यसरी २६ अर्ब ४६ करोड ७५ लाखबराबरको तरकारी र १७ अर्ब तीन करोड ९६ लाखकोबराबरका फलफूल गत आर्थिक वर्षमा नेपालमा आयात भएको विभागको तथ्यांकले देखाउँछ। बाहिरबाट आयात हुनेमा धान, मकै, गहुँलगायतका खाद्यान्न मात्र होइन, गुन्द्रुकसमेत पर्न आउँछन्। कृषि विभागको प्रतिवेदनअनुसार ६० प्रतिशत कृषि व्यवसाय र ५८ प्रतिशत कृषियोग्य भूमि रहेको कृषिप्रधान देश नेपाल आफ्नै उत्पादनले आत्मनिर्भर बन्न सकिरहेको छैन। स्वदेशी उत्पादनले कुल उपभोग्य वस्तुको करिब ७० प्रतिशत पनि धान्न धौधौ छ। प्रमुख खाद्यान्नमा पर्ने धान, मकै, गहुँ, कोदो, जौ, फापरमै पनि मुलुक आत्मनिर्भर हुन सकिरहेको छैन। यी सबै गरी करिब वार्षिक ३०४० लाख टन खाद्यान्न बाहिरबाट आयात हुने गरेको छ। कुनै बेला नेपाल धान, चामल, दलहन निर्यात गर्ने मुलुक थियो। त्यति मात्र होइन, खाद्यान्न संकट भएको समयमा कोरियामा कुनै बखत धान चामल सहयोगस्वरूप पठाउँथ्यो, जसको स्मरण दक्षिण कोरियाली पाका उमेर भएका जनता अझै गर्ने गर्छन्। एक्काईसौं शताब्दीमा आएर हामी दाल, चामल, प्याज, आलु, गुन्द्रुकलगायत अधिकांश वस्तुमा परनिर्भर हुन पुगेका छौं। त्यसको दोष कसैलाई जाँदैन, हामीलाई नै आउँछ। पञ्चायतकालदेखि कृषि विकासका निम्ति अनेक संस्था खुले। जस्तो कृषि ऋण प्रवाहका निम्ति कृषि विकास बैंक, बीउवीजन मलनिम्ति कृषि सामग्री संस्थान र खाद्यान्न वितरण सञ्चय भण्डारणका निम्ति नेपाल खाद्य संस्थान, बेचनबिखन निर्यातका लागि धान, चामल संस्थान र अन्य कृषिसम्बन्धी सहकारी आदि। यी संस्थानहरूको स्थापनाको उद्देश्य कृषि उत्पादनमा प्रचुर मात्रामा वृद्धि गराएर आमजनतालाई आय र रोजगार दिने पवित्र भावनाबाट अभिप्रेति भए पनि प्रतिफल त्यस किसिमको भने आउन सकेन। यी संस्थाहरूले एकीकृत रूपमा कृषि विकासका निम्ति काम गरी कृषि उत्पादनमा वृद्धि तथा आम किसानको हैसियत उठाउने साझा योजना बनाई काम गर्नुपर्ने थियो, तर त्यस्तो भएन। भ्रष्टाचारले किसानहरू त डुबे, यी संस्थाको अस्तित्वमा पनि प्रश्न उठेको छ। कृषि विकास बैंकले किसानलाई लगानी त गर्यो तर सावाँ र ब्याज असुल्ने एउटा साहुको भूमिका झैं निर्वाह गरेको छ भन्ने आम जनताको गुनासो छ। ऋण लिएपछि तिर्नुपर्छ, जुन निश्चित हो। तर ब्याजको ब्याज, हर्जाना, चक्रवर्ती ब्याज र कर्मचारीले घरमै ऋणी भेट्न आउँदा मोटरसाइकलमा आएगएको भत्तासम्म पनि त्यसबखत ऋणमा जोडिनेजस्तो गुनासो किसानबाट नसुनिएको होइन। मानिसलाई बाँच्नका निम्ति खाद्यान्न चाहिन्छ। मानव जीवन रक्षानिम्ति भोजन, पानी भन्ने कुरा नभइनहुने अनिवार्य तत्त्व हुन्। त्यसैले संसारमा अनिकाल र अकालको समयमा मानव र पशुहरूसमेत आहारा र चारा चरणको अभावमा लाखौंलाखका तायदातमा भोकमरीले मरेका छन्। तसर्थ खाद्यान्न र पानीको संसारमा कुनै मूल्य नै छैन। त्यही अमूल्य प्राण धान्ने वस्तुको उत्पादन गर्ने काम गर्छन् किसानले। किसान महान् हुन् र तिनको परि श्रमले आम मानिसको मात्र होइन, अन्य प्राणीहरूको पनि जीवन रक्षा गर्छ। तर हाम्रो मुलुकमा किसानका हकमा जहिले पनि अवमूल्यन हुने गरेको छ। मैलोधैलो गरिबी र अभावमा बाँचेको घामपानीले खाएको १० पत्र मुजा परेको र डढेको कालो अनुहार किसान भनेपछि हामी त्यही कुराको परिकल्पना गर्छौं। बढी परि श्रमका कारण रोगले जरजर भएको शरीर भरे के खाऊँ र भोलि के खाऊँ अनि सदैव ऋणको भारले थिचेको किसान भनेपछि हाम्रो आँखासामुन्ने त्यही अनुहार नाच्छ। जुन बेला मधेस र भित्री मधेसमा जिमदारी र पहाडमा जिम्वाल प्रथा थियो, त्यसबेला पनि किसानमाथि अत्याचार हुने गरेकै हो। यस प्रकार शोषक र सामन्तीहरूले रैती, हरुवाचरुवालाई सित्तैमा काम लगाउँथे। पहाडमा चाडपर्वमा जिम्वालका घरमा रैतीले कोसेली अनिवार्य पुयाउनुपर्ने हुन्थ्यो। जिम्दार वा जिम्वालले रैतीको उब्जाउ जग्गा अनाहकमा लिलाम मात्र गरिदिँदैनथे, पजनी पनि गरिदिन्थे। यसरी उसबखत जिमदार र जिम्वालबाट रैतीको प्रशस्त शोषण हुने गरेको थियो। आधुनिक युगमा पनि यिनै माथिका उल्लिखित संस्थानहरूका केही कुटिल कर्मचारीहरूले त्यही भूमिका निर्वाह गर्ने प्रयास गरे। कृषिमा लगानी गर्दैमा शतप्रतिशत लाभ हुन्छ भन्ने निश्चित छैन। पानी नपरेर सुक्खा लाग्न सक्छ। किराफट्यांग्राहरूले बालीमा हमला गर्न सक्छन्। लगाएको बीउविजनले धोखा दिन सक्छन्। मौसमले साथ नदिँदा बाढीपहिरो, हावाहुरी आदिले नोक्सान पार्न सक्छन्। तसर्थ कृषि उत्पादन भनेको लाभ हुनेनहुने एक प्रकारले चिट्ठासरह नै हो। कृषिबाट उत्पादित हुने वस्तुको उत्पादन भएर मात्र हुन्न, बजार व्यवस्थापन हुन आवश्यक छ। कतिपय उत्पादित वस्तु उत्पादन भएपछि नै सड्ने, नष्ट हुने डरका कारण तत्कालै बिक्री गर्नुपर्ने अनिवार्य हुन्छ। यसरी उत्पादन र उत्पादित वस्तुको बिक्री वितरण दुवै कार्य किसानबाटै हुन सम्भव हुँदैन। बजारको व्यवस्थापन कुनै सार्वजनिक संस्थाले निःश्वार्थ भावले गरिदिनु राम्रो हुन्छ। नेपालमा भन्ने हो भने राणाशासन र पञ्चायतकालको समयभन्दा बढी शोषण किसान र उपभोक्तामाथि भएको अध्ययनबाट देखिइएको छ। भनिन्छ कालीमाटीमा उपभोक्ताले खरिद गर्ने भनिएको तरकारी पाँचथरी सानाठूला दलालहरूका हातबाट गुज्रेर मात्र उपभोक्तासम्म आइपुग्ने गर्छ। किसानका बारीबाट रु २५ मा खरिद गरेको वस्तु उपभोक्तासम्म आइपुग्दा एक सय रुपैयाँ पुगिसकेको हुन्छ। यसरी न त हिलो कुल्चेर हातखुट्टा कुहाएर कष्ट भोग्ने किसानलाई लाभ मिल्छ न त उपभोक्ताको आयमा दुई पैसा बचत हुन्छ। ओछ्यानमा बसी मोबाइल चलाउने सुकिला दलालको पोल्टामा नाफाजति पर्छ। तसर्थ जहिले पनि किसानको अवस्था दयनीय नै रहन्छ। हिजोआज किसान जसले मरेर गाउँमा खेती गर्छन्, ती सहरका दलालहरूका रैती भएका छन्। तिनले उत्पादित वस्तु आफूलाई नै बिक्री गर्ने शर्तमा चर्को ब्याजमा ऋण किसानलाई बाँड्न थालेका छन्। नेपालको संसद्मा अधिकांश सांसदहरू कृषकका सन्तति नै भए पनि यो क्षेत्र विल्कुल अपहेलित छ। सरकार धनीमानीले प्रयोग गर्ने मोटरगाडीको इन्धनलाई, चुलोमा बाल्ने ग्यास र अन्य वस्तुलाई कर छुट र सहुलियत दिन्छ, तर कृषि क्षेत्रमा चाहिने मल, पानी, बीउ, बिजुली बत्तीको प्रयोगमा राहत छैन। त्यति मात्र होइन, यस क्षेत्रका बारेमा न त संसद्मा गम्भीर छलफल हुन्छ न त ठोस योजना बनाएरै आजसम्म कार्यान्वयन भएका छन्। कष्ट गरेर जब किसानले बाली लगाई उत्पादन गर्छन्, बरु व्यापारीको सहुलियतका लागि धानको भाउ निर्धारण हँुदै आएको छ। ग्रामीण क्षेत्रमा हुने चोरीचकारीका कारण घरमा अन्न भण्डारण गरी गरिब किसानले उपभोग गर्न सक्दैन। ऋणको कारण छिटै उत्पादन बिक्री गर्नुपर्दा आफूले कौडीको मोलमा अघि बेचेको अन्न पछि तिनले तेब्बर भाउमा व्यापारीसँग किनेर खान बाध्य हुनुपर्छ। स्वदेशमा उत्पादित कृषि वस्तुमा भ्रष्टाचार हुने सम्भावना कम र आयातीत वस्तुमा रकम लेनदेन गर्न सरल हुन्छ। यसकारणले पनि उच्चस्तरका सरकारी कर्मचारीहरू नै मुलुकभित्रको उत्पादन वृद्धिमा भन्दा वस्तु आयातमा जोड दिन्छन्। कृषि विभागका महानिर्देशक सूर्यप्रसाद पौडेलका अनुसार नेपालमा वार्षिक ६२ लाख टन चामल खपत हुने गर्छ। यसमा करिब ५६ लाख मेट्रिकटन चामल नेपालमै उत्पादन हुन्छ भने बाँकी करिब ६ लाख मेट्रिक टन चामल आयात हुने गरेको छ। नेपालले वार्षिक सरदर २५३० अर्बबराबरको चामल आयात गर्दै आएको छ। त्यस्तै ५६ अर्बको मकै तथा गहुँ आयात गर्छ। तथापि आयातको तुलना हेर्ने हो भने निर्यातको अवस्था निराशाजनक छ। साढे एक खर्ब बाहिरबाट आयात हुँदा निर्यात भने २० अर्ब चार करोडको मात्रै भएको तथ्यांक छ। नेपालमा किसानको अवस्था के छ भन्ने ज्वलन्त उदाहरण गत मंसिरको अन्त्य र पुसमा उखु किसानले कठ्यांग्रिँदो जाडोमा एकसरो लुगा पहिरिएका भरमा तराईबाट आई काठमाडौंको माइतीघर मण्डलामा बसेर आन्दोलन गरेका थिए। उखु रोप्न सरल छैन। साधारण खर्चले धान्दैन। बैंकसँग ऋण लिनैपर्छ। ऋणको ब्याज बेलाबखतमा तिर्नुपर्यो। ६७ वर्षसम्म उखु मिलहरू किसानको रकम दिँदैनन् भने तिनले ऋण र ब्याज कसरी तिर्छन् ? कुन आधारमा घर व्यवहार चलाउँछन् ? माइतीघर मण्डलामा आइपुगेका पीडित किसान भनिरहेका थिए दबाई गर्न नपाएर कसैको बाबु मर्यो, कसैको खर्चबेगर छोरीको बिहे अड्कियो, ऋणमा कसैको घरबारी लिलाम भयो। यो कुरा सुन्दा पुरानो तराईको जिमदार वा पहाडको जिम्वालले रैतीविरुद्ध गर्ने शोषण र दुव्र्यवहारभन्दा यो के कम छ ? जुन व्यवस्थाविरुद्ध २००७ सालमा क्रान्ति गर्ने योद्धाहरूले जिमदारका खलियानका धान, पराल र सावाँब्याजका लिखतहरूमा आगो लगाई क्रान्तिका बिगुल फुकेका थिए। अर्थात् ६९ वर्षपछि पनि किसानमाथि फेरि त्यही अत्याचारी व्यवहार दोहोरिँदै छ। व्यापारीसँग कुनै पनि सामान खरिद गर्दा उधारो दिने चलन हुन्न भने किसानसँग किन उधारो ? लौ एक वर्ष चिनी उत्पादन गर्दा र बिक्री गरी पैसा पाउने समयावधिको छुट दिए पनि पाँचछ वर्ष र सात वर्षको ढिलाइ किन ? यति धेरै अन्याय हुँदा पनि स्थानीय र केन्द्र सरकार तथा सम्बन्धित क्षेत्रका सांसदहरूले किसानहरूका मर्काबारेमा समयमा किन आवाज नउठाएका ? यस्तो अन्याय र दुव्र्यवहार किसानमाथि हुन्छ भने नेपालमा कृषि व्यवसाय कसरी फस्टाउँछ ? अर्कोतर्फ नेपालका कृषि संस्थानबाट खाद्यमल वितरणका नाममा काम नलाग्ने वितरण हुने गरेको छ वा त्यो पनि समयमा दिइन्न। बीउको वितरण पनि नउम्रने म्याद सकिएको वितरण हुन्छ। सिँचाइ छैन। सबै खेती आकाशको भरमा छ। मौसमबारेमा अनुसन्धान छैन। कुन बाली कहाँ लगाउने भन्ने अध्ययन छैन। हाम्रो मुलुकमा भारी मात्रामा खाद्यान्न तथा तरकारी आयात बाहिरबाट हुने सन्दर्भमा स्थानीय व्यापारी भन्ने गर्छन् नेपालमा उब्जेका वस्तु खरिदबिक्री गर्न सकिन्न, महँगो पर्छ, बरु भारतबाट आयातीत नै सस्तो पर्छ। भारतमा उत्पादन हुने तरकारी र खाद्यवस्तु अपेक्षाकृत सस्तो हुने कारण रहेछ स्वयं विहार सरकारले बीउविजन र सिँचाइका लागि इन्धन तथा विद्युत्मा भारी सहुलियत प्रदान गरेको छ। त्यहाँ कृषि प्रविधि विकासका निम्ति प्रशस्त कृषि विश्वविद्यालयहरू खुलेका छन् र प्रशस्त कृषिसम्बन्धी अध्ययनअनुसन्धान हुने गरेको छ। उदाहरणमै लिन सकिन्छ मरुभूमि भएको मुलुक इजरायलले माटोलाई परिष्कृत बनाएर फलफूल उब्जाएर मुलुकबाहिर निर्यात गरिरहेको छ। अमेरिकामा सन् १७९९ देखि नै अमेरिकी सरकारले कृषि उत्पादनसम्बन्धी नीति लागू गरेको रहेछ। राष्ट्रपति जर्ज वासिङटनले कंग्रेसमा राष्ट्रिय कृषि बोर्डको स्थापना गर्न माग गरेका थिए। राष्ट्रपति अब्राहम लिंकनको समयमा युनाइटेड स्टेट कृषि विभाग (यूएसडीए) को गठन भएको रहेछ। नेपालमा जुन बेला हल गोरु चलाएर किसानहरू खेतीपाती गर्थे, त्यसबखत प्रशस्त उब्जाउ भई निर्यात हुने गरेको थियो। आधुनिक युगमा स्वर्गजस्तो हाम्रो मुलुकमा कृषि उत्पादनमा किन ह्रास आयो ? किन हाम्रो उत्पादन महँगो भयो ? नेपालसँग जोडिएको छिमेकी बिहार राज्यको कृषि उत्पादन नेपालभन्दा सस्तो हुन्छ भने त्यही प्रविधि हाम्रा किसानलाई प्रदान गरी हाम्रा जग्गा आबाद किन नगर्ने ? किन वैदेशिक रोजगारलाई निरुत्साहित गरी कृषिमा युवाहरूलाई अभिप्रेरित नगर्ने ? किन युवायुवतीबीच कृषि क्षेत्रलाई आकर्षक रोजगारका रूपमा खडा गरी तिनमा उत्साह नल्याउने ? कसैकसैको दाबी छ कृषि क्षेत्रबाट उत्पादित वस्तुमा भ्रष्टाचार हुने सम्भावना कम रहन्छ। जबकि मुलुक बाहिरबाट आयातीत वस्तुमा रकम लेनदेन गर्न सरल हुन्छ। यसकारणले उच्चस्तरका सरकारी कर्मचारीहरू नै मुलुकभित्रको उत्पादन वृद्धिमा भन्दा वस्तु आयातमा जोड दिने गर्छन्। अर्को कुरा, प्रत्येक वर्ष भूमिको उपयोग नगरी पर्ती हुन दिनु पनि मुलुकको आम्दानीको ह्रास हो। कमसेकम खेतमा उब्जा गराउनु भनेको जनताको पेट भर्नु र स्वदेशको मुद्रा स्वदेशमा रहनु पनि हो। हामीकहाँ कस्तो संस्कृतिको विकास भएको छ भने वस्तुको कृत्रिम अभाव देखाई भाउ वृद्धि गर्नु। व्यापारीमा पनि जनताले सस्तोमा सामान उपभोग गरून् र दुई पैसा जोगाऊन् भन्ने धारणा छैन, बरु चौतर्फी शोषण छ। लेख (सीता अर्याल)"
"राष्ट्रिय जनगणना, २०७८ : समृद्धिको आधार","सबै समृद्धि दिमागमा सुरु हुन्छ र केवल हाम्रो रचनात्मक परिकल्पनाको पूर्ण प्रयोगमा निर्भर गर्छ भन्ने इतिहासकार रुथ रोसको भनाइलाई मनन गर्दा समृद्धिका लागि रचनात्मक कल्पना अपरिहार्य रहेछ। समृद्धिका लागि आर्थिक, सामाजिक, राजनीतिक, वातावरणीय तथा अन्य विविध पक्षको समष्टिगत विकास अपरिहार्य छ भन्ने विषयमा दुईमत नहोला। विषयगत नीति निर्माण गर्ने, नीति कार्यान्वयनका लागि कानुनी तथा सांगठनिक संरचना निर्माण गर्ने, योजना तर्जुमा गर्ने, कार्यक्रम सञ्चालनसँगसँगै अनुगमन तथा मूल्यांकन गर्दै जाने क्रियाकलाप विकास निर्माणका प्रक्रियाभित्र पर्छन्। यी सबै प्रक्रिया पारदर्शी रूपमा कुशल ढंगले पूरा गर्न सही तथ्यांक अपरिहार्य हुन्छ। तथ्यांक समाजको ऐना, विकासको द्योतक र समृद्धिको आधार पनि हो। नीति पैरवी, नीति निर्माण गर्नेदेखि कार्यक्रम सञ्चालन गर्नेसम्म र विकासको प्रतिफल मापन गर्नेदेखि समानुपातिक वितरण गर्नेसम्म तथ्यांकको अहम् भूमिका रहेको हुन्छ। सुशासनका अधिकांश आयामहरूको मापन गर्न पनि तथ्यांकको नै प्रयोग गरिन्छ। तथ्यमा आधारित निर्णय प्रक्रिया सार्थक बनाउने साधन पनि तथ्यांक नै हो। जबजब तथ्यांक प्रयोगलाई प्राथमिकतामा राखिन्छ, तबतब पारदर्शिताको माध्यमबाट समृद्धिको ढोका खुल्दै जान्छ। भनिन्छ समृद्धिविनाको सामाजिक न्याय असम्भव छ र सामाजिक न्यायविनाको समृद्धिको कुनै अर्थ छैन। यस मानेमा सामाजिक न्याय कायम भयो भएन भनी मापन गर्ने भरपर्दो कसी पनि तथ्यांक नै हो। तथ्यांकशास्त्रीहरू जनगणना तथा सर्वेक्षणहरूलाई तथ्यांकको प्रमुख स्रोतका रूपमा मान्छन्। यसका साथै प्रसाशनिक अभिलेख, प्रविधि प्रयोगले उत्पादन गर्ने तथ्यांक तथा स्याटेलाइट इमेजबाट उपलब्ध हुने तथ्यांकलाई पनि तथ्यांकको वैकल्पिक स्रोतका रूपमा लिइएको पाइन्छ। संयुक्त राष्ट्रसंघको आधिकारिक तथ्यांक सिद्धान्त नम्बर ५ मा उल्लेख भएबमोजिम तथ्यांकको गुण, समयबद्धता, लागत तथा उत्तरदाताको बोझलाई ख्याल गर्दै तथ्यांकीय सर्वेक्षण, प्रशासनिक अभिलेखलगायत सबै प्रकारका स्रोतहरूलाई आधिकारिक स्रोतका रूपमा अपनाउन सकिने उल्लेख छ। हुन त जसरी सिक्काका दुई पाटा हुन्छन्, त्यसरी नै यहाँ उल्लेख गरिएका तथ्यांकका स्रोतहरूको केही न केही गुणअवगुण नभएका होइनन्। तर विविध अवगुण हुँदाहुँदै पनि गुण धेरै हुने भएकाले जनगणनालाई तथ्यांकको सर्व श्रेष्ठ स्रोतहरूमध्येको एक स्रोतका रूपमा लिन सकिन्छ। यही कारणले होला, तथ्यांक संकलनको इतिहास जनगणनाबाटै सुरु भएको छ। विश्व मानचित्रमा आजभन्दा करिब ६ हजार वर्ष अघिदेखि जनगणना सुरु भएको हो भन्ने विश्वास छ। बेबिलोनियन साम्राज्यमा करिब ईशापूर्व ३८०० मा गरिएको जनगणना नै पहिलो जनगणना हो भन्ने मान्यता छ। ६ हजार वर्षदेखि सुरु भएको जनगणना समकालीन युगसम्म आइपुग्दा विश्वका सबैजसो देशहरूले विभिन्न समयअन्तरमा कुनै न कुनै हिसाबले जनगणना गरिरहेका छन्। विश्लेषण नेपालमा जनगणनाको कुरा गर्दा लिच्छविकालअगाडि घरसंख्या गणना गरिन्थ्यो। आधुनिक कालमा सीमित उद्देश्य प्राप्तिका लागि सीमित स्थानविशेषमा गरिएका गणना जस्तैः भीमसेन थापाले सैनिक शक्ति अनुमानका लागि गरेका गणना तथा जंगबहादुरले काठमाडौंमा गरेका गणनालाई आधिकारिक जनगणनाका रूपमा लिइएको छैन। १९६८ सालमा प्रधानमन्त्री चन्द्रशमशेरले गराएको जनगणनालाई पहिलो आधिकारिक जनगणना मानिन्छ। त्यसपछि क्रमशः १०१० वर्षमा जनगणना हुँदै आइरहेका छन्। यद्यपि राणाकालीन चारवटा गणनालाई सामान्य व्यक्ति गणनाका रूपमा लिइन्छ भने २००९२०११ सालमा सञ्चालन भएको जनगणनालाई वैज्ञानिक जनगणनाको सुरुवातको रूपमा लिइन्छ। आजसम्म आइपुग्दा नेपालले जनगणनाको ११ वटा अनुभव गरिसकेको छ। बदलिँदो समय र परिवेशलाई आत्मसात गर्दै बाह्रौं राष्ट्रिय जनगणना २०७८ परिष्कृत, विश्वसनीय, समयसापेक्ष, उपयोगी र भरपर्दो बनाउने अवसर केन्द्रीय तथ्यांक विभागले प्राप्त गरेको छ। आगामी जनगणना गणतान्त्रिक नेपालको दोस्रो तथा संघीय संरचनापश्चात्को पहिलो गणनाका रूपमा स्थापित हुनेछ। नेपालको संविधान, २०७२ अनुसार विभिन्न कार्य जस्तो निर्वाचन क्षेत्र निर्धारण, अल्पसंख्यक समूहको पहिचान, नीतिहरू तर्जुमा गर्दा जनसंख्यालाई प्रत्यक्षरूपमा आधार मानिएको छ। यसका अतिरिक्त अन्य विषय जस्तै मौलिक हकको कार्यान्वयन, नीति कार्यान्वयन तथा तीनवटै तहका सरकारका अधिकार सूचीबमोजिम कार्यक्रम सञ्चालनमा जनगणनाबाट प्राप्त हुने तथ्यांकलाई प्रमुख आधारका रूपमा लिइनुपर्छ। तसर्थ जनगणनाबाट उत्पादित सामाजिक, आर्थिकलगायत अन्य विषयका तथ्यांकहरू विकासका लागि महत्त्वपूर्ण हुन्छन्। संयुक्त राष्ट्र जनसंख्या कोषका अनुसार जनगणनाले सम्पूर्ण तथ्यांकीय ब्रह्माण्डको प्रतिनिधित्व गरिरहेको हुन्छ र यसबाट उपलब्ध हुने तथ्यांकबाट नीति निर्माताहरूले जनसांख्यिकीय प्रवृत्तिको आकलन गर्दै, सामाजिकआर्थिक अवस्थाको विश्लेषण गरिरहेका हुन्छन्। उक्त कोषका अनुसार तथ्यमा आधारित गरिबी निवारणका रणनीति तर्जुमा गर्न, लगानी क्षेत्र पहिचान गर्न, प्राथमिकताका क्षेत्र तोक्न, नीतिहरूको प्रभावकारिताको अनुगमन, मूल्यांकन गर्न र राष्ट्रिय तथा अन्तर्राष्ट्रिय मान्यता प्राप्त विकासका लक्ष्यहरूको प्रगति मापन गर्नका लागि तथ्यांकको निकै भूमिका रहेको हुन्छ। यसका अतिरिक्त जातजाति,धर्म, लिंगसँग सम्बन्धित असमानता, अशक्तता, अपांगता तथा गरिब वर्गको पहिचान गर्न जनगणना एक बलियो औजार हो। जनगणनाले स्थानीय समुदायलाई सशक्तीकरण गर्न आवश्यक सूचना उपलब्ध गराउँदै सार्वजनिक निर्णय प्रक्रियामा सहभागिताको सुनिश्चित गराउन मद्दत गर्छ। अन्तर्राष्ट्रिय जगत्ले प्रमुख चासोका रूपमा हेरिरहेको दिगो विकासका १७ वटा लक्ष्यमध्ये प्रत्यक्ष वा परोक्ष रूपमा १४ वटा लक्ष्य मापनका लागि जनगणना महत्त्वपूर्ण हुन्छ। यस सन्दर्भमा सञ्चालन हुन गइरहेको राष्ट्रिय जनगणना २०७८ माथि उल्लिखित विषय सम्बोधन गर्न पूर्णरूपमा सक्षम हुन जरुरी छ। यसका लागि गणना सञ्चालनका विभिन्न चरणमा गरिने विविध क्रियाकलाप महत्त्वपुर्ण हुन्छन्। तयारीको चरणमा जनगणनामा समेटिने विषयवस्तुको पहिचान गर्नुका साथै सबै सरोकारवालाको अर्थपूर्ण सहभागिताको सुनिश्चितता गरिनुपर्छ। मेरो गणना मेरो सहभागिता भन्ने नारालाई सबैले आत्मसात गर्ने वातावरण सिर्जना गर्नुपर्छ। तयारी चरणमा ध्यान दिनुपर्ने अर्को प्रमुख विषय भनेको तथ्यांकको गुणस्तरको सुनिश्चितता हो। जनगणनाबाट प्राप्त हुने तथ्यांक पूर्ण, विश्वसनीय, गोपनीय, कुशल, स्थिर, शुद्ध, सर्वमान्य, बाह्य प्रभावमुक्त, पहुँचयोग्य, स्पष्ट र समयबद्धता हुनुपर्छ। यदाकदा राजनीतिक प्रभाव वा दबाब तथा कुनै वर्गसमूहविशेषको स्वार्थपूर्ण आकांक्षाका कारण जनगणना प्रभावित हुने खतरा पनि रहेको हुन्छ। यसका साथै अन्य चुनौती जस्तै उत्तरदाताको अकर्मण्यता, अधिक क्षेत्र सम्बन्धित तथ्यांकको मागका कारण प्रश्नावलीको आकारमा वृद्धि, साधन र स्रोतको अपर्याप्तता, सरोकारवालासँगको सहकार्यमा हुने कठिनाइ आदि कारणले पनि तथ्यांकको गुणस्तर कायम गर्नमा कठिनाइ परिरहेको हुन्छ। तसर्थ यस्ता विषयलाई तयारी चरणमै सम्बोधन गरिनुपर्छ। जनगणना तयारी चरणमा ध्यान दिनुपर्ने अन्य विषयमा प्रश्नावली, गणना क्षेत्रको नक्सालगायत अन्य बन्दोबस्तीका सामान आदि पर्छन्। जनगणनामा संकलित विवरण तथ्यांक ऐन, २०१५ बमोजिम गोप्य राख्नुपर्ने हुनाले गोपनीयताको प्रत्याभूति दिँदै व्यक्तिगत विवरणको उचित तरिकाले सुरक्षा पनि गर्नुपर्छ। यी र यस्तै विविध पक्षलाई समावेश गरेर समयसारिणी तयार पारी सम्बन्धित जिम्मेवार कर्मचारी तोकिनुपर्छ। तयारीका चरणमा र सञ्चालन चरणमा गर्ने काम र नतिजा विश्लेषण तथा प्रकाशनमा गर्ने कामको सिलसिलेबार ठोस योजना बनाई अनुगमन तथा मूल्यांकनका लागि लग फ्रेम तयार पारिनुपर्छ। यस क्रममा विगतका जनगणनामा सहभागी भएका कर्मचारी, विज्ञ एवं सरोकारवालाको राय, सल्लाह, सुझाव संकलन गरिनु फलदायी हुन्छ। जनगणनाको महत्त्व र यसबाट उपलब्ध हुने तथ्यांकको प्रयोगबारेमा जानकारी प्रदान गरी गणना सञ्चालनको चरणमा प्रवेश गर्दा यसको महत्त्व अझ बढेर जान्छ र सबैको अर्थपूर्ण सहभागिता रहन्छ। तसर्थ जनगणनाबाट उपलब्ध हुने तथ्यांकका प्रयोगकर्ता र प्रयोग हुने क्षेत्रबारेमा संक्षिप्त विश्लेषण गरौं। जनगणना तथ्यांकको प्रमुख प्रयोगकर्तामध्ये एक हो सरकार। सरकारले नीति निर्माण, सेवा वितरण, स्रोतको बाँडफाँट र तथ्यमा आधारित निर्णय गर्न साथै विकास व्यवस्थापनका लागि जनगणनाको तथ्यांकलाई आधार लिएको हुन्छ। त्यसैगरी व्यवसायीले सेवा वितरण, बजारको अध्ययन र लगानी क्षेत्र पहिचान गरी निर्णय गर्नका लागि यस्ता तथ्यांकलाई आधार लिएका हुन्छन्। यसका अतिरिक्त, प्राज्ञिक क्षेत्र तथा अध्येताहरूले अध्ययन अनुसन्धान, नीति पृष्ठपोषण, अनुमान र प्रक्षेपण र सिक्नेसिकाउने कार्यमा जनगणनाका तथ्यांक प्रयोग गरिरहेका हुन्छन्। राष्ट्रको चौथो अंग पत्रकार जगत्ले पनि सूचनाको तयारी तथा सम्प्रेषण र तुलनात्मक विश्लेषण गर्न यी तथ्यांक प्रयोग गर्छन्। सारांशमा संस्थागत रूपमा निर्णय प्रक्रिया र व्यक्तिगत रूपमा मनोरञ्जनका लागि जनगणनाका तथ्यांक प्रयोग हुने गर्छन्। यी उल्लिखित प्रयोगबाट के स्पष्ट हुन्छ भने समग्र विकासका लागि नभइनहुने प्रमुख आधार भनेको तथ्यांक हो र त्यस्तो तथ्यांक उपलब्ध गराउने स्रोतमध्ये प्रमुख जनगणना हो। सिंगो देश एक ढिक्का भएर आर्थिक क्रान्तिमार्फत समृद्धितर्फ उन्मुख भइरहेको अवस्थामा हुन गइरहेको राष्ट्रिय जनगणना २०७८ बहुप्रतीक्षित समृद्धिका लागि दह्रो आधारस्तम्भ बन्न सकोस्। एक्काईसौं शताब्दीलाई सूचना प्रविधिको युगको रूपमा चिनिन्छ। प्रविधिले गुणस्तर कायम गर्नुका साथै छिटोछरितो तरिकाले कार्य सम्पन्न गर्न सहयोग गर्छ। जनगणना सञ्चालनमा पनि प्रविधिको सावधानीपूर्वक उचित तरिकाले प्रयोग गरिनु उपयुक्त हुन्छ। खासगरी प्रचारप्रसार, तथ्यांक संकलन र विश्लेषणमा विद्युतीय माध्यमको प्रयोग गर्ने, कागजी प्रश्नावलीलाई क्रमशः ट्याब्लेट वा कम्प्युटरमा आधारित प्रश्नावली बनाउने, मोबाइल एप्लिकेसन बनाउने जस्ता कार्यले जनगणना कार्यलाई अझ सहज र सरल बनाउन मद्दत गर्छ। यसका अतिरिक्त प्रचारप्रसारका लागि विविध प्रभावकारी विधि अपनाउन सकिन्छ। जस्तो कि सबै तहका सरकार, पेसाकर्मी, राजनीतिक दल, नागरिक समाज, पत्रकार तथा सरोकारवालासम्मिलित समिति, उपसमिति, समूह बनाउने, विद्युतीय श्रब्यदृश्य सामग्री तयार पार्ने, सामाजिक सञ्जाल प्रयोग गर्ने, हरेक घरपरिवारलाई जनगणनामा सहभागिताका लागि अनुरोध पत्र पठाउने, चर्चित कलाकार तथा सेलिबे्रटीलाई जनगणना सद्भावना दूत नियुक्ति, स्वयंसेवक परिचालन, विद्यालय कार्यक्रम सञ्चालन, आमासमूह, टोल सुधार समितिलगायतका विभिन्न स्थानिय समुह वा समितिहरू परिचालन गर्ने, सञ्चारमाध्यममा नियमित स्तम्भ वा कार्यक्रम सञ्चालन गर्ने आदि। साथै कोही नछुटून्, कोही नदोहोरिऊन् भन्ने जनगणनाको सदावहार नारालाई सार्थक बनाउन हरेक क्षेत्रबाट यो कार्यको अपनत्व स्वीकार गर्न जरुरी छ। सबभन्दा महत्त्वपूर्ण पक्ष सबैको सम्मानपूर्वक सहभागिताको सुनिश्चितता गरिनुपर्छ। जनगणनाको अर्को प्रमुख पाटो भनेको प्रश्नावलीमा समावेश गर्ने विषयवस्तु हुन्। जनगणनाले समग्रमा देशभित्रको जनसांख्यिक आकार, प्रकार, वितरणलगायत अन्य सामाजिक, आर्थिक र वातावरणीय सूचना उपलब्ध गराउँछ। यही तथ्यांकका आधारमा देशका सीमान्तकृत, लोपोन्मुख, अल्पसंख्यक वर्गको पहिचान हुनेलगायत लैंगिक, जातीय, भाषिक, धार्मिक र अन्य विविध पक्षहरूको विविधतासम्बन्धी आँकडा उपलब्ध हुने हुनाले यी विषयवस्तु प्रश्नावलीमा समेटिएका छन् छैनन् भनी यकिन गर्नुपर्छ। साथै हालसम्मका जनगणनामा समावेश हुन नसकेका विषय जस्तैः घरपरिवारको भौगोलिक सूचना, सामुदायिक विवरणलगायत स्थानीय तहविशेष सूचनासमेत समेट्न सकिन्छ। यस किसिमका सूचनाले बदलिँदो समय र परिवेशअनुसार योजना तर्जुमा तथा सेवा वितरणजस्ता कार्यहरूमा बलियो आधार स्तम्भका रूपमा भूमिका निर्वाह गर्छन्। यसका अतिरिक्त जनसंख्या प्रक्षेपण, लघुक्षेत्र अनुमान, मानव विकास सूचकांक, बहुआयामिक गरिबीका सूचकांक, प्रतिव्यक्ति आय, बेरोजगारका दर, स्वास्थ्य शिक्षालगायतका सामाजिक, आर्थिक र वातावरणीय सूचक आकलन गर्न जनसंख्याका तथ्यांकहरू आधारका रूपमा प्रयोग हुन्छन्। तसर्थ जनगणनालाई सरोकारवाला जोकोहीले आवश्यकताबमोजिम अधिकभन्दा अधिक तथ्यांक प्राप्त गर्न सक्ने प्रणालीको रूपमा विकास गरिनुपर्छ। निष्कर्ष समग्र विश्लेषण र पृष्ठभूमिका आधारमा जनसंख्या विकासको भाजक पनि हो र साधक पनि हो भन्दा अतिशयोक्ति नहोला। सामाजिक, आर्थिक, राजनीतिक तथा वातावरणीय पक्षहरूको सकारात्मक परिवर्तनलाई विकास भनी परिभाषित गर्दा त्यस्तो विकासको सिर्जना र उपभोग गर्ने पनि जनसंख्या नै हो। विकास सिर्जनाका क्रममा अर्थशास्त्रमा प्रयोग हुने उत्पादनका तत्त्वमध्ये एक प्रमुख श्रमशक्ति हो। यस्तो तत्त्वको आकारप्रकार जनगणनाबाटै प्राप्त हुन्छ। आर्थिक रूपले सक्रिय उमेरसमूहका जनशक्ति देशमा प्रचुर मात्रामा उपलब्ध हुँदा विश्वका कैयन् देशले तिनीहरूको उचित उपयोग गरी आर्थिक उन्नति गरेका उदाहरण थुप्रै छन्। एसियाको विकसित मुलुक जापान जनसांख्यिक लाभलाई सही समयमा सही सदुपयोग गरेका कारण आज विश्वको तेस्रो ठूलो अर्थतन्त्रका रूपमा स्थापित छ। त्यसैगरी टाइगर अफ एसिया भनेर चिनिने हङकङ, सिंगापुर, कोरिया, ताइवानजस्ता मुलुक जनसांख्यिक लाभको सही सदुपयोग गर्न सकेका कारण विश्वका उदीयमान अर्थतन्त्रको रूपमा स्थापित छन्। यही परिप्रेक्ष्यमा नेपालमा पनि जनसांख्यिक लाभ लिइरहेको अवस्थामा हुन गइरहेको राष्ट्रिय जनगणनाको विशेष महत्त्व हुन्छ भन्नेमा दुईमत छैन। तसर्थ, स्थानीय तहमा खटकिएको तथ्यांक अभाव पूर्ति गर्ने, सरकारका तीनवटै तहमा एकीकृत तथ्यांक प्रणाली विकास गर्ने, तथ्यांकीय क्षमता विकास गर्नेजस्ता विविध अवसर सदुपयोग गर्दै सत्यतथ्यमा आधारित तथ्यांक उपलब्ध गराउनु नै जनगणनाको एकमात्र प्रमुख ध्येय हुनुपर्छ। ठूलाठूला राजनीतिक परिवर्तनबाट देशमा विद्यमान सबै प्रकारका असमानता, विभेद, उपेक्षा, बहिष्करणजस्ता अप्रिय परिस्थिति पार गर्दै सिंगो देश एक ढिक्का भएर आर्थिक क्रान्तिमार्फत समृद्धितर्फ उन्मुख भइरहेको अवस्थामा हुन गइरहेको राष्ट्रिय जनगणना २०७८ बहुप्रतीक्षित समृद्धिका लागि दह्रो आधारस्तम्भ बन्न सकोस्। लेखक केन्द्रीय तथ्यांक विभागका निर्देशक हुन्।"
मनाङको सानदार जित,"काठमाडौं : साबिक विजेता मनाङ मर्स्याङ्दी क्लबले सहिद स्मारक ए डिभिजन लिगमा सानदार जित निकालेको छ। सातदोबाटोस्थित एन्फा कम्प्लेक्स मैदानमा बुधबार भएको खेलमा मनाङले साबिक उपविजेता संकटालाई ३० गोलले हरायो। जितसँगै मनाङ उपाधि रक्षाको बाटोमा देखिएको छ। मनाङको जितमा अञ्जन विष्ट र निशान लिम्बूले गोल गरे। अर्को गोल मनाङले संकटाबाट उपहार पाएको थियो। मनाङले ४२औं मिनेटमा संकटाको आत्मघाती गोल सहयोगमा अग्रता लिएको थियो। मनाङका भिडाल लुयर्सको पासमा अञ्जनको सशक्त हेड प्रहारलाई बचाउने क्रममा संकटाको समिति तामाङले प्रहार आफ्नै पोस्ट्मा परेको थियो। आत्मघाती गोल सहयोगमा उत्साहित देखिएको मनाङले लगत्तै दोस्रो गोल गरेको थियो। अञ्जनले संकटाका गोलरक्षक विनय श्रेष्ठलाई वान भर्सेस वानको अग्रस्थानमा छक्याउँदै गोल गरेका थिए। सुरुआती ४० मिनेट अब्बल प्रदर्शन गरेको संकटाले पहिलो हाफमा दुईवटा उत्कृष्ट मौका गुमाएको थियो। आत्मघाती गोलपछि अत्तालिएको संकटाले दोस्रो हाफमा पनि फितला दुईवटा मौका बनाए पनि गोल फर्काउन सकेन। ५३औं मिनेटमा लक्ष्मण रुचालले डीबक्स छेउको फ्रिकिक मिस गरेका थिए। मनाङले दोस्रो हाफमा थप सशक्त प्रदर्शन गर्यो। ७१औं मिनेटमा निशान लिम्बूले पोस्ट् नजिकबाट उत्कृष्ट गोल गर्दै मनाङलाई सजिलै जिताए। मनाङका अञ्जन विष्ट म्यान अफ दी म्याच भए। जितसँगै मनाङ तेस्रो स्थानमा छ। मनाङले नौ खेलबाट १९ अंक बनाएको छ। दोस्रो स्थानमा रहेको मच्छिन्द्रको पनि समान १९ अंक छ। शीर्ष स्थानमा रहेको त्रिभुवन आर्मी क्लबको २० अंक छ। मनाङसँग हारपछि १२ अंक बनाएको संकटा आठौं स्थानमा छ। खेलपछि मनाङका प्रशिक्षक धनेश्वर प्रजापतिले खेलाडीले सोचेजस्तै प्रदर्शन गरेको बताए। उपाधिका लागि आजको जित निकै महत्वपूर्ण थियो। सुरुआतमा केही गाह्रो भए पनि पछि गोल भयो। लिगमा सबै खेल टप छ। उपाधिका लागि अबको चारै खेल जित्नुको विकल्प छैन। मनाङको एउटै लक्ष्य उपाधि हो, धनेश्वरले भने। संकटाका प्रशिक्षक विजय महर्जनले सुरुआतमा राम्रो खेलेपछि आत्मघाती गोलपछि लय गुमेको बताए। छोटो समयमा दुई गोल हुनु नै दुर्भाग्य भयो। विस्तारै खेलाडीले खेल्न सकेनन्। आगामी खेलमा राम्रो गर्नेछौं, विजयले भने।"
दुई खेलअगावै भारतलाई शृंखला,ह्यामिल्टन : भारतले सोमबार खेलिएको तेस्रो टीट्वेन्टी क्रिकेट प्रतियोगितामा घरेलु टोली न्युजिल्यान्डलाई सुपर ओभरमा हराएको छ। जितसँगै भ्रमणकारी टोली भारतले पाँच खेलको शृंखलामा ३० को अग्रता पनि लिएको छ। दुई खेलअगावै भारतले शृंखला आफ्नो पक्षमा पारेको हो। टस हारी पहिलो ब्याटिङको निम्तो पाएको भारतले निर्धारित ओभरमा पाँच विकेट गुमाएर एक सय ७९ रन बनायो। जवाफी ब्याटिङमा ओर्लिएको न्युजिल्यान्डले पनि निर्धारित ओभरमा ६ विकेट गुमाएर एक सय ७९ रन नै बनाएपछि हारजितको निर्णय सुपर ओभरबाट गरिएको थियो। पहिले ब्याटिङ गरेको भारतका लागि ओपनर रोहित शर्माले ६५ रनको योगदान गरे। उनले ४० बलको सामना गरी तीन छक्का र ६ चौका हिर्काए। रोहित र विकेटकिपर ब्याट्सम्यान केएल राहुलले ओपनिङ विकेटका लागि ८९ रनको साझेदारी गरे। केएल राहुलले २७ रन बनाए। भारतका लागि कप्तान विराट कोहलीले पनि ३८ रन जोडे। उनले २७ बलमा एक छक्का र दुई चौका पनि हिर्काए। न्युजिल्यान्डका बलर हामिस बेनेटले तीन विकेट लिए। जवाफी ब्याटिङमा ओर्लिएको न्युजिल्यान्डका लागि कप्तान केन विलियम्सनले ९५ रनको योगदान गरे पनि टोलीको जितका लागि त्यो पर्याप्त भएन। आक्रामक रूपमा प्रस्तुत भएका विलियम्सनले केवल ४८ बलको सामना गरी ६ छक्का र आठ चौका हिर्काए। ओपनर मार्टिन गप्टिलले पनि टोलीको खातामा ३१ रन थपे। उनले २१ बलमा तीन छक्का र दुई चौका हिर्काए। न्युजिल्यान्डका अन्य ब्याट्सम्यान चल्न सकेनन्। भारतीय बलर शार्दुल ठाकुर र मोहम्मद सामीले दुईदुई विकेट लिए। सुपर ओभरमा पहिले ब्याटिङ गरेको न्युजिल्यान्डले कुनै विकेट नगुमाई १७ रन बनायो। जवाफमा भारतले कुनै विकेट नगुमाई २० रन बनाउँदै जित हात पार्यो। रोहित शर्मा म्यान अफ दी म्याच घोषित भए।
क्रिस गेल क्रिकेट खेल्न पोखरा आउँदै : सी यू सुन नेपाल (भिडियो),काठमाडौं : वेस्ट इन्डिजका प्रभावशाली ब्याट्सम्यान क्रिस गेलले एभरेस्ट प्रिमियर लिग (ईपीएल) टीट्वान्टी खेल्ने भएका छन् । पोखरा राइनोजले बिहीबार पत्रकार सम्मेलन गर्दै गेललाई आफूले अनुबन्ध गरेको जानकारी दिएको हो । जसअनुसार उनी आगामी ईपीएलमा पोखरा राइनोजबाट खेल्नेछन् । आइकनिक खेलाडीको रुपमा खेलाउन लागेको बताइएको छ । गेलले आफ्नो ट्वीटरबाट पनि भिडियो सन्देश सार्वजनिक गरेका छन् । उनले भिडिओमा आफू २०२० मा नेपाल भ्रमण गर्ने र यहाँको सबैभन्दा ठूलो क्रिकेट प्रतिस्पर्धा ईपिएलमा खेल्ने जानकारी दिएका छन् । साथै उनले आफू पोखरा राइनोजबाट खेल्न लागेको र त्यस टीमलाई सहयोग गर्न पनि आग्रह गरेका छन् । एक मिनेट ४० सेकेन्डको भिडियोमा उनले उत्साही हुँदै सी यू सुन नेपाल समेत भनेका छन् । क्रिस ईपीएलका लागि आगामी मार्च १२ मा नेपाल आइपुग्ने आयोजकले बताएको छ । तर खेल तालिका साथै गेलले कति खेल खेल्ने भन्ने बारे कुनै जानकारी गराइएको छैन । जमैकन नागरिक गेल ४० का भए । उनी विस्फोटक ब्याट्सम्यान हुन् । जो वेस्ट इन्डिजबाट खेल्दै आएका छन् । महान ब्याट्सम्यानको रुपमा स्थापित गेल २००७ देखि २०१० सम्म वेस्ट इन्डिजका क्याप्टेनसमेत थिए ।
