शीर्षक,विवरण
सुरक्षा नीति र नेपालका चुनौती,"संविधानको भावनाविपरीत रहेको विवादास्पद सुरक्षा नीतिबाट विद्यमान जटिल र बहुआयामिक चुनौतीको सामना गरी शान्ति तथा सुरक्षा प्रत्याभूति सम्भव छैन नेपालमा राष्ट्रियताको परिभाषा र सुरक्षा चुनौतीका बारेमा गम्भीर बहस भइरहेको बेला सरकारले गत चैत पहिलो साता नयाँ राष्ट्रिय सुरक्षा नीति जारी गरेपछि अर्को विवाद उत्पन्न भएको छ। परिवर्तित राष्ट्रिय तथा अन्तर्राष्ट्रिय राजनीतिक तथा सुरक्षा परिवेशमा नयाँ संविधानको भावनाअनुरूप उक्त नीति संशोधन गर्नु स्वाभाविक हो। किनभने, नेपालले संघीय लोकतान्त्रिक प्रणाली अनुसरण गरेको तथा नयाँ संविधानमा मानव सुरक्षालाई राष्ट्रिय सुरक्षाको मार्गनिर्देशक सिद्धान्तको रूपमा उल्लेख गरिएको कारणले नयाँ नीति अपरिहार्य नै थियो। तर उपप्रधानमन्त्री एवं रक्षामन्त्री ईश्वर पोखरेलको संयोजकत्वमा बनेको ११ सदस्यीय समितिले संशोधन गरेको ३१ पृष्ठ लामो नीतिलाई चैत ४ गतेको मन्त्रिपरिषद्ले गोप्य दस्ताबेजका रूपमा लागू गरेपछि विवाद उत्पन्न हुनु अस्वाभाविक होइन। त्यसैले सुरक्षाको परिवर्तित परिभाषा, नेपालको आन्तरिक तथा बाह्य चुनौती, गोप्य सुरक्षा नीतिको उद्देश्य र सुरक्षा निकायहरूले सामना गरिरहेको चुनौतीका बारेमा समिचीन मीमांसा नगरी जारी विवाद निरूपण हुने सम्भावना छैन। सुरक्षाको परिवर्तित परिभाषा सन् १६४८ को वेस्टफालिया सन्धिपछि विकसित राज्यको अवधारणा तथा प्रथम तथा द्वितीय विश्वयुद्धपछि विकसित राष्ट्रवादको परिभाषाअनुसार कुनै पनि भूगोल वा देशविशेषको सिमानाको प्रतिरक्षालाई नै सुरक्षाको रूपमा व्याख्या गरिँदै आइएको थियो। राजनीतिशास्त्रको परम्परागत परिभाषाअनुसार पनि सुरक्षा भन्नाले राज्य तथा सेनाकेन्द्रित थियो। राज्यको उक्त संकीर्ण अवधारणा तथा परम्परागत परिभाषाले जनतालाई होइन, राज्य र भौगोलिक सीमालाई सर्वोच्च प्राथमिकता दिएको थियो। त्यसैले सोही कारणले राज्यका साथै साम्राज्यवाद र उपनिवेशवादको विकास भयो र साम्राज्यवादी तथा औपनिवेशिक कालखण्डमा विश्वव्यापीरूपमा युद्ध तथा द्वन्द्वका विभीषिकाबाट मानव इतिहास कलंकित भयो तर मानव सुरक्षाको प्रश्न गौण थियो। सन् १९९० मा शीतयुद्धको अन्त्यपछि राज्य तथा सेनाकेन्द्रित परम्परागत परिभाषा परिवर्तन भई राज्यका साथै जनतालाई पनि सुरक्षाको प्रमुख आधारका रूपमा पुनः व्याख्या गरियो। यसैले राज्य तथा सेनाकेन्द्रित अवधारणा व्यापक र विस्तारित भई मानव सुरक्षा अवधारणा विकसित भएको छ। उक्त अवधारणाअनुसार सुरक्षा भनेको केवल भौगोलिक अखण्डता, भौगोलिक सीमा सुरक्षा र सार्वभौमिकताको संरक्षण मात्रै होइन, जनताको पनि सुरक्षा हो। त्यसैले नेपालको सन्दर्भमा सुरक्षा नीतिभन्दा पहिले राष्ट्रियता र सुरक्षालाई पुनः परिभाषा गर्नु आवश्यक छ। राष्ट्रियताको संकीर्ण र परम्परागत होइन, संविधानको भावनाअनुरूप बहुधार्मिक, बहुसांस्कृतिक, बहुजातीय, बहुभाषिक र बहुलवादी आयामबाट पुनः परिभाषा गरिनुपर्छ र सोही उदार राष्ट्रियताको आधारमा सुरक्षा नीति तर्जुमा गरिनुपर्छ। आन्तरिक चुनौती सन् १९९० देखि उदार लोकतान्त्रिक प्रणालीको लहर प्रारम्भ भएपछि अन्तर्राष्ट्रिय परिवेशमा आन्तरिक युद्ध तथा द्वन्द्व न्यूनीकरण भई शान्तिपूर्ण रूपान्तरणको आधारशिला स्थापित हुने अपेक्षा गरिएको थियो। तर ०५२ मा नेकपा माओवादीको नेतृत्वमा सशस्त्र द्वन्द्वको सूत्रपात भएपछि संगीन आन्तरिक चुनौती सिर्जना भएको थियो। दशक लामो हिंसात्मक द्वन्द्व त्यागेर माओवादी मूल प्रवाहमा प्रवेश गरेपछि दिगो शान्ति स्थापना हुने विश्वास गरिएको थियो। तर उक्त अपेक्षाविपरीत बहुआयामिक जटिल चुनौती सिर्जना भएका थिए। विवादास्पद सुरक्षा नीतिबारे प्रमुख राजनीतिक दललगायत सरोकारवालासँग अर्थपूर्ण परामर्श गरी पारदर्शी र सहभागितामूलक प्रक्रियाद्वारा पुनः संशोधन गरी अविलम्ब सार्वजनिक गर्नुपर्छ, नत्र विवादास्पद नीतिको परिणाम विवादित नै हुनेछ। त्यसैले नेपालको सन्दर्भमा हिंसात्मक द्वन्द्व अन्त्य भई शान्ति प्रक्रिया प्रारम्भ भए पनि सुरक्षा चुनौती थप जटिल र तरल भएको देखिन्छ। किनभने, दशक लामो राजनीतिक अस्थिरताको कालखण्ड, संघीयताको विवादास्पद बहस, हिंसा र दण्डहीनताको संस्कृति, धार्मिक तथा सामाजिक विद्वेष, जातीय तथा क्षेत्रीय विवाद र पृथकतावादी गतिविधिहरूले नेपालको मर्मस्थलमै संगीन आक्रमण गर्दै आइरहेका छन्। नयाँ संविधान जारी तथा तीनै तहको निर्वाचन सम्पन्न भएपछि अहिले सापेक्षिक रूपमा आन्तरिक सुरक्षा सुदृढ भएको छ। तर, संविधान निर्माणको बहसका क्रममा धर्म, भाषा, संस्कृति, जातीयता, सीमांकन, नामांकन जस्ता संवेदनशील विषयलाई यति राजनीतीकरण तथा अतिरञ्जित रूपमा प्रस्तुत गरियो कि राजनीतिक दृष्टिले मात्रै होइन, धार्मिक, जातीय, भाषिक, सांस्कृतिक तथा क्षेत्रीय दृष्टिले नेपाली समाज अर्थपूर्णरूपमा विभाजित तथा धु्रवीकृत भएको छ। उक्त धु्रवीकरणले धार्मिक, जातीय, भाषिक तथा क्षेत्रीय विद्वेषको वीजारोपणसमेत भइसकेको छ। त्यसैले नयाँ संविधानको विरुद्धमा गरिएको ६ महिना लामो मधेस आन्दोलन हिंसात्मक र अराजक हुँदै गएपछि ५४ जना नागरिकको मृत्यु भएको दुःखद नजिरले अवस्था कति संवेदनशील र तरल रहेछ भन्ने पुष्टि गरिसकेको छ। नेत्रविक्रम चन्द विप्लव ले नेतृत्व गरेको नेकपा (माओवादी) का हिंसात्मक गतिविधि आन्तरिक सुरक्षा चुनौती भएको विश्लेषण गर्दै सरकारले प्रतिबन्ध लगाएपछि परिस्थितिको जटिलता पुनः पुष्टि भएको छ। माओवादीबाट विभाजित सापेक्षितरूपमा कमजोर मानिएका विप्लवका गतिविधि त यति चुनौतीपूर्ण छन् भने यदि अर्को दल, जाति, वर्ग वा समुदाय सडकमा उत्रिएको अवस्थामा कति भयावह होला ? अर्को आन्दोलन वा द्वन्द्व भयो भने विगतको जस्तो होइन, अब बहुआयामिक द्वन्द्व (धार्मिक, जातीय, क्षेत्रीय, भाषिक, सांस्कृतिक) हुने सम्भावना देखिन्छ। उक्त सम्भावित बहुआयामिक द्वन्द्वले तत्कालीन सुरक्षा मात्रै होइन, भौगोलिक अखण्डताको दृष्टिले समेत प्रश्नचिह्न खडा हुन सक्छ। त्यसैले केही वर्षसम्म सानो स्तरको बहुआयामिक द्वन्द्व जारी रहने संकेतहरू देखिन्छन्। सुरक्षाका परम्परागत मात्रै होइन, गैरपरम्परागत चुनौती पनि उत्तिकै जटिल छन्। पर्यावरणीय ह्रास, जलवायु परिवर्तन र प्राकृतिक प्रकोपका दृष्टिले नेपाल उच्च जोखिममा छ। २०७२ को विनाशकारी भूकम्पको कारणले ठूलो मानवीय तथा भौतिक क्षति भएपछि उद्धारका लागि विदेशी फौज गुहार्नुपरेको थियो। यसैगरी नेपाली समाजमा विद्यमान गरिबी, बेरोजगार, आर्थिक असमानता, सामाजिक विभेद, खाद्यान्न अभाव, साइबर असुरक्षा, महामारी जस्ता समस्याले गम्भीर मानवीय संकट सिर्जना गर्न सक्छ। त्यसैले नयाँ सुरक्षा नीतिले यस्ता गैरपरम्परागत चुनौतीहरूको यथोचित सम्बोधन गर्नुपर्छ। बाह्य चुनौती अन्तर्राष्ट्रिय परिवेशमा शीतयुद्धको अन्त्यपछि बाह्य सुरक्षा चुनौतीहरू कमजोर हुँदै गएका छन्। तर उदाउँदा शक्तिराष्ट्रहरूबीच अवस्थित भूपरिवेष्ठित भएकाले भूराजनीतिक दृष्टिकोणले संवेदनशील नेपालका बाह्य चुनौतीहरू पनि उत्तिकै पेचिला छन्। नयाँ संविधान जारी भएपछि अन्तर्राष्ट्रिय समुदायको विवादास्पद अभिव्यक्ति र भारतीय नाकाबन्दीको पृष्ठभूमिमा अध्ययन गर्दा नेपाल अझै पनि शीतयुद्धकालीन भूराजनीतिक चक्रव्यूहको भुमरीको अवस्थाभन्दा मौलिकरूपमा पृथक् नभएको पुष्टि भइसकेको छ। नाकाबन्दी मात्रै होइन, भारतसँग सीमा विवादसमेत छ। सीमा विवाद भएको भारतसँगको सम्बन्ध कुनै पनि बेला तीक्त हुन सक्छ र अप्रत्यासित मोड लिन सक्छ भन्ने इतिहासबाट पुष्टि भइसकेको छ। भूपरिवेष्ठित भएकाले केही हदसम्म अर्थतन्त्र, व्यापार तथा पारवहनमा छिमेकीसँग निर्भर हुनु स्वाभाविक हो। भारतसँगको परनिर्भरता र व्यापार घाटाको प्रवृत्ति र तथ्यांक विश्लेषण गर्दा अर्थतन्त्र पराधीन हुँदै गइरहेको आभास हुन्छ। ०७२ मा चीनसँग भएको व्यापार तथा पारवहन सन्धि राष्ट्रहित र स्वाधीन अर्थतन्त्रको दृष्टिले सकारात्मक छ। एकातिर भौगोलिक विकटता र दूरीको कारणले उक्त सन्धि कार्यान्वयन चुनौतीपूर्ण देखिएको छ भने अर्कोतिर सन्धि भएको चार वर्षसम्म पनि प्रोटोकलमा हस्ताक्षर हुन सकेको छैन। त्यसैले नेपालले दुवै छिमेकीसँग भौतिक पूर्वाधार विकासलाई उच्च प्राथमिकता दिनुपर्छ। भविष्यमा कुनै छिमेकीसँग व्यापार तथा पारवहनमा समस्या भयो भने अर्को छिमेकीसँग सहजरूपमा प्रयोग गर्न सकियोस्। पटकपटक भएका नाकाबन्दीबाट शिक्षा लिएर नेपालले सोहीअनुरूपको रणनीति अवलम्बन गर्नु अपरिहार्य थियो। सरकारले गरेको छैन। नेपालमा भारत र चीनका गहन सामरिक स्वार्थ र सुरक्षा सरोकार छन्। १८०० भन्दा बढी खुला सीमा भएकाले भारतको तथा १४०० भन्दा बढी चिनियाँ सुरक्षाका दृष्टिले संवेदनशील मानिने तिब्बतसँग सीमा जोडिएकाले चीनको सुरक्षा चासो र सरोकार हुनु अस्वाभाविक होइन। केवल भारत र चीनको मात्रै होइन, शक्तिराष्ट्र अमेरिका तथा युरोपेली देशको समेत नेपालमा अर्थपूर्ण सामरिक स्वार्थ छ। त्यसैले महाशक्ति तथा छिमेकी राष्ट्रहरूसँग कूटनीतिक र सामरिक सन्तुलन कायम गर्नुपर्छ। होइन भने नेपाल सामरिक स्वार्थको मैदान हुन सक्छ। पटकपटकको नाकाबन्दीको कारणले पेट्रोलियम पदार्थको अभाव भई राष्ट्रिय तथा मानवीय संकटसमेत गर्नुपरेको छ। त्यसैले ऊर्जालाई राष्ट्रिय सुरक्षाको दायरामा परिभाषित गरी ऊर्जा सुरक्षा सुनिश्चित गर्नुपर्छ। पेट्रोलियम पदार्थको निर्बाध आयात तथा यथेष्ट भण्डारणलाई सुरक्षा नीतिले उच्च प्राथमिकता दिनुपर्छ। यसैगरी अन्तर्राष्ट्रिय आतंकवाद, सीमापार अपराध, हातहतियार, मानव तथा लागूऔषध तस्करी, धार्मिक तथा सांस्कृतिक अतिवाद, गैरकानुनी आप्रवासन, तिब्बती तथा भुटानी शरणार्थी समस्या पनि प्रमुख बाह्य चुनौतीहरू हुन्। गोप्य कि सार्वजनिक दस्ताबेज ? एक्काइसौं शताब्दीमा जस्तो उदार र लोकतान्त्रिक युगमा नागरिकलाई दमन गर्ने अस्त्र होइन, लोकतान्त्रिक पद्धति, विधिको शासन, बहुलवादी समाज, मानवीय तथा आर्थिक विकास, नागरिकमैत्री, मानव अधिकारमैत्री, लैंगिकमैत्री सुरक्षा नीति हुनुपर्ने थियो। देशको प्रतिरक्षा तथा जनताको सुरक्षा गर्नेजस्तो संवेदनशील तथा दीर्घकालीन महत्वको दस्ताबेज केवल सरकार र सत्तारूढ दलले भूमिगत शैलीमा तर्जुमा गरी छापामार शैलीमा जारी गर्ने होइन। यो सरकार र दलविशेषको नीति पनि होइन। त्यसैले प्रमुख राजनीतिक दलका साथै सबै सरोकारवालाहरू औपचारिकताका लागि होइन, अर्थपूर्ण परामर्श गरी मस्यौदा गरिनुपर्ने थियो र सार्वभौम नागरिकको सर्वोच्च निकाय संसद्मा समेत बहस गरी सहमतिको दस्ताबेजका रूपमा जारी गरिनुपर्ने थियो तर सरकारले गरेन। राष्ट्रिय सुरक्षासम्बन्धी रक्षा मन्त्रालयको प्रतिरक्षा रणनीति तथा सेनाको सैन्य डक्ट्रिन र अपरेसनसम्बन्धी कार्यनीति र कार्ययोजना गोप्य हुन्छन् र हुनुपर्छ। तर, सुरक्षा नीति गोप्य दस्ताबेज होइन। लोकतान्त्रिक प्रणालीमा सहभागितामूलक, समावेशी र पारदर्शी प्रक्रियाद्वारा सुरक्षालगायत सबै नीति तर्जुमा तथा सार्वजनिक गरिन्छन्। कम्युनिस्टबाहेक विश्वका सबै लोकतान्त्रिक देशहरूमा सुरक्षा नीति सार्वजनिक गरिन्छ। अमेरिका, बेलायत, भारत जस्ता देशहरूको सुरक्षा नीति सार्वजनिक छन्। ढिलै भए पनि पूर्ववर्ती सरकारले नेपालको पहिलो सुरक्षा नीति सार्वजनिक गरेको थियो तर, वर्तमान सरकारले सार्वजनिक गरेको छैन, किन ? त्यसैले सरकारको नियतमाथि गम्भीर प्रश्नचिह्न खडा भएको छ। एकातिर सुरक्षा नीति सार्वजनिक नगर्ने तर अर्कोतिर विशेष परिस्थिति को नाममा सेना परिचालनको अधिकार पनि रहस्यमयरूपमा प्रधानमन्त्रीमा केन्द्रीकृत गरेपछि सरकारको अभीष्ट पर्दाफास भएको छ। निष्कर्ष उपरोक्त तथ्य र तथ्यांकका आधारमा विश्लेषण गर्दा नेपालका आन्तरिक तथा बाह्य दुवै चुनौतीहरू बहुआयामिक र जटिल छन्। परिवर्तित सुरक्षा आयाम र चुनौतीको वस्तुनिष्ठ विश्लेषण गरी राष्ट्रिय एकता, भौगोलिक अखण्डता, सार्वभौमिकता, नागरिकको सुरक्षा र सामाजिक तथा धार्मिक सद्भाव अभिवृद्धि गर्ने नीति अहिलेको आवश्यकता हो। तर राजधानीमा गत फागुनमा पंक्तिकारसहित केही सीमित सुरक्षाविद्, पूर्वप्रशासक तथा कूटनीतिज्ञ र अवकाशप्राप्त उच्च सुरक्षा अधिकारीहरूसँग गरिएको परामर्श बैठकमा पेस गरिएको नीतिमा परम्परागत सुरक्षाका जार्गन बाहेक परिवर्तित सुरक्षा परिवेश तथा जटिल आन्तरिक तथा बाह्य चुनौतीको वस्तुनिष्ठ विश्लेषण गरी उपयुक्त र ठोस नीति र रणनीति उल्लेख गरिएको छैन। तर, सुरक्षा परिवेश र चुनौतीलाई सरकारले आफ्नो अनुकूल हुने गरी व्याख्या र परिभाषित गरेको छ। परिवर्तित विश्व परिवेश र मानव सुरक्षाको भावनाअनुरूप जारी गरिएको भनिएको आठ अध्यायमा विभाजित उक्त नीति पनि मानव सुरक्षाकेन्द्रित होइन, विगतको जस्तै अपूर्ण र परम्परागत सुरक्षा अवधारणाकेन्द्रित छ। त्यसैले यो नीति संविधानको अक्षर र भावनाविपरीत भएकाले विवादास्पद छ। उक्त विवादास्पद नीतिले विद्यमान जटिल र बहुआयामिक चुनौतीहरूको सामना गरी शान्ति तथा सुरक्षा प्रत्याभूति गर्न सक्षम छैन। त्यसैले प्रमुख राजनीतिक दललगायत सबै सरोकारवालासँग अर्थपूर्ण परामर्श गरी पारदर्शी र सहभागितामूलक प्रक्रियाद्वारा पुनः संशोधन गरी अविलम्ब सार्वजनिक गर्नुपर्छ। होइन भने विवादास्पद नीतिको परिणाम पनि विवादित नै हुनेछ।"
भ्रष्टाचारका उच्च जोखिमयुक्त क्षेत्र,"भ्रष्टाचार मुलुकको साझा चुनौती हो। वर्तमानमा यसको स्वरूप, शैली, स्वभाव र क्षेत्र व्यापक र मजबुत बन्दै गएको छ। सरकारी, गैरसरकारी, विभिन्न पेसा व्यवसायगत, सामाजिक संघसंस्था, नागरिक एवं उपभोक्ता हित क्षेत्र र निजी क्षेत्रमा समेत भ्रष्टाचारजन्य कार्यविस्तार भएको छ। मूलतः संघीयदेखि स्थानीय तहसम्मका सार्वजनिक सेवा प्रवाह एवं विकास निर्माणका काममा भ्रष्टाचार संस्थागत हुँदै गएको छ। सार्वजनिक पदमा रहेका जिम्मेवार राजनीतिक नेतृत्व, कर्मचारीका साथै सार्वजनिक कार्यमा प्रत्यक्ष वा परोक्ष रूपमा संलग्न पेसागत व्यक्ति, समूह, संघसंस्थाको अनियमित कार्यमा मिलिभगत प्रवृत्तिका कारण राज्यको स्रोत सीमित व्यक्ति वा समूहले कब्जा गर्ने अस्वस्थ प्रतिस्पर्धा बढ्दो छ। भ्रष्टाचार नियन्त्रणमा अख्तियार दुरुपयोग अनुसन्धान आयोगको संस्थागत प्रयासले राज्यको स्रोत दुरुपयोग नियन्त्रण गर्न योगदान गरे पनि यसलाई व्यापक गराउन सकिएको छैन। भ्रष्टाचार नियन्त्रण कार्य प्रभावकारी गराउन क्षेत्रगत रूपमा विभिन्न निकायलाई विशेष जिम्मेवारी दिइएको भए पनि ती निकायबाट अपेक्षित उपलब्धि आउन सकेको छैन। यस सन्दर्भमा भ्रष्टाचारको उच्च सम्भावना भएका क्षेत्रमा प्रभावकारी नियन्त्रणको व्यवस्थाका लागि विशेष निगरानी, भ्रष्टाचारविरुद्धको शून्य सहनशीलताको व्यवहार, निकायगत सक्रिय जिम्मेवारी बहन, स्टिङ अपरेसनका साथै नागरिक निगरानी संस्थासमेतको सहकार्य जरुरी छ। संघीय शासन पद्धति कार्यान्वयनपश्चात् राजनीतिक नेतृत्व, कर्मचारीतन्त्र र पेसागत व्यक्ति समूहबाट राष्ट्रको समृद्धिका लागि सदाचरण, नैतिक जिम्मेवारी र असल कर्तव्यको अपेक्षा गरिए पनि यसविपरीत अधिकार एवं स्वतन्त्रताको बहानामा नेतृत्व तहबाटै विकृति र विसंगतिका प्रवृत्ति वृद्धि हुँदै गएको छ। लोकतन्त्रबाट प्राप्त भएका अधिकारको उपयोग राष्ट्र र जनताका हितमा नभई व्यक्ति, गुट, समूहको निहित स्वार्थमा उपयोग गर्ने अस्वस्थ प्रतिस्पर्धा बढ्दै गएको छ। यस प्रकारको प्रवृत्ति स्थानीय तहसम्म व्यापक भएका कारण अधिकांश क्षेत्रमा भ्रष्टाचार क्रमशः संस्थागत हुँदै गएको छ। सार्वजनिक निकायको सार्वजनिक खरिद एवं भौतिक पूर्वाधार निर्माणमा अनियमितताका गुनासा बढ्दै गएको सन्दर्भमा भ्रष्टाचारका उच्च जोखिमयुक्त क्षेत्र पहिचान एवं नियन्त्रणको विशेष प्रयास आवश्यक छ। अख्तियारबाट सार्वजनिक हुने गरेका विभिन्न प्रतिवेदनले शैक्षिक क्षेत्र अनियमितताका सम्बन्धमा बढी उजुरी पर्ने क्षेत्रका रूपमा रहेको देखाएको छ। सार्वजनिक खरिदका कार्य मिलेमतोमा हुने गरेकाले सम्बन्धित आयोजना वा निकाय प्रमुखलाई जिम्मेवार गराइनु आवश्यक छ। यस क्षेत्रमा मूलतः शैक्षिक योग्यताको नक्कली प्रमाणपत्र एवं भूटा अध्यापन अनुमति पत्र पेस गर्ने, विद्यालयसम्बन्धी निर्माण कार्यमा भ्रष्टाचार गर्ने, छात्रवृत्तिको रकम हिनामिना गर्ने, विद्यार्थी संख्यामा पनि झूटो विवरण पेस गरी सरकारी अनुदानमा भ्रष्टाचार गर्ने, हुँदै नभएको विद्यालयको कागज खडा गरी अनियमितता गर्ने जस्ता कार्य हुने गरेको उल्लेख भएको छ। साथै कार्यक्रम नै सञ्चालन नभएकोमा नक्कली बिल राखी भुक्तानी गर्ने, कर्मचारी सञ्चयकोषको रकम दाखिला नगरी हिनामिना गर्ने, स्वीकृति नलिई अन्य शैक्षिक संस्थामा कामकाज गर्ने गराउने, प्रश्नपत्रको गोपनीयता भंग गर्नेगराउने जस्ता भ्रष्टाचारजन्य कार्यसमेत हुने गरेको पाइएको छ। कार्य सञ्चालनमा हुने यस्ता अनियमितता सम्बन्धित निकायका जिम्मेवार पदाधिकारीको आफ्नो जिम्मेवारीप्रतिको बेवास्ता वा मिलेमतोमा हुने गरेको देखिन्छ। नियन्त्रणका लागि सम्बन्धित निकाय प्रमुखलाई समेत जिम्मेवारी बनाई यस्ता कार्यमाथिको निगरानी बढाउने कार्यलार्ई संस्थागत गरिनु आवश्यक छ। परिवर्तित शासन पद्धतिबाट राज्यको स्रोत, साधन एवं शक्ति पर्याप्त मात्रामा स्थानीय तहमा पुगेको छ। सदाचारयुक्त र विधिसम्मत काम गर्ने सोच एवं प्रवृत्तिमा परिवर्तन नभएका कारण स्थानीय तहको विकास निर्माणलगायत सेवा प्रवाहमा अनियमित कार्य रोकिन सकेको छैन। सिफारिस बनाइदिएबापत घुस वा अतिरिक्त रकम लिने, निर्धारित गुणस्तर कायम नभएका आयोजनामा गुणस्तर कायम भएको भनी जाँचपास फरफारक गरिदिएबापत रकम लिने, नक्कल भरपाइ र किर्ते सहीछाप बनाई तोकिएको कामै नगरी रकम भुक्तानी लिने, नाता प्रमाणित र नामसारीको सिफारिस गर्दा कानुनले तोकेको प्रक्रिया कार्यविधि अवलम्बन नगरी अनियमित कार्य गर्नेगराउने जस्ता अनियमित कार्य हुने गरेको पाइएको छ। साथै पेस्की रकम लामो समयसम्म फर्स्योट नगर्ने, अवकाश वा सरुवा हुँदा यस्ता कागजात एवं प्रमाण आफंै लिएर नबुझाउने, विनियोजन बजेटभन्दा बढी खर्च गर्नेगराउने, राजस्व संकलनमा अनियमितता गर्ने जस्ता कार्य हुने गरेको पाइएको छ। राजनीतिक नेतृत्व, कर्मचारीतन्त्र, उपभोक्ता समिति, पेसागत व्यक्ति समूहको अस्वाभाविक साँठगाँठ एवं मिलेमतोमा यस्ता प्रकारका अनियमित कार्यले निरन्तरता पाएको गुनासा छन्। सुशासनको जिम्मेवारीमा रहेका सार्वजनिक पदाधिकारीको भ्रष्ट सोच र आचरणका कारण स्थानीय तहसम्मको विकास निर्माणमा भ्रष्टाचार संस्थागत हुँदै गएको हो। यसको नियन्त्रणका लागि स्थानीय तहका प्रमुख, प्रमुख प्रशासकीय अधिकृतलगायत स्थानीय राजनीतिक दलका जिम्मेवार पदाधिकारी, सञ्चारकर्मी, नागरिक समाज, उपभोक्ता मञ्चको निगरानी, चियोचर्चो र सहकार्य अपरिहार्य भएको छ। भूमि व्यवस्थापनको क्षेत्र भ्रष्टाचारका कारण परम्परादेखि नै आलोचित हुँदै आएको छ। वर्तमानमा मूलतः सार्वजनिक जग्गा व्यक्तिगत गराउने कार्यमा मालपोत एवं नापी कार्यालयका कर्मचारी र भूमाफियाको मिलेमतोमा ठूला र डरलाग्दा भ्रष्टाचार हुने गरेको पाइएको छ। यस क्षेत्रमा सार्वजनिक जग्गा व्यक्तिका नाममा घुसाउने, नापी गर्ने, दर्ता गर्ने, कैफियत महलको विवरणविपरीत सरकारी तथा सार्वजनिक जग्गा (पर्ती, जंगल, बुट्यान, गुठी आदि) भ्रष्टाचार गरी छुट जग्गा दर्ताका नाउँमा व्यक्तिविशेषको नाममा दर्ता गर्ने, स्रेस्तामा वास्तविक जग्गाधनीको नामथर र अन्य विवरण सच्चाई नक्कली जग्गाधनी कायम गरी वा हालसाविक गर्दा एक व्यक्तिको जग्गा अर्को व्यक्तिको जग्गामा घुसाई क्षेत्रफल थपघट गरी भ्रष्टाचार गरी दर्ता गर्ने कार्य हुने गरेको छ। साथै जग्गाको नापनक्सा गर्दा सेवाग्राहीलाई नक्सा ट्रेस उपलब्ध गराउँदा वा अन्य काम गर्दा बाध्य पारी अनुचित लाभ लिने, कानुनले तोकेको सरकारी दस्तुर मालपोत, रजिस्ट्रेसन शुल्क, पुँजीगत लाभकर, राजस्व तोकिएभन्दा कम लिई त्यसबाट आफूले लाभ लिने, राजस्व हिनामिना गर्ने, अदालतबाट रोक्का रहेको जग्गा मोठ नै नभिडाई पास गर्ने, रोक्का जग्गा रोक्का नभएको भनी प्रमाणित गरिदिने, जग्गा नामसारीलगायत कार्यालयको सेवा प्रवाहमा बिचौलियामार्फत घुस रिसवत लिने कार्य गर्ने जस्ता अनियमितता हुने गरेको पाइएको छ। राजनीतिक नेतृत्वको संरक्षणमा सार्वजनिक जग्गा व्यक्तिको नाउँमा सार्ने संगठित समूह नै सक्रिय भएको गुनासो छ। सार्वजनिक जग्गाको संरक्षण गर्ने दायित्व भएका सम्बन्धित स्थानीय तहका जिम्मेवार पदाधिकारी साथै मालपोत एवं नापी कार्यालयका जिम्मेवार पदाधिकारी साथै बिचौलियाको मिलेमतोमा यस्तो प्रवृत्ति मुलुकभरि व्याप्त भएको छ। सुनियोजित एवं संगठित रूपमा बढ्दै गएको सार्वजनिक सम्पत्ति निजी गर्ने यस मिलिभगत भ्रष्टाचारको नियन्त्रण गर्न समयमै सचेत र जागरुक हुन नसक्ने हो भने केही समयभित्रै सार्वजनिक जग्गा सकिने जोखिम बढेको छ। यस प्रकारको जघन्य सार्वजनिक अपराध नियन्त्रण गर्न संघीय एवं प्रदेश सरकार प्रमुखदेखि स्थानीय तहका प्रमुख, स्थानीय तहसम्मका राजनीतिक दलका जिम्मेवार पदाधिकारी, सम्बन्धित मन्त्रालयका उच्च पदाधिकारी जिम्मेवार र क्रियाशील हुन आवश्यक छ। राजस्वको क्षेत्र पनि भ्रष्टाचार एवं अनियमितता हुने उच्च जोखिमयुक्त क्षेत्रमा रहेको छ। राजस्व अनुसन्धान विभागलाई राजस्व क्षेत्रको अनियमित कार्य नियन्त्रण गर्न छुट्टै कानुनी व्यवस्था गरी विशेष जिम्मेवारी दिइएको भए पनि यस विभागबाट भ्रष्टाचार नियन्त्रण कार्यमा अपेक्षित उपलब्धि हासिल हुन नसकेको गुनासा छन्। राजस्व सेवाभित्रकै कर्मचारीबाट अनुसन्धान कार्य गर्ने गरी विभागको कानुनी एवं संस्थागत आधार तयार भएका कारण पनि यस क्षेत्रका धेरै भ्रष्टाचार लुक्नेछिप्ने गरेको गुनासासमेत छन्। कर्मचारीको मिलेमतोमा गुणस्तर परिणाम र मूल्य फरक पारी भन्सार जाँचपास गर्ने, नक्कली भन्सार ज्ञापनपत्र र नक्कली मूल्य अभिवृद्धिको बिल बनाई भ्रष्टाचार गर्ने, न्यून विजकीकरण गरी राजस्व छली एवं चुहावट गर्ने, बैंक भौचर, बैंक विवरण, बैंक मौज्दात जस्ता कागजात तयार पारी वा किर्ते सहीछाप गरी रकम हिनामिना गर्ने, कानुनबमोजिम तोकिएको समयभित्र राजस्व रकम बैंकमा दाखिला नगर्ने कार्य हुने गरेको देखिएको छ। साथै करयोग्य कारोबारलाई करको दायरामा समावेश नगराउने, व्यवसाय सञ्चालन गर्ने उद्योगीले सरकारलाई कर छल्ने नियतले व्यवसायको दुई किसिमको लेखा राखी तिर्नु। बुझाउनुपर्ने राजस्व छली गर्नेगराउने गरेको पाइएको छ। यस्ता कार्य बिचौलिया एवं कर्मचारीहरूको सेटिङमा गर्ने गरिएकाले अनियमित कार्यको निगरानी एवं नियन्त्रणको जिम्मेवारीमा रहेका निकायसमेत गुमराहटमा परेको पाइएको छ। संघीय तहमा हुने ठूला साथै स्थानीय तहमा हुने साना एवं मझौला सबै किसिमका सार्वजनिक खरिदका कार्यमा समेत उच्च भ्रष्टाचार हुने गरेको पाइएकाले सार्वजनिक खरिद क्षेत्रलाई समेत भ्रष्टाचारको जोखिमयुक्त क्षेत्रमा लिने गरिन्छ। समयसमयमा सार्वजनिक हुने गरेको सरकारी खरिदका कार्यमा सार्वजनिक जिम्मेवारीमा रहेका उच्च राजनीतिक एवं प्रशासनिक पदाधिकारीमाथि हुने गरेको छानबिनले समेत यस तथ्यलाई पुष्टि गरेको छ। सार्वजनिक निर्माण र खरिदका कार्यलाई टुक्राटुक्रा गरी सम्पन्न गर्नेगराउने, दरभाउपत्र वा बोलपत्रबाट खरिद गर्नुपर्नेमा सोझै बजारबाट खरिद गर्ने, लगत इस्टिमेट यथार्थपरक नबनाउने, लागत अनुमानभन्दा बढी कबोल गर्ने दरभाउपत्र। बोलपत्र स्वीकृत गर्ने, अनधिकृत व्यक्तिले दरभाउपत्र। बोलपत्र स्वीकृत गर्ने, कानुनद्वारा निर्धारित सर्त र मापदण्डविपरीत काम गराई वा निर्माण नै नगराई झूटा बिल भर्पाइ बनाई भुक्तानी दिने, आर्थिक वर्षको अन्त्यमा बजेट खर्च गरेर सक्ने उद्देश्यले तोकिएको प्रक्रिया अवलम्बन नगरी बजारबाट सोझै खरिद गर्ने, पर्याप्त कारण र औचित्य नभई योजना, कार्यक्रम वा परियोजनाको लागत र समय बढाई स्रोतसाधन दुरुपयोग गर्नेगराउने जस्ता अनियमित कार्य हुने गरेको पाइएको छ। मौजुदा कानुनी एवं पद्धतिगत आधारलाई बेवास्ता गरी गरिएका यस्ता सार्वजनिक खरिदका कार्य मिलेमतोमा हुने गरेकाले सम्बन्धित आयोजना वा निकाय प्रमुखलाई जिम्मेवार गराइनु आवश्यक छ। यसका लागि सम्बन्धित निगरानी एवं नियन्त्रणको जिम्मेवारी भएका तालुक निकायसमेत सचेत, जिम्मेवार र क्रियाशील हुन आवश्यक छ। साथै भ्रष्टाचार कार्यमा संलग्न जोसुकै व्यक्ति वा पदाधिकारीलाई कारबाही गर्नगराउन जिम्मेवार उच्च राजनीतिक एवं प्रशासनिक पदाधिकारीले पुरानो सोच र व्यवहारमा परिवर्तन गरी भ्रष्टाचारीका विरुद्धमा शून्य सहनशीलताका नयाँ सोच र व्यवहार देखाउन जरुरी छ।"
न्यायाधीश नियुक्तिका शृंखला र अन्तर्य,"आफ्नालाई मात्र ठीक, योग्य र सक्षम ठान्ने हिजोदेखिको भित्रबाहिरको प्रवृत्तिले अन्ततः संस्थालाई गम्भीर क्षति भइराखेको छ हालै न्यायाधीशहरूको तेस्रो राष्ट्रिय सम्मेलनमा उठाइएका विषयमध्ये न्यायपरिषद्ले सर्वोच्च र उच्च अदालतको न्यायाधीश पदमा सिफारिस गरिएका केही व्यक्तिलाई लिएर केही सहभागीले चिन्ता व्यक्त गरे। यसपटक बाहिरबाट पनि वरिष्ठ अधिवक्तालगायतले सर्वोच्च र उच्च अदालतमा १२ न्यायाधीशको नियुक्ति सिफारिसलाई लिएर आलोचना गरे। दुवै तहका केही न्यायाधीशका नियुक्तिलाई आफन्तसँग जोडेर उमेर, व्यवसाय र सक्षमतामा पनि प्रश्न उठाए। न्यायाधीशमा कानुन व्यवसायीबाट भएका सबै नियुक्तिमा निष्पक्ष र स्वतन्त्र ढंगले पनि विभिन्न कोणबाट बहस हुन र यसको पनि जिज्ञासा मेटिनु आवश्यक छ। न्यायाधीश नियुक्तिमा विगत ४५ वर्षदेखि यस्तै विवाद उठ्दै आइरहेको छ। ०७० सालको पुनरावेदन अदालत उच्च अदालतको न्यायाधीश र ०७० र ०७२ को सर्वोच्च अदालतको न्यायाधीश नियुक्ति जुनसुकै प्रकृति र स्तरको भए पनि विवादमा रहे। ०७० मा २८ अतिरिक्त न्यायाधीशको नियुक्ति गर्नेले विकृतिको जरियाबाट गरे भन्ने कारणले न्यायपालिकाको मूर्धन्य व्यक्ति र कानुनको फाँट हेर्ने राजनीतिक पार्टीका कानुनी पृष्ठभूमिका सांसदको योजनामा संविधानको धारा ३००(६) मा अतिरिक्त न्यायाधीशको म्याद नथप्ने प्रावधान राखिँदा उनीहरूको अवसान भयो। यसबाट उमेर कम रहेका न्याय सेवाबाट अतिरिक्त न्यायाधीशमा नियुक्ति भएका उच्च तहका अधिकृतलाई बढी मर्का पुग्यो। पछि उनी नै न्यायिक नेतृत्वमा आएपछि ०७२ मा पुनरावेदन अदालतको थप रिक्त न्यायाधीश पदमा नियुक्त गर्न लाग्दा त्यसअघि भएको सर्वोच्चको न्यायाधीश नियुक्तिमा उठेका विविध पक्षका आलोचनाका कारणले नियुक्ति विवादमा फसेपछि आफूहरू परिँदैन भनेर अवकाश भएका उनै २८ जना अतिरिक्त र अन्यसमेतले त्यतिबेलाको विपक्षी दलका नेतालाई गुहारेर उनको समयकालमा पुनरावेदन न्यायाधीशको नियुक्ति हुनै दिएनन्। त्यसपछिको नेतृत्वबाट ०७३ पुसमा ८० जना न्यायाधीशको नियुक्ति हुँदा त्यसमा २८ जना अतिरिक्तमध्ये सबैतिरबाट पहुँच पुग्ने र नेतृत्वको शक्ति समूहसँग नजिक हुने केही परे, धेरै त्यो नियुक्तिमा परेनन्। त्यो नियुक्तिमा पनि विवाद आयो। त्यसविरुद्ध मुद्दा दिनेमा २८ अतिरिक्तमध्ये कोही पनि थिएनन्। ८० जना न्यायाधीश नियुक्ति मुद्दामा संस्थाभित्रबाटै पनि लबिङ भइरहेको थियो। अन्ततः उक्त मुद्दा संवैधानिक इजलासबाट खारेज भयो। राजनीतिक र कानुनव्यवसाय क्षेत्रका व्यक्तिहरू न्यायपालिका आफ्नै व्यक्ति र वर्गबाट सञ्चालन भइरहोस् भन्ने चाहन्छन्। वास्तवमा भन्ने हो भने न्यायाधीश नियुक्ति प्रक्रियामा सुधारका सबै बाटा साँघुरा र कमजोर भएका र भइसकेका छन्। ८० न्यायाधीशको नियुक्तिको अवस्था पनि यस्तै रह्यो। एकातर्फ उच्च अदालतमा धेरै पद रिक्त भएर न्यायाधीशको अभाव र साथै वृत्ति विकासमा पनि अवरुद्ध भइरहेकाले भित्रैबाट पनि न्यायाधीश नियुक्तिको दबाब परिरहेको थियो भने अर्कोतर्फ संस्थाभित्रैको आन्तरिक मनमुटाव, शक्ति संघर्ष र परिषद्मा आउने न्यायाधीशले गलत नियत र राजनीतिक सम्बन्धको आधारबाट आफ्नैलाई नियुक्ति गर्न खोज्छ भन्ने कारणले परिषद्का दुई सदस्य बाहिरिए पनि नियुक्तिका क्रममा राजनीतिक व्यक्तिको उपस्थिति र उनीहरूको सूचीलाई पनि प्राथमिकता दिएर भित्रबाट पनि आफ्ना कोटरीका केही व्यक्तिलाई समेत छनोट गरी भएको नियुक्तिमध्येभित्र बाहिरका केहीको नियुक्ति विवादमा परेर मुद्दामा गएर फस्न पुग्यो। यो मुद्दालाई चारैतर्फ घुमाएर डुलाएर पनि आफ्नो कार्यकालमा टुंग्याउन सकिएन। उच्चमा ८० न्यायाधीश नियुक्ति गर्दा त्यति तलसम्मबाट आफ्नालाई यसरी छानियो कि छुटेका वरिष्ठ जिल्ला न्यायाधीश यसपटकको उच्च अदालतको न्यायाधीश नियुक्तिको रिक्त संख्यामा अटाउन सकेनन्। त्यति क्रूर र हदसम्मको अन्याय सहनेलाई कति पीडा भइराखेको होला ? अहिलेको नियुक्तिमा क्याडरलाई मर्का पर्यो भन्नेहरू त्यस्तो ८० न्यायाधीश नियुक्तिमा महत्वाकांक्षा राख्ने भूमिका खेल्ने र त्यस मुद्दाको पक्षमा लबिङ गर्नेहरू पनि थिए। ०७२ सालको सर्वोच्च अदालतको न्यायाधीश नियुक्तिदेखि नै क्याडरभित्रबाट पनि केही आफ्ना र आस्थाका न्यायाधीश खोज्न र रोज्नमा प्राथमिकता दिइयो। न्यायाधीश नै नियुक्तिमा वरिष्ठ हुन्छ भन्ने प्रचलन टुट्यो, प्रधानन्यायाधीश हुने क्रम मिलाउने पद्धतिको सुरु भयो अनि उच्च अदालतको यो ८० न्यायाधीश नियुक्तिमा पनि भित्रबाट केही आस्था र आफ्ना कोटरीका न्यायाधीश रोज्ने प्रवृत्तिले निरन्तरता पायो। यसरी न्यायाधीश नियुक्ति प्रक्रियामा विवाद आउने आधारको वीजारोपण पनि त्यही समयकालबाटै हुन गयो। एउटा कार्यकाल र एकपटकको नियुक्तिले न्यायपालिका सक्षम हुने होइन, यो त स्थापित पद्धतिले हुने हुँदा एकातर्फ पद्धति नै बस्न समय लाग्छ भने अर्कोतर्फ पद्धति नै बस्न नपाउँदै हुने गरेका न्यायाधीश नियुक्ति प्रक्रिया बेठीक हुन जाँदा त्यसले पद्धति बसाल्न दशकौंसम्म अवरोध पारिरहन्छ। व्यक्ति असल भएको देखिन सक्षम र इमानदार भएर मात्र पुग्दैन, धेरै मानवीय पक्ष पनि शुद्ध र असल हुनुपर्छ। मूलभूतरूपमा पहिले र अहिले न्यायाधीश नियुक्ति हुने व्यक्तिविशेषबीच सारभूत रूपमा खासै फरक नरहेको र साथै विवादको प्रकृति र आधारमा पनि त्यति फरक देखिएन। आलोचना गर्ने केही पात्रहरू विगतभन्दा फरक भूमिकामा देखिए। विगतको सर्वोच्चको न्यायाधीशमा कम उमेरका व्यक्तिको नियुक्तिले त्योभन्दा बढी उमेरका व्यक्ति बाहिरबाट नियुक्त हुनसक्ने अवस्था नहुँदा न्यायाधीश नियुक्ति प्रक्रिया र कार्यमा सुधार गर्ने र हुनेभन्दा अनुकूलअनुसार अघि बढ्ने परिस्थिति र मनस्थिति खडा हुन गयो। जिल्ला न्यायाधीश उच्च अदालतसम्मबाट, उच्च अदालतमा नियुक्त न्यायाधीश सर्वोच्चबाट अवकाश हुने र सर्वोच्च अदालतमा प्रधानन्यायाधीश हुने गरी न्यायाधीश नियुक्ति हुने पद्धति बन्ने र बन्न जाने अवस्था देखिन आउँछ। उच्च र सर्वोच्च अदालतमा विगतदेखि नै क्याडरका तुलनामा ज्यादै कम उमेर र अनुभव कम भएका व्यक्तिलाई पनि न्यायाधीशमा नियुक्ति गर्ने गरी बस्दै आएको प्रणाली नै न्यायापालिकालाई सक्षम र सुदृढ बनाउन बाधक बनिरहेको छ। सर्वोच्चमा न्यायाधीश नियुक्तिको समस्या नै त्यही उमेरको विन्दुबाट सुरु हुने गर्छ। कार्यपालिकाको प्रतिनिधि वा न्यायिक नेतृत्वमार्फत आउने कम उमेरको व्यक्तिको नियुक्ति प्रस्तावलाई एकअर्काले इन्कार गर्दा नियुक्ति नै हुन नसक्ने हुँदा अन्ततः दुवै सिफारिस हुन पुग्छन् अनि नियुक्ति विवादको चरणमा पुग्छ। नियुक्तिको यो चरणमा या नियुक्ति रोक्नुपर्ने हुन्छ या सम्झौता गर्नुपर्ने हुन्छ। नियुक्ति रोक्दा नेतृत्वले गर्न सकेन भन्ने हुन्छ, सम्झौतामा गर्दा विवादमा पर्ने गर्छ। कार्यकारिणीको भावनालाई पूर्णतः उपेक्षा गर्दा पनि न्यायपालिकाले कदमकदममा अनेक समस्या व्यहोर्नुपर्ने र विभिन्न अवाञ्छित लाञ्छनाबाट विभूषित हुनुपर्छ। न्यायाधीश नियुक्तिमा यसरी ठूलो तारतम्य मिलाउन र चलाखीपूर्वक बुद्धि पुर्याउनुपर्छ। परिषद्मार्फत प्रधानन्यायाधीश हुने गरीअघि सारिएको व्यक्तिलाई न्यायाधीशमा नियुक्ति गर्नुपर्ने गरी बस्दै जान लागेको पद्धतिले न्यायपालिकालाई स्वतन्त्र, निष्पक्ष, सक्षम र समृद्ध हुनमा टेवा पुग्ने अवस्था देखिन्न। अहिलेको व्यवस्था र अवस्थामा न्यायाधीश नियुक्तिमा यो तरिका र पद्धतिमा खासै परिवर्तन हुन सक्ने अवस्था देखिँदैन। न्यायाधीश नियुक्तिको समस्याको चुरो यहींनेर छ। एउटा राष्ट्रिय दैनिक पत्रिकाका अध्यक्षले ०७२ सालमा सर्वोच्चमा न्यायाधीश नियुक्त गर्ने पूर्वप्रधानन्यायाधीशलाई श्रीमान् तपाईंले त अदालतलाई प्राइभेट कम्पनी बनाउनुभयो भनेको एक प्रसंग सुनाएको तथ्य यहाँ संस्मरण गराउँछु। यस्ता कम्पनीमा आफ्ना परिवारका सदस्य र नजिकका नातेदार मात्र हुने गर्छन्। न्यायाधीश पद निजीजस्तो ठानिँदा जोकोहीलाई नियुक्ति गर्न मनैले गाह्रो मान्दो रहेछ। हिजोका न्यायाधीश नियुक्तिको गल्तीमा सबैले काल पल्क्यो भनी भन्न नसक्दा आज भित्रबाहिरबाट स्वतः जुर्मुराउनुपर्ने अवस्था सिर्जना भएको छ। आफ्नालाई मात्र ठीक, योग्य र सक्षम ठान्ने हिजोदेखिको भित्रबाहिरको प्रवृत्तिले अन्ततः संस्थालाई गम्भीर क्षति भइराखेको छ। यसपटकको न्यायाधीश नियुक्ति पनि आलोचनाबाट मुक्त हुन सकेन। सम्मेलनमा सहभागी न्यायाधीशहरूले यसै विन्दुमा पनि आलोचना गरे। आफ्नै सम्मेलनमा अभिभावकसामु नियुक्तिमा आलोचना गर्न र आफ्नो विचार राख्ने कार्यलाई स्वाभाविक मान्नुपर्छ। उपयुक्त र स्वाभाविक प्रक्रियाबाट नियुक्त हुनेले टिप्पणी गर्दा बढी सुहाउने हुन्छ। तर, परिस्थिति र अवस्थाले सादृश्यमा त्यसो नदेखिई केही सहभागीबाट आएको टिप्पणीमा प्रधानन्यायाधीशले पनि आफूहरू त्यही बाटो आउँदा ठीक हुने अरू आउँदा बेठीक हुने ? भन्ने मौका पाए। मानिस जीवनमा एकनासले सधैं ठीक ठाउँमा रहन सक्ने हो भने अरूलाई पनि भन्न सुहाउँछ अनि आफूलाई पनि कसैले केही भन्ने मौका पाउँदैन। नियुक्ति हुने न्यायाधीश भने स्वतन्त्र र निश्पक्ष उमेरको वरिष्ठ, व्यावसायिक र काममा अनुभवी र सक्षम हुनुपर्नेमा भने द्विमत हुन सक्दैन। ०७२ सालमा सर्वोच्चमा नियुक्त हुने न्यायाधीशहरूको सूचीमा आफ्नाको नाम देखेर विपक्षी दलका नेताले पनि हुन्छ भनेपछि अन्तिम भएको हो। ०७३ सालमा भएको उच्च अदालतका न्यायाधीश नियुक्तिको समयमा राजनीतिक पार्टीका नेताको उपस्थिति र उनीहरूको सूचीमा भएका व्यक्तिहरूले प्राथमिकता पाएको तथ्य बाहिर सम्प्रेषित भएको विदितै छ। ती दुई नियुक्तिविरुद्धका मुद्दाले पनि न्यायाधीश नियुक्तिमा पद्धति बसाल्न सकेन। यसपटकको न्यायाधीश नियुक्तिको आलोचनामा विगतभन्दा भिन्न परिदृश्य देखियो। भित्रबाहिर विगतको सर्वोच्च र उच्च अदालतको न्यायाधीश नियुक्तिको पक्षमा रहेकाहरू यस नियुक्तिको विपक्षमा देखिए। पात्र उही भूमिका भिन्न रह्यो। गल्ती आफ्ना वा अन्य जसले गरे पनि आखिर गल्ती नै हो भन्ने मान्यता हामीले समयमै राख्न सकेका रहेनछौं। न्यायाधीश नियुक्तिमा ०७२ सालयता एकपछि अर्को विवाद पर्न लागेपछि सम्मेलनबाट विकल्पमा परिषद्को खारेजी र सट्टामा सर्वोच्च अदालतका न्यायाधीशहरूको बाहुल्य हुने संरचना कायम गर्न वा प्रधानन्यायाधीशको नेतृत्वमा वरिष्ठतम् न्यायाधीशहरू सम्मिलित रहेको संयन्त्र गठन गर्न सुझाइयो। यस्तो व्यवस्था सुझाइए पनि विगतका न्यायाधीश नियुक्तिमा आफू र आफ्नालाई अघि बढ्ने र बढाउने प्रवृत्तिबाट गरिएको हुँदा समस्या सुधारको सट्टा जहाँको त्यहीं रहने अवस्था छ। प्रधानन्यायाधीश र न्यायाधीश नियुक्तिमा आफ्नालाई प्रवेश गराउन संवैधानिक र न्यायपरिषद् र सुनुवाइ प्रक्रिया सहज माध्यम बनिरहेको र साथै न्यायपालिकाको स्वतन्त्रता र स्वतन्त्र, व्यावसायिक, निश्पक्ष, अनुभवी र सक्षम न्यायाधीश नियुक्तिको बाधक बनेको व्यवहारमै सिद्ध भएको तथ्य हुँदा मूलतः न्यायपरिषद्को विकल्पको व्यवस्था हुन र त्यसको सुदृढीकरणका लागि सुनुवाइ पद्धति नै हटाउनुपर्ने समयको आवश्यकता भएको भन्ने तथ्य पुष्टि हुन गएको छ। शक्तिनजिकका कानुनी पृष्ठभूमिका राजनीतिक व्यक्तिबाट पनि न्यायाधीश नियुक्तिमा विकृति भित्रिने गरेको छ। संवैधानिक परिषद् र सुनवाइ प्रक्रियाबाट त व्रतबन्धमा खास्टोले टाउको छोपेर बटुकलाई गुरुले मन्त्र सुनाउने र दिनेसरहको भूमिका मञ्चन भएजस्तो गन्ध कार्यगत रूपमा आउन लागेको आभास हुन लागेको छ। समष्िटमा न्यायाधीश नियुक्तिमा भित्रबाहिरको प्रतिशत, स्वतन्त्र, निष्पक्ष, योग्य, सक्षम र अशल व्यक्तिको पहिचानमा स्पष्ट र पारदर्शिता हुन अति जरुरी छ। विशेषगरी राजनीतिक र कानुनव्यवसायी क्षेत्रका व्यक्तिहरू न्यायपालिका आफ्नै व्यक्ति र वर्गबाट सञ्चालन भइरहोस् भन्ने चाहन्छन्। वास्तवमा भन्ने हो भने न्यायाधीश नियुक्ति प्रक्रियामा सुधारका सबै बाटा साँघुरा र कमजोर भएका र भइसकेका छन्। न्यायपरिषद् र सुनवाइ समिति खारेज गरिए पनि तीबाट नियुक्त भएका न्यायाधीशले त्यस्तै नियुक्तिलाई निरन्तरता दिँदैनन् भन्न नसकिने हुँदा ती निकाय र समितिको खारेजीले मात्र न्यायाधीश नियुक्ति प्रक्रियामा सुधार भइहाल्ने अवस्थाको विद्यमानता देखिँदैन। न्यायाधीश नियुक्ति त्यसउपरको आलोचना, मुद्दा र निर्णयले न्यायाधीश नियुक्ति प्रक्रिया सुधार गर्ने अवस्थालाई जकड्याउँदै लगेको छ। न्यापालिका बढी स्वतन्त्र, निष्पक्ष र सक्षम हुन अति आवश्यक छ। न्यायाधीश नियुक्ति र पेशी सूचीको माध्यमबाट मात्र यो पूर्णतः सम्भव हुने गर्छ। यसैमा पूर्णतः सुधार हुन भने विभिन्न प्रकृतिका चौतर्फी परिवेश र परिस्थितिले दिँदैन। विगतका सक्षम र इमानदार भन्ने अग्रजले पनि यसमा पूर्णतः सुधार गर्न नसकेको अवस्था छ। सम्भव हुने धेरै हदसम्म भए पनि न्यायपालिकालाई स्वतन्त्र र सक्षम बनाउन भित्रबाहिरबाट निरन्तर प्रयास भइरहनुपर्छ। यसको लागि प्रारम्भमा विशेषतः न्यायाधीश नियुक्तिमा नै गम्भीरतापूर्वक सुधार गर्न र हुन जरुरी छ। यस क्रममा जहाँ, जहिले, जेजे कमजोरी र त्रुटि हुन गएका छन्, त्यहींबाटै सुधारको थालनी गर्न सके न्यायपालिका पहिलेकै स्थितिमा पुग्न सक्छ। जुनसुकै प्रक्रिया र कदमबाट भए पनि न्यायाधीश नियुक्तिलाई समग्र रूपमा सुधार गर्न र सच्याउन सके उपयुक्त हुन जान्छ। यसपटक वरिष्ठ अधिवक्ता र निजकै सक्रियतामा सुनुवाइ समितिसमक्ष उजुरीसरहको वस्तुपत्र पेस गरियो। त्यसलाई उजुर गर्ने र प्रस्तावित न्यायाधीशले छलफलमा के भन्छन् ? उजुरीप्रति उम्मेदवार र समितिले कस्तो जिम्मेवारी निभाउँछन् ? कस्तो प्रक्रियाबाट त्यसको कस्तो निकास आउँछ ? उजुरीको प्रकृति र त्यसको निकासले न्यायाधीश नियुक्तिमा यसपटक थप एउटा स्पष्ट दिशानिर्देश हुन्छ भन्ने सबैमा जिज्ञासा रहेको थियो। अन्ततः नियुक्तिको सिफारिसउपर संसदीय सुनुवाइ पनि सम्पन्न भयो। यसपटक वरिष्ठ अधिवक्ता स्वयंले सिफारिस भएका एक व्यक्तिको योग्यता र अनुभवका विषयमा उजुरीका रूपमा सुनुवाइ समितिसमक्ष दिएको वस्तुपत्रलाई नौलो अभ्यासको सुरुवातका रूपमा लिइएको छ। सहमतिबाट भएको सिफारिसलाई सुनुवाइ समितिले छुट्याएर अनुमोदन गर्ने स्थिति नै हुँदैन। पद पाएपछि यो मुलुकमा सबै योग्य र सक्षम हुने गर्छन् र अधिकार र शक्ति भएपछि सबैले मानिहाल्छन् भन्ने सोच रहँदै आएको छ। लोकतन्त्रमा प्रेस र अभिव्यक्ति स्वतन्त्रताको एउटा दुर्गुण पक्ष आलोचनाबाट सुधार गर्ने र सच्चिनेको सट्टा त्यसलाई पचाउन सक्ने क्षमता अभिवृद्धि गर्ने र आदत बनाउने गर्छ भन्ने आलोचकहरूको टिप्पणी रहेको छ। केसी सर्वोच्च अदालतका न्यायाधीश हुन्।"
'युनिभर्सल बोस'सँग सन्दीपको तनाबपूर्ण भेट !,"काठमाडौं : इन्डियन प्रिमियर लिग(आईपीएल)मा शनिबार राति भएको पञ्जाबविरुद्धको खेल नेपालका लेग स्पीनर सन्दीप लामिछानेका लागि निकै रोचक रह्यो। क्रिजमा क्रिकेट दुनियाँकै आइकन क्रिस गेल र बलिङमा नेपालका १८ वर्षीय क्रिकेटर सन्दीप लामिछाने उभिएको देख्दा विषेश गरी नेपाली क्रिकेटप्रेमीका लागि यो निकै रोमाञ्चक क्षण बन्यो। युनिभर्सल बोसको उपमा पाएका क्रिस गेलसँगको सन्दीपको भेट तनाबपूर्ण र ऐतिहासिक रह्यो। यस सिजनको सुरुका २ खेलपछि लगातारमा ४ खेलमा खेल्ने मौका पाएका सन्दीपले सबै खेलमा विकेट लिए पनि महंगो बलिङ गरे। त्यसपछिका ३ खेलमा सन्दीप टोलीमा परेनन्। स्पीनरमैत्री मानिएको कोट्ला मैदानमा मुम्बईविरुद्धको खेलमा दुई जना मात्रै स्पीनर उतारेकोमा दिल्लीका कोच तथा कप्तानको आलोचना भयो। शनिबार पञ्जाबविरुद्धको खेलमा भने सन्दीपले मौका मात्रै पाएनन् महत्वपूर्ण तीन विकेट लिइ आफूलाई सावित गरेर देखाए। कप्तानले उनीमाथि निकै भरोसा गरी दोस्रो ओभरमा नै बल थमाइ दिए। पञ्जाबका ओपनरद्वय लोकेश राहुल र क्रिस गेल निकै आक्रकम ब्याटिङ गर्छन। पहिलो ओभरमा इशान्त शर्माले ३ रन मात्रै दिएका थिए। दोस्रो ओभरमा आएका सन्दीपमाथि राहुलले आक्रमण सुरु गरे। पहिलो बलमा सन्दीपमाथि छक्का हानेका राहुलले तेस्रो बलमा चौका हाने र चौथो बलमा उनी स्टम्पिङ आउट भए। यस ओभरमा गेलले बल फेस गर्ने मौका नै पाएनन्। त्यसपछि चौथो ओभरमा सन्दीप बलिङमा आउँदा स्ट्राइकमा थिए गेल। जुनसुकै बेला, जस्तासुकै बलरलाई पनि डोमिनेट गर्नसक्ने गेलविरुद्ध बलिङ गर्नु बलरका लागि हैरानी हो। त्यसमाथि यस सिजनको आइपीएलमा गेल निरन्तर चम्किरहेका छन्। आईपीएलमा पहिलो पटक उनको समाना गर्दै थिए सन्दीप। यसअघि अप्रिल १ मा मोहली मैदानमा खेलिएको पञ्जाबविरुद्धको खेलमा सन्दीपले २ विकेट लिएका थिए। तर यस खेलमा गेल खेलेका थिएनन्। गतसाल सन्दीपले पञ्जाबविरुद्ध खेल्ने मौकै पाएनन्। गेलले यस ओभरमा सन्दीपलाई डोमिनेट गर्दै ४ चौका हाने। सन्दीप निराश देखिन्थे। दुई ओभरमा २७ रन दिएका सन्दीपलाई कप्तान अयरले १३औं ओभरमा बल थमाइदिए। अगाडि ब्याटिङमा खडा भएका थिए उनै क्रिस गेल पहिलो बलमा नै छक्का प्रहारी गरी सन्दीपमाथि हाबी हुने संकेत देखाएका थिए। दोस्रो बलमा पनि गेलले कडा प्रहार गरे बाउन्ड्रीनजिकै कोलिन इन्ग्राम र अक्सर पटेलले खतरनाक क्याच गरी गेललाई पेभिलियन फर्काए। गेलले सन्दीपको ८ बल फेस गर्दा २२ रन प्रहार गरे र सन्दीपकै बलमा आउट भए। सन्दीपले गेलको विकेट लिएपछि ठूलो स्कोरतर्फ लम्किरहेको पञ्चाबको ब्याटिङमा ब्रेक लाग्यो। पहिलो ओभरमा विकेट लिएका सन्दीपले दोस्रो ओभरमाा चार चौका दिए सन्दीपले लिए क्रिस गेलको विकेट सन्दीपको सान : ३ ओभरमा तीन विकेट सन्दीप लामिछाने जन्मिनुभन्दा १ वर्ष अगाडी सन १९९९ मा भारतविरुद्धको एकदिवसीयमार्फत गेल अन्तराष्ट्रिय क्रिकेटमा प्रवेश गरेका थिए भने सन्दीप जन्मेकै वर्ष सन २००० मा अन्तराष्ट्रिय टेस्टमा डेब्यू गरेका थिए। गेल २००८ को पहिलो आईपीएलदेखि नै निरन्तर खेल्दै आएका छन्। ३९ वर्षको उमेरमा पनि गेल उत्तिकै फुर्तिकासाथ खेलिरहेका छन्। आईपीएलमा सबैभन्दा धेरै शतक बनाउने, सबैभन्दा धेरै छक्का हान्ने, एकै इनिङमा धेरै रन बनाउने लगायत धेरै रेकर्ड गेलकै नाममा छ। अन्तराष्ट्रिय क्रिकेटमा पनि धेरै गेलको नाममा धेरै कीर्तिमान छन्। आईपीएलमा गेलसँगको पहिलो भेटमा नै गेलकै विकेट लिनु सन्दीप लामिछानेका लागि एक ऐतिहासिक क्षण बन्यो। सन्दीप यस खेलमा स्टालिस प्लेयर अफ दी म्याच बन्न सफल भए। गत वर्ष उनले गेलकै कप्तानीमा रहेको सान्ट किट्स एण्ड नेभिज प्याट्रियट बाट क्यारबियन प्रिमियर लिग(सीपीएल)खेल्ने मौका पाएका थिए। यस लिगबाट सन्दीपले ब्रेक थ्रु स्टार अवार्ड समेत जिते।"
पौडीमा गौरिकालाई दुई स्वर्ण र दुई कीर्तिमान,"नेपालगन्ज : आठौं राष्ट्रिय खेलकुदअन्तर्गतको पौडी प्रतियोगितामा त्रिभुवन आर्मी क्लबकी गौरिका सिंहले एकै दिन दुई कीर्तिमानसहित दुईवटा स्वर्ण पदक जितेकी छन्। उनले महिला ५० मिटर ब्याकस्ट्रोक र महिला आठ सय मिटर फ्रिस्टाइल स्पर्धामा स्वर्ण पदक जितेकी हुन्। नेपालगन्ज रंगशाला परिसरको पौडी पोखरीको निर्माण सम्पन्न नभएका कारण सुर्खेत रोडस्थित होटेल सिग्नेट इन् कृष्णामा आइतबार आयोजना गरिएको पौडी प्रतियोगितामा गौरिकाले महिला ५० मिटर ब्याकस्ट्रोकको आफ्नै नाममा रहेको कीर्तिमान तोडेकी हुन्। उनले आइतबार निर्धारित दूरी ३०८५ सेकेन्डमा पूरा गरिन्। यसअघि सन् २०१८ मा काठमाडौंमा आयोजना गरिएको २२औं राष्ट्रिय खुला पौडी प्रतियोगितामा उनले निर्धारित दूरी ३१२२ सेकेन्डमा पार गर्दै उक्त कीर्तिमान आफ्नो नाममा पारेकी थिइन्। उक्त स्पर्धामा नेपाल पुलिस क्लबकी अनुष्का पोखरेल ३७७८ सेकेन्डसहित दोस्रो र एपीएफ क्लबकी युस्का महर्जन ३९६३ सेकेन्डसहित तेस्रो भइन्। यसैगरी गौरिकाले महिला आठ सय मिटर फ्रिस्टाइल स्पर्धामा निर्धारित दूरी नौ मिनेट ३९२२ सेकेन्डमा पार गरिन्। उक्त स्पर्धामा आर्मी क्लबकै उपास्ती महर्जनले रजत र पुलिस क्लबकी समीरा शोभा थापाले कांस्य पदक हात पारे। यसैगरी पुरुष ५० मिटर ब्याकस्ट्रोकमा एपीएफका तेन्जिङ गुरुङले ३२८१ सेकेन्डमा दूरी पार गर्दै नयाँ कीर्तिमान कायम गरे। उनले सन् २०१४ मा कतारमा आयोजना भएको १४औं फिना वल्र्डकपमा मिराज महर्जनले बनाएको ३३५७ सेकेन्डको कीर्तिमान तोडेका हुन्। उक्त स्पर्धामा प्रदेश ३ का जयन्तप्रकाश गुरुङ ३४१३ सेकेन्डसहित दोस्रो र पुलिस क्लबका तरुण भण्डारी ३४५९ सेकेन्डसहित तेस्रो भए। पुरुष एक सय मिटर ब्रेस्टस्ट्रोकमा एपीएफका शुभम् श्रेष्ठले पनि नयाँ कीर्तिमान बनाए। उनले एक मिनेट ०८१५ सेकेन्डमा निर्धारित दूरी पार गरे। यसअघि सन् २०१८ मा काठमाडौंमा आयोजना गरिएको २२औं राष्ट्रिय खुला पौडी प्रतियोगितामा ०१०८३४ सेकेन्डको आफ्नै कीर्तिमान तोडेका हुन्। उक्त स्पर्धामा पुलिसका सैयद हमाज शाह दोस्रो र पुलिसकै दीपंकर अवाले तेस्रो भए। पुरुष आठ सय मिटर फ्रिस्टाइलमा एनआरएनका नाथन दोर्जी शेर्पाले स्वर्ण, एपीएफका नासिर हुसेनले रजत र एपीएफकै उर्गेन महर्जनले कांस्य पदक जिते। महिला एक सय मिटर ब्रेस्टस्ट्रोकमा आर्मीकी दुआना लामाले स्वर्ण, एपीएफकी टिसा शाक्यले रजत र आर्मीकी उपास्ता महर्जनले कांस्य पदक पाए। यसैगरी महिला दुई सय मिटर बटरफ्लाई स्पर्धामा आर्मीकी दुआना लामाले स्वर्ण, एपीएफकी श्रीबी महर्जनले रजत र दिया स्थापितले कांस्य पदक हात पारे। पुरुष दुई सय मिटर बटरफ्लाईमा एनआरएनएका नाथन दोर्जे शेर्पाले स्वर्ण हात पारे। आर्मीका अनुभव सुब्बा र पुलिसका सैयद हमाज शाले क्रमशः रजत र कांस्यमा चित्त बुझाए।"
स्पाइक सुज नहुँदाको पीडा,"बेलझुन्डी (दाङ) : आठौं राष्ट्रिय खेलकुदअन्तर्गत एथलेटिक्स खेलका प्रतिस्पर्धा दाङको बेलझुन्डीमा आयोजना भइरहेको छ। सोमबारसम्म सञ्चालन हुने प्रतियोगितामा सहभागी हुन सात प्रदेश, तीन विभागीय र एनआरएनए गरी ११ टोली अहिले बेलझुन्डीमा छन्। सर्वाधिक महत्त्वको घरेलु प्रतियोगितामा सहभागी भएकामध्ये एक हुन्, सुर्खेत कालागाउँकी सेरेस्ना सिरपाली । भर्खर १३ वर्ष लागेकी सेरेस्नाले ट्र्याकका दुई विधामा प्रतिस्पर्धा गरिन्, एक सय र दुई मिटर दौडमा। ९ कक्षामा अध्ययनरत सेरेस्ना दुवै स्पर्धामा हिट चरणबाटै बाहिरिइन्। एक सय मिटरको हिटमा उनी चौथो स्थानमा रहिन् भने दुई सय मिटरमा पाँचौं स्थानमा रहेर दौड पूरा गरिन् । जिल्ला तथा प्रदेशस्तरीय प्रतियोगितामा पहिलो हुँदै राष्ट्रिय प्रतियोगिता खेल्न दाङ पुगेकी सेरेस्ना हिट चरणबाटै बाहिरिएपछि निकै भावुक भइन्। उनी ठूलै आश लिएर प्रतियोगितामा सहभागी भएकी थिइन् तर उनको आशा पूरा हुन सकेन । खेलपछि निकै भावुक देखिएकी सेरेस्नाले छोटो तयारी, ब्लकमा बस्न नजान्नु र राम्रो जुत्ताको अभावमा हिट चरणबाटै बाहिरिनु परेको बताइन्। प्रतियोगिताका लागि हामीलाई ४५ दिनअघि नै छनोट गरिएको थियो। यसबीचमा आफूले सामान्य दौड्नुबाहेक अन्य प्रशिक्षण नै भएन, उनले भनिन्। प्रदेश छनोटपछि अरू खेलाडीले लगातार प्रशिक्षण गर्न पाए पनि आफू भने प्रदेश छनोटपछि सीधै राष्ट्रिय प्रतियोगितामा खेल्न आएको बताइन् । उनले यसअघि कहिल्यै पनि ब्लकमा नबसेको र सामान्य जुत्तामा दौडेको बताइन्। जिल्लामा दौडँदा ब्लक भन्ने नै देखेको थिइनँ, उनले भनिन्, स्पाइक सुज लगाएर दौडनु पर्छ भन्ने पनि थाहै थिएन । स्पिन्टर यामसाजन सुनारले स्पाइक सुजले स्पिडलाई कन्ट्रोल गर्ने भएकाले स्पाइक सुजबिना दौडँदा गम्भीर घाइते हुने सम्भावना रहेको औंल्याए। स्पिडमा स्पाइक भएन भने लड्ने मात्र होइन, गम्भीर घाइते हुने सम्भावना पनि हुन्छ, यामसाजनले भने, स्पाइक सुज नलगाउँदा एक तथा दुई सय मिटरमा १० मिटरसम्मको फरक पर्छ । उनले राष्ट्रिय खेलकुद परिषद्ले सामान्य दुईचार सय रुपैयाँ पर्ने जुत्ता मात्रै उपलब्ध गराएको बताए । एथलेटिक्सका प्रशिक्षक पुष्पराज ओझाले स्पिन्टरका लागि स्पाइक सुज अनिवार्य रहेको बताए। छोटो दूरीका लागि स्पाइक सुज अनिवार्य हुन्छ, उनले भने स्पाइक सुज नलगाउँदा ८१० मिटरसम्म फरक पर्न सक्छ । उनले ब्लकमा नबस्दा पनि दौडमा प्रभाव पार्न सक्ने बताए। स्पिन्टरका लागि स्पाइक सुजसँगै ब्लकको पनि ठूलो भूमिका हुन्छ। ब्लकमा नबस्दा सुरुमै अरूले पछाडि छाड्ने सम्भावना हुन्छ, उनले भने । सेरेस्नाले हरेक दिन प्रशिक्षण गर्ने विभागीय टोली र अन्य सिनियर खेलाडीसँग पहिलो सहभागितामै कडा टक्कर दिन सकेको बताइन्। मैले ब्लकमा नबसी र स्पाइक सुज नै नलगाएर पनि अरू खेलाडीलाई जितेँ, उनले भनिन्, राम्रो तयारी र राम्रो जुत्ता भए सिनियर खेलाडीलाई पनि टक्कर दिन सक्ने रहेछु । परिवारबाट राम्रो सहयोग पाएकाले आगामी दिनमा पनि खेललाई भने नछाड्ने बताइन्। खेल्नका लागि बुवाआमाले राम्रो सहयोग गर्नुभएको छ। त्यसैले आगामी दिनमा पढाइसँगै खेलकुदलाई पनि अघि बढाउँछु, सुर्खेतकै एसओएसकी छात्रा सेरेस्नाले भनिन् । कर्णाली प्रदेशबाट सहभागी लामो दूरीका धावक दुर्गाबहादुर बुढाले सेरेस्नाबाट ठूलो आशा गर्न सकिने बताए। नियमित प्रशिक्षण गर्ने हो भने सेरेस्नाबाट ठूलो आशा गर्न सकिन्छ, उनले भने, तर विडम्बना ! सुर्खेतमा प्रशिक्षकले सिकाएको अहिलेसम्म देखेको छैन । दर्शकबिनाको राष्ट्रिय खेल : प्यारापिटमा खेलाडी र आयोजक मात्रै गण्डकी प्रदेशमाथि आर्मीको ८ गोल भारोत्तोलनमा २३ राष्ट्रिय कीर्तिमान"
"पञ्जाबमाथि दिल्लीको जित, सन्दीपको ३ विकेट",काठमाडौं : इन्डियन प्रिमियर लिग आईपीएलको शनिबार रातिको खेलमा सन्दीप लामिछानेको टोली दिल्ली क्यापिटल विजयी भएको छ । किंग्स ११ पञ्जाबलाई ५ विकेटको हराउँदै दिल्लीले प्रतियोगितामा छैटौं जित निकालेको हो । दिल्लीको घरेलु मैदान फेरोज शाह कोट्लामा भएको खेलमा दिल्लीले टस जितेर पहिले फिल्डिङ रोजेको थियो । पहिले ब्याटिङ गरेको पञ्जाबले २० ओभरमा ७ विकेट गुमाएर १६३ रन बनायो । १६४ रनको लक्ष्य पाएको दिल्लीले १९४ ओभरमा ५ विकेटको क्षतिमा १६६ रन बनाउँदै जित्यो । दिल्लीको जितका लागि कप्तान श्रेयस अयरले नटआउट रहँदै ५८ रन बनाए । शिखर धावनले ५६ र कोलिन इन्ग्रामले ९ बलमा १९ रनको योगदान गरे । पञ्जाबका केए राहुल र क्रिस गेल सुरुवातदेखि नै आक्रामकरुपमा प्रस्तुत भएका थिए । दोस्रो ओभरमा सन्दीप लामिछानेले राहुलको विकेट लिए । गेल भने निरन्तर आक्रमण गरिरहे १३औं ओभरमा सन्दीपले गेललाई पनि अक्सर पटेलबाट क्याच आउट गराएपछि पञ्चाबको रन बन्न गति सुस्त बन्यो । यसै ओभरको अन्तिम बलमा सन्दीपले पञ्चाबका साम कुरनको पनि विकेट लिए । गेलले ३७ बलमा ५ छक्का र ६ चौकाको मद्दतमा ६७ रन बनाएका थिए । नेपालका लेग स्पीनर सन्दीप लामिछानेले सधैभन्दा धेरै रन खर्चिए पनि पञ्जाबको महत्वपूर्ण ३ विकेट लिए । सन्दीपले यस सिजनका ५ खेल खेल्दा ८ विकेट लिइसकेका छन् । जितपछि दिल्लीको १२ अंक पुगेको छ । अंक तालिकाको तेस्रो स्थानमा छ । पहिलो ओभरमा विकेट लिएका सन्दीपले दोस्रो ओभरमाा चार चौका दिए सन्दीपले लिए क्रिस गेलको विकेट सन्दीपको सान : ३ ओभरमा तीन विकेट
भारोत्तोलनमा २३ राष्ट्रिय कीर्तिमान,"नेपालगन्ज : आठौं राष्ट्रिय खेलकुदको भारोत्तोलन प्रतियोगितामा दुई दर्जन राष्ट्रिय कीर्तिमान कायम भएका छन्। नेपालगन्जको नगर भवनमा जारी महिलाका चार इभेन्टमा १२ र पुरुषका चार इभेन्टमा १३ गरी २३ राष्ट्रिय कीर्तिमान कायम भएका हुन् । शनिबार महिला ५५ किलो तौलमा नेपाल पुलिस क्लबकी देवीकुमारी चौधरीले तीनवटा राष्ट्रिय कीर्तिमान राखिन्। उनले स्न्याचमा ६५ किलो, क्लिन एन्ड जर्कमा ८१ किलो र जम्मा एक सय ४६ किलो तौल उठाएर तीनवटा राष्ट्रिय कीर्तिमान कायम गरेकी हुन् । यसअघि प्रदेश ५ की कविता चौधरीको नाममा स्न्याचमा ४५ किलो, क्लिन एन्ड जर्कमा ५५ किलो र जम्मा १०० किलो तौलको राष्ट्रिय कीर्तिमान थियो। प्रतियोगितामा एक सय सात किलो तौल उठाएर त्रिभुवन आर्मीकी मनीषा रानाभाट द्वितीय र एक सय किलो तौल उठाएर आर्मीकी गौरी चौधरी तृतीय भइन् । महिला ५९ किलोमा आर्मीकी कमला श्रेष्ठले पनि स्न्याचमा ७० किलो, क्लिन एन्ड जर्कमा ८० किलो र जम्मा एक सय ५० किलो तौल उठाएर तीनवटा राष्ट्रिय कीर्तिमान कायम गरिन्। यसअघि गण्डकी प्रदेशकी टीकामाया गुरुङका नाममा स्न्याचमा ४५ किलो, क्लिन एन्ड जर्कमा ५५ किलो र जम्मा १०० किलो तौलको राष्ट्रिय कीर्तिमान थियो। पुलिसकी जुनुमाया छन्त्याल एक सय १० किलो तौल उठाएर द्वितीय र गण्डकी प्रदेशी टीकामाया गुरुङ एक सय नौ किलो तौल उठाएर तेस्रो भइन् । पुरुष ६७ किलो तौलमा पुलिसका प्रकाश केसीले पनि स्न्याचमा १०३ किलो, क्लिन एन्ड जर्कमा १२२ किलो र जम्मा २२५ किलो तौल उठाएर तीनवटा राष्ट्रिय कीर्तिमान कायम गरे। यसअघि गण्डकी प्रदेशका धनबहादुर झाँक्रीमगरको नाममा स्न्याचमा ८० किलो, क्लिन एन्ड जर्कमा ९० किलो र जम्मा १७० किलो तौलको रेकर्ड थियो । आर्मीका जीवन तामाङ १९१ किलो तौल उठाएर दोस्रो र गण्डकी प्रदेशका धनबहादुर झाँक्री १७० किलो तौल उठाएर तेस्रो भए। पुरुष ७३ किलोमा आर्मीका कमलबहादुर अधिकारीले स्न्याचमा १२० किलो, क्लिन एन्ड जर्कमा १२२ किलो र जम्मा २२५ किलो तौल उठाएर तीनवटा राष्ट्रिय कीर्तिमान कायम गरे । यसअघि प्रदेश ५ का सुरज वैश्यको नाममा स्न्याचमा ९० किलो, क्लिन एन्ड जर्कमा ११५ किलो र जम्मा २०५ किलो तौलको रेकर्ड थियो। यसअघि शुक्रबारको खेलमा ११ वटा राष्ट्रिय कीर्तिमान कायम भएका थिए ।"
