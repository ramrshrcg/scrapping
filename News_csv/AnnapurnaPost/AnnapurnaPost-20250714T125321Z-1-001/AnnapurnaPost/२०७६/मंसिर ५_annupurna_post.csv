शीर्षक,विवरण
सामाजिक न्याय र सुरक्षाको प्रत्याभूति,"राष्ट्रिय विकासको मूलधारमा समाहित नभएका वर्गलाई कानुनद्वारा सुरक्षा र तिनको न्यायमा पहुँच पुर्याउनैपर्ने दायित्व राज्यको हो नेपालको नयाँ संविधान २०७२ ले ३१ वटा मौलिक हकको प्रत्याभूति गरेको छ। त्यसमध्ये धारा १६ मा व्यक्तिले बाँच्न पाउने हक मात्र होइन कि सम्मानपूर्वक बाँच्न पाउने अधिकारसम्मको प्रावधान रहेको छ, जुन यस प्रकार छ धारा १६ सम्मानपूर्वक बाँच्न पाउने हक (१) प्रत्येक व्यक्तिलाई सम्मानपूर्वक बाँच्न पाउने हक हुनेछ। (२) कसैलाई पनि मृत्युदण्डको सजाय दिने गरी कानुन बनाइने छैन। यदि कुनै व्यक्तिको हत्या भएमा वा कसैले कसैको बाँच्न पाउने अधिकारको हनन गरी हिंस्रक हत्या गरेको अवस्थामा अभियुक्तलाई नयाँ मुलुकी अपराध (संहिता) ऐन २०७४ को दफा ४१ अनुशार कसुरदार जीवित रहेसम्म वा दफा ४१ बाहेकको अवस्थामा भने दफा ४२ अनुसार जन्मकैदको व्यवस्था गरेको पाइन्छ। यो संहिता आउनुअघि मुलुकी ऐन २०२० मा आजन्म कैद भन्नाले २० वर्षको कैदको व्यवस्था गरेको थियो हाल नयाँ व्यवस्थाले सजाय वृद्धि गर्दै अपराधको प्रकृतिअनुसार सजायको धेरैथोरैको परिणाम छुट्ट्याई दफा ४१ अनुसारको हिंस्रक हत्या भएमा अभियुक्त नमरेसम्म कैदमा बस्नुपर्ने तर हत्या भएको अवस्थामा भने दफा ४२ ले २५ वर्ष कैद बस्नुपर्ने कानुनी व्यवस्था गरेको छ। मौलिक हकहरूमध्येमा संविधानको धारा ४२ मा सामाजिक न्यायको हकको व्यवस्था गरिएको छ भने धारा ४३ मा सामाजिक सुरक्षाको हकको व्यवस्थासमेत गरेको पाइन्छ, जुन क्रमश: यस प्रकार छन् धारा ४२ सामाजिक न्यायको हक (१) आर्थिक, सामाजिक वा शैक्षिक दृष्टिले पछाडि परेका महिला, दलित, आदिवासी जनजाति, मधेसी, थारू, मुस्लिम, पिछडा वर्ग, अल्पसंख्यक, सीमान्तीकृत, अपांगता भएका व्यक्ति, लैंगिक तथा यौनिक अल्पसंख्यक, किसान, श्रमिक, उत्पीडित वा पिछडिएका क्षेत्रका नागरिक तथा आर्थिक रूपले विपन्न खसआर्यलाई समानुपातिक समावेशी सिद्धान्तका आधारमा राज्यका निकायमा सहभागिताको हक हुनेछ। (२) आर्थिक रूपले विपन्न तथा लोपोन्मुख समुदायका नागरिकको संरक्षण, उत्थान, सशक्तीकरण र विकासका लागि शिक्षा, स्वास्थ्य, आवास, रोजगार, खाद्यान्न र सामाजिक सुरक्षामा विशेष अवसर तथा लाभ पाउने हक हुनेछ। (३) अपांगता भएका नागरिकलाई विविधताको पहिचानसहित मर्यादा र आत्मसम्मानपूर्वक जीवनयापन गर्न पाउने र सार्वजनिक सेवा तथा सुविधामा समान पहुँचको हक हुनेछ। (४) प्रत्येक किसानलाई कानुनबमोजिम कृषि कार्यका लागि भूमिमा पहुँच, परम्परागत रूपमा प्रयोग र अवलम्बन गरिएको स्थानीय बीउविजन र कृषि प्रजातिको छनोट र संरक्षणको हक हुनेछ। (५) नेपालमा अग्रगामी लोकतान्त्रिक परिवर्तनको लागि भएका सबै जनआन्दोलन, सशस्त्र संघर्ष र क्रान्तिका क्रममा जीवनउत्सर्ग गर्ने सहिदका परिवार, बेपत्ता पारिएका व्यक्तिका परिवार, लोकतन्त्रका योद्धा द्वन्द्वपीडित र विस्थापित, अपांगता भएका व्यक्ति, घाइते तथा पीडितलाई न्याय एवं उचित सम्मानसहित शिक्षा, स्वास्थ्य, रोजगार, आवास र सामाजिक सुरक्षामा कानुनबमोजिम प्राथमिकताका साथ अवसर पाउने हक हुनेछ। धारा ४३ सामाजिक सुरक्षाको हक आर्थिक रूपले विपन्न, अशक्त र असहाय अवस्थामा रहेका, असहाय एकल महिला, अपांगता भएका, बालबालिका, आफ्नो हेरचाह आफैं गर्न नसक्ने तथा लोपोन्मुख जातिका नागरिकलाई कानुनबमोजिम सामाजिक सुरक्षाको हक हुनेछ। अर्थात् समाजका असहाय र लोपोन्मुख जाति शारीरिक रूपमा अशक्तलाई सामाजिक सुरक्षा दिने व्यवस्था संविधानले गरेको पाइन्छ। यद्यपि सरकारले वृद्ध र एकल विधवा महिलालाई भत्ता बाँड्ने प्रयास पनि गर्दै आएको छ। यसका अतिरिक्त संविधानको भाग ४ मा भएको राज्यका निर्देशक सिद्धान्त नीति तथा दायित्वअन्तर्गत पर्ने धारा ५१ को राज्यका नीतिहरू तथा सोहीको देहाय (ञ) मा भएको सामाजिक न्याय र समावेशीकरणसम्बन्धी नीति व्यवस्थामा उल्लेख गरिएका १ देखि ६ सम्मका सामाजिक न्यायसम्बन्धी व्यवस्था जसलाई नेपालको संविधानले राष्ट्रको नीतिका रूपमा अवलम्बन गरेको छ, सो यस प्रकार छन् राज्यका निर्देशक सिद्धान्त, नीति तथा दायित्वको धारा ५१ (ञ) सामाजिक न्याय र समावेशीकरणसम्बन्धी नीति (१) असहाय अवस्थामा रहेका एकल महिलालाई सीप, क्षमता र योग्यताका आधारमा रोजगारमा प्राथमिकता दिँदै जीविकोपार्जनका लागि समुचित व्यवस्था गर्दै जाने, (२) जोखिममा परेका, सामाजिक र पारिवारिक बहिष्करणमा परेका तथा हिंसापीडित महिलालाई पुन:स्थापना, संरक्षण, सशक्तीकरण गरी स्वावलम्बी बनाउने, (३) प्रजनन अवस्थामा आवश्यक सेवासुविधा उपभोगको सुनिश्चितता गर्ने, (४) बालबच्चाको पालनपोषण, परिवारको हेरचाहजस्ता काम र योगदानलाई आर्थिक रूपमा मूल्यांकन गर्ने, (५) बालबालिकाको सर्वाेत्तम हितलाई प्राथमिक रूपमा ध्यान दिने, (६) मुक्तकमैया, कम्लरी, हरवा, चरवा, हलिया, भूमिहीन, सुकुमवासीहरूको पहिचान गरी बसोवासका लागि घरघडेरी तथा जीविकोपार्जनका लागि कृषियोग्य जमिन वा रोजगारको व्यवस्था गर्दै पुन:स्थापना गर्ने, (७) राष्ट्रिय विकासमा युवा सहभागिता अभिवृद्धि गर्दै राजनीतिक, आर्थिक, सामाजिक र सांस्कृतिक अधिकारहरूको पूर्ण उपयोगको वातावरण सिर्जना गर्ने, युवाको सशक्तीकरण र विकासका लागि शिक्षा, स्वास्थ्य, रोजगारलगायतका क्षेत्रमा विशेष अवसर प्रदान गर्दै व्यक्तित्व विकास गर्ने तथा राज्यको सर्वांगीण विकासमा योगदानका लागि उपयुक्त अवसर प्रदान गर्ने। नयाँ संविधानको घोषणा २०७२ साल असोज ३ गते भएको चार वर्ष पुगी पाँचौं वर्ष लागिसकेको छ र संविधानको धारा ४७ मा मौलिक हकको कार्यान्वयनसम्बन्धी व्यवस्था छ। सो धाराअनुसार तीन वर्षभित्रमा मौलिक हक सम्बन्धमा कानुन निर्माण भइसक्नुपर्ने थियो, हालसम्म हुन सकेको छैन। सामाजिक न्याय र सामाजिक सुरक्षासम्बन्धी हक सम्बन्धमा कानुन जतिसक्दो छिटो निर्माण हुनु उपयुक्त हुने थियो। किनकि धारा १६ देखि धारा ४५ सम्मका मौलिक हकको कार्यान्वयन नभएको सन्दर्भमा धारा १३३ अनुसार सर्वोच्च अदालतले र धारा १४४ अन्तर्गत उच्च अदालतले आवश्यकताअनुसार उजुर सुन्न सक्ने संविधानमा व्यवस्था छ। संविधानमा भएका यी मौलिक हक लोककल्याणकारी हुँदै समयसापेक्ष प्रयोग हुन जरुरी छ। यी धाराहरूको कार्यान्वयन जतिसक्दो छिटो भएमा पिछडिएका जातिजनजाति, अल्पसंख्यक, पीडित महिला, बालबालिका, वृद्ध, अपांग, विकलांग, असहाय, सामाजिक बहिष्करणमा परेकाहरू, कमैया, हली, कमलरी सबै लाभान्वित हुने थिए। तर यसतर्फ चासो दिनुपर्ने निकायहरूले सरोकार राखेको देखिन्न। प्रत्येक नागरिकलाई सामाजिक सुरक्षा र सामाजिक न्यायको प्रत्याभूति हुन जरुरी छ। झन् पिछडिएका वर्ग, जाति, जनजाति, अल्पसंख्यक, निमुखा, असहाय महिला, राष्ट्रिय विकासका मूलधारमा समाहित नभएका वर्गलाई कानुनद्वारा सुरक्षा र तिनको न्यायमा पहुँच पुर्याउनैपर्ने दायित्व राज्यको हो। किनकि राज्यको संविधान र कानुनले नै अधिकारको सुनिश्चित गरेको हुँदा कानुन ऐननियमको कार्यान्वयन राज्यको मातहतमा रहेको प्रहरी प्रशासनले गर्नुपर्ने अनिवार्य हुन आउँछ। राजनीतिमा दलाल, भ्रष्टाचारी, तस्कर, माफिया र मवालीहरूको हालीमुहाली हिजो थियो तर आज पनि तिनकै बोलकबोल निरन्तर कायम रहने हो भने आमजनताका हकमा न सामाजिक न्याय कायम रहन्छ न त सामाजिक सुरक्षा नै। सामाजिक सुरक्षा भन्नाले आम जनताको जीउधन, बसोवास र परिवारको सुरक्षा राज्यले समान रूपमा गर्नुपर्ने हुन्छ। सामाजिक न्याय भन्नाले आर्थिक, सामाजिक, राजनीतिक, शैक्षिक र राज्यका सबै क्षेत्रका स्रोतहरूमा विनाविभेद बराबरीको उपभोग हो। नेपालमा २०५२ सालमा सुरु भएको द्वन्द्व २०६३ मा समाप्त भएर २०७२ सालमा संविधानसभाबाट संविधानको निर्माण भइसकेको छ। वर्तमान अवस्थामा २०७४ सालमा भएको आमनिर्वाचन प्रदेशसभा तथा स्थानीय तहको निर्वाचन भएर पनि संसद्मा दुईतिहाइको सरकार छ। अब पनि संक्रमणकाल बाँकी छ भनिरहन मिल्दैन। अब त मुलुकलाई पूर्णत: विकासको गतितर्फ लैजानुपर्ने हुन्छ। जनताले गरेको आशा पनि त्यही हो। वर्षौंदेखि विकासको अनुहार देख्न नपाएका, पछि परेका जातिजनजाति, अल्पसंख्यक, पिछडिएका वर्ग र महिलाको उत्थान गर्न जरुरी हुँदा तत्तत् वर्गले पनि यिनै कुराको अपेक्षा गरेकाले सरकारले तिनको विकासका निम्ति यथाशक्य छिटो आवश्यक कानुन निर्माण गरी लागू गर्न आवश्यक छ। आम जनताको सुरक्षा सन्दर्भमा द्वन्द्वकालमा जे देखिएको थियो, अहिले पनि त्यही बेलाबखतमा दोहोरिएको छ। हालै काभ्रेमा एक जोडी पतिपत्नीको हत्या भयो। रातका बीचमा निर्ममतापूर्वक हत्या भएको देखिन्छ। अहिले पनि त्यस्ता हत्याको शृंखलामा कुनै कमी आएको छैन। मुलुकमा दैनिकजसो दर्दनाक हत्या, हिंसा र बलात्कारका वारदात भएका समाचार सुन्न वा पढ्न पाइन्छ। लुटपाट र डकैतीको वारदातमा पनि कमी आएको देखिँदैन। बराबर हिंस्रक घटना भइरहेकोबाट के बुझिन्छ भने मुलुकमा दण्डहीनता बढेको मात्र होइन कि असामाजिक तत्वहरूको मनोबल बढेको प्रस्ट छ। महिला, नाबालिका हिंसाको सिकार हुने क्रम जारी छ। घरेलु हिंसा अन्य हिंसाहरूका सिकार मात्र होइनन् कि वैदेशिक रोजगारका नाममा वा मुलुकभित्रै रोजगारका नाउँमा महिलाको अस्मिता लुटिएका छन् वा आफन्तबाट बेचिएका छन्। भारतमै जाँदा हामीले नेपालबाट त्यहाँ बसालिएका चेलीको दुखान्त कथा सुन्दा अनुहार लुकाउनुपर्ने अवस्था छ। किनकि मुलुकमा रोजगार छैन, आय छैन, प्राण त जसरी पनि धान्नु नै पर्यो। त्यसैक्रममा मानव तस्करको फेला पर्छन् र अकल्पनीय अकथनीय वारदातको सिकार हुन पुग्छन्। यस्तै पीडादायी जीवन बिताउन असमर्थ हुँदा कयौंले दैनिकजसो आत्महत्या गरेको उदाहरण टड्कारो छ। राज्यले र समाजले यी सबै कुरा नबुझिदिँदा युवायुवतीले पलायनको बाटो रोजेको बराबर देखिन्छ। सबैभन्दा बढी आममानिसको आत्मामा चोट कहाँनिर पुग्दोरहेछ भने जब मानिस अकल्पनीय र अकथनीय रूपको हिंसाको सिकार हुन्छ तर उल्टै उसले नै प्रहरी प्रशासनबाट दमन र अपमान खेप्नुपरेको हुन्छ। स्वजन विनाकारण मारिन्छन्, हिंसाको सिकार हुन्छन् तर पीडक वर्षौं पत्ता लाग्दैन। लागिहाले पनि पीडक यति तागतदार हुन्छ कि उसबाट पीडितले नै उल्टै ज्यान जोगाउन भाग्नुपर्ने अवस्था हुन्छ। तागत हुनेले फेरि पनि संघर्ष गर्लान्, भिड्लान् तर जोसँग बल हँुदैन, उसले आँसु बगाउनु र समाजलाई सरापेर अकाल मृत्युवरण गर्नुबाहेक अरू केही उपाय हुँदैन। हाम्रो समाजमा त्यही हुँदै आएको देखिन्छ। किन प्रहरी र प्रशासन गरिब असहायको न्याय संरक्षणको मामलामा यति धेरै उदासीन छन् ? किन न्यायको प्रत्याभूति गराउन छाडी हिंसा भोगेर उजुर गर्न आउने पीडित महिलाको उजुरीलाई लिएर न्यायको प्रत्याभूति गराउन छाडी उल्टै महिलाको दोष देखाई ठाना चौकीबाट फर्काइने गरिन्छ ? प्रहरी र प्रशासनमा उजुरी सुन्दा पक्षपात हुने गरेको धेरैको गुनासो छ। त्यो पक्षपात वास्तवमा राजनीतिक आस्थाका आधारमा गरिब र धनीबीच हुने विभेदको कारण नातावाद, कृपावाद र भ्रष्टाचारका कारण हुने गरेका छन्। झन् राजनीतिको पक्षपात त यो मुलुकमा पहिल्यैदेखि यति धेरै हुँदै आएको देखिएको छ कि यदि संसारले अनौठो नमान्ने हो भने सत्ताधारीलाई मत नदिनेले यो मुलुकमा आफूलाई दोस्रो दर्जाको नागरिक ठाने हुन्छ। नेपालमा राजनीतिबाहेक केही अन्य कुराको महŒव पनि छैन। कुनै बलियो दल समाउन सके संरक्षण नै संरक्षण, झन् सत्ताधारीको पक्षधर रहन सके दस खत माफ सम्म हुनु नौलो विषय होइन। सत्ताधारीले आफ्ना गठमेलका मानिसलाई सदैव चोख्याउने साविकदेखिको परम्परा भएको छ। फेरि पैसावाला हुन सके, सब दलमा लोकप्रिय हुन सकिने र जुनसुकै दलको सरकार गठन भए पनि तिनलाई फरक नपर्ने परिपाटी छ। संविधानमा भएका उपरोक्त उल्लिखित सबै धाराउपधारा मुलुकमा अक्षरश: पालन हुने हो भने संविधान निर्माताले गरिब, निमुखा, महिला, बालबालिका, पिछडिएका वर्ग, जातिजनजातिका हकमा परिकल्पना गरेको सामाजिक न्याय र सामाजिक सुरक्षा लागू भई सार्थक परिणाम आउन सक्छ। तथापि राजनीतिमा दलाल, भ्रष्टाचारी, तस्कर, माफिया र मवालीहरूको हालीमुहाली हिजो थियो तर आज पनि तिनकै बोलकबोल निरन्तर कायम रहने हो भने आमजनताका हकमा न सामाजिक न्याय कायम रहन्छ न त सामाजिक सुरक्षा नै।"
भीआईपी संस्कृति छाड्ने कि ?,"व्यक्तिले आफ्नो वरिपरि राखेर शक्ति सञ्चय गर्ने नेपाली राजनीतिको पुरानो रोग हो। २४० बर्से शाही शासनकाल होस् वा १०४ बर्से राणाशासन वा तीसबर्से निर्दलीय पञ्चायती व्यवस्था होस्, सबै कालमा शक्ति जोगाउने वा हत्याउने खेलमा नै शासन क्रियाशील थियो। झन् २०४६ सालको परिवर्तनपछि यदाकदाबाहेक प्राय: सबैजना आफू नै सर्वेसर्वा हुनुपर्ने मानसिकताले जरो गाडेका नेताको नै बाहुल्य रह्यो। उनीहरू राष्ट्रका बारेमा सोच्नेभन्दा आफूले आफूअनुकूल चालेका कदमलाई नै राष्ट्रका लागि हो भन्ने साबित गर्न खोजे। त्यस्ता नेतालाई सजिलो पारिदिए गैरजिम्मेवार कर्मचारीतन्त्रले। त्यसैले त भ्रष्टाचार, अन्याय, अत्याचार र अराजकता फैलिँदै गयो। यी दुष्परिणामको सम्पूर्ण जिम्मेवारी राजनीतिक नेतृत्वले लिनुपर्यो तर धमिलो पानीमा माछा मार्नेहरू र कर्मचारीहरू भने चोखै निक्लिए। आज तिनै मानिस लोकतान्त्रिक गणतन्त्रलाई असफल पार्न तानाबाना बुन्दै छन्। लोकतान्त्रिक गणतन्त्रको विकल्प लोकतान्त्रिक गणतन्त्र नै हो। व्यक्ति परिवर्तन हुन सक्छ व्यवस्था होइन। आफ्नो व्यापार र सम्पत्ति संरक्षणको सम्झौता गरेर बसेका व्यक्तिलाई उचालेर पुन: वंशवाद कायम गर्न सकियो भने जनताकहाँ जानै नपर्ने र सोझै मन्त्री प्रधानमन्त्री हुन् पाउने मनोकांक्षा बोकेका केही व्यक्ति अझै सक्रिय छन्। दुई सय मत पनि ल्याउन नसक्ने यिनको दिवास्वप्न कहिल्यै पूरा हुने छैन। यो त जुन २००७ सालको परिवर्तनपश्चात् धेरै वर्ष पुन: राणाशासन फर्काउँछु र फर्कन्छ भनेजस्तो मात्र हो। हिजो राजालाई कू गर्न उक्साउनेहरूका कारण आफू केही महिना मन्त्री भएबापत नेपालबाट राजसंस्था सदाका लागि बिदा भएको राम्ररी बुझेका छन्। अहिले राजाका नाममा राग गाएर हिँड्नेको हुती कति छ भन्ने राम्रोसँग बुझेका छन् जनताले। २००७ सालको राणाशासनविरुद्ध आन्दोलन वा २०१७ सालको कूपछिको निरन्तर संघर्ष एवम् आन्दोलन, वा २०३६ सालको जनमत संग्रह गराउने आन्दोलन वा २०४६ सालको बहुदलीय व्यवस्था पुनस्र्थापना गर्ने आन्दोलन होस् वा २०६२०६३ को आन्दोलन, यी सबै आन्दोलनको नेतृत्व नेपाली कांग्रेसले गरेको थियो। मुलुकमा लोकतान्त्रिक गणतन्त्रको स्थापना गर्ने माओवादी सशस्त्र संघर्षबाहेक करिब सबै आन्दोलनको नेतृत्व कांग्रेसलाई सबै पार्टीले स्वीकार गरेका थिए, किनकि यसको प्रजातान्त्रिक छवि थियो। विश्व जगत्ले हेर्ने दृष्टिकोण पनि त्यही थियो तर कांगे्रसले पार्टीभित्र र सरकारमा छँदा कहिले प्रजातान्त्रिक पद्धति अँगाल्न सकेन। बीपी, सुवर्णशमशेर, कृष्णप्रसाद भट्टराई र गणेशमान सिंहको समयभन्दा पछि कांगे्रसले राम्रो उपस्थिति देखाउन सकेन। कांगे्रसको राजनीतिक पद्धति, संस्कार र संस्कृति मौलाउने मौका पाएको भए मुलुकमा विनाप्रतिसपर्धा प्रजातन्त्रको ताज पहिरिरहन पाएको कांग्रेस कमजोर हुँदैनथ्यो। मधेसवादी दल वर्तमानमै सबै नेता छन् भने भविष्यमा त कोही उत्तराधिकारी हुन तयार नै छैनन् र हँुदैन पनि, राप्रपा प्रजातिका त न नेता न त कार्यकर्ता। विगत हेर्ने हो भने २०१५ सालको पहिलो संसदीय निर्वाचनमा दुईतिहाइ बहुमत ल्याएको अवस्थामा बीपी कोइरालाले सुवर्णशमशेर राणलाई प्रधानमन्त्रीको प्रस्ताव गरेका थिए। तर सुवर्णशमशेरले बीपीकै नेतृत्वमा सरकार बन्नुपर्छ भनेर त्याग गरेका थिए। त्यसैगरी गणेशमान सिंह र कृष्णप्रसाद भट्टराईले पनि। वर्तमानमा हेर्ने हो भन्ने त्यो कांग्रेस अब कहाँ छ त ? ठूलो प्रजातान्त्रिक पार्टी राप्रपा प्रजातिको हालतमा पुग्ने त होइन ? राप्रपा प्रजाति यही आउँदोे मंसिर १४ गतेको उपनिर्वाचनपश्चात् लोकतान्त्रिक गणतन्त्रको इतिहासमा एउटा नाम लेख्नेबाहेक केही हुनेवाला छैन। परिवर्तनका संवाहक नेपाल कम्युनिस्ट पार्टी, कांगे्रस र मधेसवादी दल हुन्। वर्तमान विश्वलाई हेर्ने हो भने प्राय: धेरैे राष्ट्रमा दुइटा पार्टी वरिपरि नै त्यो राष्ट्रको राज्यसत्ता केन्द्रित हुन्छ। त्यसैगरी केही वर्षभित्र नेपालमा पनि नेपाल कम्युनिस्ट पार्टी र कांगे्रस दुई पार्टी मात्र हुने देखिन्छ। वर्तमान हेर्ने हो भने पार्टी रहेन तर कतै भारतको कांगे्रस आईजस्तो कांगे्रस हुने त होइन भन्ने आम चर्चाको विषय बन्न पुगेको छ। महान् विचारक, प्राध्यापक, अधिवक्ता, अवकाशप्राप्त सैनिक, राजनीतिक कार्यकर्ता एवं दर्जनौं पुस्तकका लेखक अमेरिकन राल्फ नाडरले नेताले नेता जन्माउँछ कार्यकर्ता जन्माउँदैन, बाघले बाघ जन्माउँछ बाख्रा जन्माउँदैन भन्नुभएको छ। यदि बाघले बाघ जन्माउन छाडेर बाख्रा जन्माउन थाल्यो भने त्यो बाघ नै रहेन बाख्रा भयो। सुगाले कागको बोली बोल्यो भने त्यो सुगा नै रहेन। नेताले नेता नजन्माई कार्यकर्ता मात्र जन्मायो भने त्यो नेता नै भएन। ऊ कार्यकर्ता भयो। सांसद होला, मन्त्री होला, प्रधानमन्त्री होला तर नेता होइन र नेता जोकोही हुनै सक्दैन। त्यसैगरी व्यक्तिको प्रमुख शिक्षक नै उसको अन्तिम गल्ती हो। नेताहरू नेता जन्माउन छाडेर कता लाग्ने ? आफ्नो गल्ती सच्याउन कहिले लाग्ने ? यो जटिल प्रश्न हो, खप्तड स्वामीले भन्नुभएजस्तै जबसम्म मानिसले आफूलाई चिन्दैन र विश्व बदल्न आफू बदलिँदैन तब समाजसेवा भ्रम मात्र हो। कांगे्रसका आम कार्यकर्ता कांगे्रसमा नेता नै भएन भन्न थालेका छन्। नेता भएको भए किन आफ्नो बहुमत हँुदाहँुदै मध्यावधि निर्वाचनमा गयो ? आफ्नै प्रधानमन्त्री किन हटायो ? कृष्णप्रसाद भट्टराईलगायत स्वाभिमानी कांगे्रस नेतालाई किन अन्तरघात गर्यो ? अहिल्यै पनि समयमा महाधिवेशन किन हुन सकेको छैन ? हो, यस्ता हजारौं प्रश्नहरूका कारण स्वाभिमानी कार्यकर्ता पलायन हँुदैछन्। यसको प्रमुख कारण केन्द्रदेखि तल्लो स्तरसम्म गुट तथा उपगुट हुनु हो। जहिले पनि कांगे्रस सरकारमा हुँदाजति नियुक्ति भए वा पार्टीको प्रमुख पदमा नियुक्ति भए ती सबै कुनै न कुनै खेमा वा गुटका व्यक्ति भए। स्पष्ट रूपमा भन्नुपर्दा प्रथम त गुटको सदस्य हुनुपर्यो, त्यसपश्चात् मात्र कांगे्रस तसर्थ अब कांगे्रसमा नेतृत्वकर्ता आफ्नै नेता छैन भन्छन् भने उसले नेता जन्माउन गाह्रो छ। इमानदार कांगे्रसहरू अन्य पार्टीमा पलायन हुनु स्वाभाविकै हो। नेपाल कम्युनिस्ट पार्टीमा दोस्रो तहमा नेतृत्व दिन सक्ने नेता देखिएका छन्। त्यसैले त आमजनताले करिब दुईतिहाइ मतका साथ सरकारमा पठाएका हुन्। त्यो विश्वास कायम राख्न जनतासँग बढीभन्दा बढी साक्षताकार गरी भीआईपी संस्कृति र विलासी जीवन छाडी जनताकै हितमा लाग्नुपर्छ। मधेसवादी दल वर्तमानमै सबै नेता छन् भने भविष्यमा त कोही उत्तराधिकारी हुन तयार नै छैनन् र हँुदैन पनि। राप्रपा प्रजातिका त न नेता न कार्यकर्ता।"
त्यो महाभूल,"हामीकहाँ गल्ती गर्नेलाई दण्डित गर्ने चलन छैन। माथिकाले नियतवश गरेको कुनिर्णयको मूल्य आज राज्यले चुकाउनु परिरहेको छ यही साता माथिल्लो त्रिशूली थ्रीए जलविद्युत् आयोजना औपचारिक रूपमा दर्ज भयो उद्घाटन गरेर। सबैले उत्सव मनाए। मानौं ठूलो विजय हासिल भयो। तर यो आयोजनाको दर्दनाक कथा भने सबैले बिर्सिसकेका छन्। प्रतिकिलोवाट आठ सय अमेरिकी डलरमा ३० मेगावाट विद्युत् थप हुने ठूलो अवसरबाट विद्युत् प्राधिकरणलाई वञ्चित गराइयो। अहिले एक किलोवाट बिजुली बनाउन २३ सय अमेरिकी डलर पर्छ। सुरुमै ४०० मेगावाटको बनाउनुपर्ने यो आयोजनामा अनेक चलखेल भएर ६० मेगावाटमा खुम्चाइयो। निजी क्षेत्रलाई लाइसेन्स दिलाउन प्राधिकरणभित्रकै केही जिम्मेवार पदाधिकारीले पाप नै गरे भन्दा अत्युक्ति नहोला। क्षमता घटाएर माथिल्लो त्रिशूली १, माथिल्लो त्रिशूली २ र माथिल्लो त्रिशूली थ्रीए गराइयो। टुक्य्राएर आन्तरिक रूपमै बेचिएका आयोजनामध्ये सबैभन्दा चर्चित हो माथिल्लो त्रिशूली १। लाइसेन्स दलालले यसको लाइसेन्स लिँदा सुरुमा ७५ मेगावाट बनेर लियो। विदेशीलाई बेच्न पायो, क्षमता बढाइयो २१६ मेगावाट। यतिले मात्र पुगेन, ३५ अर्ब रुपैयाँको लागत पर्ने माथिल्लो त्रिशूली १ लाई ६५ अर्बमा गत महिना वित्तीय व्यवस्थापन गरियो। अझ पुगेन, डलर पीपीए नै भयो। २०६० को दशकमा प्राधिकरणले अध्ययन गरेको त्रिशूलीको यो आयोजना डाउन साइज गराउँदा कारण देखाइएको थियो पैसा छैन भनेर। तर भित्री नियत थियो एउटै ४०० मेगावाटको आयोजनालाई टुक्य्राएर बेचबिखन गर्ने। किन्ने र बेच्ने दुवै सफल भए। प्राधिकरणलाई डलर बिजुली भिडाउन पनि भ्याए। यसबाट १० प्रतिशत दलाली खर्चबापत फ्रि सेयर पनि पाए। माथिल्लो त्रिशूली थ्री एको प्रारम्भिक अध्ययनलगत्तै बेचबिखन भइसकेको थियो। अब प्रश्न रह्यो यो आयोजना कुन क्षमतामा बनाउने ? विकल्पहरू थिए ६०, ९० र १२० मेगावाट। निजी क्षेत्रलाई पोस्न पल्केका प्राधिकरणका हाकिमहरूले अर्काे एउटा नीति ल्याए क्यू ६० भन्दा कममा प्राधिकरणले आयोजना नबनाउने। तर कर्मचारीका सेयर भएका सहायक कम्पनी प्रवद्र्धित र निजी क्षेत्रका आयोजनाको हकमा क्यू ४० मा बनाउने। क्यू ४० मा बर्खे बिजुलीको बाहुल्य बढी हुन्छ। यो बाहुल्य बढ्दै गएर अबका वर्षायाममा बिजुली खेर फाल्नुपर्ने स्थिति आउँदैछ। प्राधिकरणको आफ्नै आयोजना कम क्षमतामा बनाउने र निजी क्षेत्रको बर्खे बिजुली किन्ने नीति त्यतिबेलै बन्यो। प्राधिकरणका आयोजना अधिकतम क्षमतामा बनाउँदा त्यसले निजी क्षेत्र र प्राधिकरण प्रवद्र्धित सहायक कम्पनीका स्पेस ओगट्नेवाला थियो। सहायक कम्पनीमा प्राधिकरणका कर्मचारीहरू सेयर लिन पल्केका थिए चिलिमेदेखि। चिनियाँ एक्जिम बैंकको सहुलियत ऋणमा आयोजना अघि बढाउने टुंगो लाग्यो तर कुन क्षमतामा भन्ने निक्र्याेल भएन। अन्तत: सञ्चालक समितिले ९० मेगावाटको पनि विकल्प खुला राख्दै ६० मेगावाट बनाउने निर्णय गर्यो। अर्थात् जतिबेला पनि ९० मेगावाट बनाउन सकिने प्रावधानलाई खुलै राख्यो। एउटा रमाइलो प्रसंग के छ भने ९० मेगावाट बनाउँदा भ्रष्टाचार हुन लाग्यो भनेर कराउनेहरूले नै ९० मेगावाट बनाउने चेष्टा नगरेका होइनन्। आपूले बनाउँदा भ्रष्टाचार नहुने, अरूले बनाउने निर्णय गर्दा भ्रष्टाचार हुने दोहोरो चरित्र पनि उदांगो भयो। प्राधिकरणका कर्मचारी युनियनलाई माथिल्लो त्रिशूली थ्री एमा सेयर दिइएको भए वा भागशान्ति लगाएको भए ९० होइन १२० मेगावाट बन्थ्यो। अझ क्यू ५७ मा होइन, क्यू ३० मै बन्थ्यो। आफ्नो सेयर आउने आयोजनामा युनियनहरू क्यू १० मा पनि बनाउन अभै लालायित थिए। किनभने हिजो विद्युत् नियमन आयोग थिएन। आफ्नै हात जगन्नाथ थियो। अहिलेको परिस्थिति अलिकति भिन्न छ। विद्युत् नियमन आयोग छ, आफैंले आफ्नो पीपीए गर्न पाउँदैन, त्यो अर्कै मुद्दा हो। कम मूल्यमा ठेक्का पाएको ठेकेदार सीजीजीसीले ९० मेगावाटको प्रस्ताव अघि बढायो। प्रस्तावउपर विभिन्न कमिटी बने। अध्ययन भए। सबै कमिटीले आर्थिक, प्राविधिक र कानुनी रूपमा हुन्छ भने। संविधानसभाको चुनाव गराउन गठित खिलराज रेग्मी सरकारले निर्णय गर्यो। तर प्राधिकरण कर्मचारी युनियन र आफ्ना पालामा निर्णय गर्न नपाएका वर्गहरूले यसको विरोध गरे। राजनीतिक विवादमा पर्न नचाहने रेग्मी सरकारले निर्णय फिर्ता लियो। युनियनहरूले खुसी मनाए। विजयोत्सव नै गरे। तर त्यतिबेलै भनिएको थियो माथिल्लो त्रिशूली थ्री ए बन्ने भयो ६० मेगावाट। तर ठेकेदारले पैसा लैजाने भयो ९० मेगावाटभन्दा बढीको। आखिर त्यही भयो। ठेकेदारले जसरी पनि ६० मेगावाटभन्दा बढीको पैसा लैजाने दाउ गरेकै थियो। त्यसमाथि नाकाबन्दी र भूकम्पको असर अझ सजिलो बहाना पनि बन्यो। चाहे ९० मेगावाट बनाएर होस् वा ढिलाइ गरेर ठेकेदारको अभीष्ट पूरा भयो। हार्नेमा प्राधिकरण मात्र भयो। दुई करोड ७० लाख अमेरिकी डलर (तत्कालीन मूल्यमा करिब तीन अर्ब रुपैयाँ) थप गरेर प्राधिकरणलाई ३० मेगावाट अतिरिक्त विद्युत् प्राप्त हुन्थ्यो। यही ३० मेगावाट बनाउन प्राधिकरणले १७ अर्ब रुपैयाँ खर्च गर्नुपर्यो चमेलियामा। ६० मेगावाटको निर्णय भइसकेकै कारण ९० मेगावाट बनाउन कानुनले मिल्दैन, गैरकानुनी हुन्छ भनियो। भ्रष्टाचार गर्ने नियत रहेको भनेर पनि फुकियो। संस्थालाई घाटा खुवाएर ठेकेदार र कर्मचारी मात्र मोटाउने कृत्य पो भ्रष्टाचारजन्य हुन्छ। यहाँ त उल्टो प्राधिकरणको अहित हुने काम भएको छ। ९० मेगावाट नबनाउने निर्णयचाहिँ भ्रष्टाचारजन्य कृत्य हो। संस्थाको हितमा गरिएका निर्णय परिवर्तन हुन्छन्। २०४७ सालको संविधानलाई टेकेर गणतन्त्र आएको थियो र ? चमेलिया आयोजना ७ अर्ब रुपैयाँमा पूरा गर्ने सम्झौता गरिएको थियो, किन १७ अर्ब रुपैयाँ तिरियो ? डिजाइन परिवर्तन, भेरियसन, क्लेम, काम गर्न नपाएको अनेक कुराले लागत उक्लियो। माथिल्लो त्रिशूली थ्री एमा पनि डिजाइन परिवर्तन मात्रै थियो। मध्य मस्र्याङ्दीको ८० प्रतिशत काम पूरा भएपछि परामर्शदाता फिस्नर जेभी र ठेकेदार डीडीसी जेभीले के डिजाइन परिवर्तन गरेका थिएनन् र ? चमेलिया र मध्यमस्र्याङ्दीमा प्रत्यक्षत: प्राधिकरणको रकम डुब्यो, तर फाइदा सुको भएन। तर त्रिशूलीमा त्यस्तो अवस्था थिएन। प्राधिकरणलाई अर्बाैं रुपैयाँको नोक्सान पर्यो। मौद्रिक नोक्सानीबाहेक अब यसको मर्मतका क्रममा पानी खेर फाल्नुपरेर हुने नोक्सानलाई कसैले हिसाबकिताब गरेकै छैन। अहिले जम्मा दुई युनिट छन् ३०३० मेगावाटका। तीनवटा युनिट भएको भए एउटा बन्द गरेर दुइटाले उत्पादन गरिरहेका हुने थिए। अब एउटा बन्द गरेर अर्काे मर्मत गर्नुपर्दा दुइटा युनिटलाई पुग्ने पानी खेर जानेछ। माथिल्लो त्रिशूली कति क्षमतामा बढाउने भन्ने विवाद कायम रहेकै बेला भारतीय बजारमा ऊर्जाको मूल्य प्रतियुनिट ३ रुपैयाँ १० पैसा (भारु) थियो। ६० मेगावाट बनाउँदा यसबाट उत्पादन हुने ऊर्जाको लागत तीन रुपैयाँ (भारु) पर्न आयो। जबकि बजारमा प्रतिस्पर्धी हुनका लागि तीन रुपैयाँ (भारु) भन्दा कम हुनुपर्छ। जगेडा बिजुलीको परल मूल्य र बजार मूल्यलाई पनि दृष्टिगत गरेर आयोजना डिजाइन गरिएको हुन्छ। तर हामीले त्यो मुद्दा पनि बिर्सेर ६० मेगावाट बनाई प्रतिस्पर्धी क्षमता पनि गुमायौं। भलै भारतीय बजारमा नेपालको ऊर्जाले प्रवेश पाउला, नपाउला त्यो अर्कै विषय हो। तर आयोजनाको उच्चतम प्रतिफल दर निर्धारण गरेरै निर्णय गर्नुपर्छ भन्ने अर्थशास्त्रीय र इन्जिनियरिङ मान्यतालाई समेत माथिल्लो त्रिशूली थ्री एको हकमा पूरै बेवास्ता गरियो। अबका केही थोरै वर्षमा मुलुकको विद्युत् प्रणालीमा निजी क्षेत्रको बाहुल्य बढी हुँदैछ। तर प्राधिकरणको आफ्नै (शतप्रतिशत) स्वामित्व भएका आयोजना कम हुँदैछन्। प्राधिकरण बलियो नबनेसम्म समग्र मुलुकको जलस्रोत तथा जलविद्युत्को विकास सम्भव छैन। प्राधिकरणलाई जीर्णशीर्ण बनाएर उसका सहायक कम्पनी र निजी क्षेत्र मात्र धनी हुनुको कुनै अर्थ छैन। किनभने प्राधिकरणले आर्थिक रूपले सबल नभए सहायक कम्पनी र निजीवालालाई बिजुलीको पैसा तिर्न सक्दैन। एउटा दलाललाई लाइसेन्स बेच्नका लागि गरिएका यति धेरै प्रपञ्चले अन्ततोगत्वा प्राधिकरणलाई कति ठूलो घाटा पर्यो भन्ने यो ज्वलन्त उदाहरण हो। अहिले ४०० मेगावाटको आयोजना प्राधिकरणको एकलौटी भएको भए बिजुली सस्तो, प्रणाली बलियो र काठमाडांै उपत्यका (लोडसेन्टर) मा कहिल्यै पनि लोडसेडिङ गर्नुपर्ने अवस्था रहन्नथ्यो। यो मंसिर महिनासँगै अब खोलामा पानीका सतह क्रमश: घट्दै गएर उही भारतको बिजुलीको भर पर्नुपर्ने अवस्थाको केही हदसम्म भए पनि अन्त्य हुने थियो। प्राधिकरणको स्थापनाकालदेखि नै आकर्षक र सस्ता आयोजना उसले स्वतन्त्र रूपले बनाउनै पाएन। जति पनि आयोजना बने, राजनीतिक नेताका स्वार्थदेखि कर्मचारीसम्मका हितअहित मात्र हेरियो। प्राधिकरणका सुरुआती दिनदेखिको यो रोग अद्यापि छ। उदाहरणका लागि तमोर (६७२ मेगावाट) प्राधिकरणलाई गर्न दिइएन। माथिल्लो तामाकोसी (४५६ मेगावाट) मा उसको शतप्रतिशत सेयर राख्न दिइएन। पाँच करोड डलरमा पूरा हुने भोटेकोसी विदेशीलाई बेचिएर ११ करोड डलर लागतमा आधारित पीपीए गरिए। खिम्ती बनाउँदा प्रसारण लाइन र रोयल्टी प्राधिकरणले तिनुपर्ने बनाइयो। यी र यस्ता विकृत पक्ष अद्यापि छन्। कालीगण्डकीमा गरिएको गल्ती मध्यमस्र्याङ्दी र भोटेकोसीको महाभूललाई खिम्तीमा दोहोर्याइयो। माथिल्लो त्रिशूली थ्री एको पानी उपयोग गर्ने माथिल्लो त्रिशूली थ्री बीको क्षमता बढाउन नपाएर सेयरधारी कर्मचारीहरूले कुनै बेला आन्दोलनको उद्घोष पनि गरेका थिए। जबकि थ्री एको क्षमता बढ्दा थ्री बीको पनि स्वत: बढ्ने थियो। यसले आत्मपरक र स्वार्थकेन्द्रित प्राधिकरणका कर्मचारी युनियनको वास्तविक नियत उदांगो पारेको छ। हामीकहाँ गल्ती गर्नेलाई दण्डित गर्ने चलन छैन। जस्तै दिनुपर्ने भुक्तानी नदिएर ठेकेदारलाई भगाउने तत्कालीन खानेपानी सचिव र मन्त्रीमाथि कुनै कारबाही भएन। तिनीहरूले नियतवश गरेको कुनिर्णयको मूल्य आज राज्यले चुकाउनु परिरहेको छ जनताले तिरेको करमा। उपत्यकामा पानी नआएर। ठीक यसैगरी ९० बनाउन भाँजो हाल्नेलाई, ६० बनाउन निर्णय गर्नेले पनि परम्परागत रूपमा उन्मुक्ति पाए। त्यसको मोल अब प्राधिकरणले चुकाउनु परिरहेको छ।हाइलाइट प्राधिकरणको स्थापनाकालदेखि नै आकर्षक र सस्ता आयोजना उसले स्वतन्त्र रूपले बनाउनै पाएन। जति पनि आयोजना बने, राजनीतिक नेताका स्वार्थदेखि कर्मचारीसम्मका हितअहित मात्र हेरियो। प्राधिकरणका सुरुआती दिनदेखिको यो रोग अद्यापि छ।"
भ्रष्टतन्त्रको दबदबा,"चर्चित पुस्तक ह्वाई नेसन्स फेल का लेखक ड्यारोन एसेमोग्लु, जेम्स रोविन्सन तथा थेरी भर्डियरले संयुक्त रूपमा एक लेख लेखेका छन्। क्लिप्टोक्रेसी एन्ड डिभाइड एन्ड रुल शीर्षकको उक्त बौद्धिक लेख जर्नल अफ युरोपियन इकोनोमिक्समा सन् २००४ मा प्रकाशित भएको थियो। उक्त लेखले किन तेस्रो विश्वका धेरैजसो देशहरू अविकास दुष्चक्रमा फसिरहेका छन् भन्नेबारेमा महŒवपूर्ण सवाल अगाडि ल्याएको छ। संसारका धेरैजसो देशहरू अविकास हुनुमा प्राकृतिक स्रोत, सम्पत्ति जस्ता सवालभन्दा पनि शासकीय प्रक्रिया, पद्धति तथा संस्थाले निर्धारण गर्ने तथ्य पेस गरेका छन्। लोकतान्त्रिक राजनीतिक संरचनामा औपचारिक राजनीतिक संस्थाहरू प्रभावशाली हुन्छन्, जसमा संविधान तथा कानुन, सरकार, व्यवस्थापिका, निर्वाचनसँग सम्बन्धित कानुन तथा नीतिहरू, राजनीतिककर्मीको आनीबानी, राजनीतिक टाठाबाठा तथा आमनागरिकले राजनीतिक परिणाममा प्रत्यक्ष रूपमा प्रभाव पार्छन्। यस्तो व्यवस्थामा कुनै एउटा व्यक्ति वा सानो समूहको मात्र प्रभाव रहँदैन। सबैको समग्र प्रभावमा लोकतान्त्रिक प्रणाली निर्माण हुन्छ, जसबाट राजनीति सञ्चालित हुन्छ। तर क्लिप्टोक्रेसी अर्थात् भ्रष्टतन्त्रमा यसविपरीत राज्य तथा शासनलाई एउटा व्यक्ति वा उसको आसपासमा रहने सानो वर्ग तथा समूहले सञ्चालन तथा नियन्त्रण गरेको हुन्छ। अनि राज्यको सम्पूर्ण स्रोत तथा सम्पत्ति आफ्नो अनुकूलताअनुसार उपयोग गरिरहेको हुन्छ। एक वा केही नेता र उनीहरूको वरिपरिको सानो समूह तथा आफन्तको स्वार्थले समग्र देशकै विकास, प्रगति तथा समृद्धिलाई प्रभाव पार्छ। आफू सत्ता र शक्तिमा रहिरहन देशमा फुटाऊ र राज गर को नीति अख्तियार गरेको हुन्छ भन्ने उनीहरूको निष्कर्ष छ। नेपाली समाजलाई मिहिन रूपमा विश्लेषण गर्ने हो भने भ्रष्टतन्त्रका आधारभूत विशेषता भेटिन्छन्। भ्रष्टतन्त्रमा कुनै पनि शासक, उसका नजिकका आफन्त तथा आसेपासेले सार्वजनिक सम्पत्ति दुरुपयोग गर्छन्। अकूत सम्पत्ति जोड्छन्। आफ्नो र आफ्नो परिवार तथा नातागोताको हितमा सार्वजनिक सम्पत्तिको प्रयोग गरिरहेका हुन्छन्। नेपालमा राजनीतिक नेतृत्वको सम्पत्तिका बारेमा आमनागरिकका बीचमा प्रशस्त प्रश्न छन्। केही वर्षअगाडिको निर्वाचनमा सामान्य हात्तीछाप चप्पल पट्काउँदै भोट माग्न आएको नेता केही वर्षमै सहरमा विशाल बंगालासहितको नवधनाढ्य कसरी बने भन्ने प्रश्नको जवाफ सायदै कुनै नेताले दिन सक्छन्। ठेकेदार तथा तस्करहरूसँगको बसउठले सीमा नाघेको छ। बालुवा खानीदेखि वाइडबडीसम्म, तस्करीदेखि कर छलीसम्मको कमिसनबाट नेताले अकूत सम्पत्ति जोडेका छन्। कुनै पनि सांसद वा मन्त्रीको सचिवालयमा नियुक्ति भएको आफन्त वा कार्यकर्ता केही वर्षमै नवधनाढ्यमा रूपान्तरण हुन्छन्। यस्तो सम्पत्ति छानबिन गर्ने जिम्मेवारी पाएको संवैधानिक निकायहरूमा आफ्ना कार्यकर्ता, आफन्त वा आफूले भनेको मान्ने पूर्वकर्मचारीलाई नियुक्ति दिएर आफ्नो सम्पत्तिको सुरक्षा गरिरहेका छन्। भ्रष्टतन्त्रमा मन्त्री तथा उच्च पदाधिकारीहरू नियमित रूपमा अदलीबदली भइरहन्छन्। यसमा कर्मचारीतन्त्रका उच्च अधिकारीहरू छिटोछिटो सरुवा भइरहेका हुन्छन्। नेपालमा भइरहेका उच्च प्रशासनिक कर्मचारीको छिटोछिटो सरुवाले के संकेत गर्छ भन्ने धेरै नागरिकले सहजै अनुमान गरिरहेका छन्। एउटा उदाहरण हेरौं, नेपालको यातायात व्यवस्था यति अस्तव्यस्त र लथालिंग छ कि सायदै संसारमा त्यस्तो अन्यत्र कहीं होला। करिब तीन करोड जनसंख्या भएको देशमा हरेक वर्ष औसतमा दुई हजार मानिस सडक दुर्घटनाका कारण ज्यान गुमाइरहेका छन्। अनि चालकको लापरबाहीलाई प्रमुख दोष देखाएर अरू सबै पक्षले उन्मुक्ति पाइरहेका छन्। यस्तो भयावह अवस्थालाई सुधार गर्ने जिम्मेवारी यातायात व्यवस्था विभागको हो। तर पछिल्लो एक वर्षका बीचमा यातायात व्यवस्था विभागका महानिर्देशक पाँचपटक अदलीबदली भए। निजामती सेवा ऐनअनुसार दुई वर्षमा मात्र कर्मचारीको सरुवा हुनुपर्नेमा औसतमा करिब दुईदुई महिनामा यसरी उच्च प्रशासनिक नेतृत्वको सरुवा भइरहेको छ। विभिन्न मन्त्रालयहरूका सचिवको सरुवाको अवस्था यस्तै छ। केही वर्षअगाडिसम्म मन्त्रीको अदलीबदली यस्तै थियो। यसले कर्मचारीतन्त्रको कार्य सम्पादनको प्रभावकारीतामा ह्रास त ल्याएको छ नै, देशको समग्र विकासलाई प्रत्यक्ष रूपमा प्रभाव पारेको छ। अनि भ्रष्टतन्त्रलाई प्रवद्र्धन गरिरहेको छ। भ्रष्टतन्त्रका आधारभूत विशेषतालाई अगाडि राखेर हेर्ने हो भने नेपालमा लोकतन्त्र भन्दा पनि भ्रष्टतन्त्र फस्टाउँदै गएको देखिन्छ। राजनीतिक दलका नेताहरू, उसका आफन्तहरू तथा उक्त पार्टीका कार्यकर्ताले अकूत सम्पत्ति जोडेका हुन्छन्, जसले राष्ट्रिय अर्थतन्त्रलाई नै ध्वस्त पार्छ। नेपालमा हेर्ने हो भने संघीय शासन व्यवस्था तथा स्वशासनको आधारभूत मर्मविपरीत सरकार संसद् विकास कोषका लागि अर्बौं रुपैयाँ बजेट विनियोजन गरिदिन्छ। त्यस्तो बजेटको सञ्चालन प्रक्रिया अपारदर्शी रहेको छ र अनियमितता भएको प्रशस्त तथ्यहरू सार्वजनिक भइरहेका छन्। तर सरकारले हरेक आर्थिक वर्षको बजेटमा यो रकमलाई बढाउँदै लैजान्छ। जसको परिणाम देशको विकास नभई सांसदको आर्थिक प्रगति हँुदै गइरहेको छ। सांसद तथा जनप्रतिनिधिलाई दसैं भत्ताका नाममा अर्बौं रुपैयाँ बजेट दिइन्छ। हरेक वर्ष जनप्रतिनिधि तथा उच्च पदाधिकारीका लागि हेलिकप्टर तथा सुविधासम्पन्न गाडीमा खरिदमा अर्बौं रुपैयाँ खर्च गरिन्छ। समानुपातिक सांसद पद लिलाम बढाबढजसरी व्यापारी तथा तस्कर र ठेकेदारलाई बिक्री गरेर राजनीतिककर्मीले कमाइरहेका छन्। समग्रमा भन्नुपर्दा राजनीतिककर्मी आर्थिक रूपमा बलिया हँुदै जाँदा देश कंगाल हँुदै गएको छ। जसले राष्ट्रिय अर्थतन्त्रलाई प्रत्यक्ष रूपमा प्रभाव पारेको छ। भ्रष्टतन्त्रमा शासकहरू शक्ति र सत्तामा टिकिराख्नका लागि विदेशी एजेन्ट तथा खुफियाबाट आर्थिक सहयोग लिएका हुन्छन्। तत्कालीन नेकपा माओवादीका नेता कृष्णबहादुर महराले सांसद किनबेच गर्नका लागि चिनियाँसँग पचास करोड रुपैयाँ माग गरेको अडियो संवाद सार्वजनिक भएको थियो। यो त एक उदाहरण मात्रै हो। हरेक राजनीतिक दल तथा त्यसका धेरै नेताहरूको विदेशी खुफिया एजेन्सीका प्रतिनिधिहरूसँगको बसउठ बाक्लो छ। त्यस्ता एजेन्सीहरूले राजनीतिक दल तथा तिनका नेता तथा कार्यकर्तालाई दृश्यअदृश्य रूपमा लगानी गरिरहेका छन्। कतिपय समाज सेवा वा विकास निर्माणका नाममा खुलमखुल्ला सहयोग र कतिपय अदृश्य सहयोग तथा लगानीले भ्रष्टलाई सत्ता प्राप्त गर्न र त्यहाँ टिकिबस्नका लागि महत्त्वपूर्ण योगदान गरेको छ। यसैगरी शासकले जहिले पनि नागरिक तथा विभिन्न समूहलाई प्रभावमा पारेर शक्तिमाथिको नियन्त्रण गरिरहन्छन्। नागरिक तथा विभिन्न समूहलाई प्रभावमा पार्न फुटाऊ र राज गर भन्ने नीति अंगीकार गरेका हुन्छन्। साथै राज्यको स्रोतसाधन, राष्ट्रिय ढुकुटीलाई आफ्नो अनुकूल र स्वार्थअनुरूप उपयोग गरिरहेका हुन्छन्। आफू सत्तामा टिकिराख्नका लागि आफ्नो देशको प्राकृतिक स्रोत तथा साधन सहजै अरूलाई दिन तयार हुन्छन् र दिन्छन् पनि। नेपाल जलस्रोतमा धनी देश छ। तर गण्डक बाँधदेखि महाकाली सन्धिसम्म हेर्यौं भने यो प्रस्ट देखिन्छ। पछिल्लो समयका अरुण तेस्रो तथा बूढीगण्डकी हेर्यो भने यसलाई बुझ्न अझ सहज हुन्छ। भ्रष्टतन्त्रमा नेता तथा केही उच्च पदस्थ कर्मचारी, बिचौलिया तथा दलाल पुँजीपतिहरू धनी हुन्छन् र बाँकी नागरिक गरिब। त्यसैले बहुसंख्यक जनता आफ्नो दैनिक जीविकोपार्जनका लागि पूर्ण रूपमा शासकसँग आ िश्रत हुन्छन्। नेपालमै हेरौं। सामान्य नागरिक, ठेकेदार, व्यापारी, सबै राजनीतिक नेतृत्वमा आ िश्रत छन्। उपभोक्ता समितिको अध्यक्ष हुनेदेखि प्रधानमन्त्री स्वरोजगार कार्यक्रममा काम पाउनसम्म, सुपथ मूल्यको सहकारी खोल्नेदेखि व्यवसायका लागि सस्तोमा ऋण लिनसम्म राजनीतिक नेतामै आ िश्रत हुनुपर्छ। ठेक्कापट्टा पाउनदेखि सरकारी निकायलाई सामान बेच्न, अस्थायी वा करारमा प्राध्यापक बन्नदेखि पत्रकार बन्नसम्म शासकसँग आ िश्रत हुनुपर्ने आजको नेपालको खास चरित्र हो। यस्तो चरित्रसहितको आजको नेपालमा लोकतन्त्र मर्दै र भ्रष्टतन्त्रनै मौलाउँदै गएको छ। यद्यपि नेपालमा हाल परम्परागत परिभाषाअन्तर्गतको भ्रष्टतन्त्रभन्दा पनि नवभ्रष्टतन्त्रको उदय हुँदै गरेको छ। पहिला कुनै पनि व्यक्ति सैन्य बलमै शासनमा आउँथे भने अहिले नागरिकबाट निर्वाचित भएरै आउँछन्। तर परिवार, नातागोता, आफन्त तथा पार्टीका केही सीमित कार्यकर्ताको संकीर्ण घेराबाट बाहिर निस्किँदैनन्। कंगो तथा अन्य अफ्रिकी देशहरूमा एउटै शासकले लामो समय शासन गरे तर नेपालमा छोटोछोटो समयमा शासन फेरिए। तर शासकका आधारभूत चरित्रमा कुनै भिन्नता छैन। लोकतन्त्रमा बलियो प्रतिपक्षीको अपेक्षा गरिन्छ। तर नेपालमा रूपमा सत्तापक्ष र प्रतिपक्ष भए पनि सारमा त्यस्तो देखिन्न। कमाइ हुने ठाउँमा सत्तापक्ष र प्रतिपक्षको मुख एउटै हुन्छ, चाहे त्यो एनसेलको कर प्रकरणमा होस् या वाइडबडी प्रकरणमा होस्। यसले भ्रष्टतन्त्रले नयाँ स्वरूपमा आफूलाई विकास गर्दै लगेको छ।"
"साग भलिबलको खेलतालिका सार्वजनिक, नेपाल कठिन समूहमा","काठमाडौं : १३ औं दक्षिण एसियाली खेलकुद प्रतियोगिता (साग) को महिला तथा पुरुष भलिबलको खेल तालिका सार्वजनिक भएको छ। प्रतियोगिताका खेलहरू त्रिपुरेश्वरस्थित राष्ट्रिय खेलकुद परिषद्को कभर्डहलमा हुनेछ। महिलातर्फ नेपाल समूह एमा परेको छ। नेपालको समूहमा भारत र बंगलादेश छन्। समूह बीमा माल्दिभ्स, श्रीलंका र पाकिस्तान छन्। ६ टोली सहभागी प्रतियोगिताका खेल लिग कम नकआउटका आधारमा सञ्चालन हुनेछ। नेपालले नोभेम्बर २७ मा बंगलादेशसँग प्रतिस्पर्धा गर्नेछ। यस्तै भारतसँग नोभेम्बर २२ मा खेल्नेछ। सागमा भलिबल उद्घाटन अगावै सुरु हुनेछ। केही समयअघि मात्र सेन्ट्रल जोन सिनियर महिला भलिबल च्याम्पियनसिपको उपाधि विजेता नेपाल उच्च मनोबलका साथ सागमा सहभागी हुँदैछ। दुई वटै समूहको शीर्ष दुई टोली सेमिफाइनलमा पुग्नेछन्। अरुणा शाहीको कप्तानीमा रहेको नेपाली टोलीमा प्रतिभा माली, सरस्वती चौधरी, निरुता ठगुन्ना, रेश्मा भण्डारी, पुनम चन्द, जानकी भण्डारी, सुनिता खड्का, सोफिया पुन, उषा विष्ट, कमला पुन, सलिना श्रेष्ठ, उषा भण्डारी र हीरा केसी छन्। यसैगरी पुरुषतर्फको खेलतालिका पनि बुधबार नै सार्वजनिक गरिएको छ। लिग कम नकआउटका आधारमा सञ्चालन हुने प्रतियोगितामा नेपाल कठिन समूहमा परेको छ। नेपालको समूहमा भारत र बंगलादेश छन्। यसैगरी समूह बीमा श्रीलंका, पाकिस्तान र माल्दिभ्स छन्। पुरुष टोलीले पनि नोभेम्बर २७ मै बंगलादेशसँग पहिलो खेल खेल्नेछ। इम रानाको कप्तानीमा नेपालले १४ सदस्यीय राष्ट्रिय टोलीको घोषणा गरिसकेको छ। महिला टिमको ऐतिहासिक उपलब्धि : सेन्ट्रल जोन भलिबलको उपाधि नेपाललाई ऐतिहासिक स्वर्णसहित फर्किएको भलिबल टिमको स्वागत (फोटो फिचर) ऐतिहासिक स्वर्णसहित फर्किएको भलिबल टिमको स्वागत"
भीआईपी प्यारापिटमा छानो,"काठमाडौं : १३औं दक्षिण एसियाली खेलकुदको मुख्य आकर्षणको केन्द्र हो, दशरथ रंगशाला। साधारण प्यारापिटको निर्माण, मैदान, सिन्थेटिक ट्र्याक र स्कोर बोर्डको निर्माण कार्यले लगभग पूर्णता पाएको छ। अहिले मुख्य चासोको रूपमा रहेको भीआईपी प्यारापिटको छाना हाल्ने काम बुधबारबाट सुरु भएको छ। भीआईपी प्यारापिटले सागको उद्घाटन हुने दिन मंसिर १५ गतेसम्म पूर्णता पाउला वा नपाउला भन्ने चासो तीव्र छ।युवा तथा खेलकुद मन्त्री एवं साग आयोजक समितिका अध्यक्ष जगतबहादुर विश्वकर्माले सागका लागि भीआईपी प्यारापिट निर्माणले पूर्णता पाउने दाबी गरिरहेका छन्। राखेपको भौतिक संरचना विभागले पनि भीआईपी प्यारापिटको छाना हालिसकिने जनाएको छ। एक साताअघि चीनबाट चार्टर्ड विमानमा ल्याइएको छाना हाल्न चिनियाँ प्राविधिक नै नेपाल आएका छन्। चिनियाँ प्राविधिकलाई एक सय जना कामदारले सघाएका छन्। २०७२ सालको भूकम्पका कारण क्षति पुगेको भीआईपी प्यारापिटको रड्रो फिटिङसहित पुरानो ढलानको छाना हटाएर नयाँ छाना हाल्न लागिएको हो। भीआईपी प्यारापिटको छाना हाल्ने काम एक सातामा सकिने बताइएको छ। भीआईपी प्यारापिटमा साउन्ड सिस्टम जडान गर्ने काम भने सागपछि गरिनेछ। यसैगरी दशरथ रंगशाला परिसरमा भएका अन्य संरचनाको सिंगार र रंगरोगन गरिने काम पनि धमाधम भइरहेको छ।सडक निर्माण र कालोपत्रे गर्ने कामले पनि सँगसँगै प्राथमिकता पाएको छ। राखेपले उपत्यकाको अर्को साग आयोजनास्थल ललितपुरको अन्तर्राष्ट्रिय खेल परिसरको संरचना निर्माण पनि सकिएको जनाएको छ। निर्माणाधीन हिटिङ सिस्टमको पौडी पोखरीको निर्माणकार्य पनि एक सातामा सकिनेछ। राखेपका सदस्यसचिव रमेशकुमार सिलवालले हिटिङ पौडी पोखरीमा पहिला नेपाली खेलाडीलाई तयारी खेल खेलाएर मात्र सागको खेल खेलाइने बताएका छन्। तस्बिर : विकास कार्की"
भीआईपी प्यारापिटमा छानो,"काठमाडौं : १३औं दक्षिण एसियाली खेलकुदको मुख्य आकर्षणको केन्द्र हो, दशरथ रंगशाला। साधारण प्यारापिटको निर्माण, मैदान, सिन्थेटिक ट्र्याक र स्कोर बोर्डको निर्माण कार्यले लगभग पूर्णता पाएको छ। अहिले मुख्य चासोको रूपमा रहेको भीआईपी प्यारापिटको छाना हाल्ने काम बुधबारबाट सुरु भएको छ। भीआईपी प्यारापिटले सागको उद्घाटन हुने दिन मंसिर १५ गतेसम्म पूर्णता पाउला वा नपाउला भन्ने चासो तीव्र छ।युवा तथा खेलकुद मन्त्री एवं साग आयोजक समितिका अध्यक्ष जगतबहादुर विश्वकर्माले सागका लागि भीआईपी प्यारापिट निर्माणले पूर्णता पाउने दाबी गरिरहेका छन्। राखेपको भौतिक संरचना विभागले पनि भीआईपी प्यारापिटको छाना हालिसकिने जनाएको छ। एक साताअघि चीनबाट चार्टर्ड विमानमा ल्याइएको छाना हाल्न चिनियाँ प्राविधिक नै नेपाल आएका छन्। चिनियाँ प्राविधिकलाई एक सय जना कामदारले सघाएका छन्। २०७२ सालको भूकम्पका कारण क्षति पुगेको भीआईपी प्यारापिटको रड्रो फिटिङसहित पुरानो ढलानको छाना हटाएर नयाँ छाना हाल्न लागिएको हो। भीआईपी प्यारापिटको छाना हाल्ने काम एक सातामा सकिने बताइएको छ। भीआईपी प्यारापिटमा साउन्ड सिस्टम जडान गर्ने काम भने सागपछि गरिनेछ। यसैगरी दशरथ रंगशाला परिसरमा भएका अन्य संरचनाको सिंगार र रंगरोगन गरिने काम पनि धमाधम भइरहेको छ।सडक निर्माण र कालोपत्रे गर्ने कामले पनि सँगसँगै प्राथमिकता पाएको छ। राखेपले उपत्यकाको अर्को साग आयोजनास्थल ललितपुरको अन्तर्राष्ट्रिय खेल परिसरको संरचना निर्माण पनि सकिएको जनाएको छ। निर्माणाधीन हिटिङ सिस्टमको पौडी पोखरीको निर्माणकार्य पनि एक सातामा सकिनेछ। राखेपका सदस्यसचिव रमेशकुमार सिलवालले हिटिङ पौडी पोखरीमा पहिला नेपाली खेलाडीलाई तयारी खेल खेलाएर मात्र सागको खेल खेलाइने बताएका छन्। तस्बिर : विकास कार्की"
