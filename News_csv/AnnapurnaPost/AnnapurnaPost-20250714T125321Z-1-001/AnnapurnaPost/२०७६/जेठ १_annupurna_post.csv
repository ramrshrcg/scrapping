शीर्षक,विवरण
प्रेस स्वतन्त्रतामा बन्देजको खतरा,"सरोकारवालाबीच छलफलविना नै सरकारले दण्ड, जरिबाना र क्षतिपूर्तिका कठोर व्यवस्थासहित मिडिया काउन्सिल सम्बन्धी विधेयक संसद् सचिवालयमा दर्ता गरेको भन्दै नेपाल पत्रकार महासंघले चरणबद्ध आन्दोलन गरिरहेको छ। प्रेस काउन्सिलका पदाधिकारीले सरकारको हात माथि पार्ने गरी नियन्त्रित र निर्देशित काउन्सिल बनाउन खोजेको भन्दै तीव्र असन्तुष्टि जनाएका छन्। विधेयक जस्ताको त्यस्तै पारित भए काउन्सिलको स्वतन्त्रता र स्वायत्तता बाँकी नरहने भनाइ उनीहरूको छ। मानवअधिकार, आमसञ्चार र कानुनका विज्ञहरूले पनि प्रेस र अभिव्यक्ति स्वतन्त्रतामाथि गम्भीर आघात पुर्याउन सक्ने भन्दै विधेयकप्रति चिन्ता व्यक्त गर्दै आएका छन्। यो प्रकरणलाई कानुन र मिडियाका विज्ञले कसरी लिएका छन् ? अन्नपूर्ण पोस्ट्ले गरेको संवाद : काउन्सिलको स्वायत्तता नै अपहरण भइसकेको छ राधेश्याम अधिकारी (सांसद) संसद्मा प्रस्तुत विधेयक हेर्दा सरकार क्रमशः शक्ति आफ्नो हातमा लिने प्रयासमा रहेको देखिन्छ। जस्तो राहदानी विधेयक। यो संसद्बाट पास भयो। यो राष्ट्रिय सभाबाट संशोधन गरेर सरकारले समेत स्वीकार गरेको विषय नराखी राष्ट्रपतिकहाँ पुगेको छ। सरकार पारदर्शी ढंगले हिँड्न तयार छैन भन्ने अर्को पनि उदाहरण दिऊँ। शिक्षा आयोगको प्रतिवेदन सरकारलाई बुझाएको झन्डै पाँचछ महिना भइसक्यो। त्यो प्रतिवेदन संसद्मा ल्याउनुस्। छलफल गरौं ताकि शिक्षाजस्तो सबैको सरोकारको विषय हो भनेर सरकारसँग पटकपटक आग्रह गर्यौं। त्यसमा लुकाउनुपर्ने विषय केही छैन भन्ने हाम्रो आग्रह थियो। शिक्षा मन्त्रीसँग कुरा हुँदा उहाँले क्याबिनेटले पास गरेर प्रकाशित नहुँदासम्म देखाउँदिनँ भन्नुभयो। हामीले हाउसबाट के पनि चेतावनी दियौं कि शिक्षा आयोगको प्रतिवेदनलाई नदेखाई कुनै नीति, विधेयक वा ऐन बन्छ भने हामीलाई मान्य हुने छैन। यो भन्दाभन्दै पनि उहाँले तपाईंहरू कसरी त्यसो गर्न पाउनुहुन्छ भनेर रोस्ट्रममै उभिएर भन्नुभयो। सरोकारवालालाई मात्रै होइन, सांसदलाई समेत गुमराहमा राखेर यस्ता महŒवपूर्ण विधेयकहरू अगाडि बढ्दै छन्। यो ग्लानिको विषय हो। यसै सिलसिलामा जोडिएर फेरि प्रेसको कुरा आयो। प्रेसको संरक्षणका लागि हामी यहाँ उभिएका होइनौं। प्रेसलाई विशेष अधिकारसम्पन्न गराउनुपर्छ भनेको पनि होइन। यो किन आवश्यक छ भनेर हामीले संविधानमै व्यवस्था गर्यौं। सञ्चारको हकलाई किन सुरक्षित गरियो भने त्यो जनताको नैसर्गिक हकसँग जोडिन्छ। जनताको नैसर्गिक हकलाई स्वीकार्य बनाउने, त्यो हकलाई अपहरण गर्न नदिने हो भने प्रेस या सञ्चारमाध्यमको सहयोग चाहियो। प्रेस उद्योग र व्यवसाय दुवै हो। उद्योग र व्यवसाय भएको कारणले मात्रै होइन नागरिकको नैसर्गिक हकलाई जनतामा पुर्याउने माध्यमका रूपमा अगाडि आएको हुँदा संविधानमै विशिष्ट व्यवस्था गरिएको हो। सूचनाको हक, सञ्चारको हकको विषय पहिले २०४६ अघि प्रेसले पाएको दुःख सम्झेर लिपिबद्ध रूपमा प्रिसेन्सरसिप गर्न नपाइने, प्रेससम्बन्धी कुनै वस्तु जफत गर्न नपाइनेजस्ता विषय राखियो। २०४७ मा संविधान आउँदा प्रिन्ट मिडियाको मात्र बाहुल्य भएको हुँदा यसको मात्र उल्लेख छ। जब ०६०६२ सालमा जब तत्कालीन राजाको हस्तक्षेप भयो, त्यो बेलामा सर्वोच्च अदालतले एक्सटेन्सन गरिदियो। टेलिभिजनमा, एफएम र इलेक्ट्रिोनिक माध्यम सबै प्रेसका माध्यम हुन् भनेर। यी सबैको अकुण्ठित अधिकार छ भनेर सर्वोच्चले भन्यो। किनभने त्यसको अभावमा जनताले उठाइरहेका माग जनताकै बीचमा सम्प्रेषण नै हुन सक्दैनथे। यसकारण प्रेसको हक भनेको प्रेसलाई मात्र होइन। नागरिकको अधिकारलाई अगाडि बढाउने, विस्तारित गर्ने क्रममा यसको महŒव भएको हुँदा प्रेसको हकलाई सुरक्षित गरिएको हो। प्रेस आफैं मर्यादित हुन्छ। आफैं स्वतन्त्र हुन्छ। संविधानले नै गर्नुपर्ने कुरा के, नगर्नुपर्ने कुरा के भनेर सबै कुरा त्यहीं लेखिदिएको छ। भनेपछि संविधानमा भएका स्प्रिट लाई बोकेर ऐन बनाउन नसकिने होइन। नियमन गर्नलाई संविधानले बाटो खोलिदिएको छ। तर प्रश्न फेरि पनि के हो भने प्रेसलाई सहजीकरण गर्ने दृष्टिले आएको छ कि नियन्त्रण गर्ने रूपले आएको छ। प्रेसलाई बोल्न नसक्ने रूपमा आएको छ कि थप सहजीकरण गरेर जनताका मर्का, गुनासा प्रसारण गर्ने, लेख्ने, लेखाउने, सम्पादकीय आदि माध्यमबाट सरकारलाई झक्झक्याउने कुरा गर्न आएको छ। मुख्य कुरा यही हो। यो प्रेस काउन्सिल विधेयकको गठन हेर्दा सूचना विभागलाई नै प्रेस काउन्सिल भनिदिए हुन्छ। विधेयकमा सूचना विभाग र काउन्सिलको कुनै अर्को अर्थ छैन। विभाग मन्त्रालयअन्तर्गतको एउटा विभाग हुन्छ, मन्त्री र सचिवले दिएका आदेश पालना गर्छन्। यो विधेयक पनि ठिक्क त्यही किसिमले बन्न गइरहेको छ। न नेपाल पत्रकार महासंघको उपस्थिति छ, न विशिष्ट ढंगले छान्ने प्रावधान छ। काउन्सिलमा छनोट गर्ने मान्छे मन्त्रालयको सचिव, कानुन, सूचना, प्रविधि वा सामाजिक क्षेत्रमा ख्यातिप्राप्त व्यक्तिमध्येबाट मन्त्रालयले तोकेको व्यक्ति अर्थात् मन्त्रालयले पत्याएको व्यक्ति, अनि वरिष्ठ पत्रकारमध्येबाट मन्त्रालयले तोकेको व्यक्तिलाई छनोट समितिमा राखेर बनाएको प्रेस काउन्सिल कस्तो होला ? पहिले छनोट समितिमै आपत्ति हुनुपर्छ। बरु कस्तो खालको छनोट समिति भएमा मिडिया काउन्सिल उपयुक्त हुन्छ भन्नेमा बहस हुनुपर्छ। दोस्रो, काउन्सिल गठन गर्दा एउटा पत्रकार महासंघको पदेन सदस्य राखिएको छ यसबाहेक सरकारले नै अध्यक्ष तोक्छ। सरकारले नै राजपत्रांकित प्रथम श्रेणीको अधिकृतलाई सदस्य तोक्छ, त्यसपछि दुईजना महिलासहित मन्त्रालयले मनोनयन गरेका ६ सदस्य हुन्छन्। कतिसम्म भने काउन्सिलको सचिव पनि वरिष्ठतम् कर्मचारीलाई तोकिएको छ। यसमा पनि च्वाइस छैन। वरिष्ठ तहका कर्मचारी छन् भने काउन्सिलमा काम गर्न कुनलाई लगाउने भनेर काउन्सिले च्वाइस गर्न सक्ने स्थिति पनि छैन। भनेपछि यसको स्वायत्तता नै कति हो भनेर प्रश्न उठिरहेका बेला अझै त्यसमा थप सरकारको हात सधैंभरि माथि पर्ने गरेर यो आएको छ। अर्को जरिबानाको कुरा छ। जरिबाना २५ हजारदेखि ५० लाख रुपैयाँसम्म छ। त्यो मात्रै होइन त्यसभन्दा पछि क्षतिपूर्ति पनि भराइदिने भनेको छ। त्यो पनि मनासिब माफिकको भनेको छ। क्षतिपूर्तिको रेन्ज पनि तोकिएको छैन। यो अधिकार सरकारले बनाएको काउन्सिललाई तोकियो। र, अन्यत्रबाट प्रमाणित पनि गराउनु नपर्ने गरी ल्याइयो। यही कुरा अदालतमा गएर यति भराइदिनुपर्छ भनेर मुद्दा हालिदिने भएको भए स्वतन्त्र न्यायाधीशले त एउटा निर्णय गथ्र्यो नि। यो गर्न पनि तयार छैन। सोझै काउन्सिलबाट फैसला गराइदिने र चाहेमा अपिल गर्न सक्ने भन्नेसम्म व्यवस्था गरिएको छ। यसकारण यस्ता कुराले स्वायत्ततामाथि पनि असर गर्छ। फेरि आचारसंहिता बनाउने अधिकार पनि यसैलाई दिइएको छ। आचारसंहिताको विषयलाई लिबरल दृष्टिकोण राखेर अहिल्यै फ्रेमवर्क सहित राखिदिऊँ भन्ने मेरो आग्रह हो। संसद्ले बनाउने आचारसंहिता त्यति खराब हुँदैन, जति काउन्सिलले बनाउँदा हुन्छ। किनकि काउन्सिल विभागसरहको हैसियतमा पुग्दै छ। यसको स्वतन्त्रता, स्वायत्तता हेर्दा पूरै सरकारको मुख हेरेर गर्ने खालको छ। यस्तो संस्थाले बनाएको आचारसंहिता नै कति स्वतन्त्र होला ? पत्रकारलाई मर्यादित गर्न, स्वतन्त्रता अपहरण नहुनका लागि सहजकर्ताको भूमिका खेल्ला ? यी विषयबस्तु महŒवपूर्ण र गम्भीर छन्। यति मात्र होइन अरू पनि धेरै त्रुटि छन्। अध्यक्ष हुनका लागि १० वर्ष अनुभवी हुनुपर्ने, सदस्यलाई १५ वर्ष हुनुपर्ने। सदस्यलाई नै १५ वर्षको योग्यता चाहिन्छ भने अध्यक्षलाई पुग्छ ? अध्यक्षको योग्यता कम राखेर आउनु आफैंमा हास्यास्पद हो। यो त मिलाउलान् पनि। मुख्य कुरा स्वायत्तता नै अपहरण भइसकेको छ। जस्ताको त्यस्तै पास हुने हो भने स्वतन्त्रता र प्रेसको पवित्रतालाई पनि बन्देज लगाउनेछ। यसकारण यो विधेयकको विरोध हुनुपर्छ। जुन ठाउँमा यो विधेयक पेस हुन्छ, हाम्रो तर्फबाट पहिले विरोधको सूचना दिन्छौं। सुरुमै फिर्ता लैजान बहस चलाउँछौं। यतिले पनि नपुगे संशोधन हाल्छौं। तर गुड मेजरिटी छ। मान्छे बोल्न नसक्ने भइसकेको छ। अस्ति भर्खर नेपाल ट्रस्ट ऐनको जग्गा लिजमा दिन पाउने विषयमा मैले भनें, तपाईंहरू जजसले पास गर्नुहुन्छ। सबै नीतिगत भ्रष्टाचारमा सहभागी हुनुहुन्छ। यो नीतिगत भ्रष्टाचारको मुहान हो। तर पास त गरे। बाहिर आएपछि डाँकाहरूले सिध्याउने भए, के गर्ने भनेर उनै सांसदले भन्छन्। उनैले भोट हाल्छन् उनैले भन्छन्। अब के गर्ने ? हालत यो छ। सदस्यहरू नै आतंकित छन्। हुँदाहुँदा सत्ता पक्षबाट समितिमा पनि बोल्न छाडिसके। यसो भएर यो विधेयक पनि पास हुने धेरै सम्भावना देख्छु। जेमा पनि पेलेर अघि बढ्ने सोच छ। प्राविधिक कुरा देखाएर राष्ट्रिय सभालाई बाइपास गरेर पनि विधेयक पास भए। प्रधानमन्त्रीको बोलीमा पनि लगाम देखिँदैन। न कानुनको दृष्टिले न सैद्धान्तिक पक्षबाट, न संसदीय दृष्टिले। पारदर्शिता त यो सरकारको डिस्नेरीमै नभएको कुरा हो। यसरी जनता र प्रेससँग ज्यादा सरोकार राख्ने यस्ता विधेयकमा ज्यादती भएको छ भने सभामुखले जनताका बीचमा लगेर छलफल चलाउन आवश्यक छ भनेर रुलिङ गर्न सक्नुहुन्छ। यसअघि अदालतको अवहेलनासम्बन्धी विधेयकमा यस्तो भएको पनि छ। प्रेसलाई दण्डले नियन्त्रण गर्न सकिँदैन रामकृष्ण रेग्मी, प्राध्यापक मिडिया काउन्सिलको विधेयक आइसकेपछि भएका बहस हेर्दै थाहा हुन्छ, अहिलेको नेपालको ल्यान्डस्केप लाई हेर्न सकेको रहेनछ। त्यो भनेको इन्टरएक्टिभ मिडिया भइसकेको छ अहिले। अहिले प्रिन्ट मिडिया जस्तो एकै धारको अवस्था छैन। मैले दिइहालें, भइहाल्यो भन्ने जस्तो प्रिन्ट मिडियाको जस्तो मात्र अहिले होइन। प्रेसलाई पाठकहरूले अर्को प्रश्न गर्ने ठाउँ पनि त्यहीं नै छ। यसैले अहिलेको मिडिया काउन्सिलले अहिलेको मिडिया ल्यान्डस्केप मा प्रेस काउन्सिलले समेट्न नसकेको, अहिलेको काउन्सिलले नभ्याएका कुरा, पुग्न नसकेको एरियामा पुगेर केही गर्ला कि भनेर मैले अहिलेको मिडिया काउन्सिललाई हेरेको थिएँ, त्यो पाइनँ। त्यसैले यसको औचित्य हेर्दा यो किन आएको होला त ? जब कि प्रेस काउन्सिल नै विद्यमान छ। यो स्वायत्त भएन। सरकार र पार्टीको श्रेय बढी हुन थाल्यो भन्ने कुरा त बहसमा चलि नै रहेको थियो। अर्को कुरा, अनलाइन पनि धेरै अगाडि आइसकेको छ। छापिएर चौबीस घन्टामा आउने पत्रिका र पलपलमा पोस्ट भइरहने स्थितिमा अबको मिडिया काउन्सिलले ध्यान नदिइ त हुँदैन। किनभने चौबीस घन्टामा एकपटक आउँदा डेडलाइन थियो, तर चौबीस घन्टाभित्र धेरै गर्न सकिन्थ्यो। अब यो अवस्था रहेन। मिडिया काउन्सिलमा रहेका प्रावधान हेर्दा समाचारको वास्तविकता र प्रोडक्सन कम्प्लेक्सिटिजलाई पटक्कै याद नगरेजस्तो देखियो। सधैंभरि डर लिएर बसिरहनुपर्ने। विचार पृष्ठमा लेख्नेले पनि डर लिनुपर्ने। शब्द, अभिव्यक्ति, कुनै चिजले कसैलाई दोष लगाउँछ कि भनेर। तर काम मिडियामा क्रिटिकल हुनुपर्ने प्रकृतिको छ। यहाँ भ्रष्टाचारको कुरा उठ्छ कुसासनका कुरा उठिरहेका हुन्छन्। कसै न कसैलाई केही न केही अलि अफ्ठ्यारो हुने कुरा मिडियाले गरि नै रहेको हुन्छ। किनकि सार्वजनिक हितलाई सुरक्षा गर्नुपर्ने, संरक्षण गर्नुपर्ने, दायित्व मिडियाले बोकिरहेको छ। यो स्थितिमा विधेयकमा रहेका जरिबाना र यसभन्दा अझै अगाडि गएर हेर्ने हो भने क्षतिपूर्तिको कुरा विद्यमान नेपाली पत्रकारको स्थितिका कारण सम्भवै छैन। यसले त पत्रकारितै नगरौं भन्ने सन्देश जान्छ। पत्रकारिता यस्तो पेसा हो जहाँ आउनुअगाडि विचार गर्नुपर्छ। शब्दशब्दमा ख्याल पुर्याउनुपर्छ। यो त नेपाली पत्रकारले अनुभव गरेर आइसकेको हो। शब्दशब्दमा अफ्ठ्यारो भोगेर निर्देशित पत्रकारिता गर्नुपर्ने अवस्था त पार गरेर यहाँसम्म आइपुगेको हो। २०४६ सालपछिको जनआन्दोलनपछि यो अवस्था त पार गर्यौं कि भन्ठानेका थियौं हामीले। यो नियामक संस्था भनेको प्रेसका लागि मार्गदर्शक मात्र हो। स्प्रिट नै यो छ कि हामी तपाईंलाई आदेश दिँदैनौं। त्यतातिर लाग्यो भने प्रेस स्वतन्त्रता अफ्ठ्यारोमा पर्छ। राज्य सत्तासँग, न्यायिक संस्थासँग र विधि बनाउने संस्थासँग नजिकमा रहेर, अझै अर्को सुरक्षासँग सम्बन्धित कुरा र नागरिकका निजी मामिलाका विषयलाई संरक्षण पनि गर्नुपर्छ। यस्ता अति नै संवेदनशील पक्षलाई समाचार, लेख, आलेख सबैमा ध्यान दिएर जानुपर्ने भएकाले यसलाई न्युज रुम र्यालिटज भनिएको हो। यो प्रक्रियाका वास्तविकतामाथि विधेयकले पटक्कै ध्यान नदिएजस्तो लाग्छ। यसैले मैले यसको औचित्य देखिनँ। आचारसंहिताका विषयमा प्रेस काउन्सिल र पत्रकार महासंघले समयसमयमा मिलाएर पनि परिमार्जन भइ नै रहेको छ। परिवर्तन गर्न तयार छौं भनिएकै पनि हो। यसकारण अहिले कुनै औचित्य देखिएन। जसरी विधेयक आइरहेको छ, यसले सूचना प्रवाह गर्नेलाई कसरी डिल गर्ने भनेर पनि यहाँ अलमलमा पर्ने अवस्था भयो। सूचना प्रवाहमा केही गल्ती भइ नै हाल्यो भने ध्यानाकर्षण गराइदियो भने सहनशील हुनुपर्ने अवस्था पनि हुन्छ। भनौं न कसैले डिलिट गर्न सक्छ। कसैले अनपोस्ट पनि गर्न सक्छ। आउनासाथ यसको इरादा नै यस्तो हो भनिसकेपछि विधेयकले ब्रोडकास्ट लाई अझै अफ्ठ्यारोमा पार्न सक्छ। जतिसुकै सन्तुलन गरौं भने पनि जिब्रो तलमाथि पर्न सक्छ। बोल्दै जाँदा जिब्रो तलमाथि परिहाल्यो, गलत मान्छेको नाम लिइयो, अर्को मान्छे पर्यो भने ती ब्रोडकास्टहरूलाई के गर्ने ? यही बेलामा यसो भनेको हो भन्ने आरोप लाग्यो भने त फेरि पैसा तिर्न जानुपर्यो। घन्टौंसम्म बोल्दा शब्द त तलमाथि परिहाल्छ। यसैले त पत्रकारिता पेसामा एउटा अवसर जहिले पनि दिइरहेको हुन्छ। काउन्सिल ऐनमै छ नि ध्यानाकर्षण गराउने भनेर। यहाँनेर चुक्नुभयो है भनेर सम्झाइरहने बडी चाहिन्छ, संसारभरको प्रचलन नै यही हो। प्रजातान्त्रिक मुलुकमा हेर्ने हो भने प्रेसलाई छाडा छाड्नु हुन्न भनेर आएका दुईवटा अवधारणा छन्। एउटा आचारसंहिता। अर्को नियामक निकाय र संस्था सहकार्य नियमनमा सहकार्य। आखिर सार्वजनिक सरोकारका लागि सूचना प्रवाह गर्ने हो। लोकतन्त्रलाई नै सुदृढ पार्नु छ। गल्ती हुन सक्छ। तर गल्ती नियतवश गर्यौं कि गरेनौं भनेर हेर्ने अवसर दिइ नै रहनुपर्छ। अहिलेको विधेयकमा भएको संरचनाअनुसार भयो भने त यो समाचार कक्ष र प्रोडक्सन रुमबाट सामग्री उत्पादन गर्ने कार्य अति नै गाह्रो हुन्छ। सम्पादन र लेखनमै पनि धेरै वर्ष बिताएको र अहिले पनि काम गरिरहेको हिसाबले धेरै कठिन पर्ने देख्छु। कहीं क्रिटिकल हुन खोज्नुभयो भने त्यसले कसैलाई त क्षति पुग्छ। यथार्थ लेख्नै पर्यो। तर पनि आलोचना त गर्नैपर्छ। त्यसले कसैलाई बिझायो भने के गर्ने ? बिझाउँछ भनेर नलेख्ने, नबोल्ने हो भने सेल्फसेन्सरसिपको यहाँभन्दा गतिलो कुरा के हुन्छ ? सकेसम्म क्षति कम गरौं भन्ने हो। तर चुपचुप हुने वातावरण बन्दै गयो भने सूचना प्रवाह कहाँबाट होला ? दण्डको माध्यमबाट आमसञ्चारलाई मर्यादित पार्छु, अनुशासित पार्छु भन्ने जुन भावना यसले ल्याएको छ यो ठीक ठाउँमा छैन। दण्ड हैन, सहकार्य गरेर अगाडि जानु उचित हो। विधेयकमा अहिलेकै प्रावधान रहे भने अथवा संरचनाकै दृष्टिले हेर्ने हो भने त २०७६ सालमा आएर प्रेस काउन्सिललाई सरकारको अर्को अंग बनाउँदा मान्छेले के भन्लान् ? प्रेस स्वतन्त्रता मात्र होइन, पूर्ण प्रेस स्वतन्त्रता त संविधानको प्रस्तावनामै छ। प्रेस स्वतन्त्रता भए हुन्थ्यो नि किन पूर्ण नै चाहिन्थ्यो र ? तर यसमा ऐतिहासिक अनुभव पनि छन्। अहिले सूचना प्रविधिले सूचना प्रवाहलाई सजिलो पारिदिएको बेला छ। सिटिजन जर्नालिज्मको कुरा आइरहेको छ। योसँग प्रतिस्पर्धा गरेर जानुपर्ने स्थिति आमसञ्चारलाई छ। यो अवस्थालाई विधेयक व्यवस्थाले अवज्ञा गरेको छ। अनि छनोट समितिमै पत्रकार कहाँनेर उदाउँछ त ? अनि अनलाइन र प्रिन्ट एडिटरमै पनि अहिल्यै अन्तर गर्न सकेनौं र आफूलाई सुविधा हुने गरी छनोट समिति बनायौं भने त पत्रकारले उत्पादन गर्ने समाचार सामग्रीमा न्याय हुँदैन कि ? किनकि कैयन् कुरा जोखिममा पनि जान सक्छ। सुधार नै गर्न नसक्ने दिशामा पो जान्छ कि भन्ने खतरा छ। यसरी भयभीत बनायौं भने शासकका आलोचनाका आवाज सबै रोकिन्छन्। कलम नै रोकिन्छ। कलमका कुरा हैन, कार्टुन, तस्बिर र ग्राफिक्सको कुरा पनि छ। यसले लोकतन्त्रभित्र सुशासन र पारदर्शिता कहाँ रहन्छ ? निर्देशित पत्रकारितातर्फ लैजान्छ। विधेयक पारित गरे संसद्कै गरिमा गुम्नेछ हरिहर विरही, पूर्वअध्यक्ष प्रेस काउन्सिल नेपाल तथा नेपाल पत्रकार महासंघ लोकतन्त्रप्रति विश्वास भएका व्यक्ति, संस्था र कुनै पनि राजनीतिक दल यो विधेयकको पक्षमा लाग्न सक्दैनन्। लोकतन्त्र अन्त्य गरी यसको जग भत्काउने चाहना राखिए पनि संसद्ले यसलाई स्वीकार गर्दैन भन्ने मेरो विश्वास हो। सत्तारुढ दलले पनि यसलाई नियन्त्रण गर्न सरकारलाई दबाब दिनुपर्छ। नत्र त्यो पार्टीको भविष्य पनि उज्यालो नरहन सक्छ। जनताले पाएको अधिकार खोस्न खोज्नु वा सीमित गर्नु लोकतन्त्रविपरीत हो। पत्रकारलाई प्रेस कानुनको माध्यमबाट पत्रकारिता कसरी मर्यादित बनाउने भन्ने चिन्ता छ। पत्रकारले नै आचारसंहिता बनाए। त्यसलाई कार्यान्वयन गर्न उनीहरू स्वयं नै लागिरहेका छन्। कानुनमा प्रेस काउन्सिललाई स्वायत्त र अर्धन्यायिक निकायको रूपमा हेरिएको छ। तर सरकारले हस्तक्षेप गर्ने पर्याप्त अवस्था देखिन्छ। यो संस्थाको अधिकार बढाएर स्वतन्त्र र स्वायत्तता वृद्धि गर्नुपर्ने माग उठाइएको हो। यसअगाडिका धेरै समिति, पत्रकार महासंघ र स्वयं प्रेस काउन्सिलले पनि सुझाव दिएकै हुन्। ती सुझावका आधारमा यसको मर्यादा बढाउने विषयमा कदम चाल्नुपथ्र्यो। तर सरकार उल्टो बाटोतिर लागेकाले भूलवशः यी प्रावधान राखिएका होइनन्, जानीजानी प्रेसजगत्को मुख थुन्नैका लागि विधेयक ल्याइएकोमा अब शंका रहेन। प्रमुख प्रतिपक्षी दलले पनि यो विधेयक पास गर्न नदिने भनेको छ। विभिन्न अधिकारवादी संघसंस्थाले पनि यसको विरोध गरिरहेका छन्। सभामुखले पनि यो विधेयकको पक्षमा आफू नरहेको जनाइसकेका छन्। पत्रकारसँग सम्बन्धित सबै संघसंस्था सडकमा उत्रिनुपर्ने अवस्था उत्पन्न भएको छ। संसद्ले यसलाई पारित गरेमा उसको गरिमा रहन्न। यसलाई साथ दिने राजनीतिक दल लोकतन्त्रप्रतिको निष्ठा र प्रेस स्वतन्त्रताप्रति उनीहरूले बाहिर गरेको प्रतिबद्धता पनि देखावटी मात्रै हो कि भन्ने शंकालाई पुष्टि गर्छ। त्यसैले सरकारले ढिलो नगरी यो विधेयक छिटोभन्दा छिटो फिर्ता लिनु उचित हुन्छ। यस विषयमा कुन खालका ऐननियम आवश्यक हुन्छन् भन्नेबारेमा प्रेससँग सरोकार राख्ने संघसंस्थासँग छलफल गर्नुपर्छ। भोलिदेखि कुनै पत्रिकाले प्रधानमन्त्री, कुनै मन्त्री वा कसैलाई लोकतन्त्रविरोधी लेखिदियो भने मेरो मानहानि भयो, क्षतिपूर्ति पाऊँ भनेर उजुरी दियो भने सरकारको इशारा र निर्देशनमा चल्ने मिडिया काउन्सिलले सम्बन्धित व्यक्तिलाई मनासिब जरिबाना गराउन सक्छ। पत्रकारले २५ हजारदेखि १० लाखसम्मको जरिबाना भोग्नुपर्ने हुन्छ। विधेयकमा प्रशस्त त्रुटि देखिन्छन्। यसलाई संशोधन गरी आवश्यकताअनुसार ऐन बन्छ भन्नेमा म विश्वस्त छैन। सबै कुरा झिक्ने काट्ने हो भने प्रेस काउन्सिल ऐन छँदै छ। नागरिक समाज र पत्रकारसहितको सहमतिमा जनप्रतिनिधिसँग सल्लाह गरी संशोधन गर्नु बुद्धिमानी हुन्छ। विधेयकले पत्रकारितालाई सेल्फ सेन्सरसिप कायम गराउँछ। पत्रकार कुनै विषयमा लेख्दै छन् भने दसपटक सोच्नुपर्ने हुन्छ। हिजो राजनीतिक दल प्रतिबन्धित भएको बेलामा समेत उनीहरूका गतिविधि र प्रजातन्त्रका नाममा प्र समेत छाप्न सरकारले दिँदैनन्थ्यो। अहिले आएर सरकारले कुनै दललाई प्रतिबन्ध लगाएको छ। भोलि अर्काे दलको गतिविधि हेरेर समाचार तथा विचार नदिन प्रतिबन्ध लगाउन मिडिया काउन्सिललाई निर्देशन दियो भने उसले पालना गर्नेछ। उसको निर्देशन पालना गरिएन भने पत्रकारले जरिबाना तिर्नुपर्नेछ। यो सजाय अन्तिम होइन, चित्त नबुझे अदालत गए हुन्छ भनिएको छ तर पहिले सजाय गर्ने अनि अदालत गए हुन्छ भन्नु मूर्खता हो। जुन कुरा हिजो पञ्चायतकालमा अञ्चलाधीशहरूले गर्थे। पहिले थुन्थे र अनि तेरो गल्ती के छ भनेर सोध्थे। आफैं थुन्ने र आफैं निर्णय गर्ने। म स्वयं त्यसको भुक्तभोगी हुँ। ०२७ सालमा जनकपुरमा दामोदर शमशेर अञ्चलाधीश भएको बेला म त्यसको सिकार बनेको छु। ११ महिना जेल जीवन बिताइसकेपछि तत्कालीन सर्वाेच्चका प्रधानन्यायाधीश विश्वनाथ उपाध्यायले जिताइदिनुभयो। हिजो कानुन व्यवसायी निःशुल्क उपलब्ध हुन्थे तर आज पत्रकारसँग कानुन व्यवसायी राखेर मुद्दा लड्न सक्ने आर्थिक हैसियत छैन। डेरा भाडा तिर्न नसक्ने र श्रमको मूल्य नपाइरहेका पत्रकारलाई २५ हजारदेखि १० लाखसम्म जरिबानासहित मनासिब सजाय र वर्षौं मुद्दा लड्नुपर्ने अवस्था कल्पना मात्रै हुन्छ। पत्रकार, सम्पादक, प्रकाशक र अनलाइन सम्पादकदेखि सोसल मिडिया चलाउनेसम्मका व्यक्ति कारबाहीको दायरामा पर्न सक्छन्। हामी प्राप्त उपलब्धिको कदर गर्छौं, तर यो कानुन बन्यो भने परिवर्तनका उपलब्धिमाथि ग्रहण लाग्छ। हाम्रो शिर झुक्छ। यसलाई छिटोभन्दा छिटो फिर्ता गराउनुपर्छ। त्यसका लागि हामी सबैले खबरदारी गर्दै निरन्तर दबाब दिनुपर्छ।"
गैरअर्थशास्त्रीको अर्थशास्त्रीय सुझाव,"द्रूत रूपान्तरण चाहने हो भने अर्थतन्त्रलाई उद्वेलित गर्न कनिका छर्न छोडेर केही वर्ष फोकस्ड प्लानिङ एन्ड एक्जेक्युसन को मोडेलमा जानैपर्छ। राजनीति मूलतः अर्थनीति हो। त्यसैले अर्थशास्त्री नभए पनि एकजना नवराजनीतिकर्मीका नाताले अर्थनीतिमा चासो हुनु स्वाभाविक हो। राष्ट्रपति विद्यादेवी भण्डारीले गत वैशाख २० गते सरकारको नीति तथा कार्यक्रम घोषणा गरेपछि मैले केही विशिष्ट अर्थशास्त्री मित्रहरूलाई सोधें, नेपालमा सरकारले ल्याएको नीतिकार्यक्रम र वार्षिक बजेटले राखेका लक्ष्य तोकिएको बजेट र समयमा पूरा भएका उदाहरण कति छन् ? सबैको जवाफ लगभग एउटै थियो, अपवादलाई छोडेर त्यस्ता उदाहरण छैनन् भने पनि हुन्छ। गत वर्ष यही सरकारले राखेका प्रमुख लक्ष्यहरूमा कति प्रगति भएको छ ? , मेरो अर्को प्रश्न थियो। जवाफ फेरि लगभग उस्तै थियो, तिनको हालत पनि उस्तै छ। नेपालको योजना तर्जुमा र कार्यान्वयनमा एउटा महत्त्वपूर्ण कमजोरी छ। त्यो आम नेपाली चरित्रसँग जोडिएको छ। हामी नेपाली भन्दिन खप्पिस छौं, भन्दिएँ भनेर गर्व गर्न माहिर छौं, कार्यान्वयनको पाटोमा कमजोर छौं र काम नभएपछि अरूलाई दोष दिन अभ्यस्त छौं। म स्वयं पनि त्यो कमजोरीभित्र कयौं पल्ट जानेरनजानेर फसिसकेको छु र भविष्यमा नफस्नका लागि बढ्दो रूपमा सावधान भएको छु। तर उदेकलाग्दो कुरा के भने यी यावत् वर्षहरूमा राष्ट्रिय र अन्तर्राष्ट्रिय अनुभव बटुलेका, व्यवस्थापकीय ज्ञान भएका विशिष्ट अर्थशास्त्रीहरू पनि अर्थमन्त्री भए तर स्थितिमा कुनै परिवर्तन आएन। हामीले सधैं स्थिर सरकार नभएका कारण विकासमा असर पर्यो भन्यौं। स्थिर सरकार भएका बेलामा पनि कार्यशैलीमा कुनै परिवर्तन आएन। भनेपछि समस्या कहाँ छ ? सबैभन्दा पहिला स्वीकार गरौं कि समस्या पहिचान गर्नमै समस्या छ। हाम्रा योजना तर्जुमा र कार्यान्वयनमा केही आधारभूत परिवर्तन नल्याउने हो भने हामी १० किलोमिटर बाटो विस्तार गर्न पाँच वर्ष र एउटा खानेपानी आयोजना पूरा गर्न २५ वर्ष लगाइरहने छौं। अब के गर्ने त ? त्यसको एउटै मात्र समाधान भनेको केही वर्षका लागि अत्यन्तै थोरै लक्ष्यहरूमा केन्द्रित योजना र कार्यान्वयन (फोकस्ड प्लानिङ एन्ड एक्जेक्युसन) को मोडेलमा नीतिकार्यक्रम र बजेट निर्माण गर्ने हो, जहाँ सरकारको सम्पूर्ण स्रोत, साधन र शक्ति केन्द्रित गर्न सकियोस्। मूलरूपमा त्यसका सिर्फ दुइटा उद्देश्य हुनेछन्। भ्रष्टाचार नियन्त्रण, सुशासन र क्षमता विकास तथा अर्थतन्त्रको उद्वेलन (स्टिमुलेसन अफ इकनमी)। आगामी वर्षको लागि सधैंको जस्तो कनिका छरे झैं नीति र कार्यक्रम प्रस्तुत गरिसकिएको छ। अब दुई हप्तामा बजेट प्रस्तुत हुँदै छ। एकै पुस्तामा देश रूपान्तरणको लक्ष्य बोकेको नवराजनीतिकर्मी हुनाले यो स्तम्भमा प्रधानमन्त्री केपी ओली र अर्थमन्त्री युवराज खतिवडालाई गैरअर्थशास्त्रीको अर्थशास्त्रीय सुझाव पेस गर्ने जमर्को गरेको छु। भ्रष्टाचार नियन्त्रण, सुशासन र क्षमता विकास नेपालको भ्रष्टाचार नियन्त्रण र सुशासनको अवस्था अपवाद छोडेर बर्बादै छ भन्दा सम्बन्धित कसैले चित्त दुखाउनु पर्दैन। सानो उदाहरण दिऊँ। राष्ट्रपति भण्डारीले नीति तथा कार्यक्रम प्रस्तुत गर्दा एक वर्षको अवधिमा १६०० किलोमिटरभन्दा बढी सडक कालोपत्रे भएको बताइन्। तर महत्त्वपूर्ण कुरा के भने कालोपत्रे भएको सडकको कति किलोमिटरचाहिँ केही महिना या वर्ष टिक्छ होला ? यो यस्तो देश हो, जहाँ सामान्य कार्यालयमा स्टेसनरी खरिददेखि सुरु भएको भ्रष्टाचार मन्त्री र प्रधानमन्त्रीको करोडौं र अर्बौंको कमिसन र पार्टी सञ्चालनका लागि रकम संकलनसम्म गएर जोडिन्छ। यो यस्तो देश हो, जहाँ एक घन्टाको सरकारी कामका लागि एक हप्ता लाग्न सक्छ। एउटा सामान्य व्यवसाय सञ्चालनको स्वीकृति लिन महिनौं लाग्न सक्छ। सरकार न व्यवसाय, न लगानी अनुकूल छ। अन्तर्राष्ट्रिय ठेकदारहरू नै आजित हुने र भ्रष्टाचारमा मुछिने स्थिति छ। व्यवस्थापकीय क्षमता यति कमजोर छ कि ढल र पानीका पाइप तथा बिजुलीको तार ओछ्याउनेजस्ता सामान्य विषयमा दशकौंदेखि समन्वयको अभाव छ। व्यवस्थापकीय क्षमता नै न्यून भएपछि सुशासन हासिल हुने कुरै भएन। कार्यालय व्यवस्थापनदेखि, आयोजना व्यवस्थापन, सहरी व्यवस्थापन, नदी व्यवस्थापन, भूमि व्यवस्थापन, अन्तर्राष्ट्रिय सम्बन्ध व्यवस्थापन, सबै ठाउँको स्थिति लज्जाजनक छ। एकातिर भ्रष्टाचार व्याप्त छ, सुशासन छैन र अर्कोतिर भएका कर्मचारीको क्षमता छैन। त्यसमाथि अधिकांश कार्यालयमा कयौं कर्मचारीको काम छैन। उनीहरू कार्यालयमा मजाले घाम ताप्ने समय पाउँछन्। त्यसोभन्दा मेहनती कर्मचारीको मन नदुखोस् किनभने घाम तापेर समय बिताउने र मरेर काम गर्ने कर्मचारीले समान तलब र सुविधा पाउने देश हो यो। यो समस्या समाधान गर्ने उपाय भनेको कर्मचारीको संख्या कटौती गर्ने, बाँकीको सेवासुविधा आकर्षक ढंगबाट बढाउने, उनीहरूको कार्यदक्षता बढाउन विश्वस्तरको तालिमको व्यवस्था गर्ने, कार्यालय अवधिमा व्यस्त राख्ने र सेवालाई चुस्तदुरुस्त बनाउने हो। ठूला सपना देख्नुअघि भ्रष्टाचार न्यूनीकरण गर्न, सुशासन सुनिश्चित गर्न र व्यवस्थापकीय क्षमता सुधार्न आँटिला कदम नचाल्ने हो भने हाम्रा सपना पनि नेपाली अर्थतन्त्रजस्तै सधैं घस्रिरहने छन्। योजनाहरू सधैं घोषणा हुने, कुनैको काम नै अघि नबढ्ने, बढे पनि भ्रष्टाचारका कारण न्यून गुणस्तरको हुने र त्यो कहिल्यै तोकिएको रकम र समयमा सम्पन्न नहुने स्थिति यथावत् रहनेछ। अर्थतन्त्रको उद्वेलन (स्टिमुलेसन अफ इकनमी) नेपालको अर्थतन्त्र कहिल्यै उद्वेलित भएन। अर्थतन्त्रको विकासमा महत्त्वपूर्ण मानिने वार्षिक सात प्रतिशतको वृद्धिदर नेपालले बिरलै छोएको छ र त्यो कहिल्यै दिगो हुन सकेन। यस्तो परिवेशमा सरकारले यस वर्षको नीति तथा कार्यक्रममा चार वर्षभित्र १० प्रतिशतभन्दा बढीको आर्थिक वृद्धि हासिल गर्छौंं भनिदियो। १० प्रतिशतको आर्थिक वृद्धिदर भनेको भ्रष्टाचार न्यून, सुशासनयुक्त र सक्षमवान् राजनीतिक नेतृत्व र प्रशासन भएका देशको लागि पनि हम्महम्मे पर्ने विषय हो। त्यसमा पनि त्यो लक्ष्य एक वर्ष हासिल हुनुको खासै अर्थ रहँदैन। त्यो दिगो हुनुपर्छ। हाम्रो अर्थतन्त्र दशकौंदेखि घस्रेको घस्रेकै छ। यसमा उद्वेलन ल्याउने उपाय नखोज्ने हो भने हामी यसैगरी घस्रिरहने छौं। कहिले अलि छिटो घस्रौँला, कहिले अलि ढिलो, त्यो बेग्लै कुरा हो। तर हामीले अरू धेरै वर्ष उच्चमध्यम (लगभग चारदेखि १२ हजार डलरसम्मको प्रतिव्यक्ति आय) त कुरै छोडिदिऊँ न्यून मध्यम आयको मध्य विन्दु (लगभग २५ सय डलरको प्रतिव्यक्ति आय) लाई छुन पनि कठिन हुनेछ। स्वाभाविक रूपमा कमजोर अर्थतन्त्रको असर सर्वसाधारणको जीवनस्तरमा मात्र होइन, देशको चौतर्फी विकासमा पर्नेछ। बिल क्लिन्टनले सन् १९९२ मा आफ्नो पहिलो राष्ट्रपतीय चुनावी अभियानमा इट इज द इकनमी, स्टुपिड भनेर त्यसै भनेका होइनन्। यति शक्तिशाली सरकार र अनुकूल वातावरण हुँदा पनि दशकौंदेखि हुँदै आएको कनिका छराइ बजेटकै मोडेलमा जाने हो भने हाम्रो अर्थतन्त्र फेरि घस्रिनै रहनेछ। के हुन सक्छ त सिंगो अर्थतन्त्रलाई उद्वेलित गर्ने उपाय ? यति भ्रष्ट, व्यवस्थापकीय रूपमा क्षमताहीन र कमजोर नेतृत्व भएको देशमा कनिका छरेजसरी बजेट छरेर काम नहुने रहेछ भन्ने विगतको अनुभवले देखाइसकेको छ। तर हामी विज्ञ अर्थमन्त्री हुँदा पनि त्यसै गर्न छोड्दैनौं। यस्तो अवस्थामा यो गैरअर्थशास्त्रीको अर्थविज्ञ अर्थमन्त्री र राजनीतिले खारिएका प्रधानमन्त्रीलाई सल्लाह के हो भने अब पुराना गल्ती नदोहोर्याउनुस्। तीनवटा या बढीमा पाँचवटा यस्ता आयोजना छान्नुहोस् जसले सिंगो अर्थतन्त्रमा असाधारण तरंग सिर्जना गर्न सकोस्, अर्थतन्त्रलाई चलायमान बनाइदिन सकोस् र विविध प्रकृतिका उद्योगधन्धा खोल्न र भएकालाई बढावा दिन मद्दत गरोस्। त्यो कसरी सम्भव होला भन्ने लाग्यो भने अन्य देशका केही उदाहरण हेर्नु उपयुक्त हुन्छ। मैले बेलाबखत पहिले पनि उल्लेख गर्ने गरेको सन् १९६० को दशकको अन्त्यतिर निर्मित दक्षिण कोरियाको ४३० किलोमिटर लामो सोलबुसान राजमार्ग एउटा ज्वलन्त उदाहरण हो। जापानीहरूको उपनिवेश, उनीहरूसँगको युद्ध, भ्रष्टाचार, कमजोर अर्थतन्त्रबाट आत्मविश्वास गुमाएका कोरियालीहरूले सो आयोजनालाई हामी गर्न सक्छौं को प्रमाण र देशको आधुनिकीकरणको प्रतीकका रूपमा हेर। एक वर्षको २५ प्रतिशत बजेट नै सो आयोजनामा खर्च गरे। ९० लाख कामदार परिचालित गरे र तोकिएको समयअगावै अढाइ वर्षमै त्यति लामो राजमार्ग पूरा गरे। सो राजमार्गले अर्थतन्त्रलाई उद्वेलित तुल्याइदियो र कोरियाली आत्मविश्वासलाई जगाइदियो। ६० वर्षअघि झन्डैझन्डै हाम्रैजस्तो बेहाल अवस्थामा रहेको दक्षिण कोरिया अहिले कहाँ छ, हामी कहाँ छौं। छिमेकी चीनको थ्री गर्जेज ड्याम देशले ठूलो स्रोत, साधन र ऊर्जा खर्च गरेर राष्ट्रलाई गौरवान्वित बनाउन र अर्थतन्त्रलाई उद्वेलित तुल्याउन निर्माण गरिएको महत्त्वाकांक्षी आयोजना हो। त्यो रूपान्तरणको स्तर, आकांक्षा र दूरदृष्टिको प्रतीक हो। विविध आलोचना र अवरोध हुँदाहुँदै चीनले झन्डै १३ लाख मानिसलाई अन्यत्र सारेर, ठूलो धनराशि (३२ अर्ब डलर) खर्च गरेर २२ हजार पाँच सय मेगावाट बिजुली उत्पादन गर्ने संसारकै सबैभन्दा ठूलो उक्त जलविद्युत् आयोजना निर्माण गरेरै छोड्यो। त्यसले चिनियाँ अर्थतन्त्रका विविध पाटोमा विशिष्ट योगदान पुर्याएको छ। यस्ता उदाहरण अरू पनि भेटिन्छन्, जहाँ राज्यले निश्चित वर्षहरूमा आफ्नो सम्पूर्ण ध्यान कुनै यस्ता योजनामा मात्र लगाउँछ, जसको असर अर्थराजनीतिमा ऐतिहासिक हुन्छ। नेपालको हकमा हामीसँग हाल उपलब्ध दूरगामी महत्त्वका त्यस्ता योजनमा १२ सय मेगावाटको बूढीगण्डकी आयोजनाको नाम सम्भवतः सबैभन्दा पहिले आउँछ। त्यति ठूलो जलाशययुक्त आयोजना भएकाले त्यसलाई नेपाली अर्थतन्त्रको गेमचेन्जर का रूपमा हेर्न सकिन्छ। काठमाडौं, चितवन र पोखराजस्ता उदयीमान सहरहरूका बीचमा फेवाभन्दा १५ गुणा ठूलो त ताल मात्र निर्माण हुनेछ, जसले पर्यटन विकासमा ठूलो योगदान पुर्याउनेछ। त्यसका साथै अन्य धेरै फाइदा हुनेछन्। तीन सिफ्टमा चौबीसै घन्टा काम गराउने हो भने समयअगावै तोकिएको लागतमा आयोजना पूरा हुन सक्छ। चाँडो काम गर्ने प्रसंगमा एउटा प्रेरणादायी तथ्य उल्लेख गरें। २०२५ साल फागुन ९ को गोरखापत्रमा पृथ्वी राजमार्ग निर्माण र प्रगतिबारे एउटा समाचार छ। सो समाचारमा १७६ किलोमिटर लामो उक्त राजमार्गको ११७ किमि खण्डलाई विभिन्न भागमा बाँडेर १६ हजार कामदारले काम गरिरहेको प्रसंग उल्लेख छ। ५० वर्षपछि आज नेपालमा कुनै त्यस्तो आयोजना छैन होला जहाँ एकैपटक १६ हजार कामदारले काम गरिरहेका हुन्। हजारौं कामदारलाई लगातार काम लगाउने, भ्रष्टाचार हुन नदिने र व्यवस्थापन चुस्त राख्ने हो भने बूढीगण्डकीजस्ता आयोजना सोचेभन्दा चाँडो पूरा हुन सक्छन्। बूढीगण्डकी मैले सहजताका लागि दिएको उदाहरण हो। त्यस्तै १२ घन्टाको हालको यात्रा अवधिलाई एक घन्टामा झार्ने निजगढकाठमाडौं द्रूतमार्गले आर्थिक सम्भावनाको दूरगामी द्वार खोल्नेछ। निजगढ अन्तर्राष्ट्रिय विमानस्थल बनेपछि सो मार्गको महत्त्व झनै बढ्नेछ। मेरो मनमा बारम्बार आउने अर्को एउटा सोच छ। नेपालजस्तो विश्वकै विशिष्ट पर्यटकीय गन्तव्य बन्न सक्ने तर भूपरिवेष्ठित अवस्थिति भएको देशका लागि हवाई यातायातको अत्यन्तै महत्त्व हुन्छ। नेपाल सरकारले आउँदो पाँच वर्षमा हामी पारदर्शीरूपमा १० वटा बोइङ किन्छौं, पाँच वर्षपछिको हवाई ट्राफिक धान्ने गरी त्रिभुवन अन्तर्राष्ट्रिय, गौतमबुद्ध र पोखरा विमानस्थलको एकीकृत विकास गर्छौं, थपिएका १० वटा बोइङसहित अहिले भएका विमानहरूको अटुट र स्तरीय सञ्चालनका लागि जनशक्ति तयार पार्छौं, अन्तर्राष्ट्रिय एयरलाइन्ससँग मिलेर तीनैवटा विमानस्थलको सम्पूर्ण व्यवस्थापनलाई अन्तर्राष्ट्रिय स्तरको बनाउँछौं, निजी विमान सेवालाई पनि सेवा विस्तारका लागि प्रेरित गर्छौं र नेपालको सौन्दर्य, सम्पदा र विविध पर्यटकीय सम्भावनाबारे संसारभर मार्केटिङ गर्छौं भन्ने हो भने त्यसको असर के होला ? बाँकी काम सरकारले गर्नै पर्दैन, निजी क्षेत्रले गरिहाल्छ। अनि पाँच वर्षपछि पर्यटन उद्योगको स्वरूप र त्यसले अर्थतन्त्रमा पार्ने असर कस्तो होला ? विज्ञहरूको उपस्थिति, अन्तर्राष्ट्रिय समूहसँगको निकटता आदिका कारण माथि उल्लेख गरिएभन्दा ठूला या रचनात्मक गेमचेन्जिङ आयोजनाबारे सरकारलाई बढी नै थाहा हुन्छ। निश्चय पनि सरकार भएपछि गर्नुपर्ने काम धेरै हुन्छन्। छुनुपर्ने क्षेत्र धेरै हुन्छन्। तर यति शक्तिशाली सरकार र अनुकूल वातावरण हुँदा पनि दशकौंदेखि हुँदै आएको कनिका छराइ बजेटकै मोडेलमा जाने हो भने हाम्रो अर्थतन्त्र फेरि घस्रिनै रहनेछ। देशलाई द्रूत रूपान्तरणको दिशामा लैजाने हो भने अर्थतन्त्रलाई उद्वेलित गर्न केही वर्षका लागि थोरै लक्ष्यहरूमा केन्द्रित योजना र कार्यान्वयन (फोकस्ड प्लानिङ एन्ड एक्जेक्युसन) को मोडेलमा नगई सुखै छैन। दूरदृष्टिहीन, संकुचित कामचलाउ सोचले हामी बर्बाद भइसक्यौं। मिश्र साझा पार्टीका संयोजक हुन्।"
अंकमा आईपीएल,"मुम्बई इन्डियन्सले उपाधि जितेसँगै सन् २०१९ को इन्डियन प्रिमियर लिग (आईपीएल) क्रिकेट सकिएको छ। यस आईपीएल क्रिकेटका केही तथ्य र कीर्तिमान : (अन्नपूर्ण सम्पूर्ण) ४ चेन्नई सुपर किंग्सलाई एक रनले हराउँदै उपाधि जितेको मुम्बईको यो चौथो आईपीएल उपाधि हो। सन् २०१३ मा पहिलो पल्ट उपाधि उचालेको मुम्बईले सन् २०१५ र २०१७ पनि आईपीएल जितेको थियो। मुम्बईले सन् २००८ को फाइनलमा चेन्नईसँग भोगेको पराजय अहिलेसम्मको फाइनलमा एक मात्र पराजय हो। यो सिजनको फाइनलमा मुम्बईसँग हारेको चेन्नईले यसअघि तीन पटक उपाधि जितेको थियो। त्यस्तै, कोलकाता नाइट राइडर्सले दुई पटक तथा राजस्थान रोयल्स, सनराइजर्स हैदराबाद र डेक्कन चार्जर्सले एकएक पटक आईपीएल उपाधि उचालेका छन्। २३२ समूह चरणमा कोलकाता नाइट राइडर्सले मुम्बई इन्डियन्सविरुद्ध बनाएको २ सय ३२ रन यो सिजनको सबैभन्दा ठूलो स्कोर हो। कोलकाताले आफ्नो घरेलु मैदानमा दुई विकेट गुमाउँदै २ सय ३२ रन बनाएको थियो। यो खेलमा कोलकाता ३४ रनले विजयी भयो। सनराइजर्स हैदराबादले पनि यो आईपीएलमा रोयल च्यालेन्जर्स बैंगलोरविरुद्ध २ विकेट गुमाउँदै २ सय ३१ रन बनायो। यो खेलमा घरेलु टोली सनराइजर्स १ सय १८ रनले विजयी भयो। जुन यस सिजनको सबैभन्दा फराकिलो अन्तरको जीत बन्यो। ७० यो सिजनको आईपीएलमा कुनै पनि टिमले बनाएको न्यून स्कोर भनेको ७० हो। यो स्कोर रोयल च्यालेन्जर्स बैंगलोरले चेन्नई सुपर किंग्सविरुद्ध उद्घाटन खेलमा बनाएको हो। यो खेलमा ७१ रनको लक्ष्य पाएको चेन्नई सात विकेटले विजयी भयो। ६९२ सनराइजर्स हैदराबादका डेभिड वार्नर यो आईपीएलमा सबैभन्दा धेरै रन बनाउने खेलाडी बने। १२ खेलमा ६ सय ९२ रन बनाएका उनले एक शतक र आठ अर्धशतक पूरा गरे। प्रतियोगितामा १४३८७ स्ट्राइक रेट रहेका उनले ५७ चौका र २१ छक्का प्रहार गरेका थिए। धेरै रन बनाउने खेलाडीको सूचीमा दोस्रो नम्बरमा रहेका किंग्स इलाभेन पञ्जाबका लोकेश राहुलले १४ खेलमा ५ सय ९३ रन बनाए। ११४ सनराइजर्स हैदराबादका जोनी बेइस्र्टो यो आईपीएलको एकै पालीमा सबैभन्दा धेरै रन बनाउने खेलाडी हुन्। यही सिजन डेब्यू गरेका उनले रोयल च्यालेन्जर्स बैंगलोरविरुद्ध ५६ बलमा १ सय १४ रन बनाएका हुन्। उनले आईपीएलका १० खेलमा ४ सय ४५ रन बनाए। जोनीसहित छ खेलाडीले मात्र यो आईपीएलमा शतक पूरा गरेका थिए। ३ राजस्थान रोयल्सका आस्टोन टर्नर यो आईपीएलमा सबैभन्दा धेरै डक आउट भए। आफूले खेलेका चारमध्ये तीन खेलमा उनले रनको खाता खोल्न सकेनन्। १९,४१६ सन् २०१९ को आईपीएलका ६० खेलमा १९ हजार ४ सय १६ रन बन्यो। जसमध्ये ११ हजार ३ सय २६ रन बाउन्ड्रिज अर्थात् चौका वा छक्काबाट बन्यो। यो आईपीएलमा ४ हजार ९ सय ३४ बल डट रहे। ७८५ यो आईपीएलमा ७ सय ८५ वटा छक्का प्रहार भए। सबैभन्दा धेरै छक्का प्रहार गर्ने खेलाडी कोलकाता नाइट राइडर्सका एन्ड्र्यु रसेल बने। १३ खेलमा ब्याटिङ गरेका उनले ५२ छक्का हाने। दोस्रो स्थानमा रहेका किंग्स इलाभेन पञ्जाबका क्रिस गेलले १३ खेलमा ३४ छक्का प्रहार गरे। २६ चेन्नई सुपरकिंग्सका इमरान ताहिर यो प्रतियोगितामा सबैभन्दा धेरै विकेट लिने खेलाडी बने। उनले १७ खेलमा २६ विकेट हात पारे। त्यस क्रममा उनले ४ सय ३१ बल फालेका थिए। दोस्रो स्थानमा रहेका दिल्ली क्यापिटल्सका कागिसो राबडाले १२ खेलमा २५ विकेट हात पारे।"
मिनर्वासँग बराबरीमा रोकियो मनाङ (फोटो फिचर),"काठमाडौं : एएफसी कप छनोटअन्तर्गत चौथो खेलमा नेपालको लिग च्याम्पियन मनाङ मस्र्याङ्दी क्लबले भारतको मिनर्वा पञ्जाबसँग बराबरी खेल्दै अंक बाँडेको छ। सातदोबाटोस्थित एन्फा कम्प्लेक्समा बुधबार भएको खेलमा मनाङ १० खेलाडीमा सीमित मिनर्वासँग ११ गोलको बराबरीमा रोकिएको हो। यस बराबरीसँगै मनाङको छनोट सम्भावना सकिएको छ। जित्नैपर्ने खेलमा मनाङले सोचेजस्तो खेल्न सकेन। मिनर्वाको मैदानमा यसअघि भएको पहिलो लेगमा पनि दुवै टोलीले २२ गोलको बराबरी खेलेका थिए। पहिलो हाफमा सानदार प्रदर्शन गरेको मिनर्वाले १० खेलाडीमा समेटिएपछि लय गुमाएको थियो। एकपक्षीय पहिलो हाफमा मिनर्वाका लागि युवा स्ट्राइकर मोइराङथेम थोइबा सिंहले ३९औं मिनेटमा गोल गरे। १७ वर्षीय थोइबाले कालिफ अल्सानको पासमा गोल गरेका थिए। पहिलो हाफमा मिनर्वाको दुईवटा उत्कृष्ट प्रहार क्रस बारमा लागेर फर्किएको थियो। पहिलो हाफकै अतिरिक्त समयमा मिनर्वाका प्रतीक जोशी दोहोरो पहेँलो (रातो) कार्ड पाउँदै बाहिरिएका थिए। दोस्रो हाफमा १० खेलाडीले भिडेको मिनर्वाले मनाङसँग औसत खेल गरे पनि गोल थप्न सकेन। खेलको अन्तिम १५ मिनेट लयमा देखिएको मनाङले ८१औं मिनेटमा बराबरी गोल फर्काएको थियो। मनाङका अफ्रिकी खेलाडी सहेद अजिजले गोल गरे। उनले अञ्जन विष्टले पोस्ट नजिक दिएको पासमा हेड गोल गरेका थिए। बारबरीसँगै समूह ई मा रहेको मनाङले चार खेलबाट दुई अंक बनाएको छ। मनाङ तालिकाको अन्तिममा छ। समान खेलबाट मिनर्वाले चार अंक बनाएको छ। मिनर्वाको छनोट हुने गणितीय सम्भावना जीवित छ। खेलपछि मनाङका प्रशिक्षक छिरिङ लोप्साङले खेलाडीले रणनीतिअनुसार खेल्न नसक्दा बराबरीमा चित्त बुझाउनु परेको बताए। यस प्रतियोगिताका लागि हामीले धेरै मेहनत र तयारी गरेका थियौं। घरेलु मैदानमा विपक्षी १० खेलाडी हुँदा पनि जित्न नसक्नु कमजोरी रह्यो, लोप्साङले भने। मिनार्वाका प्रशिक्षक सचिन तानाजीले रेफ्रीको गलत निर्णयका कारण जितेको खेल बराबरीमा चित्त बुझाउन बाध्य भएको बताए। रेफ्रीले अनावश्यक कार्ड दिए। खेलको अन्तिममा भएको गोल अफसाइड दिनु अर्को दुर्भाग्य भयो। १० खेलाडीले पनि आज धेरै राम्रो खेलेको हो। हामी एएफसीमा रेफ्रीको निर्णयविरुद्ध उजुरी दिनेछौं। बाँकी दुई खेल जित्न सके छनोट सम्भावना अझै बाँकी छ, सचिनले भने। मनाङका पूर्व कप्तान अनिल गुरुङ खेल हेर्दै। फोटोः सुनिताअन्नपूर्ण"
ह्विलचेयर एसिया कपको पहिलो खेलमा नेपाल पराजित (फोटो),"काठमाडौं : ह्विलचेयर एसिया कप टीट्वेन्टी क्रिकेट प्रतियोगिताको आफ्नो पहिलो खेलमा नेपाली टोली पराजित भएको छ। कीर्तिपुरस्थित त्रिवि क्रिकेट मैदानमा भएको खेलमा नेपाली टोली भारतसँग ६ विकेटले पराजित भयो। टस हारी पहिले ब्याटिङको निम्तो पाएको नेपालले निर्धारित ओभरमा चार विकेट गुमाएर एक सय ४० रन बनाएको थियो। जवाफी ब्याटिङमा ओर्लिएको भारतले १५१ ओभरमा चार विकेट गुमाएर विजयलक्ष्य पूरा गर्यो। पहिले ब्याटिङ गरेको नेपालका लागि दिगम चेम्जुङले ६६ रन बनाए। उनले ६६ बलको सामना गरी सात चौका पनि हिर्काए। विपिन पौडेलले पनि २५ बलमा ६ चौकाको मद्दतले ३३ रन जोडे। रमेश खत्रीले १५ र सागर पाण्डेले सात रन थपे। जवाफी ब्याटिङमा ओर्लिएको भारतका लागि विश्वनाथ गुरवले ३२ बलमा नौ चौकाको मद्दतले ५० रनको योगदान गरे। उनी म्यान अफ दी म्याच घोषित भए। परशुराम देसलीले १९, निकुल प्रजापतिले १६ र सन्तोष रंजाग्नेले १६ रन बनाए। अर्को खेलमा पाकिस्तानले बंगलादेशलाई आठ विकेटले पराजित गयो। टस हारी पहिले ब्याटिङ गरेको बंगलादेशले निर्धारित ओभरमा चार विकेट गुमाएर एक सय ७७ रन बनायो। बंगलादेशका लागि सजाद होसैनले ७४ र मोहम्मद रिपोन उद्दिनले ३२ रन जोडे। पाकिस्तानका बलर मुहम्मद आमिनले दुई विकेट लिए। जवाफमा पाकिस्तानले १६३ ओभरमै केवल दुई विकेट गुमाउँदै विजयलक्ष्य पूरा गर्यो। पाकिस्तानको जितमा मोहम्मद साजिद अली अब्बासी र मुहमद लतिफले ५१५१ रनको योगदान गरे। मुहमद बिलालले ३९ रन बनाए भने मुराद बक्सले २३ रन बटुले। उक्त खेलमा पाकिस्तानका मुहमद अतिफ म्यान अफ दी म्याच घोषित भए।"
बालबालिकालाई फुटबल सिकाउन सिमरामा ग्रास रुट डे,"सिमरा : अखिल नेपाल फुटबल संघ (एन्फा) ले बुधबार बारामा ग्रास रुट डे मनाएको छ। स्कुले बालबालिकालाई फुटबलमा सहभागी गराउने र दक्ष खेलाडी उत्पादन गर्ने लक्ष्यसहित एन्फाले नेपालमा गत भदौदेखि ग्रास रुट फुटबल प्रशिक्षण सुरु गरेको थियो। जिल्ला फुटबल संघ बाराको आयोजनामा सिमरा रंगशालामा सञ्चालित ग्रास रुट फुटबल प्रशिक्षणमा जिल्लाका १६ विद्यालयका चार सयभन्दा बढी बालबालिका सहभागी छन्। एसियाली फुटबल महासंघ (एएफसी) ले हरेक वर्ष मे १५ तारिकलाई ग्रास रुट डेको रूपमा मनाउँदै आएको छ। सोहीअनुसार एन्फाले नेपालका तीन जिल्लामा ग्रास रुट डे मनाउने निर्णय गरेको थियो। एन्फाको निर्णयअनुसार बारासहित रूपन्देही र सुनसरीमा पनि ग्रास रुट डे मनाइएको जानकारी एन्फाका उपाध्यक्ष एवम् ग्रास रुट फुटबल संयोजक उपेन्द्रमान सिंहले दिए। सिमरा रंगशालामा आयोजित ग्रास रुट डे कार्यक्रममा सहभागी राष्ट्रिय टोलीका पूर्वगोलरक्षक सिंहले ग्रास रुट कार्यक्रमबाट दक्ष खेलाडी उत्पादन हुनेमा आफू विश्वस्त रहेको बताए। ग्रास रुट प्रशिक्षणमा सहभागी बालबालिकाको हौसला बढाउन रंगशाला पुगेका जितपुर सिमरा उपमहानगरपालिकाका मेयर डा कृष्ण पौडेलले स्कुलस्तरबाटै सुरु गरिएको यस्तो प्रशिक्षणबाट नेपाली फुटबलको विकासमा निकै टेवा पुग्ने बताए। उनले कार्यक्रमलाई सफल बनाउन उपमहानगरले समेत आवश्यक सहयोग गर्ने प्रतिबद्धता ब्यक्त गरे। एन्फाले ४८ जिल्ला ग्रास रुट प्रशिक्षण सुरु गरेको थियो। एन्फाले ग्रास रुट फुटबलका लागि प्रत्येक जिल्लालाई पाँच लाख रुपैयाँ बजेट उपलब्ध गराएको थियो। एन्फाले उपलब्ध गराएको बजेटबाट बारामा सुरु गरिएको ग्रास रुट कार्यक्रममा यतिबेला बालबालिकाको मात्र नभई अभिभावकको समेत रुचि बढेको देखिन्छ। आफ्ना बालबालिकालाई उत्साहका साथ अभिभावकले प्रशिक्षणमा सहभागी गराउँदै आएको बारा जिल्ला फुटबल संघका वरिष्ठ उपाध्यक्ष एवम् ग्रास रुट फुटबल बाराका संयोजक रामचन्द्र लामाले बताए। यो कार्यक्रमका लागि पाँच लाख बजेट पर्याप्त छैन तर, एन्फाले भित्र्याएको ठूलो कार्यक्रमलाई सफल बनाउन हामी लागिपरेका छौ लामाले भने यसलाई सफल बनाउन संघ मात्र नभई स्थानीय सरकार, अभिभावक र स्थानीय फुटबलप्रेमीको सहयोगले हामीलाई ऊर्जा मिलेको छ।"
क्यान निलम्बनको तीन वर्ष : कहिले हुन्छ फुकुवा ?,"क्यान निलम्बनले एकातिर खेलाडीमा मनोवैज्ञानिक असर पारेको छ भने अर्कोतिर आईसीसीबाट नेपालले पाउनुपर्ने आर्थिक सहयोगसमेत लामो समयदेखि रोकिएको छ। निलम्बनले नेपाली क्रिकेटको विकासक्रम पनि प्रभावित भएको छ। क्यानमाथिको निलम्बन बारेमा अन्नपूर्ण सम्पूर्णका लागि रोशन राउतले (क्यान निलम्बनको तीन वर्ष : कहिले हुन्छ फुकुवा ?) शीर्षकको लेख तयार पारेका छन् । नेपाली क्रिकेटको नेतृत्वदायी निकाय नेपाल क्रिकेट संघ (क्यान) निलम्बनमा परेको तीन वर्ष पूरा भएको छ। खेल पदाधिकारीहरूको अभिव्यक्तिलाई आधार मान्ने हो भने क्यानमाथिको निलम्बन निकै अघि फुकुवा भइसक्नुपर्ने थियो। अन्तर्राष्ट्रिय क्रिकेट काउन्सिल (आईसीसी)ले क्यानलाई आफ्नो सदस्यताबाट निलम्बन गरेलगत्तै हाम्रा खेल पदाधिकारीले निलम्बन छिट्टै फुकुवा हुने अभिव्यक्ति दिँदै आएका थिए। तर, निलम्बनको तीन वर्ष बितिसक्दा पनि न आईसीसीले क्यानको निलम्बन फुकुवा गरेको छ, न त हाम्रा खेल पदाधिकारीको अभिव्यक्तिमा कुनै अन्तर आएको छ। पछिल्लो समय पनि नेपाली खेल अधिकारीले क्यानमाथिको निलम्बन छिट्टै फुकुवा हुने आफ्नो पुरानै दाबी दोहोर्याउँदै आएका छन्। क्यानमाथिको निलम्बनले नेपाली क्रिकेटको विकासक्रम भने पक्कै अवरुद्ध पारेको छ। अन्तर्राष्ट्रिय खेलवृत्तमा नेपालका लागि नतिजामूलक खेल हो, क्रिकेट। नेपाली क्रिकेटले छोटो समयमै अन्तर्राष्ट्रिय प्रतियोगितामा हासिल गरेको सफलता र प्राप्त उपलब्धि लोभलाग्दो छ। तर, क्यान निलम्बनका कारण पछिल्लो समय नेपाली क्रिकेटको गति सुस्ताएको छ। खेलाडीको कडा परिश्रम, नियमित रूपमा आयोजना भइरहेका सानाठूला प्रतियोगिता र क्रिकेटप्रेमीको ठूलो जमातको निरन्तरको सक्रियताका कारण नेपाली क्रिकेटको साख त जोगिएको छ, तर नेपाली क्रिकेटले अन्तर्राष्ट्रिय खेलमञ्चमा जुन गतिमा फड्को मार्नुपर्ने थियो, त्यसमा भने अभाव खट्किएको छ। क्यानको निष्पक्ष निर्वाचन हुन नसकेको, घरेलु क्रिकेटमा आन्तरिक विवाद बढ्दै गएको र सकारले क्यानमाथि अनावश्यक हस्तक्षेप गरेको कारण देखाउँदै आईसीसीले २०७३ साल वैशाखमा क्यानलाई आफ्नो सदस्यताबाट निलम्बन गरेको थियो। क्यानलाई निलम्बन गरे पनि आईसीसीले नेपाली खेलाडीलाई अन्तर्राष्ट्रिय प्रतियोगिता खेल्न भने रोक लगाएको छैन। नेपाली क्रिकेटका लागि आईसीसीको यो निर्णयले भने केही राहत दिएको छ। २०७२ साल पुस २ गते क्यानको पुरानो कार्यसमितिको कार्यकाल सकिँदै थियो। त्यसअघि नै मंसिर २९ गते रातारात सम्पन्न क्यानको साधारणसभाले चतुरबहादुर चन्दको नेतृत्वमा नयाँ कार्यसमिति चयन गर्यो। राष्ट्रिय खेलकुद परिषद् (राखेप) ले भने त्यो निर्वाचनलाई मान्यता दिन मानेन। आफ्नो निर्देशनविपरीत निर्वाचन गरेको राखेपको तर्क थियो। अर्कोतिर, क्यानका तत्कालीन अध्यक्ष टंक आङ्बुहाङ्ले पनि निर्वाचन रोक्न राखेपलाई गुहारेका थिए। त्यसपछि राखेपले क्यानकी तत्कालीन प्रमुख कार्यकारी अधिकृत भावना घिमिरेलाई नियमित कार्य सञ्चालनको जिम्मा दियो भने केही समयपछि रमेश सिलवालको संयोजकत्वमा १५ सदस्यीय तदर्थ समिति गठन गर्यो। राखेपले तदर्थ समिति गठन गरेपछि क्यानको विवादले झनै चरम रूप लियो। आफ्नो समितिलाई बेवास्ता गर्दै राखेपले तदर्थ समिति गठन गरेपछि चन्दको नेतृत्वमा रहेको क्यानको निर्वाचित समिति कानुनी उपचारको खोजीमा पुस २८ गते रिट निवेदन लिएर सर्वोच्च अदालतको शरणमा पुग्यो। त्यो मुद्दा अहिले पनि सर्वाेच्च अदालतमा विचाराधीन अवस्थामा छ। क्यानको निलम्बन फुकुवा नहुनुमा त्यो मुद्दा पनि अहिले एउटा कारण बनेको छ। आईसीसीले मुद्दा फिर्तालाई शर्तका रूपमा अघि सारेको छ। यिनै घटनाक्रमका कारण घरेलु क्रिकेट विवादित बन्न पुगेपछि आईसीसीले क्यानलाई आफ्नो सदस्यताबाट निलम्बन गर्ने अप्रिय निर्णय लिएको थियो। जसका कारण यतिबेला देशको समग्र क्रिकेट प्रभावित बन्न पुगेको छ। क्यान निलम्बनले एकातिर खेलाडीमा मनोवैज्ञानिक असर पारेको छ भने अर्कोतिर आईसीसीबाट नेपालले पाउनुपर्ने आर्थिक सहयोगसमेत लामो समयदेखि रोकिएको छ। निलम्बनकै कारण खेलाडीको पारिश्रमिक पनि लामो समय आईसीसीले रोकेको थियो। तर, राखेप र खेलाडीको पहलमा केही समयअघि दुई वर्षको पारिश्रमिक आईसीसीले निकासा गर्यो। यद्यपि, केही खेलाडी र प्रशिक्षकले भने अझै तलब पाउन सकेका छैनन्। क्यान निलम्बनमा परेको करिब एक वर्षपछि २०७४ साल चैतमा नेपालले आईसीसीबाट चार वर्षका लागि एकदिवसीय टोलीको मान्यता पायो। सन् २०१४ मै टीट्वेन्टी विश्वकप खेलिसकेको नेपालका लागि आईसीसीबाट एकदिवसीय टोलीको मान्यता प्राप्त गर्नु महŒवपूर्ण उपलब्धि हो। नेपाली क्रिकेटले पहिलो पटक अन्तर्राष्ट्रिय प्रतियोगितामा भाग लिएको २२ वर्षपछि यो सफलता हासिल गरेको हो। एकदिवसीय मान्यता पाएको करिब एक वर्षपछि नेपालले पहिलो एकदिवसीय शृंखला जित्यो। नेपालले गत माघमा संयुक्त अरब इमिरेट्स (यूएई)लाई उसैको मैदानमा तीन खेलको शृंखलामा २१ ले हरायो। तर, यतिबेला नेपाली क्रिकेट कठिन मोडमा उभिएको छ। नेपाली क्रिकेटसँग विश्व खेलमञ्चमा हासिल गर्न खातका खात उपलब्धि बाँकी छन्। तर, क्यानको निलम्बनले ती उपलब्धि हासिल गर्ने यात्रा भने झनै कठिन बनेको छ। कठोर परिश्रमपछि प्राप्त एकदिवसीय मान्यतालाई दीर्घकालीन रूपमा जोगाइराख्नु, टीट्वेन्टी र एकदिवसीय विश्वकप खेलेर आफूलाई अझ परिमार्जित गर्दै लैजानु, अनि अन्तर्राष्ट्रिय क्रिकेटमा उत्कृष्ट प्रदर्शन गर्दै आईसीसीबाट टेस्ट टोलीको मान्यता प्राप्त गर्नु यतिबेला नेपाली क्रिकेटको सबैभन्दा ठूलो चुनौती हो। क्यान निलम्बनमा रहेको वर्तमान परिस्थितिमा यो लक्ष्य झनै चुनौतीपूर्ण छ। त्यसैले नेपाली क्रिकेटको थप विकासका लागि छिटोभन्दा छिटो क्यानमाथिको प्रतिबन्ध फुकुवा गराउन सम्बन्धित खेल निकायहरूले सक्रिय भएर लाग्नु अत्यावश्यक देखिन्छ। क्यानमाथि लगाइएको निलम्बन फुकुवा गराउन सके त्यो नेपाली खेलकुदको नेतृत्वदायी निकाय राखेपको वर्तमान नेतृत्वका लागि पनि उपलब्धिमूलक हुनेछ। आफ्नो चार वर्षीय कार्यकालको अन्तिम क्षणमा रहेको वर्तमान राखेप नेतृत्वले आईसीसीसँग आवश्यक छलफल गरी क्यानमाथिको निलम्बन फुकुवा गराउन सके त्यो राखेपका वर्तमान पदाधिकारीका लागि अर्को सफलता हुनेछ। क्यानको अनुपस्थितिमा खेलाडीहरूलाई व्यवस्थित गर्ने र उनीहरूको समस्या समाधान गर्ने निकायको अभाव खड्किएको छ। जसका कारण खेलाडी आआफ्नै तरिकाले अगाडि बढ्न बाध्य छन्। नियमित र व्यवस्थित प्रशिक्षणमा समस्या देखिएको छ। आईसीसीबाट एकदिवसीय मान्यता पाएको वर्तमान स्थितिमा सो अनुरूपका घरेलु प्रतियोगिताको अभाव देखिएको छ। खेलाडीका लागि व्यवस्थित खेल तालिका तयार पार्ने काम अवरुद्ध भएको छ। नेपाली क्रिकेटको विकास र विस्तारका लागि अन्तर्राष्ट्रिय सम्बन्ध स्थापित गर्ने निकायको अभाव सिर्जना भएको छ। अन्तर्राष्ट्रिय प्रतियोगितामा भर्खर बामे सर्दै गरेको नेपाली क्रिकेट यी तमाम समस्यामा अल्झिरहे पनि खेल पदाधिकारी भने अझै पनि समस्या समाधान गर्न उदासीन देखिएका छन्। यो तीन वर्षको अवधिमा क्यानको निलम्बन फुकुवा गर्ने केही प्रयास भए पनि त्यसले हालसम्म स्पष्ट नतिजा दिन सकेको छैन। आईसीसीद्वारा सम्बद्ध सबै पक्षको सहमतिमा गठित सल्लाहकार समितिको सक्रियतामा क्यानको नयाँ विधान तयार पार्ने, निर्वाचित क्यानको सधारणसभाबाट विधान पारित गर्ने, क्यानको विवाद समाधान गर्न आईसीसीकै सक्रियतामा स्वतन्त्र समिति गठन गर्नेजस्ता काम भए पनि समस्या भने जस्ताको तस्तै छ। बाहिरबाट हेर्दा निलम्बन फुकुवाका लागि विभिन्न काम भएको देखिए पनि यथार्थमा भने अहिले पनि आआफ्नै स्वार्थका कारण खेल पदाधिकारी एक ठाउँमा आउन सकिरहेका छैनन्। तीन वर्षअघिझैँ अहिले पनि खेल अधिकारी एकअर्कामाथि दोष थोपर्नमै व्यस्त छन्। क्यानलाई निलम्बनबाट मुक्त गराउन धेरै पटक बैठक र छलफल भए पनि खेल पदाधिकारीकै स्वार्थका कारण बारम्बार विवाद लम्बिँदै आएको छ। हरेक पदाधिकारी निलम्बन फुकुवा भएपछि बन्ने समितिमा आआफ्नो स्पेस खोज्न र अर्को पक्षलाई ओझेलमा पार्न सक्रिय भएकै कारण विवादले निकास पाउन सकिरहेको छैन। एउटा पक्ष अदालतबाट मुद्दा फिर्ता नलिएका कारण निलम्बन फुकुवामा ढिलाइ भएको आरोप लगाउँछ भने अर्को पक्ष निलम्बन फुकुवाको बहानामा आफूलाई सिध्याउने खेल भइरहेको भन्दै सशंकित देखिन्छ। आईसीसीको सक्रियतामा गठित स्वतन्त्र समितिका सदस्य पनि स्वार्थको दायराबाट माथि उठन नसकेको आरोप लगाउनेको जमात पनि कम छैन। युवा तथा खेलकुद मन्त्रालय र राखेपका पदाधिकारीसमेत विवाद समाधानका लागि खासै गम्भीर देखिएका छैनन्। पछिल्लो समय युवा तथा खेलकुदमन्त्री जगतबहादुर सुनार र राखेप सदस्यसचिव केशवकुमार विष्टले छिट्टै नै क्यानको निलम्बन फुकुवा हुने दाबी गरिरहेका छन्। तर, जिल्ला निर्वाचन, सदस्यता मापदण्डको विवाद, पुरानो पेश्की फछ्र्योटको विषयलाई लिएर केही पदाधिकारीलाई आगामी निर्वाचनमा उठन र प्रतिनिधि बस्नबाट लगाइएको रोक, अदालतमा विचाराधीन रहेको मुद्दा फिर्ताजस्ता विषयलाई लिएर क्यान विवाद झनै पेचिलो बन्दै गएको देखिन्छ।"
