शीर्षक,विवरण
यसरी लुट्यो यातायातले,"अग्रिम तिराउने, दुई वर्षको एकैचोटि जस्तो तिर्ने मान्छेलाई बेलैमा आउँदा जरिमाना तोक्ने ? के यो अन्याय होइन ? राज्य के हो ? नागरिकको संरक्षक । नागरिक को हो ? राज्यको पालकपोषक । नागरिकले आनापैसा छुट्ट्याएर कर तिर्छ । राज्यले उसलाई न्यायपूर्वक सेवासुविधा दिन्छ । यसैगरी देश चल्छ । राज्य करका मामलामा कठोर हुन्छ । र, हुनु पनि पर्छ । राजस्व छल्नेलाई पाता कस्नुपर्छ । निर्धारित समयमा नबुझाउनेलाई नियमानुसार जरिमाना ठोक्नुपर्छ । र, अग्रिम तिर्नेलाई प्रोत्साहन पनि गर्नुपर्छ । संसारभरि त्यसै गरिन्छ । तर, राज्य कहिलेकाहीं ठीक उल्टो हुँदो रहेछ । चोरलाई चौतारो बनाइदिएर साधुलाई शूलीमा चढाउँदो रहेछ ! भोग्ने मै हुँ । आउनुहोस्, एउटा घटनामाथि खुला बहस गरौं । मेरो गाडीको कर तिर्ने निर्धारित समय चैत मसान्ताभित्र हो । वैशाख टेक्यो भने जरिमाना लाग्छ । यसमा म अत्यन्त सजग छु । हरेक वर्ष चैत मसान्ताभित्रै तिर्दै आएको हुँ । २०७३ चैत मसान्तमा बाहिर थिएँ । एक महिनापछि २०७४ वैशाख २९ गते एक हजार ५० रुपैयाँ जरिमानासहित तिरें । जरिमाना तिराइमा सुखानुभूति थियो । कारण गल्ती मेरै थियो । निर्धारित समयमा तिर्न गइनँ । नियमानुसार तिरें, सकियो । ब्लु बुकमा अर्को तिर्ने पालो लेखियो २०७४ चैत मसान्त । मैले बैंक कर्जामा गाडी किनेको थिएँ । २०७४ साउनमा ऋण चुक्ता भयो । बैंकले मलाई गाडी नामसारी गरिदिनुपर्ने भयो । त्यसका लागि म र बैंकका प्रतिनिधि एकान्तकुनाको यातायात कार्यालय गयौं । त्यहाँ भनियो, फेरि कर तिर्नुपर्छ । मैले सोधें, भर्खर तिरेको, अब चैतमा आएर तिर्नुपर्ने होइन र ? त्यहाँका कर्मचारीले भने, साउन टेकेकाले नामसारी गर्दा अर्को एक वर्षको कर तिर्नैपर्छ । म राज्यलाई जति तिर्न पनि तयार छु । तर, मसँग राजीखुसीले उठाउनुपर्छ । वा, न्यायपूर्वक असुल्नुपर्छ । अनौठो प्रावधानले म झस्किएँ । १० महिना बाँकी नै छ । म कार्यालय प्रमुखकहाँ पुगें । चिया खुवाएर उनले बुझिने गरी भने, यो नियम हो । तर, तपाईंसँग हामीले दोहोरो लिने होइन । २०७४ चैतको साटो अहिले तिर्ने हो । पहिल्यै तिर्नैपर्छ । बरु अर्को वर्षलाई पनि ढुक्क भयो । एकैचोटि २०७५ चैतमा तिर्नुहोला । त्यो मिति सम्झिएर बस्नुभए पुग्छ । नियम चित्तबुझ्दो नलागे पनि म सहमत भएँ । राज्यलाई तिर्ने न हो, के बिग्रिएला र ? २०७४ साउन १२ गते अर्को २१ हजार रुपैयाँ दिएँ । रसिद लिएँ । त्यसमा छुट्टै गर्वानुभूति भयो । किनकि, २१ हजारको १० महिनाको ब्याज मेरोतर्फबाट राज्यलाई योगदान भइरहेको थियो । यातायात प्रमुखले भने झैं म २०७५ चैत सम्झिएर बसें । दुई महिनाअघि त्यो दिन आयो । चैत तेस्रो साता म यातायातको त्यही कार्यालय पुगें । टोकन लिएर करिब एक घण्टा पालो कुरें । काउन्टरका कर्मचारीले भने, २० प्रतिशत जरिमाना लाग्यो । किन ? , मैले सोधें । २०७४ चैतमा दुई सय रुपैयाँ तिरेर नवीकरण गरेको कागज देखाउनुहोस्, रूखो स्वरमा उनले आदेश दिए । खोजें । त्यो त मसँग थिएन । भनें, छैन । हो, त्यही भएर जरिमाना लाग्यो, उनले प्रस्ट्याउन खोजे । हरेक वर्ष करसँगै दुई सय रुपैयाँमा ब्लु बुक नवीरकण गर्नुपर्ने हुँदो रहेछ । एकमुष्ठ पैसा माग्ने गरेकाले मैले त्यसको मेलो पाएको रहेनछु । २०७५ चैतसम्मलाई कर अग्रिम तिरे पनि २०७४ चैतमा नवीकरण गर्नचाहिँ जानुपर्ने रहेछ । दुई सय रुपैयाँ तिरेर ब्लु बुकमा छाप लगाउनुपर्ने रहेछ । त्यो मलाई थाहा भएन । भूलबस छुट्यो । मेरो गल्ती, कमजोरी, बेइमानी, खेलाँची, जे भने पनि यही हो । ठीकै छ, नवीकरण गर्न छुट्यो । त्यसको जरिमाना जति लाग्छ, तिर्न तयार छु । तर, दुई सय रुपैयाँको नवीकरण छुट्दा २१ हजारको २० प्रतिशत जरिमाना कसरी लाग्यो ? मैले सोधें, त्यो पनि एक वर्षअघि नै तिरेको पैसाको ? २१ हजार होइन, अहिले त बढेर २३ हजार १ सय पुगेको छ । त्यसको २० प्रतिशत लाग्छ, बोल्नै नभ्याइएलाजसरी कर्मचारीले भने, नियमै त्यही हो । नियम पढेर आउनुहोस्, अनि तर्क गर्नुहोस् । उनले सानो समाधान सुनाए, अब असारसम्म तिर्दा उत्ति नै लाग्छ । बरु राम्ररी बुझेर विस्तारै आए हुन्छ । फोगटमा त्यति धेरै जरिमाना कसरी तिर्नु ? ती कर्मचारी झुक्किए कि भन्ने पनि लाग्यो । उनले भने झैं राम्ररी बुझ्ने र पछि आउने निधोमा पुगें । जेठको पहिलो साता फेरि यातायात कार्यालय गएँ । प्रमुख नभएको दिन परेछ । त्यहाँका वरिष्ठ अधिकारीहरूसँग भेटें । उनीहरूले त्यही भने, तपाईंले दुई सय रुपैयाँको नवीकरण गरेको भए यो जरिमाना लाग्ने नै थिएन । मैले उही प्रश्न गरें, दुई सयको जति सय प्रतिशत जरिमाना लिनुहोस्, म तिर्छु । कर त मैले अग्रिम तिरेको छु, त्यसको सजाय किन भोग्ने ? मलाई उल्टो एक वर्षपहिल्यै तिरेकामा धन्यवाद दिनुपर्ने होइन र ? उनीहरूले भने, नवीकरण र कर अन्तरसम्बन्धित हुन्छन् । तपाईंले नवीकरण गर्न छुटाएपछि करको समेत जरिमाना लाग्छ । ठीक छ, अन्तरसम्बन्धित हुन्छन् भने मलाई २१ हजार रुपैयाँ अग्रिम कर लिँदा दुई सय रुपैयाँ थप मागेर अग्रिम नवीकरण गरिदिएको भए के हुन्थ्यो ? यसरी उटपट्याङ नियममा किन फसाइयो ? म त फसें, मभन्दा सर्वसाधारण कति फसिरहेका होलान् ? अग्रिम तिराउने, दुई वर्षको एकैचोटि जस्तो तिर्ने मान्छेलाई बेलैमा आउँदा जरिमाना तोक्ने ? के यो अन्याय होइन ? बडो शान्त वातावरणमा मैले तर्क गरें । तर, केही लागेन । मेरो झगडा गर्ने बानी छैन । अन्याय सहँदा भने पीडानुभूति हुन्छ । त्यही भएर यो लेख लेख्न बाध्य भएको हुँ । र, फेरि उही भनियो, असार मसान्ताभित्र चाहिँ तिर्नु होला । नत्र जरिमाना ३० प्रतिशतमा पुग्छ । बाध्य भएर जेठ १५ गते २० प्रतिशत जरिमाना अर्थात्, ४ हजार ६ सय २० रुपैयाँसहित कर तिरें । राज्यलाई अहिलेसम्म लाखौं तिरियो होला । तर, यो तिराइमा साँच्चै पीडानुभूति भयो । राज्य लुटाहा हुनु हुँदैन । राज्यका नीतिनियम जनमारा हुनु हुँदैन । कानुन बनाएर कर लिन पाइन्छ । तर, अग्रिम तिर्नेलाई जरिमाना ठोक्ने कानुन बनाउन पाइँदैन । यो कुन कानुनमा छ, कसैले देखाएन । छ भने यस्तो अन्यायपूर्ण कानुन कसरी बाँचिरहेको छ ? यो जान्न मन छ । म राज्यलाई जति तिर्न पनि तयार छु । तर, मसँग राजीखुसीले उठाउनुपर्छ । वा, न्यायपूर्वक असुल्नुपर्छ । मैले राजस्व मारेको थिइनँ । कर छलेको थिइनँ । मेरो नियत पनि त्यो थिएन । बरु राज्यले लिएको अग्रिम भुक्तानीको स्याबासी पाउने आशा गरेको थिएँ, उल्टै सजाय भोगें । के लोकतान्त्रिक राज्य यस्तै हुन्छ ? मैले सबै महानुभावलाई बहस गरौं भनेको यसैमा हो । अर्कोतिर, जरिमाना बिगोमा जति बेइमानी हो, त्यसकै हदसम्म हुन्छ । ल, नजानेरै भए पनि मैले बेइमानी जम्मा दुई सय रुपैयाँको गरें । तर, २१ हजार अग्रिम तिरेर राज्यलाई गुन पनि लगाएँ नि । दुई सय रुपैयाँको त जरिमानासहित छुट्टै आठ सय लिइयो । त्यो नै चार गुणा हो । थाहा छैन, त्यो जायज हो वा नाजायज । तर पनि यसमा मलाई गुनासो छैन । किनकि, ढिला तिरेकामा दिइएको सजाय हो । जति सय प्रतिशत भए पनि म इमानदारपूर्वक बेहोर्छु । करोडौं कर छल्नेसँग यसरी धेरै गुणा बनाएर उठाउन सक्नु हो भने देश सजिलै सिंगापुर हुने थियो । आखिर राज्यले पनि पेल्ने उही निर्धा र इमानदारलाई हो । ठूला त सेटिङ मा उम्किन्छन् । खुवाउँछन् र खान्छन् । दाम र नाम कमाउँछन् । अनि, गणतन्त्र दिवस, संविधान दिवस वा अरू विशेष क्षणमा राज्यको तक्मा लगाएर गर्वले छाती फुलाउँछन् । देशले तिनको प्रशस्ति गाउँछ । एउटा निरीह जनताले यो पराकाष्ठाको रमिता कति हेर्नु ? म चाहन्छु, राज्यले म र मजस्ता अग्रिम करदातासँग लिएको बढी रकम फिर्ता गरोस् । सर्वसाधारण राज्यबाटै नलुटिऊन् । नियम सच्चियोस् । म त्यो ४ हजार ६ सय २० रुपैयाँमा अरू त्यति नै थपेर यातायातकै खातामा हालिदिनेछु !"
मोदीको नेपाल नीतिको संकेत,"मोदीको दोस्रो कार्यकाल छिमेकीप्रति थप अनुदारवादी र हस्तक्षेपकारी हुने संकेत देखिएको छ भर्खरै सम्पन्न लोकसभा निर्वाचनमा लोकप्रिय जनमतका साथ भारतीय प्रधानमन्त्री नरेन्द्र मोदी पुनः निर्वाचित भएपछि दोस्रो कार्यकालको शपथ ग्रहण समारोहमा आमन्त्रित अतिथि र विदेशमन्त्रीको आश्चर्यजनक नियुक्तिले नेपाली राजनीतिमा शक्तिशाली तरंग सिर्जना गरेको छ । विशेषगरी शपथग्रहण समारोहमा बहुक्षेत्रीय प्राविधिक तथा आर्थिक सहयोगका लागि बंगाल खाडीको प्रयास (बिम्स्टेक) का राष्ट्र तथा सरकार प्रमुखहरूलाई निमन्त्रणा र पारमाणिक कूटनीति तथा सामरिक मामिलाविज्ञ पूर्व विदेश सचिव एस जयशंकर विदेशमन्त्रीको समाचारले काठमाडौं तरंगित भएको हो । यद्यपि उदीयमान शक्तिराष्ट्र भारतले नेपाललाई केन्द्रमा राखेर विदेश नीति निर्माण र विदेशमन्त्री नियुक्त गर्ने त होइन । तर पहिलो कार्यकालको शपथ ग्रहणमा दक्षिण एसियाली क्षेत्रीय सहयोग संगठन (सार्क) का राष्ट्र तथा सरकार प्रमुखहरूलाई अतिथिका रूपमा आमन्त्रण गरेका मोदीले दोस्रो शपथ ग्रहणमा बिम्स्टेकलाई प्राथमिकता दिएपछि तथा जयशंकरको नियुक्तिले अर्थपूर्ण संकेत गरेको छ । के मोदीको दोस्रो कार्यकालको विदेश नीति विशेषगरी छिमेक नीति पहिलो कार्यकालको भन्दा पृथक् होला ? मोदीको पहिलो कार्यकालको छिमेक पहिले नीतिले निरन्तरता पाउला ? के मोदीले नेपाल अध्यक्ष तथा सचिवालय काठमाडौंमा रहेको सार्कको विकल्पमा बिम्स्टेकलाई अगाडि बढाउन खोजेका हुन् ? हो भने उक्त परिवर्तित नीतिको सम्भावित असर नेपाललाई कस्तो पर्ला ? यस्ता केही आधारभूत तर अनुत्तरित प्रश्नहरू नेपाली राजनीतिक र कूटनीतिक वृत्तमा उठेका छन् । त्यसैले पहिलो कार्यकालको नेपाल नीति तथा बीजेपीको घोषणापत्रमा उल्लिखित विदेश नीतिका आधारमा मोदीले अख्तियार गर्ने दोस्रो कार्यकालको नेपाल नीति र जयशंकरको नियुक्तिले नेपालभारत सम्बन्धमा पार्ने प्रभावबारेमा वस्तुनिष्ठ विश्लेषण गरी नेपालले ठोस र उपयुक्त भारत नीति र कूटनीति अनुसरण गर्नु अपरिहार्य छ । मोदीको प्राथमिकता निर्वाचनको कारणले विगत ६ महिनादेखि भारतले नियमितबाहेक नेपालमा सक्रिय कूटनीतिक भूमिका निर्वाह गरेको छैन । यही अवधिमा महाशक्ति राष्ट्र अमेरिकाले इन्डोप्यासिफिक रणनीतिअनुरूप नेपालमा कूटनीतिक तथा सामरिक दृष्टिकोणले दूरगामी र महत्वपूर्ण प्रभाव विस्तार गरेको भारतका विदेश र प्रतिरक्षा मन्त्रालय तथा सुरक्षा र इन्टेलिजेन्स निकायहरूले निष्कर्ष निकालेका छन् । यसैगरी नेपालले चीनको बेल्ट एन्ड इनिसिएटिभ (बीआरआई) तथा राष्ट्रपति विद्यादेवी भण्डारीको चीन भ्रमणको अवसरमा नेपाल र चीनले पारवहन प्रोटोकलमा हस्ताक्षर गरेपछि चीनले नेपालमा गुणात्मक रूपमा प्रभाव विस्तार गरिरहेको उक्त भारतीय निकायहरूले विश्लेषण गरेका छन् । केपी ओलीको कम्युनिस्ट सरकारको अवधिमा चीनले थप प्रभाव विस्तार गर्ने भएकाले चिनियाँ र अमेरिकी प्रभाव नियन्त्रण गरी भारतीय स्वार्थको रक्षा गर्नु मोदीको प्रमुख नेपाल नीति हुने भारतीय सञ्चारमाध्यमले विश्लेषण गरेका छन् । त्यसैले विगतको सामरिक तथा कूटनीतिक क्षतिपूर्तिसमेत हासिल गर्ने उद्देश्यले अब भारतले नेपालमा प्रोएक्टिभ नीति अवलम्बन गर्ने सम्भावना उच्च देखिन्छ । भारत स्वतन्त्र भएपछि जवाहरलाल नेहरूको सरकारका गृहमन्त्री सरदार बल्लभभाइ पटेललाई आदर्श मान्ने बीजेपीका अध्यक्ष एवं अनुदारवादी र राष्ट्रवादी सिद्धान्तका प्रवक्ता अमित शाहलाई गृह मन्त्रालयको जिम्मेवारी दिएर आन्तरिक नीति र सुरक्षा नीतिमा हार्ड लाइन लिने संकेत मोदीले दिएका छन् । पारमाणविक कूटनीतिका विशेषज्ञ एवं अनुदारवादी विदेश नीतिका अनुयायी जयशंकरलाई विदेशमन्त्री नियुक्त गरेका छन् । यसैगरी प्रतिआतंकवादविज्ञ मानिने गुप्तचर निकायका पूर्वप्रमुख अजित डोभललाई नै दोस्रो कार्यकालका लागि पनि हिजो मात्रै राष्ट्रिय सुरक्षा सल्लाहकारमा पुनः नियुक्त गरेपछि मोदीको राष्ट्रिय सुरक्षा तथा विदेश नीतिको प्राथमिकता स्पष्ट भएको छ । मोदीका विश्वासपात्रहरू शाह, जयशंकर र डोभलजस्ता हार्ड लाइनर हरूले राष्ट्रिय सुरक्षालाई उच्च प्राथमिकता दिँदै अनुदारवादी विदेश तथा सुरक्षा नीति अनुसरण गर्ने निश्चित छ । यसको प्रत्यक्ष असर नेपालसँगको कूटनीतिक तथा सुरक्षा सम्बन्धमा समेत पर्नेछ । लोकप्रिय जनमतका साथ सत्तामा पुनरागमन गरेका मोदीसँग सुमधुर कूटनीतिक सम्बन्ध स्थापित गरी राष्ट्रहितको रक्षा गर्नुभन्दा श्रेष्ठ विकल्प ओलीसँग छैन । छिमेकीसँगको सम्बन्ध सुधार गरी भारतीय हित र स्वार्थको संरक्षण गर्ने प्रतिबद्धताका साथ मोदीले सन् २०१४ मा सत्तारोहण गरेका थिए । शपथ ग्रहण समारोहमा सार्क राष्ट्रहरूलाई आमन्त्रण तथा मोदीले पहिलो भुटान र दोस्रो नेपालबाट विदेश भ्रमण प्रारम्भ गरी छिमेकलाई प्राथमिकता दिएको संकेत दिएका थिए । यसैगरी मोदीले छिमेक प्रथम नीति घोषणा गरेपछि मोदीको कार्यकालमा नेपालभारत सम्बन्ध सुदृढ हुने अपेक्षा गरिएको थियो । तर, नेपालको संविधान जारी भएपछि भारतले नाकाबन्दी गरेपछि मोदीको छिमेक प्रथम नीतिको पर्दाफास भएको छ । त्यसैले मोदीको नीति र नियतबारेमा नेपालको राजनीतिक र कूटनीतिक वृत्तमा गम्भीर आशंका छ । तर, दोस्रो कार्यकालमा उक्त असफल र विवादास्पद नीतिलाई निरन्तरता दिन्छन् कि दिँदैनन् ? अहिल्यै निष्कर्षमा पुग्नु हतार हुन्छ तर पाकिस्तानलाई उपेक्षा गरी बिम्स्टेकलाई निमन्त्रणा गरेपछि छिमेकीमैत्री नीति अनुसरण गर्ने सम्भावना क्षीण देखिएको छ । मोदीको विदेश र सुरक्षा नीति निर्माणमा निर्णायक भूमिका निर्वाह गर्ने शाह, जयशंकर र डोभलहरू छिमेकीमैत्री नभएको तथा पाकिस्तानविरोधी भएकाले पनि अपेक्षाकृत छिमेकीमैत्री नीति र कार्यशैली हुने सम्भावना कमजोर प्रतीत हुन्छ । मोदीले पहिलो कार्यकालको भ्रमण पहाडी देश भुटानबाट गरेका थिए । तर दोस्रो कार्यकालको भ्रमणको प्रारम्भ हिन्द महासागरस्थित सामरिक दृष्टिकोणले महत्वपूर्ण मानिने सामुद्रिक टापुहरूको देश माल्दिभ्सबाट गर्दै छन्, जुन स्वयंमा अर्थपूर्ण छ । विकसित एसियाली तथा क्षेत्रीय कूटनीतिक, आर्थिक, व्यापारिक तथा सामरिक परिवेशमा सार्क, बिम्स्टेक, बीबीआईएन (बंगलादेश, भुटान, भारत, नेपाल) जस्ता क्षेत्रीय तथा उपक्षेत्रीय संगठनहरूको आवश्यकता र सान्दर्भिकता बढ्दै गइरहेको छ । नेपाल अध्यक्ष राष्ट्र भएकाले सार्क र सदस्य रहेको बिम्स्टेक दुवै संगठनहरूलाई क्रियाशील, गतिशील र प्रभावकारी रूपमा विकसित गर्ने उद्देश्यले नेतृत्वदायी भूमिका निर्वाह गर्नु नेपालको राष्ट्रिय हितको दृष्टिले आवश्यक छ । तर सार्कको विकल्पमा बिम्स्टेकलाई अगाडि बढाउने उद्देश्यले बीजेपीको घोषणापत्रमा सार्क उल्लेख नै नगरिएको र शपथ ग्रहणमा बिम्स्टेक देशलाई मात्रै आमन्त्रण गरेपछि सार्कको भविष्यमाथि प्रश्नचिह्न खडा भएको छ । तर उक्त परिवेशमा नेपालले प्रोएक्टिभ कूटनीतिमार्फत सार्कलाई सार्थक र क्रियाशील बनाउन चुनौतीपूर्ण देखिन्छ । जयशंकरको तरंग अन्तिम घडीमा आकस्मिक रूपमा एक मात्र गैरराजनीतिक, गैरसांसद तथा पूर्व कूटनीतिकज्ञ जयशंकरले शपथ ग्रहण गरेपछि नेपाली राजनीतिमा सिर्जना भएको तरंग कायमै छ । नेपालमा मात्रै होइन, भारतीय सञ्चारमाध्यमले समेत जयशंकरको नियुक्ति आश्चर्यजनक र अप्रत्यासित भनी टिप्पणी गरेका छन् । नेपालको संविधान जारी गर्ने पूर्वसन्ध्यामा भारतीय प्रधानमन्त्री मोदीको विशेष दूतका रूपमा नेपाल आएर जननिर्वाचित संविधानसभाद्वारा निर्मित नेपालको संविधान जारी नगर्न दिएको दबाब तथा जयशंकरको गैरकूटनीतिक अभिव्यक्ति र क्रियाकलापको कारणले नेपालमा उनी विवादास्पद पात्र हुन् । संविधान जारी नगर्न जयशंकरले दिएको दबाब, नेपालको सार्वभौमिक तथा आन्तरिक मामिलामा गरेको हस्तक्षेप र संविधान जारी गरेपछि भारतले गरेको नाकाबन्दीले नेपालको राष्ट्रिय स्वाधीनता, सार्वभौमिक स्वतन्त्रता र राष्ट्रिय स्वार्थमा गम्भीर आँच आएको थियो । त्यसैले उनै विवादास्पद पात्रलाई मोदीले विदेशमन्त्री नियुक्त गरेपछि आशंकापूर्ण बहस हुनु अस्वाभाविक भएन । जयशंकर हिजो सचिव मात्रै हुँदा त भारतको विदेश नीति र कूटनीतिमा त्यति निर्णायक भूमिका निर्वाह गरेका थिए भने अहिले मन्त्री भएपछि कति निर्णायक होलान् ? स्वाभाविक रूपमा आकलन गर्न सकिन्छ । मोदीले एक मात्र गैरराजनीतिक र गैरसांसदलाई विदेश मन्त्रालयजस्तो महत्वपूर्ण र संवेदनशील निकायको जिम्मेवारी दिए भने जयशंकर मोदीका कति ठूलो विश्वास पात्र रहेछन् ? भन्ने पुष्टि भएको छ । यद्यपि, राजनीति र कूटनीतिमा स्थायी मित्र र शत्रु हुँदैन । केवल राष्ट्रिय स्वार्थ मात्रै स्थायी हुन्छ । नाकाबन्दी भारतीय स्वार्थ थियो कि जयशंकरको प्रतिशोध ? भन्ने अब जयशंकरको नेपाल नीतिका आधारमा स्पष्ट होला । हिजोसम्म भारतको छिमेक नीति निर्माणमा विदेश सचिव र प्रधानमन्त्रीको राष्ट्रिय सुरक्षा सल्लाहकार तथा सुरक्षा निकाय र इन्टेलिजेन्स निकायका प्रमुखहरूले निर्णायक भूमिका निर्वाह गर्दै आएका थिए । तर अब विदेशमन्त्री जयशंकर, गृहमन्त्री शाह र डोभल निर्णायक हुनेछन् । शाह, जयशंकर र डोभलजस्ता मोदीका त्रिमूर्तिले कस्तो नीति निर्माण गर्छन्, सोही नीतिलाई मोदीले अनुमोदन गर्ने निश्चितप्रायः छ । त्यसैले उक्त परिवेशमा विश्लेषण गर्दा जयशंकरको नियुक्तिले नेपालसँग सम्बन्ध चिसिने र शाहको नियुक्तिले पाकिस्तानसँगको द्वन्द्व बढ्न सक्ने प्रारम्भिक संकेत देखिएका छन् । परमाणु कूटनीतिकज्ञ जयशंकरले भारतअमेरिका परमाणु संवाद र सम्झौतामा विशिष्ट भूमिका निर्वाह गरेका थिए । भारतीय कूटनीतिक तथा रणनीतिक मामिलाका आर्किटेक्ट मानिने जयशंकरको छनोट भारतीय राष्ट्रिय स्वार्थको दृष्टिले स्वाभाविक होला । चिनियाँ र रसिया मामिला तथा भाषाविज्ञ मानिने जयशंकर अमेरिका तथा पश्चिमामैत्री कूटनीतिज्ञ भएको संज्ञा स्वयं भारतीय राजनीतिज्ञ तथा कूटनीतिज्ञले दिएका छन् । उनको कार्यकालमा बंगलादेश र भुटानबाहेक कुनै पनि छिमेकीहरूसँग सुमधुर सम्बन्ध भएन । त्यसैले जयशंकरले छिमेकीलाई भन्दा भारतको दृष्टिमा विश्व मामिलाअमेरिका, चीन, युरोप, इरान, संयुक्त राष्ट्रसंघलाई उच्च प्राथमिकता दिने सम्भावना देखिन्छ । त्यसैले मोदीको दोस्रो कार्यकाल छिमेकीप्रति थप अनुदारवादी र हस्तक्षेपकारी हुने संकेत देखिएको छ । ओलीको संकेत नेपालको पहिलो राजकीय भ्रमणमा पशुपतिनाथको विशेष पूजा गरेका धार्मिक तथा सांस्कृतिक राष्ट्रवादका प्रवक्ता मोदीलाई पशुपतिनाथका मूल भट्टले अभिषेक गरेको रुद्राक्षको माला उपहार लिएर नयाँदिल्ली गएका ओलीले आत्मीय र हार्दिक सम्बन्ध स्थापना गर्न चाहेको सन्देश दिन चाहेका थिए । लोकप्रिय जनमतका साथ सत्तामा पुनरागमन गरेका मोदीसँग सुमधुर कूटनीतिक सम्बन्ध स्थापित गरी नेपालको राष्ट्रहितको रक्षा गर्नुभन्दा श्रेष्ठ विकल्प ओलीसँग छैन । त्यसैले नेपालको शान्ति प्रक्रिया र संविधान निर्माण प्रक्रियामा मोदी र जयशंकरसँग चिसो र आशंकापूर्ण सम्बन्ध भए पनि ओलीले नयाँ कार्यकालमा नयाँ कूटनीतिक अध्याय प्रारम्भ गर्ने अभिलाषासहित नयाँदिल्ली गएका थिए । त्यसैले शपथ ग्रहणको भोलिपल्ट हैदराबाद हाउसमा भएको शिष्टाचार भेटमा ओलीले मोदीलाई उक्त कूटनीतिक सन्देश प्रवाह गर्ने अधिकतम प्रयास पनि गरे । तर मोदीसँगको उक्त शिष्टाचार भेटपछि ओलीको ल्याङ्वेज र बडी ल्याङ्वेज का आधारमा विश्लेषण गर्दा मोदीसँगको संवाद केवल औपचारिकता र शिष्टतामा मात्रै सीमित भएको देखिन्छ । प्रायः प्रफुल्ल र हर्षित मुद्रामा देखिने ओली मोदीसँग हैदराबाद हाउसको प्रांगणमा मात्रै होइन, बाह्रखम्बास्थित नेपाली दूतावासले उनको सम्मानमा आयोजना गरेको स्वागत समारोहमा पनि स्वभावविपरीत गम्भीर मुद्रामा देखिएका थिए । यद्यपि, उनी नयाँदिल्ली भएको समयमा उनीभन्दा सापेक्षिक रूपमा नयाँदिल्लीसँग घनिष्ट सम्बन्ध भएको मानिएका पार्टीका अर्का अध्यक्ष एवं प्रधानमन्त्रीका व्यग्र आकांक्षी पुष्पकमल दाहालले गत वर्ष पार्टी एकीकरणको पूर्वसन्ध्यामा सत्ता साझेदारीको सहमतिपत्र सार्वजनिक गरेपछिको तनाव स्वाभाविक रूपमा प्रतिविम्बित भएको थियो । यसैगरी जयशंकरको नियुक्तको आकस्मिक समाचारले पनि ओलीलाई मनोवैज्ञानिक रूपमा उद्वेलित बनाएको जयशंकरको नियुक्तप्रति ओलीको टिप्पणीले पनि स्पष्ट भएको थियो । त्रिभुवन विमानस्थलमा पत्रकार सम्मेलन नगरी सीधै बालुवाटार गएपछि ओलीको नयाँदिल्ली भ्रमण अपेक्षाकृत सफल नभएका संकेतहरू हुन् । निष्कर्ष उपरोक्त राष्ट्रिय, क्षेत्रीय तथा अन्तर्राष्ट्रिय बृहत्तर क्यानभासमा मीमांसा गर्दा नेपालमा उदीयमान शक्तिराष्ट्र भारतको स्थायी राजनीतिक र कूटनीतिक चासो मात्रै होइन, गहन सामरिक तथा रणनीतिक स्वार्थसमेत छ । त्यसैले नेपालमा भारतको चासो र स्वार्थ स्थायी भएकाले सरकार वा मन्त्री परिवर्तन हुँदैमा भारतको नेपाल नीति मौलिकरूपमा परिवर्तन हुँदैन । तर प्रधानमन्त्री र विदेशमन्त्रीको कार्यशैली र स्वभावअनुरूप रणनीति र प्राथमिकता फरक हुन सक्छन् । मोदी प्रधानमन्त्री र जयशंकर विदेशमन्त्री भएपछि विदेश नीतिको नीतिगत वक्तव्य सार्वजनिक भइनसकेको परिवेशमा दोस्रो कार्यकालको नेपाल नीतिको भविष्यवाणी गर्नु प्रिमेच्योर हुनेछ । तर मोदीको पहिलो कार्यकालको उतारचढावपूर्ण नेपालभारत सम्बन्धको समीक्षा, बीजेपीको घोषणापत्र र जयशंकरको अनुदारवादी विदेश नीतिको रुझानका आधारमा विश्लेषण गर्दा दोस्रो कार्यकाल पहिलोभन्दा नेपालप्रति थप अनुदारवादी नीति अनुसरण गर्ने सम्भावना उच्च देखिन्छ । शाह, जयशंकर र डोभलजस्ता राष्ट्रवादी र अनुदारवादी नेपाल नीतिमा हावी हुने संकेत देखिएका छन् । उक्त राष्ट्रवादी र प्रयोगवादी समूहले विगतमा जस्तै नेपालमा अर्को राजनीतिक तथा कूटनीतिक एडभेन्चर गर्न सक्ने सम्भावनालाई पनि इन्कार गर्न सकिँदैन ।"
दलित मन छुन सक्नुपर्छ,"इन्जिनियर पढेर आएका एक व्यक्तिले पत्नीसहित छबर्से छोरालाई नदी पार गर्नुपर्ने भएछ। इन्जिनियर साहेबले आफ्नो विद्वता प्रदर्शन गर्दै नदीको वारिदेखि पारिसम्म एउटा लट्ठीले नापेछन्। त्यसपछि आफू, पत्नी र छोराको उचाइ नापेर औसत निकालेछन्। औसतमा कोही पनि नडुब्ने हिसाब आएछ। अनि विश्वासका साथ तीनैजना नदीमा पसेछन् एकछिनपछि त छोरा डुबिहालेछ। नेपाल सरकारले हरेक वर्ष प्रस्तुत गर्ने गरेको बजेट यस्तै औसत विकासको अवधारणामा आधारित हुने गर्छ। चाहे शास्त्रीय माक्र्सवादी विश्लेषणका आधारमा आएको बजेट होस् या पुँजीवादी विश्लेषणका आधारमा। डा रामशरण महतसँग नेपालको दलित आन्दोलनले करिब २० वर्ष आक्रोश र रोदन व्यक्त गर्यो तर उहाँलाई दलितको विकास कहिल्यै बुझाउन सकिएन। उनले विश्व अर्थतन्त्रको हवाला दिएर दलितजस्ता विषयलाई स्वाभाविक रूपमा विकास हुने रिडिमेट उत्तर दिँदै आए। त्यसैगरी अर्थमन्त्री डा युवराज खतिवडासँग दलित आन्दोलनले उहाँ योजना आयोगको सदस्य, उपाध्यक्षदेखि अर्थमन्त्री हुञ्जेल अनुनयविनय गरिराखेका छौं तर उहाँको पनि रेडिमेट उत्तर बेहोर्नुपरेको छ कि दलित भनेर मात्र पुग्दैन कर्णालीका बाहुन, क्षेत्री र काठमाडौंका दलितलाई तुलना गर्नुपर्छ। तर कर्णालीका शाही ठकुरी र दलितको तुलना गर्न उहाँलाई फुर्सदै छैन। त्यस्तै अर्का विद्वान् डा बाबुराम भट्टराईले पनि यही लाइनमा आफ्ना यात्रा तय गरे। बरु जनताको सुखदुःखमा हुर्केका अनुभवी नेता भरतमोहन अधिकारी, विष्णु पौडेल र सुरेन्द्र पाण्डेय हालसम्मका अर्थमन्त्रीमध्ये सबैभन्दा अब्बल मात्र होइन, दलितमैत्री बन्न सफल हुनुभयो। यसरी विश्व अर्थतन्त्र पढेका विद्वान्हरूलाई के लाग्दो रहेछ भने पहिला सिंगो देशको विकास गरौं त्यसपछि देशभित्र बस्नेहरू स्वतः सुखी भइहाल्छन्। यहाँनिर एउटा वास्तविक घटना उल्लेख गर्दा सान्दर्भिक हुनेछ ः नेपालको सीमावर्ती भारतको एउटा गाउँमा त्यहाँको सरकारलाई बाटो, बिजुली पुर्याएर विकास गर्ने जाँगर चलेछ र गाउँमा पहिला बाटो र पछि बिजुली पुर्याएछन्। बिजुलीका पोलपोलमा उज्यालोका लागि बल्ब पनि राखिएछ। तर, ती बल्ब तुरुन्तै फुटाइँदो रहेछ। पटकपटक बल्ब फेरिरहने काम भएछ। सधैं बल्ब फुटेकाले किन बल्ब फुटाइयो भनेर खोजी गर्दा गाउँका महिलाले राति गएर लामो झट्टी प्रयोग गरेर ती बल्ब फुटाउँदा रहेछन्। किन त्यसो गरियो भनेर अनुसन्धान गर्दा कारण पत्ता लागेछ कि महिला कि राति कि बिहानको झिसमिसेमा दिसा गर्न त्यो बाटोको छेउछाउमा गएर बस्दा रहेछन्। तर त्यहाँ बत्ती बलेपछि समस्या भएछ र सबै मिलेर बल्ब फुटाएका रहेछन्। त्यो गाउँमा विकासको नाउँमा बालिएका बत्तीले त्यहाँका जनताको जीवनमा सहज होइन, समस्या ल्याएकाले बल्ब फुटाइएको रहेछ। त्यसैले जनताको चाहना र आकांक्षाविनाको अर्थात् स्वामित्वविनाको विकासको अर्थ रहँदैन। सरकारले आव ०७६६७ को बजेट सार्वजनिक गरेको छ। नीति तथा कार्यक्रम पारित भइसकेको अवस्था छ। प्रस्तुत बजेटका विषयमा देशैभरि मि िश्रत प्रतिक्रिया आए पनि दलित समुदायमा भने खुसीभन्दा बढी निराशाका आवाज सुनिएका छन्। सरकारले दलित समुदायमा विशिष्ट अलग कार्यक्रम नै घोषणा नै गरेको छैन। बरु दलित समुदायको औसतबाट विकास गर्ने योजना ल्याएको छ। समग्र गरिबी हटाउने, दलित समुदायको सामाजिक एकीकरण गर्दै परम्परागत सीपको संरक्षण गर्न शिल्प उत्थान विकास केन्द्र स्थापना गर्ने, दलित, कर्णाली, बेरोजगारको सूचीमा दर्ज भएका, छाउपडीजस्ता समस्यालाई एउटै ब्लांकेट एप्रोचमा सम्बोधन गरेको छ। जबकि नेपालको संविधानको धारा ४० को उपधारा १ देखि ७ ले एकीकृत प्याकेजको कुरा सुनिश्चित गरेको छ। अर्थमन्त्री खतिवडाले गतवर्षको एक बजेट प्रस्तुत गरेपछि यो वर्ष छुट दिनोस्, आउँदो वर्षको दिनगन्ती सुरु गर्नुस् भन्नुभएको हामीले जस्ताको तस्तै सम्झेका छौं। उहाँको तर्क के थियो भने देशका आर्थिक तथा विकास सूचकांकहरू वर्षौंदेखि निराशाजनक छन्, चरम गरिबी, बढ्दो असमानता र बेरोजगार, स्वास्थ्य र शिक्षा र पूर्वाधारमा न्यून लगानी, ठूलो सुरक्षा खर्च, कहालीलाग्दो व्यापार घाटा, युवाहरूको विदेश पलायन र जनशक्तिको अभाव, घट्दो कृषि उत्पादकत्वजस्ता चुनौतीहरूको सामना चुनौतीपूर्ण रहेको कुरा थियो। आज पनि ती समस्या ज्यूँका त्यूँ रहेका छन् तर ती समस्या सम्बोधन हुने खालको बजेट आउन सकेको भने छैन। यद्यपि यी सबै समस्या अहिलेको सरकारको कारण आएका हुन् भन्ने भ्रम वा पूर्वाग्रही सोच कसैले राख्नु हुँदैन। किनभने हिजोका अलोकतान्त्रिक शासकहरूको गलत नीति, योजना र अभ्यासले उत्पन्न यी समस्या चुड्कीका भरमा रातारात समाधान सम्भव छैन। नेपालको संविधान जारी भएपछि आधार वर्ष पूरा विकास वर्षको रूपमा ल्याएको बजेटले विगत सय वर्षको सामन्तवादमाथि विजय प्राप्त गर्दै आजको दलाल पुँजीवादलाई परास्त गर्ने खालको समाजवादउन्मुख मार्ग भने प्रशस्त गरेकोमा दुईमत हुन सक्दैन। तर बिहान खाएर बेलुकाको छाकको चिन्ता गर्नुपर्ने र गणतन्त्रमा पनि आफूजस्तै मानिसबाट अछूत हुनुपर्ने व्यक्तिका लागि देखिने र अनुभव गर्न सक्ने गरी नीतिगत स्पष्टता भएको बजेट सबैको चाहना हो। यही अर्थतन्त्रमा विष्णु पौडेलहरूले ल्याउन सक्ने युवराज खतिवडाहरूले ल्याउन नसक्ने भनेको के हो बुझ्न गाह्रो छ। अहिलेको हाम्रो आर्थिक नीतिको मुख्य लक्ष्य भनेको नेपालको संविधानको प्रस्तावनामा सुनिश्चित गरेको सबै प्रकारका विभेदबाट मुक्ति र मौलिक हकमा व्यवस्था भएको रोजगार सिर्जना, समान शिक्षा, सर्वसुलभ स्वास्थ्य उपचार, गरिबी निवारण, दिगो पूर्वाधार विकाससँगै सामाजिक सूचकांकहरूको सुधार नै हो। यसका लागि केवल ठूला हाइड्रो पावर बनाउने, चौडा सडक बनाउने, चिल्ला गाडी गुडाउने, अस्पताल बनाउने, अग्ला महल बनाउने, जताततै ठूलाठूला पुल खोल्ने, बैंक स्थापना गर्ने, खेल मैदान निर्माण गर्ने, ठूलाठूला योजना निर्माण गर्ने खालका कार्यक्रम मात्र होइन, समाजवादउन्मुख यात्रा भनेको त समावेशी लोकतन्त्रसहितको आर्थिक सामाजिक प्रगतिशील रूपान्तरण हो। नेपाल सरकारको प्रस्तुत बजेटमा विभिन्न अग्रजहरूका नामका विश्वविद्यालय निर्माण गर्ने, साक्षर नेपाल बनाउने, खुला दिशामुक्त देश बनाउने, स्मार्ट सिटी बनाउनेलगायतका योजनाका लागि बजेट विनियोजन गरिएको देखिन्छ तर सिंगै एक्काईसौं शताब्दीको परिवर्तनलाई ठाडो चुनौती दिइरहेको जातीय छुवाछूतमुक्त राष्ट्र बनाउने बजेट विनियोजन गरिएको छैन। बरु आन्दोलनको बलबाट स्थापित दलित विकास समिति र वादी विकास समितिको विघटन गरेको देखियो। त्यसैले बजेट समान भएर मात्र हुँदैन, सामाजिक न्यायमा आधारित अर्थात् न्यायपूर्ण हुनुपर्छ। जसरी विगतका सरकारले दलितलाई नारामा मात्र सीमित राखेको थियो, त्यही छुट यस सरकारलाई छैन। त्यसैले दलितजस्ता समुदायका लागि बजेटमा केही पुराना कार्यक्रमको निरन्तरताले मात्र पुग्दैन, क्रमभंगताको आवश्यकता छ। किनभने जब दलितजस्ता समुदाय पुँजीवादी बजार अर्थतन्त्रमा प्रतिस्पर्धा गर्न सक्दैनन् तब उनीहरूले पलायन वा आत्मसमर्पणको बाटो रोज्नुको विकल्प हुँदैन। यस्तो बेला सरकार उसको अभिभावक बन्न सक्नुपर्छ। समुद्रको ह्वेल माछा जोगाउने मात्र होइन, हामीले त हाम्रो कुवाको भ्यागुत्तो पनि जोगाउन सक्नुपर्छ। एउटा भनाइ छ अरूले हात्ती चढ्यो भनेर हामीले पनि धुरी चढ्नु आवश्यक छैन। केही वर्ष पहिले बर्दिबासमा धुर्मुस सुन्तली फाउन्डेसनले बनाइदिएको घरमा बस्ने मुसहरले राम्रो घर पाए तर उनको जीवनमा राम्रो घरबाहेक अरू कुनै कुरामा सुधार आएन। अझ केहीले त त्यहाँ सुँगुर पाल्न नपाएको गुनासोसमेत गरेछन्। कारण उनीहरूको आम्दानीको एउटा स्रोत सुँगुर पालेर हुने आम्दानी पनि थियो। पहिला बासको चिन्ता थियो, अहिले छैन। त्यसमा फरक भएको छ। फरक उनको जीवन जिउने कुरा, स्वास्थ्य, शिक्षा, मर्यादा, उपभोग, सञ्चयमा, पेसा व्यवसायमा, सामाजिक पहुँचमा पनि आवश्यक छ। एउटा सुविधा थपिँदा अर्थात् एउटा पक्षको विकास हुँदा अर्को पक्षको विनाश हुनु हुँदैन भन्ने मान्यता सबैले बुझ्न जरुरी छ। आधुनिक चीनको निर्माण गर्दा आधुनिक चीनका निर्माता देङ स्याओ पिङले चीनको पश्चिम क्षेत्रको असन्तुलित विकास गर्न सबै बजेट पश्चिम चीनमा र जातिको विकास गर्न हानबाहेकका सात प्रतिशतलाई विशेष अधिकार दिएर बजेट त्यसमा खन्याएपछि आधुनिक चीन बनेको हो भन्ने हेक्का हामीले राख्न सक्नुपर्छ। त्यसैले दलित समुदायमा एक दशक विशेष लगानीका साथ दलित अधिकार दशक घोषणा गरौं। सरकारले लिएको पच्चीसबर्से दीर्घकालीन सोचभित्रको सन् २०२० देखि २०३० को दशकलाई दलित अधिकार दशक घोषणा गरेर जातीय छुवाछूत र भेदभावलाई निमिट्यान्न पारौं। दलितहरूका राजनीतिक, आर्थिक र सामजिक क्षेत्रका सूचकहरू निर्माण गरेर प्राथमिकताका आधारमा लगानीसहित दीर्घकालीन विकास लक्ष्य २०३० देखि दलित समस्यालाई इतिहास बनाऔं। दलितहरूको प्रतिस्पर्धी क्षमता विकास भएपछि जातका आधारमा आरक्षणको औचित्य समाप्त हुन्छ। समृद्धि सबैलाई चाहिएको छ। तर, अझ बढी नेपाली समाजको सबैभन्दा सतहमा रहेको दलित समुदायलाई चाहिएको छ। समाजको एकचौथाइ वर्ग लाभान्वित हुने समृद्धिबाट उपल्लो वर्गले पनि फाइदा उठाउन सक्छ। त्यसैले हामीले गर्ने विकासले समाजको सबैभन्दा सतहमा रहेको दलित समुदायलाई छुन सक्नुपर्छ, अन्यथा दलित समुदायका लागि धन भयो, सुविधा थपियो तर खुसी हराउँदै गयो, मर्यादामा आँच आइरह्यो र तनाव थपिँदै गयो भने कसरी उनीहरू सुखी होलान् र समृद्ध नेपाप्रति स्वामित्व ग्रहण गर्लान् यो गम्भीर प्रश्न हो।"
युवाले जन्मभूमि छाड्नु नपरोस,"नेपालको संविधानमा १५ देखि २९ वर्षको उमेर समूहलाई युवा भनेर परिभाषित गरिएको पाइन्छ । नेपालको संविधान २०७२ मा १६ देखि ४० वर्ष उमेर समूहलाई नै युवा भनिएको छ । तर कृषि विकास मन्त्रालयले ५० वर्षसम्मलाई नै युवा मानेका छन् । राष्ट्रिय परिषद् ऐन, २०७२ तथा राष्ट्रिय युवा नीति, २०७२ ले १६ देखि ४० वर्षलाई युवा उमेर समूह निर्धारण गरेको पाइन्छ । युवा राष्ट्रिय जनगणनाअनुसार युवाको जनसंख्या ४०३५ छ । यसरी नेपालमा युवा विकास सूचकांकमा नेपालको उपस्थिति १४५ औं स्थानमा छ । नेपाली युवा सहभागिता, अर्थतन्त्रका हरेक क्षेत्रमा पछाडि परेका छन् । युवा एक यस्तो परिचालक हो, जसले सम्पूर्ण जिम्मेवार तथा कार्यभारलाई आफ्नो क्षमताअनुसार कार्य सञ्चालन गरेको हुन्छ । भनिन्छ युवा भविष्यका कर्णधार हुन् । तर, नेपालमा यो केवल नारामा मात्र सीमित छ । नेपालमा भौगोलिक क्षेत्रको हिसाबले हिमाल, पहाड र तराई गरी ती भागमा विभाजन गरिएको छ । तसर्थ यसैअनुरूप यहाँ कृषि उत्पादन, व्यापार, रोजगार, ससाना घरेलु तथा मझौला उद्योगदेखि लिएर सरकारी कार्यालय तथा अन्य संघसंस्था पनि रहेका छन् तर सीमित रूपमा मात्र । युवा जागरुक भएर कुनै पनि खालको व्यवसाय गर्दा पनि डराउनुपर्ने अवस्था हुन्छ । युवाले राजनीति गर्नुपर्यो कि त आफ्नो मान्छे कुनै उच्च ओहोदामा हुनुपर्यो नत्र शैक्षिक योग्यताअनुसारको रोजगार पाउने अवस्था छैन । गाउँगाउँमा सिंहदरबार भनिए पनि ग्रामीण क्षेत्रका समस्या अझै पनि सुल्झिन सकेको अवस्था छैन । त्यहाँको आर्थिक, सामाजिक, राजनीतिक र शैक्षिक अवस्था दयनीय छ । ग्रामीण जीवनमा अत्यावश्यक पूर्वाधारको समेत सुविधा छैन । पछिल्लो चरणमा ग्रामीण क्षेत्रमा जन्मभूमि छाडेर पलायन हुनेहरूको जमात बढ्दो छ । ०५०५१ मा श्रम स्वीकृति लिएर वैदेशिक रोजगारमा जाने नेपालीको संख्या तीन हजारबाट बढेर ०७४७५ सम्ममा झण्डै चार लाख नेपाली वैदेशिक रोजगारमा गएका छन् । हालसम्म करिब ४५ लाख नेपाली वैदेशिक रोजगारमा रहेको पाइन्छ । हरेक वर्ष लाखौं युवा देश छाडेर खाडी तथा अन्य मुलुकमा मासिक ३०३५ हजारका लागि आफ्नो ज्यानसमेत बाजी लगाएका छन् । सरकारी तथ्यांकले नेपालमा पूर्ण बेरोजगार युवाको संख्या २३ प्रतिशत मात्रै देखाए पनि २०१४ मा अन्तर्राष्ट्रिय संगठनले सार्वजनिक गरेको प्रतिवेदनअनुसार पूर्ण बेरोजगार दर १९२ प्रतिशत र अर्धबेरोजगारी २८१ प्रतिशत छ । २०७१ मा गरेको अध्ययनले उच्च शिक्षा प्राप्त गरेकाको दर २६१ प्रतिशत देखाएको छ, जुन आफैंमा भयानक हो । राज्यले युवाका समस्या संविधानमा उल्लेख गरे पनि समाधान भने अझै दिन सकेको छैन । बुद्धिजीवी तथा गन्यमान्य व्यक्तित्वले समेत यस विषयलाई चासो देखाएको पाइएको छैन । नेपाली युवा कुनै क्षेत्रबारे तालिम वा ज्ञान प्राप्त नगरी बिदेसिने गरेकाले पनि चाहेजस्तो रोजगार पाउँदैनन् । सीप नभएपछि कम्पनी मालिककै निगाहमा भर पर्नुपर्छ । गाउँको खेतीयोग्य जमिन धितो राखेर साहुसँग ऋण लिएर बिदेसिएका युवालाई त्यो रकम तिर्न पनि धौधौ हुन्छ । कतिपय युवाका सपनासमेत चकनाचुर हुने गरेका छन् भने कोही बाकसमा फर्किन विवश छन् । यसमा गरिबी पनि जोडिएको छ । गरिबीको स्तर घटाउने भनेर भाषण छाँटिरहने नेताले यो विवशता किन बुझ्दैनन् ? वैदेशिक रोजगारबाट नेपालीले पठाउने विप्रेषण (रेमिट्यान्स) बाट देश चलेको छ । तर त्यस्तो स्रोत दीर्घकालीन हुँदैन । विप्रेषणको भर पर्नुभन्दा युवालाई स्वदेशमै उत्पादनमूलक काममा लगाउने हो भने त्यो पैसा यहीं आम्दानी गर्न सकिन्छ । वैदेशिक रोजगारलाई पहिलो र बाध्यकारी बनाउनेतर्फ राज्य नै लागेको छ । अब कुनै पनि नेपाली युवा काम र मामको खोजीमा भौंतारिनुपर्ने छैन भन्ने ग्यारेन्टी दुईतिहाइ बहुमतको सरकारले गर्न आवश्यक छ । जन्मेको ठाउँ स्वर्गभन्दा प्यारो हुन्छ भन्ने उक्तिलाई सार्थक बनाउनु राज्यको कर्तव्य हुन आउँछ ।"
सरकारसत्तारुढ सम्बन्ध,"सरकारले संसद्मा पठाएका दुइटा विधेयक के होलान् ? आशंका धेरैमा छ । यद्यपि संसदमा धेरै विधेयक पठाइएका छन् । अरू विधेयक पनि मन्त्रिपरिषद्ले सैद्धान्तिक स्वीकृति दिएर संसद्मा पठाउने तयारी भइरहेको सुन्नमा आएको छ । संसद्मा सत्ताघटकको झन्डै दुईतिहाइको उपस्थिति छ । उसले सजिलै गरी आफूले चाहेजस्तो कानुन बनाउन सक्छ । तर पनि मिडिया काउन्सिल विधेयक र मानव अधिकार आयोगसम्बन्धी विधेयक पास होला कि नहोला ? फिर्ता होला कि नहोला ? संशोधनसहित पास हाला कि ? यस्ता अनुमान धेरैले गरिरहेका छन् । यस्तो अनुमान गर्नुको एउटा कारण हो, यी विधेयकका सन्दर्भमा स्वयं सत्तारुढ दलका सांसद तथा नेताहरूसमेतमा देखिएको अरुचि । सत्तारुढ दलका सांसदकै अरुचिका बीच आएका विधेयकको भविष्यबारेमा विभिन्न आकलन गरिनु स्वाभाविकै हो । यहाँनेर एउटा गम्भीर सवाल उपस्थित हुन्छ कि यस्तो विशिष्ट समयमा पार्टी र सरकारका बीचमा कस्तो सम्बन्ध रहनुपर्छ? नेपालको संसदीय अभ्यास त्यति धेरै परिपक्व भइसकेको छैन । ०७ देखि ०१७ सालको बीचमा दलको उपस्थिति र सरकार भए पनि संसद्को अभ्यास भने १८ महिना मात्र भयो । दलहरूका नेतालाई राजाले उपयोग गरेर नेतृत्व दिने काम भयो । ०४६ सालयताको कुरा गर्दा पनि बीचमा संसद्विहीन अवस्था तथा राजाका मान्छेले शासन चलाएको समय घटाउने हो भने पुगनपुग २० वर्ष मात्र दलीय सरकार र संसद् रह्यो । यो अभ्यासका क्रममा दलीय सरकार र त्यो सरकारमा रहेका दलका बीचको सम्बन्ध कस्तो रहेन भन्ने विषयमा खासै बहस हुन सकेको देखिँदैन । त्यसकारण सरकारले ल्याएका विधेयक र सत्तारुढ सांसद एवं नेताहरूसमेतको ती विधेयकका सन्दर्भमा फरक धारणालाई कसरी हेर्ने ? अनि कसरी यसलाई निष्कर्षमा पुर्याउने भन्नेमा अलमल देखिएको छ । पार्टी र सरकारबीचको सम्बन्धबारेमा २००८ सालतिर बीपी कोइरालाले नेपाली कांग्रेस र सरकार शीर्षकमा एउटा लेख लेखेका छन् । त्यतिबेला कांग्रेसका तर्फबाट मातृकाप्रसाद कोइराला प्रधानमन्त्री थिए । बीपीले पार्टी सरकारमा रहेको समयमा कार्यकर्ताको दायित्व कस्तो हुने र सरकारसँगको सम्बन्ध कस्तो हुने भन्नेमा केन्द्रित रहेर त्यो लेख लेखेको देखिन्छ । सम्बन्धका बारेमा उनको लेखमा भनिएको छ, हाम्रो संस्था सरकारबाट भिन्न वस्तु हो भन्ने हामीले स्पष्ट बुझ्नुपर्छ । सरकारको छवि सुधार्न र विपक्षीको आलोचनाबाट आफ्नो सरकारलाई जोगाउँदै निर्माण कार्यमा लगाउन सत्तारुढ दलको महत्वपूर्ण भूमिका हुन्छ । अर्थात्, हाम्रो विस्तृत कार्यक्षेत्रमा हामीमाथि सरकार चलाउने जिम्मेवारी पनि छ भनेर हामी भन्न सक्छौं । तर, यो एउटा जिम्मेवारीभन्दा बाहिरको ठूलो जिम्मेवारी हाम्रा लागि महत्वपूर्ण छ । हामीले बाहिरको जिम्मेवारी र भित्रको सरकारी जिम्मेवारीमा सकेसम्म सामञ्जस्य राख्ने प्रयत्न गर्नुपर्छ । तर, यी दुई जिम्मेवारीबीच आपसमा विरोध भयो भने हामी बाहिरको जिम्मेवारीलाई निःसन्देश प्रधानता दिन्छौं । आज सत्तासीन दलका सांसदहरूले आफ्नो व्यापक जिम्मेवारीभित्रको एउटा जिम्मेवारी अर्थात् सरकारको कबच बन्ने दायित्व बहन गर्ने कि दुई जिम्मेवारीबीच आपसमा विरोध भयो भने बाहिरको जिम्मेवारीलाई प्रधानता दिने भन्ने निर्णय लिनुपर्ने बेला भएको छ । मिडिया काउन्सिल विधेयक र मानव अधिकार आयोगसम्बन्धी विधेयकका विषयवस्तुले धेरैलाई चिन्तित तुल्याइदिएको छ । मिडिया काउन्सिल विधेयकको मुख्य स्टेकहोल्डर अर्थात् सरोकारवाला समूहको संस्था नेपाल पत्रकार महासंघ विधेयकको झन्डै सबै दफामा सुधार गर्नुपर्छ भनेर सडकमै आएको छ । त्यस्तै मानव अधिकार आयोगसम्बन्धी विधेयकको मुख्य स्टेकहोल्डर अर्थात् सरोकारवाला समूहका रूपमा रहेको नागरिक समाज वा अधिकारकर्मीले विरोधको स्वर उँचो गरी राखिरहेका छन् । त्यति मात्रै हैन, म त्यो विधेयक कानुन बन्यो भने त्यही कानुनअनुसार शासित हुनुपर्ने राष्ट्रिय मानव अधिकार आयोगसमेत असन्तुष्ट भई आफ्नै ढंगले सरकारको ध्यानाकर्षण गराउन बाध्य देखिन्छ । उसले आफ्नो असन्तुष्टि नागरिक तहसम्म पनि विभिन्न रूपमा पुर्याइरहेको छ । नेपाली समाजको चेतनास्तरका आधारमा भन्नुपर्दा प्रेस स्वतन्त्रता र मानव अधिकार अपहृत भएको अवस्थालाई अब स्वीकार गर्न सकिने ठाउँ छैन । तर, यी दुई विधेयक यो दिशामा उन्मुख देखिन्छन् । यो कुरा सरकारको आलोचनाका लागि भनिएको होइन । सत्तारुढ दलका उपनेतादेखि विभिन्न तहका नेताहरू तथा सांसदहरूसँगको औपचारिकअनौपचारिक छलफलमा उनीहरूबाट समेत व्यक्त प्रतिक्रिया हुन् । सरकारका मन्त्रीहरूले यी विधेयक फिर्ता नहुने अडान लिइरहेको समयमा सत्तासीन नेताहरूले जस्ताको तस्तै विधेयक पास नहुने भन्दै सरोकारवालालाई मात्र हैन, नागरिकलाई समेत आश्वस्त पार्न प्रयत्नशील देखिन्छन् । बीपी कोइरालाले आफ्नो सो लेखको अर्को ठाउँमा लेखेको छन्, सरकारी नीति कुनै खास प्रश्नमा देशको हितका विरुद्धमा छ भन्ने हामीले निश्चय गर्यौं भने हामी सरकारविरोधी आन्दोलन पनि गर्न सक्छौं । हाम्रो संस्था सरकारी प्रचार विभाग होइन, स्वतन्त्र संस्था हो । यहाँनेर जनताले नरुचाएको विधेयक आउँदा सत्तासीन दल र त्यसका नेताहरूले पनि हेक्का राख्नुपर्छ कि नेकपा र सत्तारुढ अन्य दलहरू सरकारी प्रचार विभाग होइनन्, स्वतन्त्र संस्था हुन् । कुनै पनि दलको दायित्व सरकार चलाउने मात्र होइन । यो दायित्व त विशिष्ट परिस्थितिमा वा जनताबाट अवसर प्राप्त भएको अवस्थामा निर्वाह गर्ने एउटा दायित्व हो । दलको दायित्व त सधैं जनताका बीचमा रहेर उनीहरूका समस्याको पहिचान गर्दै तिनको समाधानका लागि योजना बनाइरहनु हो । यसरी बनाइएको योजनालाई अवसर पाउँदा कुशलतापूर्वक कार्यान्वयन गर्नु हो । त्यसकारण सरकारभित्र सिंगो दल छाया हुन सक्दैन । एउटा क्षणिक अथवा भनौं विशेष अवसरमा प्राप्त भूमिका निर्वाह गर्ने क्रममा आफूले बनाएको सम्पूर्ण साख गुमाउन अहिलेको सत्तासीन दलहरू पक्कै तयार हुने छैनन् । सरकारको प्रचार संयन्त्र बन्ने र उसको मुखापेक्षी हुने बानी बस्यो भने दल निष्क्रिय हुन पुग्छ । त्यो अवस्था भनेको विरोधी दललाई संगठन गर्ने उर्वरभूमि तयार गरिदिनु हो । यो विशिष्ट अवस्थामा सत्तारुढ दलले लिने निर्णयले दलीय सरकार हुने संसदीय पद्धतिमा दल र सरकारको सम्बन्ध कस्तो हुने भन्ने विषयको बहसमा एउटा बलियो तर्क स्थापित गरिदिन सक्नेछ । अहिलेसम्म यो विषयमा गम्भीर बहस हुन सकेको छैन । सम्बन्धको बहस कहींकतै भइहाले पनि एक व्यक्ति एक पद भन्ने तर्कभन्दा माथि त्यो बहस उठ्न सकेको पाइँदैन । आफ्नो स्थान सुरक्षित हुने गरी गरिने यस्तो बहसले सरकार र सत्तारुढ दलको सम्बन्धको गहिराइ नाप्न सक्दैन । अहिले यो विषयमा गम्भीरतापूर्वक बहस हुन सक्यो र वर्तमान सत्तारुढ दलले आफ्नो भूमिका सुनिश्चित गर्न सक्यो भने त्यो नेपालको संसदीय इतिहासमा महत्वपूर्ण कोसेढुंगा हुनेछ । सरकारको छवि सुधार्न र विपक्षीको आलोचनाबाट आफ्नो सरकारलाई जोगाउँदै सरकारलाई निर्माण कार्यमा लगाउन यस्तो बेलामा सत्तारुढ दलको महत्वपूर्ण भूमिका हुन्छ । प्रस्तावित विधेयकका सन्दर्भमा अरुचि देखाइरहेको नेकपा नेतृत्वले आफूलाई सरकारी प्रचार संयन्त्रका रूपमा सीमित गरेर साख गुमाउने कि सरकारभन्दा बाहिरको आफ्नो निरन्तरको भूमिकालाई अझ मजबुत बनाउँदै लैजाने भन्ने विषयमा निर्णय लिन अब विलम्ब गर्नु हुँदैन । बीपी अगाडि लेख्छन्, प्रजातान्त्रिक सरकारको शक्ति जनताको सहयोगमा निर्भर हुने हुनाले सरकारलाई चाहिएको हाम्रो (पार्टीको) सहयोगको आधार जनता नै हुनुपर्छ । सरकारमा जनताको मनोभावनाको छाप पार्नुपर्छ । हामी (पार्टी) ले जनताबाट शक्ति सञ्चय गरेर सरकारलाई दिन सक्नुपर्छ । नत्र हाम्रो सहयोगको अर्थ केही पनि हुँदैन । निश्चय पनि, यो सैद्धान्तिक धरातलमा उभिएर देशमा निर्माण भएको स्वतन्त्रताको पक्षको जनमतलाई सम्बोधन गर्न, पार्टीको प्रतिबद्धतालाई शासकको मनोविज्ञानको अचानोमा गेंडिन नदिन र ठूलो भूमिका निर्वाह गर्न सक्ने पार्टी संरचनालाई सरकारको प्रचार संयन्त्रमा सीमित हुन नदिनका लागि सत्तारुढले ऐतिहासिक निर्णय लिनुपर्ने बेला आएको छ । यो निर्णयले प्रतिपक्ष कमजोर हुँदा पनि सरकारलाई खबरदारी वा मार्गनिर्देश गर्ने शक्तिको अभाव हुँदो रहेनछ र सरकारको बद्नामीबाट पार्टीलाई बचाउन सकिँदो रहेछ भन्ने उदाहरण अथवा नजिर बसाल्न सक्नेछ ।"
आउट भएपछि फेड्रिक्सको कीर्तिमान,"विश्वकप क्रिकेटको इतिहासमा हिट दी विकेट भएर आउट हुने पहिलो ब्याट्सम्यान वेस्ट इन्डिजका रोय फेड्रिक्स हुन् । सन् १९७५ मा इङ्ल्यान्डमा सम्पन्न पहिलो विश्वकपको फाइनल खेलका क्रममा उनी हिट दी विकेट का रूपमा आउट भएका थिए । ओपनर ब्याट्सम्यान फेड्रिक चर्चित अस्ट्रेलियन बलर डेनिस लिलीको बाउन्समा बाउन्ड्री प्रहार गर्ने क्रममा हिट दी विकेट भएका थिए । फेड्रिकले डेनिसको बाउन्समा छक्का त प्रहार गरे तर, सन्तुलन बिग्रिएर उनको बायाँ खुट्टा स्टम्पमा ठोक्किन पुग्यो । त्यसपछि अम्पायरले उनलाई आउट दिए । सोही कारणले १३ बलमा केवल सात रन बनाएर आउट भए पनि फेड्रिक ऐतिहासिक खेलाडी बन्न पुगे । सो विश्वकपको फाइनलमा वेस्ट इन्डिजले अस्ट्रेलियालाई १७ रनले हराउँदै उपाधि चुमेको थिए । फेड्रिक एकदिवसीय अन्तर्राष्ट्रिय प्रतियोगिताको इतिहासमा पनि यसरी आउट हुने पहिलो खेलाडी हुन् । उनले वेस्ट इन्डिजका लागि १२ वटा एकदिवसीय अन्तर्राष्ट्रिय प्रतियोगितामा मात्र खेलेका थिए । १२ खेलमा उनले कुल तीन सय ११ रन बनाएका थिए । एकदिवसीय प्रतियोगिताको एक खेलमा उनले एक सय १२ रन बनाएका थियो । सन् २००० को सेप्टेम्बरमा केवल ५७ वर्षको उमेरमा घाँटीको क्यान्सरका कारण उनको निधन भएको थियो ।"
पूर्वविजेतालाई अफगानिस्तानको चुनौती,"लन्डन : विश्वकप क्रिकेटको मंगलबार हुने खेलमा श्रीलंकाले अफगानिस्तानसँग प्रतिस्पर्धा गर्दैछ । उक्त खेल नेपाली समयअनुसार दिउँसो ३ः१५ बजे कार्डिफस्थित सोफिया गार्डेन्स मैदानमा खेलिनेछ । श्रीलंका र अफगानिस्तान दुवैको यो दोस्रो खेल हो । जारी विश्वकपको आफ्नो पहिलो खेलमा यी दुवै टोली पराजित भएका थिए । श्रीलंकालाई न्युजिल्यान्डले १० विकेटको फराकिलो अन्तरले हराएको थियो भने अफगानिस्तालाई साबिक विजेता अस्ट्रेलियाले सात विकेटले पराजित गरेको थियो । श्रीलंका सन् १९९६ को विश्वकप विजेता टोली हो भने अफगानिस्ताको यो दोस्रो विश्वकप सहभागिता हो । सन् २०१५ को विश्वकपमा अफगानिस्तान समूहगत चरणबाटै बाहिरिएको थियो । विश्वकपमा अफगानिस्तानले हालसम्म एक खेलमात्र जित्न सकेको छ । सन् २०१५ को विश्वकपमा अफगानिस्तानले स्कटल्यान्डलाई एक विकेटले हराएको थियो । जारी विश्वकपको आफ्नो पहिलो खेलमा पराजित भएकाले पनि मंगलबार हुने खेल यी दुबै टोलीका लागि महŒवपूर्ण छ । यी दुवै टोली समूहगत चरणका बढीभन्दा बढी खेलमा जित हात पार्दै सेमिफाइनलमा स्थान सुरक्षित गर्न चाहन्छन् । जारी विश्वकपमा अफगानिस्तानको बलिङ स्तरीय देखिएको छ । तुलनात्मक रूपमा ब्याटिङ केही फितलो रहे पनि त्यसमा सुधार आउँदै गएको देखिन्छ । यसको ठीक विपरीत अन्तर्राष्ट्रिय क्रिकेटमा स्थापित राष्ट्र भएर पनि पछिल्लो समय श्रीलंकाको ब्याटिङ र बलिङ दुवै सन्तोषजनक देखिएको छैन । न्युजिल्यान्डविरुद्धको खेलमा पनि श्रीलंकाका तीन खेलाडी कप्तान दिमुथ करुनारत्ने (अविजित ५२ रन), विकेटकिपर ब्याट्सम्यान कुशल परेरा (२९ रन) र थिसरा परेरा (२७ रन) ले मात्र दोहोरो संख्यामा रन बटुल्न सकेका थिए । न्युजिल्यान्डविरुद्धको खेलमा श्रीलंकाली टोली २९२ ओभरमा एक सय ३६ रनमै अलआउट भएको थियो । न्युजिल्यान्डले १६१ ओभरमै विजयलक्ष्य पूरा गरेको थियो । बलिङमा पनि अनुभवी लासिथ मालिंगासहित कोही पनि चल्न सकेनन् । हालसम्म श्रीलंका र अफगानिस्तानबीच तीनवटा एकदिवसीय अन्तर्राष्ट्रिय प्रतियोगितामा भएको छ । दुई खेलमा श्रीलंका विजयी भएको छ भने अफगानिस्तानले एक खेलको नतिजालाई आफ्नो पक्षमा पारेको छ । श्रीलंकाले अफगानिस्तानलाई सन् २०१४ मा भएको एसिया कप र सन् २०१५ को विश्वकपमा हराएको थियो । अफगानिस्तानले भने सन् २०१८ को एसिया कपमा श्रीलंकालाई हराएको थियो । मंगलबार यी दुई टोलीबीच खेल हुने सोफिया गार्डेन्स रंगशालामा तीव्रगतिका बलरहरू चम्कन सक्ने सम्भावना छ । अफगानिस्तानको टोली गुलबदिन नाइब र श्रीलंकाको टोली दिमुथ करुनारत्नेको कप्तानीमा छन् । एकदिवसीय क्रिकेटमा दुई टोली कुल : ३ खेल श्रीलंका विजयी : २ खेल अफगानिस्तान विजयी : १ खेल आजको खेल श्रीलंकाविरुद्ध अफगानिस्तान सोफिया गार्डेन्स (दिउँसो ३ः१५ बजे)"
जनजागृतिलाई सिद्धबाबाको साथ,सिमरा : सिमरा गोल्डकपको आयोजक नव जनजागृति युवा क्लबलाई जितपुरस्थित सिद्धबाबा इन्जिनियरिङ वर्कशपले पोशाक र खेल सामाग्री प्रायोजन गर्ने भएको छ। सिमरा रंगशालामा क्लबका उपाध्यक्ष दुर्गाबहादुर थापा (शंकर) र वर्कशपका सञ्चालक हरिशंकर ठाकुरले एक वर्षे सम्झौतापत्रमा हस्ताक्षर गरेका हुन्। सम्झौताअुसार क्लबको नाम अब सिद्धबाबा नव जनगाति युवा क्लब रहनेछ। अब मोफसल र एन्फाले आयोजना गर्ने प्रतियोगितामा सहभागी हुदा सिद्धबाबाले उपलब्ध गराएको पोशाक क्लबका खेलाडीले लगाउने छन्। सिद्धबाबाले एक वर्षसम्म क्लबलाई आवश्यक खेल सामाग्री र पोशाक उपलब्ध गराउने ब्यहोरा सम्झौतापत्रमा उल्लेख छ। जनजागृति क्लब एन्फाले आयोजना गर्ने सि डिभिजन लिग खेल्ने तयारीमा छ। सिमरा गोल्डकपको निरन्तर आयोजना गर्दै आएको क्लबले आफैंले सञ्चालन गरेको सिमरा एकेडेमीका उत्पादन खेलाडी लिएर लिगमा सहभागीता जनाउन लागेको क्लबका महासचिव शम्भुसिंह ठकुरीले बताएका छन्। ठकुरीले लिग खेल्ने तयारीमा रहेको क्लबलाई यस सम्झौताले ठूलो सहयोग मिलेको बताए। विजय डिस्ट्रिलरीको उत्पादन रुस्लानले सिमरा गोल्डकपलाई प्रायोजन गर्दै आएको छ। क्लबले सिमरा गोल्डकपमा भने रुस्लानको जर्सी लगाएर खेल्ने सम्झौता भएको उपाध्यक्ष थापाले जानकारी दिएका छन्। सिमरा गोल्डकपबाहेक अन्य प्रतियोगितामा भने सिद्धबाबासँग भएको सम्झौता अनुसार खेल खेल्ने थापाले बताए।
आईसीसी विश्वकप : आजको खेलमा प्रभाव पार्न सक्ने खेलाडी,"मोहम्मद नाबी (अफगानिस्तान) मोहम्मद नाबी अफगानिस्तानका अनुभवी खेलाडी हुन् । ३४ वर्षीय नाबी टोलीका अलराउन्डर हुन् । उनी आईसीसी एकदिवसीय अलराउन्डर वरीयताको तेस्रो स्थानमा आसीन खेलाडी हुन् । टोलीको महŒवपूर्ण सफलताहरूमा नाबीको महŒवपूर्ण भूमिका रहँदै आएको छ । यद्यपि, जारी विश्वकपको अस्ट्रेलियासँगको खेलमा उनी चल्न सकेनन् । उनले अफगानिस्तानका लागि एक सय १३ एकदिवसीय खेलमा एक सय एक पाली खेल्दै २८८७ को औसतले कुल दुई हजार पाँच सय ९९ रन बनाएका छन् । एकदिवसीय क्रिकेटको उनको उच्च स्कोर एक सय १६ रन हो । बलिङतर्फ पनि उनले एकदिवसीय क्रिकेटमा एक सय नौ पाली खेल्दै एक सय १८ विकेट लिएका छन् । बलिङतर्फ उनको उत्कृष्ट प्रदर्शन ३० रन दिएर चार विकेट हो । उनी इन्डियन प्रिमियर लिग (आईपीएल) खेल्ने अफगानिस्तानका पहिलो क्रिकेटर पनि हुन् । एन्जेलो म्याथ्युज ( श्रीलंका) श्रीलंकाली क्रिकेट टोलीका प्रभावशाली खेलाडीमध्ये एक हुन्, एन्जेलो म्याथ्युज । ३२ वर्षीय म्याथ्युज टोलीका अनुभवी अलराउन्डर हुन् । यद्यपि, न्युजिल्यान्डविरुद्घको पहिलो खेलमा उनी शून्य रनमै पेभेलियन फर्किएका थिए । तर, मंगलबार हुने अफगानिस्तानसँगको खेलमा म्याथ्युजबाट श्रीलंकाले उत्कृष्ट प्रदर्शनको आशा गरेको छ । म्याथ्युजले श्रीलंकाका लागि दुई सय पाँच एकदिवसीय खेलमा एक सय ७५ पाली खेल्दै ४१७१ को औसतले कुल पाँच हजार तीन सय ८१ रन बनाएका छन् । एकदिवसीय क्रिकेटमा उनको उच्च स्कोर अविजित एक सय ३९ रन हो । एकदिवसीय क्रिकेटको एक सय ५४ पालीमा बलिङ गरेका म्याथ्युजले एक सय १४ विकेट पनि लिएका छन् । बलिङतर्फ उनको उत्कृष्ट प्रदर्शन २० रन दिएर ६ विकेट हो । सम्भवतः आफ्नो जीवनको अन्तिम विश्वकप खेलिरहेकाले पनि उनी यसलाई अविस्मरणीय बनाउने धुनमा छन् ।"
"पाकिस्तानको सानदार पुनरागमन, इङ्ल्यान्डका दुई शतक खेर",नटिङ्घम : पाकिस्तानले आईसीसी एकदिवसीय विश्वकप क्रिकेटमा सानदार जित हात पारेको छ । नटिङ्घममा सोमबार भएको खेलमा पाकिस्तानले घरेलु टोली इङ्ल्यान्डलाई १४ रनले हरायो । पहिलो खेलमा निराशाजनक प्रदर्शन गर्दै वेस्ट इन्डिजसँग सात विकेटले पराजित भएको पाकिस्तानले दोस्रो खेलमा जित हात पारेको हो । टस हारी पहिले ब्याटिङ गरेको पाकिस्तानले निर्धारित ५० ओभरमा आठ विकेट गुमाएर ३४८ रन जोड्यो । पाकिस्तानका लागि तीन खेलाडीले अर्धशतक बनाए । मोहम्मद हाफिजले टोलीका लागि ८४ रनको योगदान गरे । आक्रामक रुपमा प्रस्तुत भएका मोहम्मद हाफिजले केवल ६२ बलको सामना गरी दुई छक्का र आठ चौका प्रहार गरे । बाबर आजमले पनि टोलीको खातामा ६३ रन थपे । उनले ६६ बलको सामना गरी एक छक्का र चार चौका हिर्काए । कप्तान सरफराज अहमदले पनि ५५ रन बटुले । विकेटकिपर ब्याट्सम्यान सरफराज अहमदले ४४ बलको सामना गरी पाँच चौका प्रहार गरे । त्यसअघि इमाम उल हक र फाखर जामनले ओपनिङ विकेटका लागि ८२ रनको साझेदारी गरेका थिए । इमाम उल हकले ५८ बलमा एक छक्का र तीन चौकाको मद्दतले ४४ रन बनाए । फाखर जामनले भने ४० बलको सामना गरी ६ चौकाको मद्दतले ३६ रन बटुले । आसिफ अली १४ रनमा पेभेलियन फर्किए भने । हसन अली र सदाब खानले अविजित १०१० रन थपे । घरेलु टोली इङ्ल्यान्डका बलर क्रिस वाक्स र मोइन अलीले तीनतीन विकेट लिए । मार्क उडले पनि दुई विकेट हात पारे । यसैगरी ३४९ रनको विजय लक्ष्य पछ्याएको घरेलु टोली इङ्ल्यान्डले निर्धारित ५० ओभरमा ९ विकेटको क्षतिमा ३३४ रन बनाउन सकेको थियो । इङ्ल्यान्डका लागि जोय रुट र जोस बटलरले शतकीय प्रदर्शन गरेपनि टोलीलाई जिताउन सकेनन् । रुटले सर्वाधिक १०७ रन बनाएका थिए । १०४ बलको सामना गरेका रुटले एक छक्का र १० चौकाको मद्दतमा उक्त रन बनाएका थिए । यस्तै जोस बटलरले १०३ रन बनाए । ७६ बलको सामना गरेका बटलरले दुई छक्का र नौ चौका हानेका थिए । जोनी बइरस्टोले ३२ रन बनाए । ३१ बलको सामना गरेका जोनीले एक छक्का र चार चौका हानेका थिए । क्रिस वेक्सले २१ र मोइन अलीले १९ रन बनाए । बेन स्टोक्स १३ रनमै पेभेलियन फर्किए । मार्क उडले अविजित १० रन बनाएका थिए । पाकिस्तानका वाहव रियाजले सर्वाधिक तीन विकेट लिए । सदाव खान र मोहम्मद अमिरले दुईदुई तथा मोहम्मद हाफिज र सोयव मलिकले समान एकएक विकेट लिएका थिए । मोहम्मद हाफिज म्यान अफ दी म्याच भए । पाकिस्तानसँगको हारले घरेलु टोली इङ्ल्यान्डलाई केही धक्का लागेको छ । ङ्ल्यान्डले उद्घाटन खेलमा दक्षिण अफ्रिकालाई १०४ रनको फराकिलो अन्तरले हराएको थियो । पहिलो खेलमा वेस्ट इन्डिजसँग लजास्पद हार व्यहोरेको पाकिस्तानले दोस्रो खेलमा बलियो इङ्ल्यान्डविरुद्ध उत्कृष्ट खेल प्रस्तुत गरी आफूलाई विश्वकपको प्रबल दाबेदारकोरुपमा प्रस्तुत गरेको छ।
