शीर्षक,विवरण
कुशल फार्मेसीको अभ्यास,"खोपलाई समेत जोड्दा औषधि नचाहिने मानिस छैनन्। गर्भमा आउने तयारीदेखि जन्मिएर पूरा जीवन कटाई मृत्युवरण गर्दासम्म हामी औषधिको सहयोग लिइरहेका हुन्छौं। उपभोक्तासम्म औषधि पुर्याउने अहम् भूमिका मुख्यतः सामुदायिक फार्मेसी र अस्पताल फार्मेसीले खेल्छन्। मधुमेह, हृदय रोग, उच्च रक्तचाप, क्यान्सर, दीर्घकालीन अवरोधक पल्मोनरी रोग (सीओपीडी) र एचआईभीएड्स जस्ता दीर्घकालीन रोगमा बिरामीले बाँच्न र जीवनको गुणस्तर सुधार गर्न लामो समयसम्म र कतिपय अवस्थामा आजीवन नियमित, निर्बाध, समयमै औषधि सेवन आवश्यक पर्दछ। नसर्ने दीर्घकालीन रोग र एचआईभीएड्सको बोझ कम र मध्यम आय भएका देशहरूमा सबैभन्दा बढी पर्छ। दुःखको कुरा, क्यालिफोर्निया विश्वविद्यालयका प्राध्यापक एम रोबिन दिमातिओ (सन् २००४) ले सन् १९४८ देखि १९९८ सम्म साइकलिट र मेडलाइनमा एब्स्ट्र्याक्ट उपलब्ध भएका गैरमानसिक चिकित्सकद्वारा दिइएका औषधि सेवनका आदेश पालनासम्बन्धी सम्पूर्ण आर्टिकलहरू (जम्मा ५६९ वटा) को बृहत् विश्लेषणद्वारा यो कुरा देखाए कि एकचौथाइ बिरामी औषधि सेवनका लागि दिइएको निर्देशन पालना गर्दैनन्। हुन त यो विश्वव्यापी समस्या हो, औषधि सेवनमा ध्यान नदिने समस्या विकासशील देशमा झन् चर्को हुनसक्ने अनुमान गरिएको छ। यसले बिरामीलाई निर्धारित उपचारको पूर्ण फाइदा प्राप्त गर्नबाट रोक्छ, उपचारको नतिजा बिगार्छ, सुरुदेखि नै रोगको जटिलता थप्छ र अस्पताल भर्ना हुनुपर्ने बनाउँछ। साथै, यसले आर्थिक उत्पादकत्व घटाई स्वास्थ्य सेवा खर्चबाहेक अर्बौंको नोक्सान पुर्याउँछ। औषधिको गुणस्तर उत्पादनसम्म कुशल उत्पादन अभ्यासद्वारा र बिक्रीका लागि स्वीकृति दिनेलगायत सबाल कुशल नियमन अभ्यासद्वारा व्यवस्थित हुन्छन्। उसो त यी दुई अभ्यासको कुशल फार्मेसी अभ्याससित प्रत्यक्ष, गहिरो, पूरक सम्बन्ध रहन्छ। ढुवानी, भण्डारण, प्रयोग र निर्माणदेखि प्रयोग गर्दासम्मको अवधिमा सम्पर्कमा आउने वातावरणीय अवस्थाले पनि औषधिको गुणस्तर प्रभावित हुन्छ। उत्पादकले तोकेको म्याद नसकिँदै औषधि निस्प्रभावी मात्र हैन, विषाक्तसमेत बनेका धेरै उदाहरण छन्। सीमित स्रोतसाधन र जनशक्तिबाट धेरै औषधिको सेवा दिनुपर्ने भएकाले परीक्षण नै गर्ने कुरा सम्भव नभए पनि स्थापित कुशल अभ्यासद्वारा सामुदायिक वा अस्पताल फार्मेसी गुणस्तरीय औषधि वितरणमा महŒवपूर्ण भूमिका खेल्न सक्छन्। औषधोपचार प्रक्रियामा औषधि सेवनअघि बिरामीले भेट्ने पछिल्लो स्वास्थ्यकर्मी फर्मासिस्ट हो। चिकित्सकले पुर्जी लेख्दा गरेको गल्ती औषधि वितरण गर्ने समयमा फर्मासिस्टले देखेन भने वा फर्मासिस्ट आफैंले वितरणमा गल्ती गर्यो भने वा बिरामीलाई राम्ररी परामर्श दिई सही तरिकाले औषधि प्रयोग गर्न सक्ने र मान्ने बनाउन सकिएन भने औषधिद्वारा सही उपचार सम्भव हुँदाहुँदै पनि बिरामीले धेरै दुःख पाउँछन् र क्षयरोगजस्ता रोग असाध्य बन्न पुग्छन्। यस्तो परामर्श दिन कस्तो शिक्षित, दक्ष, अनुभवी र समर्पित जनशक्ति आवश्यक पर्छ, त्यो सहजै अनुमान गर्न सकिन्छ। रोग, उपचार पद्धति, उपलब्ध औषधि र अनुसन्धानका क्रममा रहेका औषधिको विश्वव्यापी अवस्था आफ्ना ठाउँमा छन्। वर्तमान नेपालको फार्मेसी सेवाकै सन्दर्भमा विश्वमा प्रयोगमा रहेका औषधिलाई राम्रो गुणस्तरसहित आम उपभोक्ताको आर्थिक क्षमताले भ्याउने गरी अटुटरूपमा उपलब्धता, औषधिको हुन सक्नेसम्म विवेकपूर्ण प्रयोग, सही प्रक्रियाद्वारा औषधि र खोप निर्माण, ढुवानी, भण्डारण, वितरण र सेवन मुख्य चासोका विषय हुन्। आर्थिक पाटो, जीवनशैली, बिरामी जाँची औषधि पुर्जी लेख्ने काम र अन्य यस्तै जनस्वास्थ्यमा प्रभाव पार्ने कुरामा फार्मेसी सेवाको भूमिका आंशिक मात्र हुन सक्छ। विश्व स्वास्थ्य सभाले सन् १९८६ मा अंगीकार गरेको परिमार्जित औषधिसम्बन्धी रणनीतिअनुरूप विश्व स्वास्थ्य संगठनले फर्मासिस्टको भूमिकाबारे दिल्ली (सन् १९८८) र टोकियो (सन् १९९३) मा बैठक आयोजना गर्यो। विश्व स्वास्थ्य संगठनले अघि सारेको परिमार्जित औषधिसम्बन्धी रणनीतिमा फर्मासिस्टको भूमिकालाई सन् १९९४ को विश्व स्वास्थ्य सभाले घोषणा डब्लूएचए ४७१२ मार्फत अंगीकार गर्यो। आर्थिक पाटो, जीवनशैली, बिरामी जाँची औषधि पुर्जी लेख्ने काम र अन्य यस्तै जनस्वास्थ्यमा प्रभाव पार्ने कुरामा फार्मेसी सेवाको भूमिका आंशिक मात्र हुन सक्छ। सन् १९९२ मा अन्तर्राष्ट्रिय फर्मास्युटिकल फेडरेसन (एफआईपी) ले समुदाय र अस्पतालमा कुशल फार्मेसी अभ्यास शीर्षकअन्तर्गत फार्मेसी सेवाका मानकहरू विकास गर्यो। यो डब्लूएचओको फर्मास्युटिकल उत्पादनसम्बन्धी प्राविधिक समितिमा पनि पेस गरियो र सन् १९९७ मा दुवै निकायले पारित गरेपछि एफआईपी र डब्ल्यूएचओ कुशल फार्मेसी अभ्याससम्बन्धी संयुक्त दस्ताबेज सन् १९९९ मा डब्लूएचओको फर्मास्युटिकल उत्पादनसम्बन्धी प्राविधिक समितिको ३५औं प्रतिवेदन समावेश गरियो। विश्व स्वास्थ्य संगठनले फर्मासिस्टको भूमिकाबारे भ्यान्कोभर (सन् १९९७) र हेग (सन् १९९८) मा थप दुई बैठक आयोजना गर्यो। यी बैठकले फार्मेसी पाठ्यक्रम सुधारको आवश्यकतालाई थप बल दिए र बिरामीद्वारा स्वयम् औषधोपचारमा फर्मासिस्टको भूमिकालाई अरू स्थापित गरे। त्यसयता डब्लूएचओ, एफआईपी र अन्य विभिन्न सरोकार संगठन र समूहले फार्मेसी सेवालाई बदलिँदो भूमिका निर्वाह गर्न सघाउने उद्देश्यले बैठक, तालिम र गोष्ठी आदि आयोजना गर्दै आएका छन्। एफआईपीले जीपीपीका लागि आफ्ना सदस्य संगठनहरूलाई प्राविधिक सहयोग उपलब्ध गराउन पहल गर्यो। राष्ट्रिय मापदण्डको विकास गर्न कम्बोडिया, मोल्डोभा, मंगोलिया, पराग्वे, थाइल्यान्ड, उरुग्वे र भियतनाममा सन् २००५ देखि २००७ सम्म पाइलट अध्ययन गर्यो। २००७ एफआईपी दक्षिणपूर्वी एसिया फर्मास्युटिकल फोरमले सामुदायिक फार्मेसीमा कुशल फार्मेसी अभ्यासका बारेमा बैंकक घोषणा पारित गर्यो। फार्मेसी सेवामा विश्वव्यापी रूपमा आएका पछिल्ला विकासलाई आत्मसात गर्दै नेपालमा पनि सुधारका प्रयास भएका छन्। अस्पतालहरूको आफ्नै फार्मेसी हुनुपर्ने नियमलगायत कतिपय नीति, नियम, निर्देशिका नेपालले यस प्रसंग गरेका केही प्रगति हुन्। अझै पनि ड्राफ्टका रूपमा रहेको नेपाल फार्मेसी परिषद्द्वारा सन् २००५ मा राष्ट्रिय कुशल फार्मेसी निर्देशिका र नेपाल केमिस्ट एन्ड ड्रगिस्ट एसोसिएसनले २०७१ मा निकालेको रिफ्रेसर ट्रेनिङ ह्यान्डबुक मा यसका धेरै अंश समेटिएका छन्, भलै यी दुवै प्रकाशन अंग्रेजी भाषामा छन्। नेपालका फार्मेसी शिक्षाका पाठ्यक्रमले पनि कुशल फार्मेसी अभ्यास समेटेका छन्। यस हिसाबले कुशल फार्मेसी अभ्यास हाम्रा लागि अनौठो अवधारणा होइन। तर अभ्यासको हिसाबले, जबसम्म सेवाग्राहीलाई प्रत्यक्ष सम्पर्कमा रहेर फस्र्टह्यान्ड सेवा दिने सामुदायिक फार्मेसी र अस्पताल फार्मेसीमा कुशल फार्मेसी अभ्यास हुन सक्दैन, तबसम्म हामीले राम्रो फार्मेसी दियौं भन्न मिल्दैन। लक्षित वर्गलाई कुशल फार्मेसी अभ्यासबारे उनीहरूले बुझ्ने भाषामा प्रशिक्षण दिनु आजको आवश्यकता हो। रेग्मी त्रिभुवन विश्वविद्यालय फार्मेसी विषयका प्राध्यापक हुन्।"
संघीयतामा विकासका नौ सूत्र,"सुशासनका अनिवार्य तत्वलाई तीनै तहमा कसरी प्रभावकारी बनाउने र सुदृढ बनाउँदै जाने भन्ने नीति र प्रक्रिया स्पष्ट हुन सकेको छैन। राजनीतिक संक्रमणको निप्टरा नेपालको संविधानले गरेको मान्न सकिन्छ। यो संविधानअन्तर्गत हाल राज्य संघीय शासन प्रणालीमा रूपान्तरण भइसकेको छ। २०७२ साल असोज ३ गते जारी भएको नेपालको संविधानले राज्य शक्तिलाई संघ, प्रदेश र स्थानीय तहमा विभाजन गरेको छ। वित्तीय संघीयतालाई पनि संघीयताको अभिन्न अंगका रूपमा संविधानमा समाहित गरिएको छ। लोकतान्त्रिक अभ्यासस्वरूप संघ, प्रदेश र स्थानीय तहमा निर्वाचित जनप्रतिनिधिहरूले सरकार हाँकेका छन्। निर्वाचन घोषणापत्रमा दलहरूले विकास र समृद्धिका सपना विभिन्न भाषा, ढाँचा र व्याख्यामा बाँडेका छन्। दिगो शान्ति, सुशासन, विकास र समृद्धिको उद्देश्य संविधानले नै लिएको छ। यी महत्त्वपूर्ण चारै उद्देश्य पूरा गर्न विकास नै सर्वाधिक महत्त्वपूर्ण कडी हो भन्ने तथ्य हाम्रो विकासको अवस्था र मागले पुष्टि गर्छ। विकासको खाँचो छ। विकास गर्नुपर्छ। यसैमा समृद्धिको साँचो छ भन्ने यत्रतत्र सुनिन्छ। विकासका विभिन्न आयाम छन्। तरिका र ढाँचा छन्। प्रविधिले यसमा दिनानुदिन परिवर्तन भएको छ। विकासलाई कसरी स्थानीयकरण गर्ने र कुनै तरिकाले संघ, प्रदेश र स्थानीय तहमा संस्थागत गर्ने भन्ने चुनौती हाम्रो राज्य सञ्चालन प्रणालीमा छ। दिगो विकास, गरिबी न्यूनीकरण, आधारभूत, गुणस्तरीय र प्रतिस्पर्धी सेवा, विकासका पूर्वाधार एवं समावेशी विकासलाई जनचाहना, आवश्यकता, सम्भाव्यता, क्षमता र स्रोतको संयोजनका आधारमा विकासलाई संस्थागत गर्नु जरुरी छ। भाषण, आश्वासन, प्रचारबाजी र कागजी विकासबाट वास्तविक विकास हुन नसकेको अतीतलाई मनन गरी संघीयतामा विकासलाई अघि बढाउने महत्त्वपूर्ण पक्षमा प्रकाश पार्नु यस लेखनको अभिप्राय हो। नेपालको विकासको पहिलो आधारस्तम्भ कार्यजिम्मेवारी र सक्षम नेतृत्वले स्रोतको सीमितता हुन्छ सिर्जनशीलता असीमित हुन्छ भन्ने उक्तिलाई चरितार्थ गरेका धेरै देशमा उदाहरण छन्। संविधानले तीन तहमा एकल र साझा जिम्मेवारी तोकेको छ। कुन तहले कस्तो योजना तथा विकासका काम गर्ने वर्गीकरण स्पष्ट हुन सकेको छैन। फलतः पैसाले आयोजना खोज्दै हिँडेको अवस्था छ। कार्य जिम्मेवारी किटान संघीयताको जग हो। यसका आधारमा बाँकी विषय निर्धारण हुँदै जाने हो। कार्य जिम्मेवारी किटान भइनसक्दा, संविधान कार्यान्वयनको पाँचौं वर्षमा प्रवेश गर्दा पनि समन्वय र सहकार्यमा स्पष्टता आउन सकेको छैन। यसले गर्दा कतै दोहोरोतेहेरो काम हुने कतै एकोहोरो काम पनि नभएको स्थिति छ। संघीय सरकारले कानुन बनाउँदा र अधिकार प्रयोग गर्दा अधिकार निक्षेपणद्वारा संविधानले नै विकेन्द्रीकरण गरेका अधिकारलाई केन्द्रीकृत गरेको, गर्न खोजेको आरोप प्रदेश र स्थानीय तहले लगाएका छन्। मूलतः शिक्षा, स्वास्थ्य, वन वातावरण, भूमि व्यवस्थापन र आयोजना कार्यान्वयन क्षेत्रमा यस्तो व्यवहार भएको विज्ञहरू बताउँछन्। अधिकार पाएपछि अधिकारको प्रयोग गर्नेगराउने नेतृत्वको भूमिका विकासको मुख्य कर्म हुन्छ। राजनीतिक दलमा पुस्ता हस्तान्तरण हुन नसक्दा प्रायः जेठो पुस्ताले नै वडा तहदेखि नै नेतृत्व गर्न पुगेको छ। राजनीतिमा संरक्षक, पदप्रदर्शक भई वि श्राम गर्नुपर्नेले परि श्रम गर्ने र परिश्रम गर्न सक्नेले वि श्राम गर्नुपर्ने बाध्यात्मक स्थिति छ भन्ने युवा पुस्ताका राजनीतिकर्मीको रोदन रहेको पाइन्छ। कतिपय युवाले भन्ने गर्छन्, भत्ता खाने उमेर नभई सत्तामा जान नपाइने रहेछ। तसर्थ संघीयतामा विकास अघि बढाउन सरकारमा सबै तहमा सक्षम, सबल, इमानदार र सिक्ने प्रवृत्ति भएको नेतृत्व भएमा मात्र विकास अघि बढी छिटो प्रतिफल आउन सक्छ। यसैगरी युवा नेतृत्व भएमा भविष्यसम्म राजनीतिक हैसियत र वृत्ति बढाउन प्रतिस्पर्धात्मक, जवाफदेही र सुशासनमुखी कार्यशैलीलाई बढावा दिने अपेक्षा राख्न सकिन्छ। विकासको दोस्रो सूत्र वित्तीय व्यवस्थापन हो। वित्तीय स्रोत र कार्यजिम्मेवारीको तालमेल हुनु संघीयता निर्माणको पूर्वसर्त नै हो। विकासलाई जमिन र जनशक्तिका अतिरिक्त पुँजी आवश्यक पर्छ। नेपालजस्ता देशले पुँजीको कमी व्यवस्थापन गर्न स्वदेशी स्रोत परिचालनका साथै वैदेशिक स्रोत जुटाउनुपर्ने बाध्यता रहन्छ। नेपालका विकास आयोजना कार्यान्वयन गर्नगराउन आवश्यक वित्तीय स्रोतको दक्षता र जवाफदेही ढंगले परिचालन गर्न सक्नुपर्छ। विकासका लागि अपरिहार्य तेस्रो तत्व संगठन र जनशक्ति व्यवस्थापन हो। राजनीतिक संघीयता प्रचुर मात्रामा भए पनि वित्तीय र प्रशासनिक संघीयताले राजनीतिक द्रुतगति भेट्न सकेको देखिँदैन। संघीय सरकारले बोझिलो संगठन कायमै राखेकाले प्रदेश र स्थानीय तहको संगठन संरचना तदर्थ ढंगले बढेको प्रतीत हुन्छ। एकजना प्रदेशका सचिवका अनुसार एकचौथाइ प्राविधिक जनशक्तिका पद रिक्त छन्। अहिले संघले प्रशासनका सबै तहका दरबन्दी बढाई लोकसेवा आयोगले विज्ञापन गर्दै गरेको छ। तर तल्ला तहमा सेवा प्रवाह र विकासका लागि प्राविधिक जनशक्ति व्यवस्थापनमा ध्यान पुगेको देखिँदैन। सबै तहमा संगठनको भीड बढ्दै जाने, समन्वय र सहकार्यका समस्याका चपेटामा पर्ने खतराका संकेतहरू देखिएका छन्। जनशक्ति समायोजनको भौतिक समयोजन तामझामका साथ सम्पन्न भए पनि मानसिक समायोजन भइनसकेको सम्बद्ध पक्षको भनाइ छ। समायोजनपछि न समायोजित कर्मचारी खुसी छन् न त प्रदेश र स्थानीय तहका जनप्रतिनिधि नै सन्तुष्ट छन्। सेवा प्रवाहको शृंखलाबद्ध अन्तरसम्बन्धभन्दा तहगत र क्षेत्रगत एकलकाँटेपना बढेको अनुभूति सेवाग्राहीको छ। विकासका लागि कार्यस्थलमा सीपयुक्त प्रतिबद्ध दक्ष प्राविधिक कर्मचारीको न्यूनता एकात्मक प्रणालीमा भन्दा सुधार हुन नसकेको उपभोक्ता समितिहरू बताउँछन्। तसर्थ विकासका लागि संगठन र जनशक्ति व्यवस्थापनलाई विशेष ध्यान दिनु परमावश्यक छ। राजनीतिक सङ्क्रमणताका संविधान तथा संघीयता आएपछि विकास द्रुतगतिमा हुन्छ, देशमा समृद्धि आउँछ भनी धेरै फलाकिए। राज्य पुनर्संरचनापछि व्यवस्थाको परिवर्तनसँगै विकास व्यवस्थापनले फट्को मार्ने आशा गरियो। तर अपेक्षाकृत नतिजा आउन सकेन। विकासको चौथो तथा मेरुदण्डीय सूत्र योजना पद्धति हो। नीति, कानुन र अभ्यासमा वार्षिक आवधिक र दीर्घकालीन योजनामा कामकुरा र भए पनि सरकारका तहगत योजनाहरूमा आवधिक योजनाका नेतृत्वकर्ता राष्ट्रिय योजना आयोग र प्रादेशिक योजना आयोगहरूबीच समन्वय नभएको अर्थात् प्रादेशिक योजना आयोगको सुनवाइ नभएको प्रदेश योजना आयोगका पदाधिकारी बताउँछन्। सरकारको तहगत स्वायत्तताको सीमा निर्धारण र योजनाको वर्गीकरण हुन नसक्दा योजना प्रणाली विधिसम्मत हो वा पहुँचसम्मत हो खुट्याउन नसकिने अवस्था छ। माथिल्ला तहका सरकारले तल्ला तहमा दिने सशर्त अनुदानका शर्त र कार्यविधि सकारात्मक प्रणालीकै झझल्को दिने खालको भएको प्रदेश र स्थानीय तहका पदाधिकारी बताउँछन्। त्यसैले विकासलाई प्रभावकारी बनाउन हालको योजना प्रणालीमा आमूल परिवर्तन जरुरी छ। तहगत एकीकृत योजना पद्धति आयोजनाको वर्गीकरण र पालना तथा प्राविधिक तयारीयुक्त योजना प्रणालीको टड्कारो खाँचो छ। योजनाको प्राथमिकता, सम्भाव्यता क्षमता, दिगोपना र छनोटबीच तालमेल मिल्न आवश्यक छ। भूमि व्यवस्थापन र विकासका लागि जग्गा प्राप्ति प्रक्रिया विकासमैत्री सरल एवं सहज हुनु अर्को विषय हो। जग्गा प्राप्ति प्रक्रिया जटिल र संघको प्रतिकार्य सुस्त हुँदा प्रदेशका कार्यालय विभिन्न संस्था र विकासका लागि जग्गा प्राप्ति ठूलो टाउको दुखाइ बनेको प्रदेशको कार्यकारिणीको दुखेसो छ। हाम्रा आयोजना व्यवस्थापन, सेवा, प्रवाह र सार्वजनिक क्षेत्रको खरिद पद्धति सार्वजनिक खरिदका कानुन, क्षमतागत, प्रक्रियागत र संस्थागत समस्याले ग्रसित छ। कानुनमा जति संशोधन गरे पनि सार्वजनिक खरिद प्रक्रिया सरल, पारदर्शी, प्रतिस्पर्धी र जवाफदेही बन्न सकेको छैन। यसलाई समयसापेक्ष व्यवस्थापन गर्न नसके हाम्रो विकास प्रयासले अपेक्षित नतिजा दिन सक्दैन। यसैगरी वातावरण संरक्षण र दिगो विकास सातौं सूत्रका रूपमा लिन सकिन्छ। वातावरण संरक्षण र जलवायु परिवर्तन अनुकूलन विश्वव्यापी जटिल समस्याका रूपमा रहेको छ। जलवायु परिवर्तनको बहुआयामिक असर र प्रभावलाई व्यवस्थापन गर्नु विकासको निरन्तर चुनौती हो। हाम्रो प्रारम्भिक वातावरणीय प्रभाव र वातावरणीय प्रभाव मूल्यांकन गर्दा यी पक्षलाई अनिवार्य विश्लेषण गर्नुपर्छ। स्थानीय तह र प्रदेश तहले वातावरणीय मूल्यांकनको अत्यधिक अधिकार संघीय मन्त्रालयविभागमा रहकाले विकास आयोजना तथा पूर्वाधार निर्माणमा ढिलो हुन गएको गुनासो गर्ने गरेका छन्। अर्कोतर्फ विकास दिगोभन्दा वितरणमुखी हुँदै गएको छ। अति लोकप्रियताको खोजीमा विकास र सेवा व्यवस्थापनका पदाधिकारी लाग्दा विकास व्यवस्थापन अन्योलग्रस्त हुने जोखिम बढ्ने विकासविद्हरूको अड्कल छ। विकासको आठौं सूत्रको पंक्तिमा रोजगार सिर्जना उत्पादन वृद्धि, औद्योगीकरण, उद्यमशीलताको विकास आयआर्जन र न्यायोचित वितरणलाई उल्लेख गर्न सकिन्छ। यी पक्षमा भन्दा भौतिक पूर्वाधार र डोजर नेतृत्वको विकासमा अधिकांश सरकारहरू लागेका छन्। तसर्थ विकास व्यवस्थापनका हरेक विषय क्षेत्रमा यी पक्ष समावेश गर्न अनिवार्य हुनेछ। राम्रो विकासको नवौं सूत्र तथा माथि उल्लिखित सबै सूत्रमा नभइनहुने तत्व सुशासन, अनुगमन र मूल्यांकन हुन्। संविधानको सुशासनलाई प्राथमिकतामा राखे पनि संघीयतापछि सुशासन तथा प्रशासन सुधारलाई प्रभावकारी बनाउन नसकिएको सुशासनविद् बताउँछन्। अनुगमन मूल्यांकन हिजोको एकात्मक प्रणालीमा प्राथमिकतामा परेको थिएन। संघीयतामा यो झनै कमजोर भएको महसुस भएको छ। नियमनकारी संघीयताको ढाँचा र कार्यविधि निर्माण भएगरेको देखिँदैन। सुशासनका अनिवार्य तत्व कानुनको शासन, अधिकार विकेन्द्रीकरण, पारदर्शिता, जवाफदेही आदिलाई तीनै तहमा कसरी प्रभावकारी बनाउने र अन्योन्याश्रित रूपमा लिई समग्रतामा सुदृढ बनाउँदै जाने हो, सोको नीति र प्रक्रिया स्पष्ट हुन सकेको छैन। सुशासन र विकासमा सबै पक्षबीच घनिष्ट सम्बन्ध हुन्छ भन्ने तथ्यलाई त्यति महत्त्व दिएको देखिँदैन। विकास मानवीय आवश्यकता हो। यसको पूर्णविराम हँुदैन। निरन्तर प्रक्रिया हो। मुलुकको जनजीवनमा यसको गहिरो प्रभाव हुन्छ। यो विश्वव्यापी आयाम पनि हो। राजनीतिक सङ्क्रमणताका संविधान तथा संघीयता आएपछि विकास द्रुतगतिमा हुन्छ। देशमा समृद्धि आउँछ भनी धेरै फलाकिएको थियो। राज्य पुनर्संरचनापछि व्यवस्थाको परिवर्तनसँगै विकास व्यवस्थापनले फट्को मार्ने आशा गरिएको थियो। तर अपेक्षाकृत नतिजा आउन नसकेको हामी सबैले देखेभोगेकै हो। विकास विधिसम्मत, जनमुखी, समावेशी, दिगो र समयसापेक्ष हुनुपर्छ। यसका लागि संघ, प्रदेश र स्थानीय तहका सरकार उत्तिकै सजग, सक्षम, इमानदार र जिम्मेवार हुन अपरिहार्य छ। समग्र शासकीय प्रणालीसँगै विकास व्यवस्थापन पनि संघीयताको मर्मबमोजिम स्वायत्त, समन्वयकारी, सहयोगी वातावरणीमैत्री, दिगो र नतिजामुखी हुनुका साथै पद्धतिगत हुनुपर्छ। आयोजना छनोट तदर्थ, क्षणिक हौवा र राजनीतिक तजवीज (पोलिटिकल वर्क ब्याटलिङ) का आधारमा होइन, जनचाहना, सम्भाव्यता (प्राविधिक, आर्थिक र कार्यान्वयन गर्न सकिने) र प्राथमिकताका आधारमा गरिनुपर्छ। संसद्मा मन्त्रीलाई प्रश्न : रोड भत्कियो की संघीयता ? संघीयताको सकस स्थानीय सरकार संघीयताको जग संघीयता कार्यान्वयनको पहिलो पत्र"
सांस्कृतिक र आर्थिक अतिक्रमण रोक्ने प्रयास ?,"नेपालमा विनारोकावट वर्षौंदेखि विदेशका विज्ञापनसहितका टेलिभिजन प्रसारण एक वर्षपछि रोकिने भएका छन्। विदेशी टेलिभिजन डाउनलिंकसम्बन्धी नीति तथा कानुन र विज्ञापनसम्बन्धी कानुन अभावमा विदेशी स्थानीय टेलिभिजनले समेत नेपालमा डाउनलिंकको अनुमति लिई कार्यक्रम र विज्ञापनसमेत प्रसारण गर्दै आएका थिए। नीति अभावका कारण कुनै पनि टेलिभिजन अन्तर्राष्ट्रिय बजारमा प्रसारण हुन भाषा, विषयवस्तु, प्रसारण प्रविधि र चरित्र अन्तर्राष्ट्रिय हुनुपर्नेमा त्यो कुनै पनि मापदण्ड पूरा नभएका टेलिभिजन नेपालमा डाउनलिंक हुन पुगे। स्थानीय स्तरमा प्रसारण हुने टेलिभिजन जस्ताको त्यस्तै नेपालमा प्रसारण हुँदा विज्ञापनसमेत प्रसारण हुन पुग्यो। यसबाट नेपाली समाज संस्कृति, परम्परा, रीतिरिवाजबाट मात्र होइन, आर्थिक रूपमा समेत अतिक्रमित भयो। त्यसलाई रोक्नुपर्ने राज्यसंयन्त्र अज्ञानताका कारण गम्भीर बन्न सकेन। लामो प्रयासपछि यसअघिको केपी ओली सरकारकै पालामा ल्याएको विज्ञापनरहित नीति जसलाई क्लिन फिड पोलिसी भन्ने गरिन्छ, पारित भयो। राष्ट्रिय र अन्तर्राष्ट्रिय दबाबका कारण उक्त नीति कार्यान्वयनमा आउन सकेन, त्यत्तिकै थन्कियो। केपी ओली सरकार ढलेसँगै त्यसपछिका सरकारले त्यसको कार्यान्वयनमा चासो देखाएनन् वा देखाउन सकेनन्, त्यो अनुसन्धानकै विषय बनेको छ। उक्त नीतिको मस्यौदाकारको हैसियतमा नीति कार्यान्वयनमा गरेको प्रयाससमेत सफल हुन सकेन। नयाँ संविधानअनुसार भएको निर्वाचनमा फेरि केपी ओलीकै नेतृत्वमा सरकार गठन भएपछि नीति कार्यान्वयनको प्रयासलाई पुनः थालनी भयो र विज्ञापन नियमन गर्ने विधेयकका रूपमा संसद्मा पेस भयो। संसद्का दुवै सदनले उक्त विधेयकलाई गम्भीरतापूर्वक हेरी परिमार्जनसहित पारित गर्यो। संसद्का दुवै सदनबाट पारित भएको उक्त विधेयकलाई राष्ट्रपति विद्यादेवी भण्डारीले २०७६ कात्तिक ८ गते स्वीकृत गरेसँगै यसले ऐनको रूप लिएको छ। ऐनको उद्देश्य यस ऐनको मुख्य उद्देश्य विज्ञापन व्यवसायलाई नियमन गर्ने भए पनि अहिले मूलरूपमा अन्तर्राष्ट्रिय च्यानललाई मात्र प्रवेश दिने नै हो। यो ऐनका कारण अब नेपाली आकाशमा अन्तर्राष्ट्रिय च्यानलले मात्र प्रवेश पाउनेछन् विज्ञापनका कारण। अन्तर्राष्ट्रिय बजारमा टेलिभिजन सिग्नल पठाउँदा विज्ञापनरहित हुनुपर्ने व्यवस्था विश्वभर छ। नेपालमा त्यस्तो व्यवस्था नहुँदा स्थानीय, क्षेत्रीय च्यालनले समेत प्रवेश पाए। तर नेपाली टेलिभिजन च्यानलले अन्य देशमा डाउनलिंक अनुमति नपाउनुको मुख्य कारण नेपालसँग अहिलेसम्म पनि अन्तर्राष्ट्रिय च्यानल नहुनु हो। यस ऐनले नेपालमा डाउनलिंक अनुमति लिएर प्रसारण भइरहेका विदेशी टेलिभिजन एक वर्षभित्र विज्ञापनरहित हुनुपर्ने प्रावधान राखेको छ भने अब डाउनलिंक अनुमति दिँदा विज्ञापनरहित हुनुपर्ने व्यवस्था गरेको छ। यसले नेपालमा विदेशी टेलिभिजनमार्फत भइरहेको सांस्कृतिक र आर्थिक अतिक्रमणलाई रोक्ने अपेक्षा गरिएको छ। विज्ञापनको समानुपातिक वितरण प्रणालीको विकास गर्ने, स्थानीय, प्रादेशिक र केन्द्रमा हुने विज्ञापन व्यवस्थापनको काम पनि यसै बोर्डमार्फत गराउने लक्ष्य सरकारले लिएबाट विज्ञापन बोर्ड यस क्षेत्रको एक नयाँ उपलब्ध हुने विश्वास गर्न सकिन्छ। यसअघि विदेशी च्यानल डाउनलिंक सम्बन्धमा नेपालमा कुनै पनि कानुन नभएको फाइदा उठाउँदै विदेशी भूमिमा प्रसारण हुने च्यानल जस्ताको त्यस्तै नेपाल प्रवेश गरे। तिनलाई रोक्नेतर्फ कुनै प्रयास नै भएन वा हुन सकेन। यसले नेपाली संस्कृतिमाथि निर्बाध अतिक्रमण गरिरहे भने आर्थिक अतिक्रमण पनि गरिरहे। नेपाली बजारमै नआइपुगेका सामग्रीको माग विज्ञापनको कारण हुन थाल्यो। समग्र उद्योगधन्दा यसबाट परोक्षरूपमा प्रभावित हुन पुगे। विज्ञापनरहित नीति तीन वर्षअघि अर्थात् २०७३ साल कार्तिक ७ गते मन्त्रिपरिषद्ले पारित गर्यो। जुन उक्त सरकारको दोस्रो अन्तिम मन्त्रिपरिषद्को बैठक थियो। नीतिले २०७४ साल कार्तिक १ गतेदेखि सबै विदेशी टेलिभिजन विज्ञापनरहित हुनुपर्ने प्रावधान भए पनि त्यसपछिका सरकारले नीति कार्यान्वयनमा चासो देखाएनन् वा देखाउन सकेनन्। नीति कार्यान्वयनमा विदेशी दबाब र प्रभाव तीव्र हुन पुग्यो। राष्ट्रहितमा रहेको यो नीतिले अन्ततः जनमत प्राप्त गर्दै ऐनको रूप लियो। अब यो कार्यान्वयनको चरणमा प्रवेश गरेको छ। ऐनको प्रभाव पारित ऐनका कारण अबको एक वर्षपछि विदेशी टेलिभिजनबाट नेपालमा विज्ञापन प्रसारण हुन नपाउने एउटा अवस्था सिर्जना भएको छ भने स्थानीय प्रसारण मात्र भएका विज्ञापनरहित प्रसारण नभएका विदेशी टेलिभिजनको प्रसारण नेपालमा रोकिने भएको छ। यसका कारण नेपालमा नेपाली च्यानल र फ्री टु एअर च्यानल गरी मूलरूपमा दुई प्रकारका टेलिभिजनको प्रसारण बढ्नेछ। पे च्यालन जसको विज्ञापनरहित छुट्टै अन्तर्राष्ट्रिय प्रसारण छ, ती टेलिभिजनले भने नेपालमा प्रसारण गर्न पाउनेछन्। ऐनको कार्यान्वयनपश्चात् हाल उपलब्ध सबै विदेशी च्यानल नेपालमा प्रसारण हुन नसक्ने एउटा अवस्था सिर्जना भएको छ भने विदेशी पे च्यालनको प्रसारण सुविधा प्राप्त गर्न केही महँगो शुल्क उपभोक्ताले तिर्नुपर्ने हुन सक्छ। यहाँ महत्त्वपूर्ण विषय के हो भने नेपाली र फ्री टु एअर च्यानल मात्र हेर्छु भन्ने ग्राहकलाई केवल सेवाप्रदायकले अहिलेभन्दा कम शुल्कमा वा अहिलेकै शुल्कमा सेवा उपलब्ध गराउनुपर्छ। तर यी सबै कार्य हेर्ने निकाय विज्ञापन बोर्ड नभई प्रसारणको नियामक निकायको काम हो। नेपालमा प्रसारणको नियामक निकाय नभएको र प्रसारणसम्बन्धी सबै काम सञ्चार तथा सूचना प्रविधि मन्त्रालय र सूचना तथा प्रसारण विभागमार्फत हुने गरेकाले एक वर्षपछि उत्पन्न हुने परिस्थितिलाई अहिल्यै आकलन गरी नीति बनाउन जरुरी हुन्छ। यस ऐनले पार्ने अर्को प्रभाव बहुराष्ट्रिय कम्पनी र भारतीय कम्पनीहरूका उत्पादनको विज्ञापन नेपाली टेलिभिजन वा सञ्चारमाध्यममार्फत गर्नुपर्ने बाध्यात्मक अवस्था हो। बहुराष्ट्रिय कम्पनी र भारतीय कम्पनीको प्रमुख बजार नेपाल पनि हो। विदेशी टेलिभिजनबाट गरिने विज्ञापन सोझै नेपाली जनतामा आइरहेको अवस्थामा त्यस्ता कम्पनीले आफ्ना उत्पादनको विज्ञापन नेपाली सञ्चारमाध्यममा दिँदै नदिने वा दिए पनि न्यून दिने गरेका थिए। अब विदेशी टेलिभिजनको विज्ञापनमा रोक लगाएपछि त्यस्ता कम्पनीले नेपाली उपभोक्ताका लागि नेपाली सञ्चारमाध्यमको उपयोगको विकल्प हुँदैन। यसबाट नेपाली विज्ञापन बजार विस्तार हुने, नेपाली सञ्चारमाध्यमको आम्दानी बढ्ने निश्चित छ। कमजोर आर्थिक अवस्थाका कारण स्तरीय कार्यक्रम उत्पादन र प्रसारण गर्न नसकेको नेपाली टेलिभिजन उद्योगलाई यसले त्राण दिनेछ भने मनोरञ्जनतर्फ विदेशी टेलिभिजनप्रतिको निर्भरता घटाई स्वदेशी टेलिभिजन उद्योगलाई प्राथमिकता दिन सकिने अवस्था सिर्जना गर्न सकिने अपेक्षा गरिएको छ। विज्ञापन ऐन र यसले समेट्न नसकेको क्षेत्र विज्ञापन ऐन विज्ञापन बजारलाई नियमन गर्ने हेतुले आएकाले यसले समग्र प्रसारण क्षेत्रलाई प्रभाव पार्ने अपेक्षा गर्नु वा गरिनु हुँदैन। यद्यपि प्रसारणमा विज्ञापनको मात्रा बढी हुने भएकाले यसले प्रभाव भने पार्ने गर्दछ। नेपालको प्रसारण क्षेत्रमा रेडियो तथा टेलिभिजनको वर्गीकरण हुन नसक्नुले विज्ञापन विवादित विषय बन्दै आएको छ। स्वामित्वको हिसाबले प्रसारण सार्वजनिक र निजी हुने र निजीमा पनि नाफामूलक र गैरनाफामुखी प्रसारण हुने भएकाले विज्ञापन कसले संकलन गर्न पाउने र नपाउने बहसको विषय हुन सक्छ। प्रस्तुत ऐनले उक्त कुरालाई समेट्न सकेको छैन। प्रसारण पहुँचको हिसाबले सामुदायिक, स्थानीय, क्षेत्रीय, राष्ट्रिय र अन्तर्राष्ट्रिय गरी चार प्रकारका हुने र अन्तर्राष्ट्रियमा पनि पे र फ्री टु एअरको भिन्नतालाई यस ऐनले समेट्न सकेको छैन। यी तमाम विषयमा विद्यमान राष्ट्रिय प्रसारण ऐन २०४९, नियमावली २०५२ र सञ्चार नीति २०७३ मौन रहनाले प्रसारण क्षेत्र अझै अन्योलबीच गुज्रिरहेको छ। यी विषयको सम्बोधन आगामी दिनमा सरकारले गर्दै जानुपर्ने आवश्यकता छ। अन्त्यमा विज्ञापन ऐन नेपाली सञ्चार क्षेत्रले प्राप्त गरेको पछिल्लो उपलब्धि हो। यसले विज्ञापन व्यवसायलाई कानुनी मान्यता र हैसियत प्रदान गरेको छ भने विज्ञापन चक्रमा सहभागी विज्ञापनदाता, विज्ञापन व्यवसायी, सञ्चारमाध्यम र उपभोक्तालाई एउटै मञ्चमा ल्याउने प्रयास पनि गरेको छ। विज्ञापन उत्पादकले उपभोक्तालाई दिने सूचना, जानकारी वा सन्देश हो भने उपभोक्ताका लागि यो वस्तु र सेवा छनोटको विधि वा माध्यम हो। ऐनले विज्ञापन व्यवसायलाई व्यावसायिक मान्यता दिएको छ। विज्ञापन चक्रमा सहभागी हुने सबैको सहभागितामा गठन हुने विज्ञापन बोर्ड यस क्षेत्रको नियामक निकायका रूपमा रहनेछ। विज्ञापनको समानुपातिक वितरण प्रणालीको विकास गर्ने, स्थानीय, प्रादेशिक र केन्द्रमा हुने विज्ञापन व्यवस्थापनको काम पनि यसै बोर्डमार्फत गराउने लक्ष्य सरकारले लिएबाट विज्ञापन बोर्ड यस क्षेत्रको एक नयाँ उपलब्ध हुने विश्वास गर्न सकिन्छ। तर इन्टरनेट सम्बद्ध सञ्चार सेवा र प्रसारण क्षेत्रमार्फत भइरहेको सांस्कृतिक र आर्थिक अतिक्रमणका साथै यस क्षेत्रमा विद्यमान समस्या समाधानका लागि स्वतन्त्र, स्वायत्त र प्रभावकारी नियामक निकायको गठन गरी विद्यमान सांस्कृतिक र आर्थिक अतिक्रम रोक्नु अहिलेको आवश्यकता हो। हुमागाई प्रसारणविज्ञ तथा विज्ञापनरहित नीतिको मस्यौदाकार हुन्।"
खाँचो दलनबाट मुक्ति,"भनिन्छ सबै जातजाति, भाषाभाषी, धर्मसंस्कृति र परम्पराको साझा फूलबारी हो हाम्रो समाज। समाज विविधतायुक्त छ। यो फूलबारीभित्र उत्पीडन, विभेद र शोषणका कुरूप अमानवीय मान्यताले असभ्यताको संरक्षण गरिरहेको छ। साझा फूलबारीभित्र फुल्न नपाएका र विभेद गरी अधिकारबाट वञ्चित गरिएका दलित समुदाय नयाँ संविधानपश्चात् फुल्न थालेका छन। यसको प्रमाण हो स्थानीय तहमा दलित महिला निर्वाचित हुनु। पंक्तिकार पनि यसैको उदाहरण हो। मैले पनि समाजको सेवा गर्दै आएकी छु। तर समाजले मलाई आफ्नो ठान्दैन। अरूलाई लाग्न सक्छ, एकाएक सजिलोसँग जनताबाट निर्वाचित भएकी होला। कसैले टपक्क टिपेर उभ्याए। तर, हजार उतारचढाव सहँदै, अनेक संघर्ष गर्दै यहाँसम्म आएकी छु। गरिब र दलित हुनुको पीडा छ। राजनीतिमा सक्रिय भएकै कारण अवसर पाएका हौं। संविधानमा व्यवस्था भयो भन्दैमा हामीलाई टिपेर ल्याइएको होइन। दलित समुदायको योगदान र संघर्षको परिणाम हो। म बुटवल उपमहानगरपालिका वडा नम्बर १३ किन निर्वाचित सदस्य प्रतिनिधि हुँ। हरेक विषयमा प्रतिस्पर्धा गर्ने समाजलाई उपयोगी शिक्षा र ज्ञान दिन सक्छु। तर, समाजले तल्लो जातको अछूत भनेर विभेद गर्छ। आफूभन्दा तल राखेर व्यवहार गर्छ। समाजमा मेरो कुनै सम्मान छैन, मानव भनेर आत्मसम्मान बोध गर्ने सानो ठाउँसम्म छैन। म र मजस्ता दलित महिलालाई कमजोर पार्ने खेल जारी छ। संविधानमा विभेद नभए पनि व्यवहारमा विभेद जारी छ। विभेदविरुद्ध हाम्रो संघर्ष पनि जारी छ। हामीले १३८ प्रतिशत मानिसलाई अछूत ठान्ने, विभेदसँगै दलन गर्ने असामाजिक संरचना र अनैतिक व्यवहारप्रवृत्तिबाट मुक्ति चाहेका हौं। हामीले सोचेभन्दा निकै फरक छ समाजको संरचना र मान्यजनका हेराइ। उनीहरूको नजरमा म अछूत रे, हामी तल्लो जातको, तर समाज सञ्चालनमा हाम्रो भूमिका अनिवार्य छ। विडम्बना श्रम चल्ने, सीप चल्ने तर पानी नचल्ने। म विशेष व्यक्ति होइन, छुवाछूत र विभेदले नै मलाई सामाजिक काममा तानेको हो। सामाजिक काममा सहभागी भएपछि मान्छेमान्छेबीच गरिने दुव्र्यवहार झन् बढी देखिन थालियो। संविधानले मौलिक हकमा दलितका हक स्थापित गर्यो, आरक्षण दियो। फलस्वरूप म पनि निर्वाचित प्रतिनिधिको स्थानसम्म आउन सफल भएँ। अहिले झण्डै ६ हजार दलित महिला स्थानीय सरकारमा क्रियाशील छन्। संविधानले अधिकार दिएको छ। संविधानमा उल्लिखित हकअधिकारलाई पूर्णरूपमा कार्यान्वयन गर्न र आवश्यक कानुन बनाउन जरुरी छ। स्थानीय तह नै यसमा बढी सक्रिय हुनुपर्छ। किनकि स्थानीय स्तरमा दलित र महिलामाथि विभेद र उत्पीडन बढी छ। जनचेतनामूलक कार्यक्रममा स्थानीय तहको ध्यान कम गएको छ। बाटोघाटो र पुल निर्माणमा बढी ध्यान गएको। सामाजिक विकासमा पनि उत्तिकै प्राथमिकता दिन जरुरी छ। निर्वाचित प्रतिनिधि हुँदा पनि भिन्न व्यवहार हुँदा निकै पोल्छ। अरू निर्वाचित महिलाले भन्दा दलित महिलालाई फरक व्यवहार पाउँदा पीडा हुन्छ। जब जिम्मेवारी लिनेदिने पालो आउँछ, जात हेरेर अक्षम बनाइन्छ। जब योग्यता र क्षमताका आधारमा सहजै गर्न सक्ने कामलाई पनि जातको आधारमै पछाडि पारिन्छ, तब आक्रोश पैदा हुन्छ। सोच्छु अरू मान्छेको जस्तै हामी दलितको पनि योग्यता छ। क्षमता छ। संघर्ष र योगदान छ। हाम्रा योग्यता, क्षमता, संघर्ष र योगदानको कुनै कदर छैन। कदर छ त ठूला जातकै, उच्च थरकै। प्रश्न गर्न मन लाग्छ समाजमा जात र थरका आधारमा कतिञ्जेल विभेद गरिन्छ ? समाजका हरेक काम, विवाह, पूजाआजा आदिमा रमाइलो गर्न मन लाग्छ, तर ठूला जातका दुव्र्यवहारले सबै रमाइलो खल्लो पारिदिन्छ। सँगै हिँड्ने दिदीबहिनी र साथीभाइले गर्ने भिन्न व्यवहारले सहकार्य नै गर्न दिँदैन। यसरी विभेद गर्ने समाजलाई कसरी साझा फूलबारी भन्न सकिन्छ ? प्रश्न उठ्छ के यो समाजमा साँच्चै हामीले समान व्यवहार र आत्मसम्मान पाउँदैनौं ? दृढ विश्वासका साथ संघर्ष गर्नुपर्छ, एक ढिक्का भइरहन सक्यौं भने यस्ता सामाजिक विकृतिविसंगति निर्मूल बनाउन सकिन्छ। हामीले यो समयमा जुन अवसर पाएका छांै, जुनजुन ठाउँमा प्रवेश गरेका छौं, त्यो पनि आन्दोलनकै प्रतिफल हो। समाजमा प्रचलित अमानवीय व्यवहारमा परिवर्तन आउनुपर्छ र सबै जातले समान व्यवहार पाउनुपर्छ। जनप्रतिनिधि भएपछि चुनौती र अवसर थपिएका छन्। प्रतिष्ठित व्यक्तिहरूले नै अब किन दलित महिला भन्नुपर्यो ? भन्ने प्रश्न बारम्बार तेस्र्याउँछन्। हाम्रो मनोबल कमजोर पार्न खोजिन्छ। स्थानीय नेताहरूले समेत दलित शब्दको प्रयोग बेठीक छ, यसले झन् विभेद गर्न सघाउँछ भन्दै तर्कवितर्क गरेको सुन्छु। समाज र समाजका अगुवाको मन अझै रूपान्तरण भएको छैन। यसको रूपान्तरणका लागि पनि दलित शब्दको प्रयोग र आत्मसम्मानको संघर्ष आवश्यक छ। वास्तवमा दलित कुनै जाति होइन, विभिन्न जातहरूको समुदाय हो। दलित कुनै शासक जातले हेपेर दिएको नाम होइन, बरु यो दलित आन्दोलनबाट विकसित भएको साझा परिचय हो। यही साझा परिचयका कारण हामी यहाँसम्म आइपुगेका छौं। त्यसैले राज्यका विभिन्न निकायमा बस्ने दलित र गैरदलितलाई भन्न चाहन्छु हामीले दलित शब्दबाट मुक्ति चाहेको होइन, बरु १३८ प्रतिशत मानिसलाई अछूत ठान्ने, विभेदसँगै दलन गर्ने असामाजिक संरचना र अनैतिक व्यवहारप्रवृत्तिबाट मुक्ति चाहेका हौं। हामी व्यवहारबाटै विभेदको मुक्ति चाहन्छौं।"
साम्यवाद कि पुँजीवाद ?,"सम्पत्तिको लोभी मानिस कम्युनिस्ट बन्न सक्दैन आफ्नै साम्यवादी आदर्शलाई सीले पालना गर्लान् ? भर्खरै जनगणतन्त्र चीनका राष्ट्रपति सी चिनफिङले नेपाल भ्रमण गरेका छन्। दक्षिण छिमेकी भारतका राष्ट्रप्रमुख र सरकार प्रमुखहरू वर्षैपिच्छे नेपाल भ्रमण गरिरहँदा २३ वर्ष ढिलो गरेर भए पनि उत्तरी छिमेकी चीनका राष्ट्रप्रमुखको नेपाल भ्रमण स्वागतयोग्य रहने नै भयो। उच्च हिमालय शृंखलाका कारण जनस्तरमा आवतजावत कठिनाइले पनि चिनियाँ र नेपालीहरू आपसमा कम यात्रा गर्छन्। परन्तु विकसित प्रविधिको उपयोगद्वारा क्रमशः हिमालयको प्रकृतिसँग जनजीवन सामान्यीकरण हुँदो छ। एक लाख ४७ हजार वर्गकिमि क्षेत्रफलको गणतन्त्र नेपालमा ९७ लाख वर्गकिमि क्षेत्रफल र पौने तीन करोड जनमतको नेपालमा डेढ अर्ब जनमत रहेको चिनियाँ राष्ट्रप्रमुखको भ्रमण मुख्यतः नेपालको राष्ट्रिय हित सन्तुलनमा एउटा कोसेढुंगा बनेको मान्नुपर्छ। भ्रमण क्रममा, लिच्छवी राजा नरेन्द्रदेवले चिनियाँ सम्राट्समक्ष पठाइएको पालुङ सागको नेपाली उपहार तथा त्यसवापत चिनियाँ पक्षले नेपाल पठाएको आलु, बदाम र लिचीको उपहार पनि सञ्चारजगत्मा उद्घाटन भए। कलाकार अरनिको र भृकुटीद्वारा स्थापित नेपालचीन सम्बन्ध इतिहासको चर्चामा थियो। तर यसपटक लुम्बिनीका बुद्धभद्रले चीनस्थित बौद्ध दर्शन स्थापनामा ऐतिहासिक योगदान गरेको समेत उद्घाटन भयो। चिनियाँ यात्री हुयन साङको नेपाल यात्राबारे त नेपाली विद्यार्थी परिचित नै छन्। पछिल्लो समय नेपालस्थित कमसल चिनियाँ सामानबारे नेपालीजन परिचित मात्र होइन, पीडित पनि छन् भन्नुपर्छ। यद्यपि नेपालीजनको क्रयशक्तिअनुसार त्यस्ता सामान यहाँ खपत गरिएको भनिन्छ। नेपालको माओवादी कम्युनिस्ट आन्दोलनमा खुसीको कुरा हो कि माक्र्सवादको उच्च र तेस्रो चरणमा विकास गर्ने नेता छिमेकी चीनकै माओ त्सेतुङ थिए। चिनियाँ कम्युनिस्ट पार्टीका संस्थापक सदस्य र जनगणतन्त्र चीनका संस्थापक अध्यक्ष माओत्सेतुङ सशक्त माक्र्सवादीलेनिनवादी विचारक हुनुको हैसियतमा एक सर्वहारा अन्तर्राष्ट्रवादी थिए। उनको विचारलाई सार्वभौमस्तरमा स्वीकार गर्नेहरू माओवाद मान्छन् र माक्र्सवादलेनिनवादमाओवाद उनीहरूको पथप्रदर्शक सिद्धान्त हुन्छ। नेपाली कम्युनिस्टहरूका एक अन्तर्राष्ट्रिय गुरु माओत्से तुङ देशका राष्ट्रप्रमुख सी चिनफिङको नेपाल भ्रमण यस अर्थ पनि स्वागतयोग्य रह्यो। अमेरिकाको इन्डोप्यासिफिक रणनीतिले नेपाललाई अर्को अफगानिस्तान बनाउन खोजिरहेको, युरोेपेलीहरूको धर्म परिवर्तन राजनीति बढिरहेको तथा दक्षिण छिमेकीद्वारा सीमा अतिक्रमण र आन्तरिक मामिलामा हस्तक्षेप बन्द नभएको बेला उत्तरी राष्ट्र प्रमुखको नेपाल भ्रमणले यहाँ निश्चित रूपमा राष्ट्रिय हित सन्तुलन गर्छ। एक प्रशिक्षणमा माओले भनिदिए, चीनका निम्ति भारतको प्रजातन्त्रभन्दा नेपालको राजा राम्रो। त्यसैलाई भयाङ बनाएर केशरजंग रायमाझीहरूले खुलेआम गद्दारी गरे। रायमाझी प्रवृत्तिबाट भने सावधान रहनुपर्छ। चिनियाँ विशेषताको समाजवाद र नेपाल राष्ट्रिय सन्दर्भमा दुई शताब्दी लक्ष्य र अन्तर्राष्ट्रिय सन्दर्भमा बीआरआई रणनीति लिएर सी चिनफिङ सरकार विश्वव्यापक बन्दैछ। माओ नेतृत्वमा राष्ट्रियता, जनवाद र जनजीविका खातिर लडिएको भीषण सर्वहारा क्रान्तिले चीनलाई आफ्नो खुट्टामा दह्रो गरी उभ्यायो। राष्ट्रिय स्वाधीनता सुदृढीकरणमा अब्बल बन्न पुगेको चीन डेढ अर्ब जनसंख्याको व्यवस्थापन गर्न सक्षम रहेको आधारमा त्यहाँस्थित जनवाद र जनजीविकाको सवाल निश्चय नै सकारात्मक हुनुपर्छ। अल्पसंख्यक जातिहरूको जनवादी अधिकारबारे माओकालीन नीति यथावत् रहेको बताइन्छ। यद्यपि केही वर्षअघि राजकीय खानी उद्योग निजीकरण गर्नाले ४० लाख मजदुरहरू बेरोजगार बनेको समाचारले जनजीविकाबारे प्रश्नहरू उठेका छन्। भूमिगत माओवादी कम्युनिस्ट पार्टी, चीन को आह्वानमा ३० लाख ट्रक ड्राइभरहरूले महिनौं हडताल गरेको समाचार पनि आएको थियो। माओकालीन सामूहिक जमिनलाई देङ स्याओ पिङले निजीकरण गरिदिएपछिको जनजीविकाको दयनीय अवस्था अपरिचित सांस्कृतिक क्रान्ति पुस्तकले गम्भीर रूपमा चित्रण गरेको छ। हान डोङपिङ लिखित अपरिचित सांस्कृतिक क्रान्ति पुस्तकले उठाएका प्रश्नहरूबारे सी चिनफिङलाई अवगत हुनैपर्छ। त्यसमाथि एक समाचारअनुसार सन् २०२२ देखि पाँच करोड रोबोट प्रयोग गरिँदै छ। उत्पादन मेसिनका रूपमा प्रयोग गरिने पाँच करोड रोबोटले पचासौं करोड मानवीय श्रमिकको रोजीरोटी खोस्न सक्छ। त्यसको अग्रगामी व्यवस्थापन चीन सरकारले कसरी गर्ला ? गणतन्त्र नेपाल र नेपाली आर्थिक जीवनको तुलनामा चिनियाँ विशेषताको समाजावाद अर्थात् राजकीय, निजी र सहकारी सम्पत्ति अधिकारको मिश्रित अर्थतन्त्र काफी उचाइमा देखिन्छ। जल, जमिन र जंगल राष्ट्रिय सम्पत्ति हुनु चिनियाँ समाजवादको एक विशेषता हो। राजनीतिमा कम्युनिस्ट पार्टीको प्रशासन रहेकाले मिश्रित अर्थतन्त्र हुँदा पनि त्यसले नवउदारवादी निजीकरणको भरमारलाई रोक्न सक्नु एउटा विशेषता हो भने छिमेकी मुलुकहरूप्रतिको सौहार्द सम्बन्ध चिनियाँ समाजवादको अर्को विशेषता हो। संविधानको समाजवादी पुनर्लेखन गरेर चीनको जसरी राजनीतिकआर्थिक उन्नति गर्ने हो भने ८७ प्रतिशत आयातमा निर्भर एवं राष्ट्रिय बजेटबराबर व्यापार घाटा व्यहोरिरहेको नेपाल स्वाधीन बन्ने निश्चित थियो। विचारधारात्मक संघर्ष आफ्नो ठाउँमा गरिने हुन्थ्यो। तर नेपालको नवउदारवादी अर्थतन्त्र र संसद्वादी राजनीति एवं ओलीप्रचण्डको लम्पट पुँजीवाद नै जिम्मेवार छ, जसले जति नै सी विचारधाराको प्रशिक्षण लिए पनि डबल नेकपाको लम्पट चरित्रले देश र जनताको हुर्मत काड्न छाड्दैन। अतः विचारधारात्मक क्षेत्रमा स्वतन्त्रता कायम राख्दै चिनियाँ विशेषताको समाजवादबाट नेपाली पुस्ताले आफ्नो राष्ट्रिय मौलिकतामा आवश्यक शिक्षा लिने बाटो खोज्नैपर्छ। प्रतिरोध चेतावनीको चर्चा बीआरआई चीनको विकास रणनीति हो भने आईपीएस (इन्डोप्यासिफिक स्टाटेजी) अमेरिकाको सैनिक रणनीति हो। भर्खरै चीनअमेरिकाबीच भड्केको व्यापार युद्ध र १४० देशमा अमेरिकी सेनाको ब्यारेक यथावत् रहँदा आईपीएस माध्यमले नेपालमा अमेरिकी सेनाको अड्डा खडा गर्ने दुश्प्रयास लुक्ने कुरा होइन। त्यसैले नेपाली माओवादीले स्वागत विज्ञप्तिमार्फत नेपालमा टेकेर चीन हान्ने अमेरिकी रणनीति र त्यसमा ओली सरकारको संलग्नताले संकट उत्पन्न गरिरहेको बेला राष्ट्रपति सीको भ्रमणले नेपालको राष्ट्रिय हित सन्तुलनमा विशिष्ट महत्त्व राख्छ भनेका थिए। राष्ट्रिय स्वाधीनता सुदृढीकरणमा अब्बल बन्न पुगेको चीन डेढ अर्ब जनसंख्याको व्यवस्थापन गर्न सक्षम रहेको आधारमा त्यहाँस्थित जनवाद र जनजीविकाको सवाल निश्चय नै सकारात्मक हुनुपर्छ। नेपाली सञ्चारमाध्यमले तत्काल स्थान नदिए पनि सुनिन्छ, काठमाडौंको रात्रिभोजमा सीले राष्ट्रिय प्रतिरोधका खरो चेतावनी बोले। लगत्तै चीनस्थित रनमिन रपाओमा मुख्य समाचार छापियो, आंैला ठड्याएर राष्ट्रपति सीले भने तिब्बत, हङकङ र ताइवान चीनको अंग हो। कसैले फुटाउन खोज्छ भने हामी त्यसको हड्डी धुलोपिठो बनाइदिन्छौं। अमेरिकाको वासिङटन पोस्ट् र बीबीसी हुँदै यो चेतावनी समाचार विश्वव्यापी बन्यो। राष्ट्रियस्तरमा सदृढ हुँदै अन्तर्राष्ट्रिय स्तरमा थप शक्तिआर्जन गर्न आक्रामक बनेको चीन र पुरानो शक्ति जोगाउन रक्षात्मक बन्नु परिरहेको अमेरिकाबीच द्वन्द्व क्रममा चीनले त्यस्तो चेतावनी दिनु स्वाभाविक हो। अझ काठमाडौंमै त्यस्तो चेतावनी दिनुले नेपालको उच्च सामरिक महŒव व्यक्त गर्छ, जसले नेपालचीन सम्बन्ध सुदृढ गर्नुका साथै साम्राज्यवादी इन्डोप्यासिफक रणनीति खारेजीको स्थितिलाई बलियो तुल्याउँछ। सर्वहारा अन्तर्राष्ट्रियवाद कि साम्राज्यवाद ? टाढाबाट हेर्दा चिनियाँ कम्युनिस्ट पार्टीसामु उपयुक्त प्रश्न खडा भएको देखिन्छ। अर्थराजनीतिमा सर्वहारा अन्तर्राष्ट्रवादले साम्यवाद तथा पुँजीवादी अन्तर्राष्ट्रवादले साम्राज्यवाद निम्त्याउँछ। पार्टी र सत्ता प्रमुख बनेपछि सीका विभिन्न भनाइ सञ्चारमाध्यममा आएका छन्। त्यसमध्ये सम्पत्तिको लोभी मानिस कम्युनिस्ट बन्न सक्दैन र खाना खाँदा एक सीता पनि अन्न फाल्नु हुँदैन जस्ता भनाइ साम्यवादी आदर्श हुन्। के विचारधारा र अर्थराजनीतिक कार्यदिशामा सी त्यसै गर्लान् ? विद्यमान राष्ट्रसंघको संस्थागत मान्यतामा बीआरआई सम्बद्ध मुलुकहरूसँग व्यवहार गरिने जनगणतन्त्र चीनको घोषणा चिनियाँ विशेषताको समाजवादी सम्बन्ध हुन सक्छ। त्यसो गर्दा चीनको बाह्य सम्बन्ध सर्वहारा नै नभए पनि चिनियाँ विशेषताको समाजवादी अन्तर्राष्ट्रवाद हुन पुग्छ। उत्पीडित राष्ट्रहरू र जनताको जीवनमा साम्राज्यवाद कति हिंस्रक तथा प्रताडनायुक्त हुन्छ, इतिहासमा चिनियाँहरू स्वयं त्यसको भुक्तभोगी छन्। अतः प्रत्येक सर्वहारा अन्तर्राष्ट्रवादीको आग्रह रहन्छ, चिनियाँ कम्युनिस्ट पार्टीले साम्राज्यवादी रुझान बेलैमा खारेज गर्नुपर्छ। अन्त्यमा, नेपाल र चीन सरकारबीच समझदारीमा लिपुलेकको नेपाली भूमि फिर्ताबारे सहमति छुट्नु दुःखद बनेको छ। खासगरी यो नेपालतर्फको मुद्दा हुनाले त्यसबारे औपचारिक प्रयास नगर्ने खड्ग ओली सरकारको लम्पसारवादी रबैया खेदजनक छ। परन्तु, माओवादीले टिस्टाकाँगडा फिर्ता आन्दोलनको मुद्दा उठाएको छ। नेपालस्थित दलाल पुँजीवादीहरू र बाह्यस्तरमा तिनका मालिकले नेपालको सार्वभौमिकतामाथि जब आक्रमण बढाउँछन्, तब देशभक्त जनक्रान्ति उठ्नेछ र टिस्टाकाँगडा फिर्ता आन्दोलनको मुद्दा विश्व क्रान्तिको मुहान बन्न सक्छ।"
ज्ञानेन्द्रको पहिलो कप्तानीमा नेपाल ५ विकेटले विजयी,काठमाडौं : मध्यम क्रममा पुनरागमन गर्दै मेरिलेबोन क्रिकेट क्लब (एमसीसी) विरुद्ध नेपाल ५ विकेटले विजयी भएको छ । त्रिवि अन्तर्राष्ट्रिय क्रिकेट मैदान कीर्तिपुरमा सोमबार भएको खेलमा नेपालको सिनियर टोली एमसीसीसँगको एक दिवसीय खेलमा विजयी भएको हो । विश्वकै सबभन्दा पुरानो क्रिकेट क्लब एमसीसीले दिएको २०२ रनको मध्यम लक्ष्य नेपालले ३७३ ओभरमा ५ विकेट गुमाउँदै भेट्टाएको हो । आधिकारिक रूपमा ज्ञानेन्द्र मल्लले नेपालको कप्तानी गरेको पहिलो खेलमा नेपालले जित हात पारेको हो । नेपाललाई जित दिलाउन विनोद भण्डारी र पवन सर्राफले मध्यम क्रममा नेपालको इनिङ सम्हाले । विनोदले अविजित रहँदै ५२ रनको विजयी योगदान दिए। उनले ६४ बलको सामना गर्दै २ छक्का र ३ चौका हिर्काए । त्यस्तै २५ बल खेलेका पवनले २ छक्का र ६ चौकाको मद्दतमा नटआउट ३८ रन जोडे । धरासायी भएको नेपालको सुरुवाती इनिङमा ओपनर इशान पौडेल ४ रन बनाएर पेभिलियन फर्किए । त्यस्तै कप्तान ज्ञानेन्द्र मल्ल १० रनमै क्याच आउट भए । त्यसपछि आएका शरद भेषवाकर र दिपेन्द्रसिंह ऐरी पनि सस्तैमा समेटिए । केही समयको विश्रामपछि टीममा परेका शरदले २४ रन बटुले भने उपकप्तान दिपेन्द्र र आरिफ शेखले २३२३ रन जोडे । एमसीसीका यासिर अरफातले नेपालको ३ विकेट लिए भने एलेक्स थोम्प्सनले २ विकेट हात पारे । यसअघि टस जितेर पहिले ब्याटिङ गरेको एमसीसीले उत्कृष्ट सुरुवात गरे पनि पछि लगातार विकेट गुमायो । उसले ३९५ ओभरमा अलआउट हुँदै २०१ रनको योगफल बनायो । उसका लागि ओपनर वील रोड्सले अर्धशतक बनाए । उनले ७१ बल खेल्दै ५ चौकाको मद्दतमा ५४ रन बनाए । त्यस्तै बिल्ली गोडलम्यानले ५२ रन जोडे भने चौँथो नम्बरमा आएका वील भान्डरस्पारले ३६ रन जोडे । त्यसपछिका अन्य ब्याट्स्म्यान भने चल्न सकेनन् । मध्यम स्कोरमा एमसीसीलाई रोक्न नेपालका स्पीनर ललितनारायण राजवंशी र पवन सर्राफले उत्कृष्ट बलिङ गरे । ८ ओभर बलिङ गरेका पवनले ३१ रन खर्चदै ४ विकेट लिए । त्यस्तै ललितले पनि ४ विकेट हात पारे । करण केसी र अविनाश बोहराको नाममा पनि ११ विकेट रह्यो । नेपाल भ्रमणमा रहेको एमसीसीविरुद्ध नेपालले अब तिन दिवसीय र टी२० खेल खेल्नेछ । यसअघि हिजो आइतबार भएको खेलमा नेपाली यू १९ क्रिकेट टीम ३८ रनले पराजित भएको थियो ।
भारतविरुद्ध जित निकाल्दै बंगलादेशले तोड्यो इतिहास,"दिल्ली : बंगलादेशले टी२० क्रिकेटमा भारतविरुद्ध पहिलो जित निकालेको छ । तीन टी२० र २ टेस्ट खेल खेल्न भारत भ्रमणमा रहेको बंगलादेशले आइतबार भएको पहिलो टी२० खेलमा भारतमाथि ७ विकेटको सानदार जित निकालेको हो। दिल्लीस्थित अरुण जेट्ली स्टेडियममा भएको खेलमा बंगलादेशले टस जितेर भारतलाई पहिले ब्याटिङको निम्ता दिएको थियो । पहिले ब्याटिङ गरेको भारतले २० ओभरमा ६ विकेट गुमाएर १४८ रन बनाएको थियो । १४९ रनको लक्ष्य पाएको बंगलादेशले १९३ ओभरमा १५४ रन बनाउँदै ऐतिहासिक जित दर्ता गर्यो। कप्तान विरराट कोहलीका अनुपस्थितिमा रोहित शर्माको कप्तानीमा बंगलादेशविरुद्ध उत्रिएको भारतीय टोलीका लागि ओपनर शिखर धावनले सर्वाधिक ४१ रन बनाए । कप्तान रोहित शर्मा ९ रनमा आउट भए । धावनपछि ऋषव पन्तले २७, श्रेयस इयेरले २२ रनको योगदान गरे। बंगलादेशका अमिनुल इस्लाम र शाफिल इस्लामले भारतको २२ विकेट लिए । अफिफ हसनले पनि ३ ओभरमा जम्मा ११ रन दिएर १ विकेट लिए। मध्यम स्कोरको लक्ष्य पाएको बंगलादेशले राम्रो सुरुवात गर्न सकेको थिएन। पहिलो ओभरमै ८ रन हुँदा पहिलो विकेट गुमाएको थियो । ८औं ओभरमा ५४ रन हुँदा दोस्रो विकेट गुमाएको बंगलादेशका लागि सौम्य सरकार र मुष्फिकुर रहिमले तेस्रो विकेटका लागि ६० रनको साझेदारी गरेपछि जित सहज बनेको हो । रहिमले ४३ बलमा नट आउट ६० रन बनाए । सरकार ३९ रन बनाएर आउट भए। बंगलादेशले हालसम्म भारतसँग ९ खेल टी२० प्रतियोगिता खेल्दा पहिलो जित निकालेको हो । बंगलादेशले भारतसँग पहिलो टी२० खेल ६ जुन २००९ मा खेलेको थियो । इङ्ल्याण्डमा भएको टी२० विश्वकप अन्तर्गतको सो खेलमा भारत २५ रनले विजयी भएको थियो। भारतसँग पहिलो भेट भएको करिब साँढे १० वर्षपछि बंगलादेश इतिहास तोड्न सफल भएको छ।"
प्रथम सुनकोसी कपको उपाधि भैरवलाई,"सिन्धुली : सिन्धुलीको सुनकोसी गाउँपालिकामा पहिलो पटक आयोजित प्रथम सुनकोसी कप फुटबल २०७६ को उपाधी काठमाडौंको भैरव फुटबल क्लबको पोल्टामा पुगेको छ। सुनकोसी युवा समाजले आयोजना गरेको फुटबलको फाइनल खेलमा आयोजक सुनकोसी युवा समाजलाई २१ गोल अन्तरले हराउँदै भैरव फुटबल क्लव प्रथम भएसँगै उपाधि आफ्नो पोल्टोमा पार्न सफल भएको हो । विजेता भैरव फुटबल क्लबले नगद ५१ हजार, शिल्ड, मेडल र प्रमाणपत्र हात पारेको छ भने उपविजेता सुनकोसी युवा समाजले ३१ हजार नगद, शिल्ड, मेडल र प्रमाणपत्र पाएको छ । प्रतियोगितामा कुशेश्वर युनाइटेड क्लब तेस्रो भएको छ । उक्त क्लबले ११ हजार नगद, मेडल, शिल्ड र प्रमाणपत्र पाप्त गरेको छ । भैरव फुटबल क्लबका अनिल लामाले वेष्ट डिफेन्डरको पुरस्कार प्राप्त गरेका आयोजक समाजका अध्यक्ष विनोद श्रेष्ठले जानकारी दिए । भैरव फुटबल क्लबकै रन्जीत गुरुङ उत्कृष्ठ गोलकर्ताका रुपमा छनौट भएका छन् । शुभदिपावलीको अवसर पारेर यही कार्तिक १३ गतेबाट सुरु भएको प्रतियोगिता विजयीलाई उक्त गाउँपालिकाका अध्यक्ष दिपा बोहोरा दाहालले नगद तथा शिल्ड र मेडल प्रदान गरे।खेलमा सिन्धुली, रामेछाप, काठमाडौंलगायत १६ वटा टिमको सहभागिता थियो ।"
१३औं सागमा अफगानिस्तान पनि सहभागी हुने,"काठमाडौं : अफगानिस्तानले पनि नेपालमा आयोजना हुन लागेको १३औं दक्षिण एसियाली खेलकुद (साग) मा सहभागी जनाउने तयारी गरेको छ। ओलम्पिक काउन्सिल अफ एसिया (ओसीए) ले अफगानिस्तानलाई सागमा समावेश गराउन निर्देशन गरेपछि अफगानिस्तान सागमा भाग लिन इच्छुक देखिएको हो। अफगानिस्तानले पछिल्लो समय सागमा सहभागी नहुने भन्दै सेन्टर एसियामा सदस्यता सारेको थियो। सेन्टर एसियामा गएको अफगानिस्तानले साफ फुटबल पनि छाड्दै आएको छ। सन् २००४ मा पाकिस्तानमा भएको सागको नवौं संस्करणदेखि सहभागिता जनाउन सुरु गरेको अफगानिस्तानले भारतको गुवाहाटी र सिलोङमा सन् २०१६ मा सम्पन्न १२औं सागपछि साग सहभागिता त्याग्ने निर्णय गरेको थियो। मंसिर १५ देखि २४ गतेसम्म नेपालमा आयोजना हुन लागेको सागको तयारी अन्तिम चरणमा पुग्दा अफगानिस्तानको सहभागिताको विषयले नयाँ चर्चा पाएको छ। राष्ट्रिय खेलकुद परिषद् (राखेप) का सदस्यसचिव रमेशकुमार सिलवालले अफगानिस्तानलाई सहभागी गराउनुपर्ने पत्र आएको बताए। ओसीएबाटै अफगानिस्तानलाई सागमा समावेश गराउने निर्देशन भएको छ। यस विषयलाई कसरी व्यवस्थापन गर्ने भन्ने विषय टुंगो लगाउन बाँकी छ, सिलवालले भने। नेपाल ओलम्पिक कमिटीका अध्यक्ष जीवनराम श्रेष्ठले पनि अफगानिस्तानलाई सागमा सहभागी गराउन ओसीएले निर्देशन दिएको पुष्टि गरे। ओसीएबाट निर्देशन आएको छ। नेपालको तयारी अन्तिम चरणमा पुगिसकेको, खेल आयोजना स्थल र सहभागी संख्या टुंगो लागिसकेको अवस्थामा केही प्राविधिक समस्या छ। अफगानिस्तान सागको स्ट्रकचरमा पनि छैन। ओसीएको निर्देशनलाई मान्नुपर्ने भएकाले अफगानिस्तानलाई कसरी समावेश गर्न सकिन्छ भनेर हामी छलफल गर्दैछौं, श्रेष्ठले भने। श्रेष्ठले कात्तिक २३ गते काठमाडौंमा बस्ने दक्षिण एसियाली ओलम्पिक कमिटीको बैठकले अफगानिस्तानको सहभागिताको विषयलाई टुंगोमा पुर्याउने बताए। अफगानिस्तानले दुईचार वटा खेलमा मात्र सहभागिता जनाउन लागेको जानकारी पनि श्रेष्ठले दिए। श्रेष्ठ दक्षिण एसियाली ओलम्पिक कमिटीका अध्यक्ष पनि हुन्। २३ गतेको बैठकले सागको सेभ द मिसन, नेपालले निर्धारित समयमा साग सम्पन्न गर्न सक्ने या नसक्ने, नयाँ मितिलगायत सबै विषयको टुंगो लगाउने श्रेष्ठले जानकारी दिए।"
