शीर्षक,विवरण
कलिला मुनाको भावना बुझौं,"बिहान हतारिँदै स्कुल जाँदै थिएँ, बाटोको छेउमा झाडीमाथि एकजना महिला मस्तले सुतिरहेको देखें। बाटो हिँड्ने मान्छेहरू यस्ता जड्याहा कति भेटिन्छन् कति भन्दै मतलब नगरी हिँडिरहेका थिए। त्यही बाटो अर्को दिन बेलुकीको पाँच बज्नै लाग्दा कार्यथलोबाट घरतिर फर्कंदै थिएँ। करिब १० वर्षका जस्ता देखिने एक बालक दुई बोतल मादक पदार्थ काखीमुनि च्यापेर मदिरा पसलबाट बाहिर निस्किए। मैले उनलाई केही सोध्नुअगाडि नै दौडिँदै सडक पार गरेर नजिकैको घरभित्र पसिहाले। कसका लागि उनले त्यसरी मदिरा किनेर लग्दै छन् भनेर सोध्न खोजेको प्रश्न मनमै दबाएर खुरुखुरु आफ्नो बाटो लागें। यसअघि पनि बालबालिकाले पसलबाट चुरोट, पान पराग किनेर लगेको धेरै देखेंकी थिएँ। सहरका विभिन्न क्षेत्रमा बिहानै बाहिर जाँदा होस् या बेलुकी कामबाट घर फर्किंदा होस्, रक्सी पिएर बेहोस भई सडकको छेउछाउमा लडिरहेका महिला, पुरुष सामान्यजस्तै देखिन्छन्। स्कुलको छुट्टी भएपछि विद्यार्थीले स्कुलअगाडि नै कहिले रक्सी खाएर झगडा गरिरहेका त कहिले रक्सी खाएर लडिरहेका महिलापुरुष बारम्बार देखिरहेका हुन्छन्। बेलाबेलामा प्रहरी आएर हस्तक्षेप गरेको पनि देखिने गरेको छ। आमाबुवाका लागि उनका सन्तान नै सबैथोक हुन्। तर कतिपय आमाबुवा छोराछोरीले खाएनखाएको, पढेनपढेको ख्यालै नगरी रक्सीको नसामा मस्त हुन्छन्। यति मात्र हैन, आफ्ना छोराछोरीसँग पसलबाट चुरोट, गुटका र रक्सीसम्म किनेर ल्याउन अह्राउँछन्। सधैंजसो पसलबाट किनेर ल्याउँदा उनीहरूको उत्सुक मस्तिष्कले आमाबुवाले खाने यस्ता चिजहरूको स्वाद कस्तो हुँदो रहेछ भनेर जान्ने इच्छा गर्छ। उनीहरू लुकेर आफू पनि खान थाल्छन्। यसले विस्तारै उनीहरू कोकिन, क््र्याक, अफिम, मेरीजुना, हिरोइन, एम्फेट्यामिन्सजस्ता डरलाग्दा लागूपदार्थको कुलतमा फस्ने, यसैका लागि भनेर पैंसाको जोहो गर्न चोरी, डकैती गर्नेलगायत बलात्कारजस्ता जघन्य अपराध गर्न पुग्छन्। यसरी अम्मली बनेका कतिपय किशोर सहरका भित्री गल्ली, बसपार्क आदि स्थानमा स्कुलको पढाइ बीचैमा छोडेर चुरोट तान्दै धुवाँ उडाइरहेको अवस्थामा भेट हुँदा आफ्नो देशको भावी पुस्ताको अवस्था देखेर मन खिन्न हुन्छ। कतिपय बालबालिकाले भने आफ्ना आमाबुवालाई यति धेरै रक्सी, चुरोट नखानुस् भनेर सम्झाउने पनि गर्छन्। तर प्रत्युत्तरमा मलाई धेरै टेन्सन छ तिमीलाई के थाहा चुप लागेर आफ्नो काम गर भन्ने जवाफ आमाबुवाबाट पाउँछन्। अझै अभिभावक मैले भनेजस्तो गर्ने हो तिमीहरूले, मैले गरेजस्तो होइन भनेर छोराछोरीलाई हप्काउने गर्छन्। आफ्ना नानीबाबुहरूको आफूले राम्रो हेरचाह गरेको र उनीहरूले के गरिरहेका छन्, त्यसबारे चासो राखेको आभास गराउनुको सट्टा छोराछोरीले भनेका कुराप्रति कतिपय अभिभावक पटक्कै ध्यान दिँदैनन्। छोराछोरीलाई पैसा दिएर लेज, कुरकुरे, बिस्कुटजस्ता पोषणरहित खाद्य पदार्थ किनिदिएर भुलाउने र दिनभरि मजदुरी गर्दै कमाएको पैसाले बेलुकी रक्सी खाएर मात्ने अभिभावकले नै सन्ततिको भविष्य बिगारिरहेका छन्। उनीहरूको भावना बुझ्ने, उनीहरूसँग दोहोरो कुराकानी गर्ने प्रयास हुँदैन। उनीहरूलाई आवश्यक पर्ने कापी, कलम, लुगाफाटोको अभाव भइरहेको हुन्छ तर घरमा यसबारेमा जानकारी लिने कोही भेटिँदैन। यस्ता कारणले बालबालिकाले आफ्ना अभिभावकप्रति सम्मान गुमाउँदै जान्छन्। छोराछोरीलाई पैसा दिएर लेज, कुरकुरे, बिस्कुटजस्ता पोषणरहित खाद्य पदार्थ किनिदिएर भुलाउने र दिनभरि मजदुरी गर्दै कमाएको पैसाले बेलुकी रक्सी खाएर मात्ने अभिभावकले नै सन्ततिको भविष्य बिगारिरहेका छन्। एक शोधअनुसार रक्सीको नसामा जस्तोसुकै कुरूप युवती पनि सुन्दर देखिन्छन् रे। रक्सी खाएको बेला यौन आकांक्षा पनि बढ्छ। सहरमा बाध्यताले एउटा कोठा भाडामा लिएर बस्ने धेरै परिवार छन्। यस्तोमा हुर्केका, बुझ्ने भइसकेका केटाकेटीको मस्तिष्कमा आमाबुवाले नसामा हुँदा गर्ने नराम्रो हर्कतले कस्तो असर पर्ला ? अर्को एक अध्ययनअनुसार किशोर अवस्थामा हुने यौन हिंसा बढ्दै गइरहेको देखाएको छ। यसको मुख्य कारण सामाजिक सञ्जाल भए पनि घरको वातावरणले पनि यसमा मलजल गरिरहेको हुन्छ। पर्याप्त माया, प्रेम नपाएका तर सधैंजसो रक्सीको कारणले घरमा झैझगडा भइरहँदा बालबालिका दुःखी हुन पुग्छन्। घरको यस्तो वातावरण देखेका कतिपय बालबालिका घर छोडेर हिँड्ने गरेका उदाहरण हाम्रो देशका सडक बालबालिका देख्दा प्रस्ट हुन्छ। घरपरिवारबाट माया नपाएको र स्कुलका शिक्षकले पनि आफूलाई नबुझेको भन्दै केही दिनअघि ११ वर्षीय बालकले सुसाइड नोट लेखेर आत्महत्या गरेको ज्वलन्त उदाहरण छ। बालबालिका भनेका काँचो माटोजस्तै हुन्। उनीहरूलाई सक्षम तथा चेतनशील मानव बनाउन उनीहरूका प्रत्येक पाइलामा अभिभावकले साथ दिन जरुरी हुन्छ। आफ्ना सन्तान नैतिकवान् होऊन् संस्कारी होऊन् भन्ने चाहना राख्ने आमाबुवाले आफू पनि अनुशासनमा बस्न जरुरी हुन्छ। एक खिल्ली चुरोटले मानिसको आयु साढे पाँच मिनट, हरएक वर्षमा एक महिना र ५० वर्षमा चार वर्ष आयु घटाउँछ भन्ने अभिभावकले आफ्ना सन्तानलाई बुझाउनु र आफू पनि बुझ्न जरुरी छ।"
बाघ संरक्षणमा उदासीनता,"संरक्षणकर्मीको इमानदार र जवाफदेहीमूलक त्याग र समर्पणले बाघलाई दोब्बर मात्र होइन, छिटै तेब्बर बनाएर देखाउन सकिन्छ। मिसन पाटे बाघ भनेर पाँच दिनअघि बर्दिया राष्ट्रिय निकुञ्ज पुगें। बर्दिया टाइगर ल्यान्ड भएको छ। दुनियाँलाई बाघ देखाएर खुसी पारेको छ बर्दियाले। साउन ८ गते बुधबार साँझ दुईजना पर्यटक भेटें। उनीहरूले बर्दियामा बाघ देखेर खुसी मनाइरहेका रहेछन्। फेरि अझै एकपटक बाघ हेर्ने इच्छा जागृत भएकाले चर्को गर्मी हुँदाहुँदै पनि उनीहरू आफ्नो बसाइ लम्ब्याएर ठाकुरद्वारामा बस्दै आएको पाएँ। मलाई खुसी लाग्यो। मैले उनीहरूलाई गुड्लक पुकारेर बिदाइ गरें। चालक गोविन्द भाइले जिप चलाउँदा राजमार्गमा धेरैपटक बाघ देखेको कथा सुनाए। अर्का चालक किसनले पनि जिपबाटै पटकपटक बाघले राजमार्गमा ओहोरदोहोर गरेको र बाटो काटेको देखेका रहेछन्। त्यो बाघ बढेको सकारात्मक र सुन्दर सन्देश थियो। म खुसीले हर्षित भएँ। मैले परिकल्पना गरेको रामराज्य मेरै बर्दियामा रहेछ। ठीक २० वर्षअघि म त्यही बर्दिया राष्ट्रिय निकुञ्जमा बाघको गोठालो थिएँ। बाघलाई औधि माया गरेर बसेको हिजोजस्तो लाग्छ। त्यसबेला बाघलाई म ईश्वर भनेर पुकार्ने गर्दथें। बाघलाई म मेरो इच्छानुसार जतिबेला भन्यो त्यतिबेर दर्शन गर्न सक्थें। तर, समय र स्थान मिलाउनु पर्दथ्यो। त्यति गरेपछि प्रायः बाघ नहेरी मलाई फर्किनुपर्ने अवस्था आउँदैनथ्यो। कथं खाली हात फर्किनुपरेमा मलाई रातभर निद्रा पर्दैनथ्यो। मेरो बाघलाई तलमाथि केही भयो कि भन्ने पिरले सताउँथ्यो। अर्को दिन बिहान ५ बजे उठेर म बाघको घर पुगी पोजिसन लिइसकेको हुन्थें। बाघको दर्शन पाएर म ढुक्क भएर फर्कन्थें। त्यही बेलाको कुरा हो, बाघले सैनवार पोस्टनजिकको राजमार्ग अवरुद्ध गर्दा रातको समयमा म आफैं उपस्थित भएर लामबद्ध सवारी साधनका चालकलाई सम्झाइबुझाइ गरेको थिएँ। त्यो दुर्लभ अवसरलाई अवलोकन गरेर आत्मसन्तुष्टि लिन र खुसी हुन आग्रह गरे। सबैले करिब दुई घण्टा बाघको चर्तिकला हेरेर मजा लिएका थिए। त्यहाँ दुई बाघ र बघिनीको मेटिङ प्रक्रिया जारी थियो। झगडा गर्ने, कराउने, रुने, घुर्की देखाउने गर्दै उनीहरूले मेटिङलाई समय लगाइरहेका थिए। विसं २०५६ सालको कुरा भएकाले आजजस्तो मोबाइल फोन र क्यामराको सुविधा उपलब्ध थिएन त्यसबेला। दुई घण्टापछि उनीहरू जंगल लागे। अवरुद्ध सडक सुचारु भयो। तर, म दुःखी भएँ। मलाई धेरै समय बाघ र बघिनीको खेल हेर्ने रहर थियो। निकुञ्जको बाघ गोठालोलाई बराल्नु हुँदैन भन्ने मेरी पत्नीको मान्यता थियो। त्यसैले उनको निकुञ्ज भिजिट ज्यादै कम हुने गर्दथ्यो। त्यही बेला विश्व बन्यजन्तु कोष नेपालको बर्दिया आयोजनामा सुशीला नेपाली कार्यरत थिइन्। अमेरिकाबाट फिल्ड भिजिटमा आएको उनको टोलीलाई पनि मैले लालमाटीस्थित राजमार्गमा पेटभरि बाघ देखाइदिएको थिएँ। विसं २०५८ भदौ महिनामा बाघको रामराज्य बर्दियामा तत्कालीन द्वन्द्वरत माओवादी र नेपाल सरकारका वार्ता टोलीबीच वार्ता हुने तय भयो। हामीले सम्पूर्ण व्यवस्था मिलाएर वार्ता सम्पन्न गरायौं। वार्तास्थल वनखेतसम्म म पैदल आवतजावत गरेर पुग्ने गर्दथें। बिहान सबेरै वार्तास्थल जाँदा मैले ५ दिनमा तीनपटक बाघ देख्न पाएँ। बाघले वार्ताको विरोध गरेजस्तो महसुस भयो मलाई उसको मनोविज्ञान बुझ्न खोज्दा। निकुञ्जमा वार्ता गराएर हामीले बाघलगायत वन्यजन्तुप्रति ठूलो अन्याय गर्यौं। यो जघन्य त्रुटि सम्झना गर्दा मलाई पश्चात्तापको आगोले आज पनि पोलिरहन्छ। द्वन्द्वले नेपाली सेनालाई कहिल्यै कुनै असर गर्दैन भनेर तत्कालीन मेरा कमान्डर ठोकुवा गर्दथे। तर, म त्यसमा रत्तिभर सहमत थिइनँ। मैले द्वन्द्व सेनाको ढोकासम्म आइसकेको र छिट्टै ब्यारेकभित्र प्रवेश गर्ने पूर्वानुमान लगाइसकेको थिएँ। निकुञ्जआरक्ष र सेनाको जंगल डिउटी पनि छिट्टै प्रभावित हुने मेरो भविष्यवाणी थियो। तर, द्वन्द्वले जंगल र वन्यजन्तुलाई तहसनहस पार्नेछ भनेर मैले अनुमान गर्न सकिनँ। मानवीय धर्म, नैतिकता र प्रकृतिप्रेमले वन र वन्यजन्तु विनाश गर्नेछ भनेर मैले कल्पना पनि गरेको थिइनँ। कर्णाली नदीपारि एकान्त र आइसोलेसनमा रहेको गोला पोस्टले संरक्षण सक्रियता देखाउन सक्दैन भनेर हामीले कर्णालीको गेरुवा नदी पूर्व बाक्ला मचान खडा गर्यौं। आवश्यक परेमा ससाना गस्ती टोलीलाई सुत्न बस्न हुने गरेर ती मचान अग्ला, फराकिला, मजबुत र सुरक्षित बनायौं। हामीले परिकल्पना गरे झैं द्वन्द्व ब्यारेक प्रवेश गर्यो। र, लगत्तै निकुञ्जभित्र पनि छिर्यो। दुर्भाग्य ! गोला पोस्ट उठ्यो। ठाकुरद्वारामा मर्ज भयो र तिनै विशाल र सुन्दर मचानबाट निकुञ्जको पश्चिम किनारा एवं कर्णाली नदीको तटीय क्षेत्रलाई सुरक्षा पहरा दिइयो। हेर्दाहेर्दै द्वन्द्वले निकुञ्जभित्र अड्डा जमायो। वन र वन्यजन्तुको चरम विनाश भयो। बबई उपत्यकाबाट ६ दर्जन गैंडा बीउसमेत मासिने गरेर मारिए। पछि ती गैंडा मासुका लागि मारिएको तथ्य उजागर भयो अनुसन्धानबाट। मलगायत सम्पूर्ण संरक्षणविद्लाई स्तब्ध पार्ने अकल्पनीय क्षति र विनाश थियो त्यो। प्रकृतिले वास गरेको निकुञ्जजस्तो धार्मिक र पुण्यभूमि रणमैदानमा परिणत होला भनेर अन्दाज गर्न नसक्नुलाई म मेरो ठूलो कमजोरी ठान्छु। नेतृत्वले बौद्धिकता, संरक्षणमा प्रतिबद्धता, प्रकृति प्रेम र परिपक्वता प्रदर्शन नगर्ने हो भने बाघको संख्या २५० पुग्ने होइन ओरालो लागेर विनाशको बाटोतिर जाने सम्भावना हुन्छ। ठीक द्वन्द्वलाई सँघारसम्म बोलाएर मैले २०५८ असोजमा बाघको घर मेरो प्यारो बर्दिया छाडेर काठमाडौं सरुवा भएर जानुपर्यो। वार्ताको पश्चात्तापजस्तै गेरुवा नदीको किनारमा खडा गरेका अब्जर्भेसन टावर अथवा सुरक्षा मचानसँग पनि मलाई पश्चात्ताप छ। किनभने, बाघको मुख्य वासस्थानलाई वाधाव्यवधान हुने गरेर त्यसरी मचान खडा गर्नु हुँदैनथ्यो। सुरक्षाको दृष्टिले सायद त्यसको अर्को उत्तम विकल्प पनि थिएन। गैंडाको बीउ मासिँदा अरू प्रजातिका वन्यजन्तु कसरी बाँचून्। सबै स्वाहा भए। द्वन्द्व सकिनासाथ मैले आफूले पसिना खर्चेको निकुञ्जको कुनाकुना पुगेर अवलोकन गरें। एउटा गैंडा नजर आएन। हात्ती पनि देखिनँ। बाघ देख्ने झन् गुञ्जायसै भएन। मैले निकुञ्जको भित्रभित्र कोर एरियामा यत्रतत्र कुकुर देखें। त्यो वास्तवमा वन्यजन्तुरहित खाली निकुञ्जको इन्डिकेटर थियो। धन्य ! म काठमाडौंस्थित जंगी अड्डामा रहेर सबै निकुञ्जको सुरक्षा कार्य हेर्ने महत्त्वपूर्ण जिम्मेवारीमा खटिएको थिएँ। हामीले कुकुर मार्ने अभियान तीव्र पारेर वन्यजन्तु बढाउने उद्देश्यमा आफूलाई विलय गरायौं। बाघको संख्या घटेर आठ थियो। बाघ लोपको डरले हामी ज्यादै चिन्तित थियौं। आफ्नो ढुकुटीको सम्पत्ति नाश हुँदा हामीलाई चिन्ता, आक्रोश, पश्चात्ताप आदि सबैको आगोले भस्म पारेजस्तो भएको थियो। गर नत्र मर (डु अर डाई) नारा अख्तियार गरेर हामी संरक्षणमा होमियौं। हाम्रो तपस्या क्रमशः फलिफाप हुँदै गयो। दिन दुगुणा रात चौगुणा भने झैं वन्यजन्तुको आकस्मिक र अत्यधिक वृद्धि भयो। मुलुकले शून्य सिकार वर्ष मनाउनेसम्मको हैसियत प्राप्त गर्यो। निकुञ्ज व्यवस्थापकको व्यापक सक्रियता र नेतृत्वदायी भूमिकाले संरक्षणमा कायापलट भयो। संरक्षणमा सहकार्य गर्ने सबै स्टेक होल्डरहरूको साथ, सहयोग र सहकार्यले वाञ्छित परिणाम हासिल गर्न ऊर्जा प्राप्त भयो। स्थानीय जनताको शुभेच्छा, सहयोग र वन्यजन्तुको स्वामित्व ग्रहणको भावनाले उपेक्षा गरेको उपलब्धि हासिल गर्न मद्दत मिल्यो। यी सबै कुराको परिणाम हो आजको संरक्षण सफलता। त्यसकै फलस्वरूप मेरो प्यारो बर्दिया आज टाइगर ल्यान्ड को नामले चिनिन थालेको छ। बर्दिया सारा पर्यटकलाई बाघ देखाएर अथवा इच्छा पूरा गराएर पठाउन सफल भएको छ। नयाँ स्थापना भएको कान्छो बाँके राष्ट्रिय निकुञ्जले समेत २१ वटा बाघलाई वासस्थानको बन्दोबस्त गर्न सफल भएको छ। पर्साको विस्तारित क्षेत्रमा बाघ पुगिसकेको अवस्था छ। ती सी क्लासका वासस्थानलाई हामीले छिटो ए क्लासमा अपग्रेड गर्नुपर्ने चुनौती छ। गत वर्ष बाघ गणना सम्पन्न गरेर २३५ बाघको संख्या घोषणा गर्ने मुलुक नेपालको संरक्षण पहल र प्रयास वास्तवमा प्रशंसनीय छ। यो राष्ट्रिय गौरवको विषय हो। सुन्दर रामराज्य अनि कहालीलाग्दो द्वन्द्वकाल र त्यसले पुर्याएको अकल्पनीय क्षति तथा कालरात्रि र पुनः प्राप्त सुन्दर रामराज्यपछिको भावी संरक्षण रणनीति के त ? नेपालले सन् २०२२ सम्ममा दुर्लभ र लोपोन्मुख पाटे बाघको संख्या दोब्बर बढाउने कबोल गरेको छ। यो राष्ट्रिय कबोल पूरा र्न हामीले बाघको संख्या २५० पुर्याउनुपर्ने हुन्छ। गत वर्षको बाघ गणना परिणाम हेर्ने हो भने हामी सफलताको नजिक छौं। आफ्नो वाचा पूरा गर्न सकिने देखिन्छ। वाचा पूरा भएको दिन मुलुकभर खुसी छाउने छ। अन्तर्राष्ट्रिय समुदायले प्रशंसा, बधाई र सम्मानको बिगुल फुक्नेछ। यसमा म बाघ गोठालो पूर्ण आशावादी छु। यद्यपि मेरा केही चासो, चिन्ता र गुनासो छन्। आज विश्व बाघ दिवसको अवसर पारेर म आफ्ना ती कुरा राख्नु आफ्नो कर्तव्य ठान्छु। पहिलो, बाघ संरक्षण समिति गठन भएको छ। त्यसको अध्यक्ष प्रधानमन्त्री हुनुहुन्छ। लामो समय भइसक्यो यो समितिको बैठक आह्वान भएको छैन। बैठक बस्नु, प्रगति विवरणको समीक्षा हुनु र भविष्यका लागि रोडम्याप तय हुनुलाई संरक्षण प्राथमिकता मानिन्छ। सदस्य सचिव वन तथा वातावरणमन्त्री र सदस्यहरू वन सचिव र अझ राष्ट्रिय निकुञ्ज तथा वन्यजन्तु संरक्षण विभागको महानिर्देशकको पहल एवं जिम्मेवारी हो यो बैठक राख्ने र सम्बन्धित सबैलाई अद्यावधिक राख्ने। यसो गर्दा राष्ट्रिय र अझ अन्तर्राष्ट्रिय परिवेशमा नेपाल सरकारको संरक्षण प्राथमिकताको सकारात्मक सन्देश प्रवाह हुन्छ। अन्तर्राष्ट्रिय संरक्षण समुदाय र दातृ निकायको समर्थन र सहयोग प्राप्त गर्न सजिलो हुन्छ। दोस्रो, कोठे बैठक र ओठे भाषण एवं संकल्पले जग हँसाउनु हुँदैन। हालै जलवायु परिवर्तनका अवसरमा नेपालगञ्जमा सम्पन्न भेला र त्यसका लागि खर्च भएको आर्थिक उल्झनको विवादास्पद विषय एवं काठमाडौंस्थित पार्क भिलेजमा आयोजित वन्यजन्तु अपराध नियन्त्रण गोष्ठीमा वन तथा वातावरणमन्त्रीको भाषणले राष्ट्रियअन्तर्राष्ट्रिय संरक्षणविद्लाई चिन्तित र दुःखी तुल्याएको देखियो। जुन विडम्बनापूर्ण छ। सरंक्षण किन र केका लागि ? अबको एजेन्डा संरक्षण क्षेत्र हटाउने भनेर चुनाव लड्नेले जित्नेछन् भनेर नेतृत्वले दिएको वक्तव्यले संरक्षणकर्मीमा हदैसम्मको निराशा र चिन्ता पैदा गरेको छ। संरक्षणका खातिर आफ्नो ज्यानको आहुति दिने सवा सयभन्दा धेरै संरक्षण सहिदको बलिदानमाथि निन्दा र अपमान गर्ने गरेर दिएको अभिव्यक्तिलाई र प्रकृति एवं वातावरणविद् र संरक्षणविद्ले कसरी विश्लेषण गर्ने ? नेतृत्वले बौद्धिकता, संरक्षणमा प्रतिबद्धता, प्रकृति प्रेम र परिपक्वता प्रदर्शन नगर्ने हो भने बाघको संख्या २५० पुग्ने होइन ओरालो लागेर विनाशको बाटोतिर जाने सम्भावना हुन्छ। तसर्थ, नेतृत्व सतर्क, सावधान र संवेदनशील हुन जरुरी छ। तेस्रो, नेपालको तीनखम्बे संरक्षण नीतिमा केन्द्रको ढुलमुले र फितलो नीतिबाट रत्तिभर विचलित नभई पहिलो खम्बा स्थानीय निकुञ्ज प्रशासन, दोस्रो खम्बा नेपाली सेना र तेस्रो तर झन् महत्त्वपूर्ण खम्बा स्थानीय जनता एवं अन्य संरक्षण साझेदार संघसंस्था संरक्षणप्रति बफादार र समर्पित हुनुपर्छ। तेस्रो खम्बा स्थानीय जनताको संरक्षण चेतना, निकुञ्जमाथि अपनत्व भावना र स्वामित्व ग्रहणको भावना अभिवृद्धिप्रति मेरो हार्दिक सलाम ! बाघको संख्या बढाउने र दिगो संरक्षण गर्ने काममा स्थानीय आफैं जागरुक भएर उठेपछि केन्द्रको उदासीनता र निस्क्रियताको केही माने रहँदैन। आशातीत उपलब्धि हासिल भएर छाड्छ। बाघका असली मालिक पनि तिनै स्थानीय हुन्। हामी जनताको चिन्ता र चासो एवं फिल्डस्थित फ्रन्टलाइनमा खटिने संरक्षणकर्मीको इमानदार र जवाफदेहीमूलक त्याग र समर्पणले बाघलाई दोब्बर मात्र होइन, छिटै तेब्बर बनाएर देखाउन सकिन्छ। विश्व बाघ दिवसले प्रकृतिप्रेमी नेपाली जनतालाई यही पवित्र र महत्त्वाकांक्षी उद्देश्यप्रति दत्तचित्त भई लाग्न प्रेरणा देओस्। कार्की प्रकृति संरक्षणमा लामो समय सेवारत अवकाश प्राप्त सहायक रथी हुन्। जससँग जंगलका बाघ उपचार गर्न आउँथे बाँके निकुञ्जमा पानी अभाव, बाघको आहारा संकटमा बाघलाई डीप बोरिङको पानी ! लोप हुँदै बाघका उपप्रजाति बाघ संरक्षणमा सफलता"
ल्यान्डिङ प्वाइन्ट को खोजीमा नेकपा जेट,"दुई अध्यक्ष राखेर पार्टी एकीकरणको घोषणा गरेको नेकपा डबलले पहिलो वर्षगाँठ बितिसक्दासमेत एकीकरण प्रक्रिया टुंग्याउन सकेको छैन। यद्यपि नेकपा डबलको सांगठनिक एकीकरण केवल प्राविधिक पक्ष मात्रै हो। भावनात्मक रूपले पार्टी एकीकृत हुन सकेको छैन। किनकि, नेकपा डबल निर्माणको सैद्धान्तिक ग्लु र एकीकरणको रसायनबारे खासै प्रस्टता छैन। पार्टी एकीकरणले केवल चुनावी रणनीतिलाई उपयोग गर्दैगर्दा प्राप्त मतादेशलाई एउटै डालोमा हाल्ने काम मात्रै भएको भनेर टिप्पणी गर्नेहरू पनि धेरै छन्। जब एकीकरणको ग्लु र रसायन नै अस्पष्ट छ, त्यसले कति काम गर्ला ? आशंकामिश्रित प्रश्न निरुत्तर नै छ। यद्यपि नेकपा डबल बनेको यथार्थ हो र अहिले त्यही नेकपा डबलको दुईतिहाइ बहुमतको सरकार छ। व्यंग्य चेतले लेस पार्टी अध्यक्ष एवं प्रधानमन्त्री खड्गप्रसाद ओलीले दुई अध्यक्षको औचित्यता प्रस्ट्याउँदै भनेका थिए, नेकपा (डबल) कुनै ट्याम्पु होइन, यो जेट विमान हो, जहाँ एउटा ड्राइभर होइन, दुइटा पाइलट हुन्छन्। उनले आफूहरूलाई जेट विमानको दुई पाइलटसँग तुलना गर्दै जेटरूपी नेकपाले समृद्धिको उडान भर्ने घोषणा गरेका थिए। तर, उडान भरेको वर्ष दिन बितिसक्दासमेत जेटरूपी नेकपा अवतरित हुन सकेको छैन। सायद अवतरण विन्दु पहिल्याउन नसक्दा पाइलटद्वय अहिले अलमलमै देखिन्छन्। पाइलटको अलमलसँगै जेट विमानमा सवार सिंगो पार्टीका नेताकार्यकर्ता पनि विलखबन्दमा परेका छन्। धेरैको कामना छ अवतरणको गन्तव्यअगावै जेट दुर्घटनामा नपरोस् ! नेकपाका नेतृत्वद्वय उद्देश्य र गन्तव्य फेला नपर्दा अल्मलिइरहेका छन्। दुई पाइलटको ल्यान्डिङ प्वाइन्ट फरक परेमा नेकपाको दुर्घटना अवश्यम्भावी छ। बजार हल्ला भन्छ अब जेट विमानको सकुशल अवतरण सम्भव छैन। नेकपामा सानोठूलो दुर्घटना अवश्यम्भावी छ ! आशा गरौं त्यस्तो नहोस् ! किनकि, दुर्घटना आफैंमा राम्रो होइन। तर, हाम्रो कामनाले मात्रै कहाँ पुग्छ र ? दुर्घटनाको सम्भावना टार्न पाइलटको कुशलता, मौसमको अनुकूलता अनि विमानको यान्त्रिक अवस्था पनि त ठीक हुन जरुरी छ। जेटरूपी नेकपा अहिले सही सलामत नै छ भनेर ठोकुवा गर्ने अवस्था देखिँदैन। त्यसैले बजार हल्ला चर्कै सुनिन्छ। आफ्नो पहिलो प्रधानमन्त्रित्वकाल उखान, टुक्का अनि हास्यविनोदी भाषणमै व्यतीत भएकाले दोस्रो कार्यकालमा पनि त्यही प्रवृत्ति पछ्याइरहँदा जगत् भने मिच्छिएको छ। आखिर व्यंग्यविनोदी आनन्दले मात्रै चिज बन्दैन। समस्या र असहजताका डंगुर हट्दैन। नागरिकका दुःख र पीडाका पहाड छिचोलिँदैन। जीवनका अनगिन्ती जँघार आफैं तरिइँदैन। त्यसैले त केही विचार, दृष्टिकोण, चिन्तन, सुझबुझ अनि कार्यकौशलता चाहिन्छ। तर, आफूलाई स्वप्नद्रष्टा झैं सम्झिने प्रधानमन्त्रीले केवल अप्रासंगिक व्यंग्यविनोदी सपनाबाहेक आमनागरिकलाई कार्यक्रमिक र शृंखलाबद्ध योजनाले विश्वस्त पार्न सकेका छैनन्। यो कमजोरी हुँदै हो। तर, हाम्रा प्रधानमन्त्री यो कमजोरी हो भन्ने महसुस गर्ने अवस्थामा समेत छैनन्। प्रधानमन्त्रीले सिंहदरबारको गद्दीमा बसेर कल्पिने समृद्धिको लयात्मक भाष्य र आमनागरिकले खेप्नुपरेको सास्ती र हैरानीबीचको दूरी घटाउन आवश्यक छ। वातानुकूलित भवनको वास अनि वातानुकूलित मोटरकेडको यात्राले जोकोहीको चिन्तन पद्धति बदलिदिन्छ। यो अवस्थाबाट उम्केर बाहिरी संसार नियाल्दै तथ्य खोज्नु कम्ती दुःखको कुरा होइन। सबैलाई थाहा छ हाम्रा प्रधानमन्त्री यस्ता दुःख र हैरानी बेसाउने मार्काका होइनन्। त्यसैले उनले जे सोचे त्यही सत्य हो। अनि जे बोले त्यो नै यथार्थ हो। होमा हो गर्ने अरिंगालहरूको झुण्ड सिंहदरबारकै वरिपरि छँदै छ। यो एक वर्षमा धेरै चीज सतहमा आए, अनि बर्खामा परेको पानीको फोका झैं सबै एकाएक अलाप पनि भए। गएको असार अन्तिम साता आएको भीषण वर्षाले निम्त्याएको बाढीपहिरोको प्रकोपमा परी ९० जना नागरिकको ज्यान गयो। २९ जना अझै हराइरहेका छन् भने ४१ जना घाइते भएका छन्। त्यस्तै प्राकृतिक प्रकोपबाट खासगरी पूर्वीनेपालका २८ जिल्ला प्रभावित भएका छन्। १२ हजार घरधुरी विस्थापित भएका छन् भने एक लाख बढी नागरिक प्रत्यक्ष प्रभावित भएका छन्। तर, सरकारको उद्धार र राहतको काम निष्प्रभावी देखियो। प्रतिकूल स्वास्थ्य हुँदाहुँदै पनि काममा अहोरात्र खटिने छवि बनाएका प्रधानमन्त्रीले ती प्रकोपबाट अत्तालिएका नागरिकको दुःख र पीडामा मलम लगाएको भने देखिएन। अझ यस्तो विपद् अवस्थामा पनि नागरिकका समस्याबारे छलफल गर्ने थलो संसद्समेत स्थगित गरियो। सायद सरकारलाई नागरिकको पीडा दुख्दैन ! त्यसैले प्रधानमन्त्रीलाई पनि दुखेन ! सायद प्रधानमन्त्रीलाई लाग्दो हो सबै ठिकै त छ ! सबैले आफ्नो काम गरेकै छन्। दिनरात, हिउँद बर्खा, घामपानी, हुरीबतास उसैगरी चलेकै छ। प्रधानमन्त्रीले देख्ने अनुहारहरू उस्तै हँसमुख छन्। नियमित गरिने कार्यक्रम र भाषणबाजी चलेकै छ। सदन, सरकार, आवास अनि आवास सरकार सदनको बाटो उस्तै खुलै छ। जात्रा, मेला, पर्वहरू उसैगरी भएकै छन्। मान्छेले रिनधन गरेरै भए पनि चाडपर्वमा मीठोमसिनो खाएकै छन्। काठमाडौं भित्रिने रात्रिबसमा रगत पसिना बेच्नका लागि खाडीमा भास्सिने युवाको मलिनो अनुहारले चकाचौध सहरमा उसैगरी कन्ट्र्यास्ट भरेकै छ। मैलो शरीरबाट निस्कने अमिलो गन्धले सहरमा थुप्रिएको फोहोरको डंगुरलाई माथ गरेकै छ। जेनतेन सबैले गुजारा गरेकै छन्। हुनेले पूर्ववत् खर्च गरेकै छ। राजस्व असुली बढेकै छ। खर्च गरिएकै छ। सडकमा मान्छे र सवारीको चाप बढेकै छ। आखिर सबै ठिकै त छ ! हो, मान्छेहरूले विरोध गरेर केवल कुण्ठा मात्र पोखिरहेका छन्। त्यसैले त आन्तरिक वा बाह्य विरोधीलाई प्रधानमन्त्रीका सल्लाहकार छौंडा करार गर्न पुग्छन्। अनि उही स्टारडम शैलीमा प्रधानमन्त्रीको हुँकार प्रस्तुत हुन्छ यो दुईतिहाइ बहुमतको शक्तिशाली सरकार हो, झिँगाले सरापेर थोरै डिंगा मर्छ ! हो, हामी सबैलाई राम्रै हेक्का छ देशमा दुईतिहाइ बहुमतको सरकार छ ! तर, सरकार दुईतिहाइ बहुमतको हुँदैमा नागरिकले पनि दुईतिहाइ सुख पाउने होइन रहेछ। दुईतिहाइ बुद्धि र विवेक पलाउने पनि होइन रहेछ। जनतामा पनि दुईतिहाइ हाँसो, खुसी र वहार आउने पनि होइन रहेछ। अनि दुईतिहाइ समृद्धि पनि आउने होइन रहेछ। सरकारले गर्ने काम सबै उही छ। राजस्व असुली र खर्चको काइदा उस्तै छ। अझ बेरुजु र रकमान्तर बढेको छ। पहिलेजस्तै असारे विकासले प्र श्रय पाएकै छ। लक्ष्यअनुरूप राजस्व संकलन र खर्च हुन सकेको छैन। भएको खर्च पनि असारे विकासमै केन्द्रित छ। इतिहासकै बलियो कहलिएको सरकारका गतिविधि हेर्दा कुनै योजनाविहीन लहडमा आधारित देखिन्छ। प्रधानमन्त्रीको असंगतिपूर्ण अभिव्यक्ति र केटौले कार्यशैलीले देशमा सम्भावनाको खोजीभन्दा पनि अन्धकारतर्फको यात्रातिर बरालिए झैं प्रतीत हुन्छ। भ्रष्टाचारजन्य गतिविधि बढेकै छ। महँगी र सास्ती थपिएकै छ। नागरिक झन्झन् गरिब हुँदै गएका छन्। लैंगिक हिंसा, बलात्कारजन्य घटना बढेकै छ। बलात्कारपछि हत्या गरिएको निर्मला पन्तको हत्यारा अझै पनि पत्ता लागेको छैन। राज्यको शान्तिसुरक्षाको अवस्था नाजुक बन्दै छ। सरकार शान्तिसुरक्षा दिने बहानामा गैरन्यायिक हत्यामा संलग्न हुँदै छ। राजनीतिक आस्थाकै आधारमा नागरिकलाई धरपकड गर्नु, शान्तिपूर्ण भेला हुन पाउने संविधानप्रदत्त अधिकारमाथि धावा बोलिनु, राजनीतिक गतिविधिमा प्रतिबन्ध लगाउनु, झूटो मुठभेडको नाममा नागरिकको हत्यासम्ममा उत्रिनुले सरकारको निरंकुश र स्वेच्छाचारी शैली छर्लंग हुँदै गएको छ। सरकारले जनमुखी काम गर्न नसकेको यथार्थ र पार्टी एकतालाई सैद्धान्तीकृत गर्दै उद्देश्य र गन्तव्यमाथि विश्वस्त पार्न नसक्नुको दुईतिहाइ मनोदशामा नेकपा डबल नेतृत्व अल्मलिएको छ। यिनै दुई एजेन्डा नेकपा डबलको नेतृत्वका लागि अवसर र चुनौती हुन्। दुई पाइलटको ल्यान्डिङ प्वाइन्ट फरक परेमा नेकपाको दुर्घटना अवश्यम्भावी छ।"
प्रियतावाद र प्रोपागान्डा को पीडा,"लोक सेवा आयोगको विरोधलाई सामान्य रूपमा लिन मिल्दैन, यो योग्यतातन्त्र भत्काउने ग्र्यान्ड डिजाइन नै हो। संविधानले व्यवस्था गरेका संस्थाहरूले प्रियतावादी शक्तिहरूसँग सामना गरेर आफू अपवित्र हुनबाट जोगिनु पर्छ, यसको लहरमा लर्खराएका कार्यकारिणी र व्यवस्थापिकाभन्दा फरकरूपमा न्यायपालिकाले संविधानका आदर्शहरू बचाउन उठ्नुपर्छ, भारतका प्रधानन्यायाधीश रञ्जन गोगोईले रूसको सोचीमा भएको प्रधानन्यायाधीशहरूको सम्मेलनमा दिएको यो अभिव्यक्तिले अहिलेको उदार लोकतन्त्रमाथि लोकप्रियतावादी (पपुलिस्ट) हरूले दिइरहेको चुनौतीको सही उजागर भएको छ। बीसौं शताब्दीको अन्त्यतिरदेखि राजनीतिमा उदारवादले साम्राज्य नै खडा गरेको थियो। सोभियत संघको पतनदेखि दक्षिण अफ्रिकामा रंगभेदी शासनको अन्त्य, बर्लिनको पर्खाल ढल्नुजस्ता युगान्तकारी घटनाक्रमले उदारवादी लोकतन्त्र करिब विकल्पहीनजस्तै देखिन थालेको थियो। अहिले परिस्थिति अलि फरक देखिएको छ। भूमण्डलीय राजनीतिक परिदृश्यबाट लोकतान्त्रिक उदारवाद आन्तरिक र बाह्य चनौतीबाट घेरिँदै गएको छ। उदारवादले अनिवार्य मानेका संस्थाहरू (स्वतन्त्र न्यायपालिका, स्वतन्त्र प्रेस, विधिको शासन र स्वतन्त्रता) माथि प्रश्न उठाउन थालिएको छ। यसको सबभन्दा डरलाग्दो कुरा त यस वादले योग्यतातन्त्र (मेरिटोक्रेसी) लाई कमजोर पार्दै छ। सन् १८५४ को बेलायतको नर्थकोट (ट्र्याब्ल्येन रिपोर्टपछि प्रसिद्धि कमाएको र ब्रिटिस कर्मचारी र लेखक माइकल योङले व्यापक प्रचारमा ल्याइएको योग्यता प्रणालीलाई हंगेरियन राष्ट्रवादी नेता ओरवानको अनुदारवादी लोकतन्त्र को अवधारणाले ओझेलमा पार्दै छ। लोकप्रियतावादीको सुन्दा मीठो लाग्ने नाराले बढ्दै गएको असमानता, बेरोजगार, आर्थिक अस्थिरताजस्ता सामाजिक खराबीप्रतिको जनआक्रोशलाई थप भड्काउन एक हदसम्म सफल हुँदै गएको देखिन्छ। यसबाट नागरिकको भविष्यप्रतिको अनिश्चितता बढ्दै गएको र यसमा सुधारका लागि शक्तिशाली नेतृत्व आवश्यक पर्ने भन्दै फरक खालको तानाशाहीका लागि मार्गप्रशस्त गरिदिँदै छ। प्रियतावाद (पपुलिज्म) युरोपको सन् २००७ को आर्थिक संकटपछि विकसित भएको हो। युरोप र अमेरिकी केही देशहरूमा पपुलिस्ट हरूले चुनाव जितेपछि यसको लहर चल्न थालेको हो। फलस्वरूप लामो समयदेखि स्थापित राजनीतिक संस्थापनहरूले कडा विद्रोहको सामना गर्नु परिरहेको छ। बेलायतको ब्रेक्सिट सम्बन्धी मतदान, संयुक्त राज्य अमेरिकाको सन् २०१६ को निर्वाचन, फ्रान्समा नेसनल फ्रन्टप्रति जनसमर्थन, इटालीमा फाइभ स्टार मुभमेन्ट, जर्मनीको निर्वाचनमा परम्परागत दक्षिणपन्थी दलक राम्रो विजय, चेक रिपब्लिकमा पपुलिस्ट एएनओ दलको विजय र सबभन्दा अर्थपूर्ण त हंगेरीका प्रधानमन्त्रीको आफ्नै शैलीको अनुदार लोकतन्त्र ले लोकप्रियतावादलाई उत्कर्षमा पुर्याएको छ। बढ्दो बेरोजगार र अनिश्चितताले युवामा स्थापित मूल प्रवाहका दल र नेताहरूप्रति विश्वास गुम्दै गयो। यसले यस वादलाई मलजल गर्न पुग्यो। परिणामस्वरूप यसले अमेरिकी राजनीतिमा उथलपुथल ल्यायो, युरोपियन युनियनमाथि खतरा बढ्यो भने कैयन् नवलोकतान्त्रिक मुलुकका उदार शासनलाई समेत जोखिम बढाइदियो। अमेरिका, बेलायत र युरोपियन युनियनका देशहरूमा आप्रवासीको बढ्दो प्रवेशलाई व्यवस्थित गर्न सरकारहरू कमजोर देखिए। यी आप्रवासीले त्यहाँका रैथाने वासिन्दाको रोजगार खोस्ने, स्थापित संस्कृतिमाथि आफ्नै संस्कृति बसाल्न खोज्ने र सार्वजनिक सुरक्षामा समेत खतरा उत्पन्न गरेको बन्ने आक्रोशले पनि लोकप्रियतावादलाई बढाएको मानिन्छ। पपुलिज्म को अवधारणा भनेकै संस्थापनाका सम्भ्रान्त वर्ग (एलाइट) ले सर्वसाधारण नागरिकका सरोकारलाई बेवास्ता गर्छन् भन्ने हो। त्यसैले यो वाद जनताको वास्तविक प्रतिनिधित्व गर्छ भन्ने उनीहरूको तर्क छ। बहुमतको शासनले सम्भ्रान्त हरूको मात्र स्वार्थ हेर्छ। एथेन्सको एसेम्ब्लीले सोक्रेटसको विरोध गर्नु लोकतान्त्रिक मान्न सकिए पनि सही भने होइन भन्ने यसका समर्थकको छ। बहुसंख्यक नागरिकलाई लामो समय प्रत्यक्ष शासनबाट अलग राख्नु गलत थियो। किनकि, गैरराजनीतिक क्षेत्र मानिने आर्थिक, सामाजिक, सांस्कृतिक र धार्मिक क्रियाकलापमा उनीहरू आफ्नै किसिमले कार्य गर्न चाहन्छन् भन्ने बलियो अडान उनीहरूको देखिन्छ। पपुलिज्म र मेरिटोक्रेसी प्रियतावादको सबभन्दा खतरनाक रणनीति भनेकै योग्यतातन्त्रको विरुद्धमा उत्रिनुलाई मानिन्छ। उनीहरूको भनाइमा शिक्षामा आधारित योग्यता प्रणालीले नयाँ वर्गको जन्म हुन्छ। औपचारिक शिक्षा कम भएका ग्रामीण भेगका जनता यसबाट सीमान्तकृत हुँदै जाने आशंका उनीहरूको छ। यस्तो किन हुन्छ भने मेरिटोक्रेसी मा उत्तम मानिएकामा अरूभन्दा माथिल्लो वर्गको हुँ भन्ने अहम् बढ्दै जान्छ। समान प्रतिष्ठा नमानेर आफूलाई फरक सोच्नुले विभाजनको रेखा कोर्छ। यसबाहेक भौगोलिक आधार, औपचारिक शिक्षा र मूल्यमान्यताका पृथकताले विस्तारै द्वन्द्वतिर लैजान्छ भन्ने प्रियतावादीको मान्यता रहेको देखिन्छ। ब्रिटिस विश्लेषक डेभिड गुडहार्टले भनेका छन्, नागरिक दुई वर्ग एनिह्वेर अर्थात् उनीहरूको क्षमताले जहाँ पनि काम पाउने र समह्वेर अर्थात् निश्चित स्थानमा मात्र काम गर्न सक्नेबीच ठूलो मनोवैज्ञानिक विभाजन भइरहेको छ। लोकप्रियतावादीले यसैका आधारमा आधुनिक योग्यता प्रणालीका मान्यता उत्कृष्टले मात्र राष्ट्रको सेवा गर्नुपर्छ (वन्ली द वेस्ट साल सर्भ द स्टेट्) कमजोर बन्दै छ। व्यक्तिको योग्यताका आधारमा शक्ति र सुविधा (पावर एण्ड प्रिभिलेज) पाउनुपर्छ नकि सामाजिक उत्पत्तिका आधारमा भन्ने माइकल योङको सिद्धान्तलाई यसले ओझेलमा पार्दै लगेको छ। प्रियतावादीको शैली नै गलत सूचना दिएर जनताको मन खिच्ने हो। अहिले लोकसेवा आयोग यस्तै गलत प्रचारको सामना गरिरहेको छ। यस वादका समर्थकले नागरिक र सम्भ्रान्त वर्गलाई विभाजन गर्दा उनीहरूको फरकफरक स्वार्थ र मूल्यहरूको पनि उल्लेख गर्ने गरेका छन्। एलाइट भनिने वर्गका मूल्य र स्वार्थ फरक मात्र होइन, ती सरसाधारणका स्वार्थ र मूल्यमान्यता विरोधमा समेत हुने गर्छन् भन्दै उनीहरू यतिसम्म उग्र विचार राख्ने गर्छन् कि एलाइट वर्ग भ्रष्ट छ र सर्वसाधारण वर्ग गुणकारी छ। त्यसैले सर्वसाधारण नागरिक आफैंले आफ्नो शासन किन नगर्ने ? समाजको सच्चा प्रतिनिधित्व आफूहरूले मात्र गर्न सक्ने प्रियतावादीको दाबी छ। यिनीहरूको वर्ग विभाजनमा भने छुट्टाछुट्टै धार देखिन्छ। उग्र दक्षिणपन्थीहरू सामाजिक उत्पत्ति र जातजातिका आधारमा गर्छन् भने उग्र वामपन्थीहरू आय र सामाजिक प्रतिष्ठाका आधारमा गर्न रुचाउँछन्। यसरी जनप्रिय लाग्ने नारा दिएर प्रियतावादीहरू उदार लोकतन्त्रका विरोधमा जनमत तयार गर्ने गर्छ्न भने वर्ग विभाजन, संकुचित राष्ट्रियताजस्ता सैद्धान्तिक कुरा गर्दै विस्तारै विविधताको खिलाफमा उभिन पुग्छन्। योग्यता प्रणाली त यस वादका लागि नराम्रो कुरा हो। किनकि, यसले वास्तविक नागरिकलाई शासन प्रशासन चलाउन दिँदैन। विश्वभरका लोकप्रियतावादी भन्नेहरूको विशेषता करिब यस्तै हो। नेपालमा प्रियतावादको प्रवेश पश्चिमी मुलुकमा आएको परिवर्तनको डिफ्युजन नवलोकतान्त्रिक साना मुलुकहरूमा चाँडै हुने गरेको देखिन्छ। नेपाल पनि यसमा अछूतो रहन सक्दैन। हंगेरी, युक्रेन आदि देशमा जस्तो निर्वाचनमा नयाँ धारको चमत्कार नभए पनि र अमेरिका र बेलायतमा जस्तो उग्र राष्ट्रवादको नारा दिने अनुदारवादी सरकार नआए पनि नेपालमा नजानिँदो पाराले लोकप्रियतावादी प्रवेश गरिसकेका छन्। नेपालमा अहिलेसम्म मूल धारका दलहरू नै विजयी भएका छन्। तर, यी दलहरूको र सरकारको कामकारबाहीमा लोकप्रियतावादीले दुस्प्रभाव पार्न थालेको देखिन्छ। फलस्वरूप शक्तिशाली सरकारसमेत विवेकशील निर्णय गर्न असमर्थ हुन थालेको देखिन्छ। विगत केही दिनका नेपाल सरकारका निर्णय कार्यान्वयन तहमा जान नपाउँदै फिर्ता हुनु वा दीर्घकालीन रूपमा राम्रो मानिने नीतिनिर्णय हुन नदिनुले दिनानुदिन आकर्षक तर अव्यावहारिक नारा दिनेहरू क्रमशः हावी हुँदै गएको स्पष्ट हुन्छ। यस्तै स्थिति अन्य दलहरूमा पनि देखिन्छ। दलको घोषित नीतिविरुद्ध क्षणिक रूपमा लोकप्रिय हुने काम गर्न दबाब दिने सिकारु नेताहरूको प्रभावमा शीर्ष नेताहरू निरीह देखिन थालेका छन्। नेताले भीडको पछि लाग्दैन बरू आफ्नो पछि भीड लगाउन सफल हुन्छन्। अर्को भनाइ छ उचाइमा पुगेका नेताहरू अरूले हिँडेको बाटोमा हिँंड्दैनन् (टावरिङ लिडर डिस्डेन द विटेन पाथ), उनीहरू आफैं पृथक् बाटो निर्माण गर्छन्। लोकसम्मतिको प्रतिनिधित्व गर्ने दलहरू र जनताको मतबाट शासकीय सत्तामा पुगेकाहरूले दबाबसामु झुक्ने हो भने यस्ता शक्तिले खेल्ने अवसर पाउँछन्। सरकार मात्र होइन, जनताका नाममा उनीहरूको सार्वभौमसत्ताको प्रयोग गर्ने व्यवस्थापिकासंसद्ले समेत स्वतन्त्र रूपमा नीति निर्माण गर्न नसक्ने वातावरण बन्दै जानु दुःखद हो। कानुन निर्माणमा समेत भीडको प्रभाव पर्नु संसद्कै अपमान हो। संसद्को इतिहासमा राजासँग लडेको छ, सरकार निर्माण मात्र होइन, सम्राट् बनाएको पनि छ फ्रान्समा नेपोलियनलाई सम्राट् बनाएको, मानव अधिकारको अनतिक्रम्य व्यवस्था गर्न सफल भएको (माग्नाकार्टा र विल अफ राइट) छ। यस्तो शक्तिशाली संसद् सस्तो नाराको फछाडि लाग्नु पनि हुँदैन र सामाजिक मागअनुरूप कानुन निर्माण गर्न सक्नुपर्छ। न्यायपालिकालाई समेत भीड र दबाबमा पार्न खोजिएको प्रतीत हुन्छ। न्यायपालिकाले न्यायिक निरोपण गर्दा न्यायको सिद्धान्तमा गर्ने कि भीडको दबाबमा ? बहुमतको तानाशाही वा अल्पमतको तानाशाहीबाट व्यक्तिले न्याय पाउने स्थिति न्यायपालिकामा हुनुपर्छ। लोकसेवा आयोगमाथि प्रहारको अन्तर्य लोकतन्त्रलाई कमजोर गराउनु छ भने लोकतान्त्रिक संस्थाहरूलाई कमजोर गराउनुपर्छ र त्यसमा पनि संवैधानिक निकायहरू भताभुंग बनाउनुपर्छ। किनकि, यी संस्थाहरूको प्रभावकारितामा लोकतन्त्र सुदृढ हुन्छ। राज्यमा संकट पर्दासमेत यी निकायले अटोपाइलटका रूपमा मुलुकलाई सफल अवतरण गर्न सक्षम हुन्छन्। त्यसैले देशमा व्यवस्था (रिजिम) ढाल्नु छ भने पहिले यी संस्थाहरूमा घुन, किराहरू लगाइदिनुपर्छ। ताकि, यसको मुटु नै खाइदेओस्। अहिले आयोगमाथि यस्तै आक्रमण भइरहेको छ। स्थानीय तहको पदपूर्ति समावेशी नभएको भन्ने गम्भीर आरोप लगाइएको छ। यसलाई नाराको रूपमा लिएर प्रदर्शनलगायत उग्र विरोधका कार्यक्रम केही समूह लागिरहेका छन्। दुःखको कुरा त के हो भने नेपालका केही विद्वान् नेताहरू र आफूलाई माथिल्लो श्रेणीको बुद्धिजीवी ठान्नेहरूसमेत यसको संवैधानिक, कानुनी र प्राविधिक पाटो नबुझी वा बुझ पचाएर विरोध गरिरहेका छन्। उनीहरूले के बुझ्न जरुरी छ भने अहिलेसम्म तुलनात्मक रूपमा बढी जनविश्वास आर्जन गर्न सकेको लोकसेवा आयोगलाई कमजोर बनाउँदा भविष्यमा युवाको विश्वास गरेका संस्थाहरू नै बाँकी रहने छैनन्, जसको नकारात्मक असर लोकतन्त्रमाथि नै पर्नेछ। आयोगका केही आन्तरिक कमजोरी देखिए रचनात्मक आलोचना गर्नुपर्छ, तर यसलाई कमजोर पारेर योग्यताका आधार लत्याएर राजनीतिक र सामाजिक आधारमा सार्वजनिक सेवामा कर्मचारी भित्र्याउनु न्याउरी मारी पछुतो हुनेछ। आयोगको विरोधमा दिइएका तर्कलाई हेर्दा पहिलो र सबभन्दा बढी जोड दिइएको छ समावेशी खुलाबाट पदपूर्ति गरिने संख्याको तुलनामा आरक्षणका लागि छुट्ट्याइएको संख्या कम भयो। यसमा लोकसेवा आयोगले चलाखीपूर्ण बेइमानी गर्यो भन्ने केहीको तर्क छ। अझ केही कथित विद्वान् लेखकहरूले त कुल संख्याको २७ प्रतिशतले जनजातिको सिट यति हुनुपर्ने र २२ प्रतिशतले यति हुनुपर्छ भन्ने लेखसमेत प्रकाशित गरेको देखियो। यसमा आश्चर्यलाग्दो त के देखियो भने उनीहरूले भनेअनुसार सिट छुट्ट्याउन त देशभरका संगठनलाई एउटै युनिट मान्नुपर्ने भयो र योभन्दा पनि नमिल्दो कुरा त सबै पद, सेवा, समूह, उपसमूहको पद जोडेर कुल जम्मामा कुनै वर्गले पाउने प्रतिशतमा आरक्षण छुट्ट्याउने व्यवस्था हुनुपर्यो। संघीय निजामती सेवाको अहिलेकै पदपूर्ति व्यवस्थामा पनि राजपत्र अनंकितको आरक्षणलगायत बढुवाको हिसाब जिल्लागत रूपमा हुने गरेको छ जबकि सबै जिल्लाका कार्यालय संघमातहतका अधीनस्थ एकाइ हुन्। संघ मातहतका कार्यालयमा त यस्तो व्यवस्था छ भने स्थानीय तह त आफैं स्वायत्त एकाइ हुन्, जसले आफ्ना कर्मचारी व्यवस्थापनसम्बन्धी कानुनसमेत आफैं निर्माण गर्छन्। यी स्थानीय तहहरूलाई स्वायत्त नमानी प्रदेशको अधीनस्थ एकाइ मान्ने हो भने तदनुरूप संविधान र ऐन संशोधन गरिदिनुपर्यो, जसको पालना सबैले गर्नै पर्छ। भारतका प्रधानमन्त्री नरेन्द्र मोदीले जनरल क्याटागोरी को नाममा उच्च मानिने जातहरूलाई १० प्रतिशत आरक्षण दिन संविधान नै संशोधन गराएका थिए। तर, प्राविधिक कुरा के बुझ्न जरुरी छ भने हरेक सेवा, समूह, उपसमूहका पदहरूको छुट्टै योग्यता, छुट्टै परीक्षण विधि र वृत्ति विकास पथ हुन्छन् जसले गर्दा छुट्टै खुला, बढुवा र आरक्षणका सिट छुट्ट्याउन आवश्यक हुन्छ। आलोचना गर्ने विद्वान् महोदयहरूलाई सोध्न चाहन्छु तपाईंहरूले भनेअनुसार देशभरका सरकारी कार्यालयलाई एउटै युनिट मानेर आरक्षण गर्ने व्यवस्था कुन देशमा छ ? यस्तो छैन भने यो बौद्धिक दिवालियापन भन्दा मिल्छ। लोक सेवा आयोगलाई अनावश्यक आरोप लगाउने होडबाजी नै चल्यो र यसमा बुझेर पनि आयोगकै पूर्वपदाधिकारीदेखि पूर्वप्रधानमन्त्रीसम्म लागेको देख्दा ज्यादै दुःख लागेको छ। अन्य विरोधका अभियान चलाउनेहरूले त समावेशीकरणको अपहरण नै भएको भन्ने आरोप लगाउँदै छन्। विद्यमान व्यवस्था जे छ त्यहीअनुरूपको आरक्षणको कोटा छुट्ट्याउन आयोग विवश छ। नयाँ संविधानको सामाजिक न्यायअनुरूपको आरक्षण कसरी गर्ने भन्नेमा संघीय निजामती सेवा ऐनसम्बन्धी छलफल संसद्को सुशासन तथा राज्य व्यवस्था समितिमा भइरहेको छ। यसमा पहिलेभन्दा बढी वर्गहरूका लागि आरक्षण दिनुपर्ने भएकाले अहिले आन्दोलन गर्नेहरूको कोटा अझ घट्ने प्रबल सम्भावना छ। एउटा जानकारी के दिन आवश्यक छ भने समावेशीकरणको सबभन्दा बढी समर्थक लोक सेवा आयोग हो। आयोगले निजामती सेवामा विगत आठ वर्षमा समावेशीतर्फ १६९३९ सिफारिस गरेको छ भने खुलातर्फ २४१२९ लाई सिफारिस गरेको छ। संगठित संस्थाहरूको सेवा सर्तसम्बन्धी कानुनको परामर्श दिँदा समावेशीकरणलाई कडाइका साथ कार्यान्वयन गर्ने सिफारिस गर्ने आयोग नै हो। तर, सिट कम भएको अवस्थामा सबै वर्गलाई आरक्षण दिन नसकिने भए पनि पछिल्ला मागमा एक सयको संख्या नपुगेसम्म जोड्दै पहिले आरक्षण नपाउने वर्गलाई क्रमशः आरक्षण दिने गरिने व्यवस्था छ। यही व्यवस्थाअनुरूप गत वर्ष परराष्ट्र सेवाको एक सिट खुलामा आउँदा मधेसी कोटामा परेको थियो भने दुई वर्षअघि एक सिट सहसचिव महिला कोटामा दिइएको थियो। आयोगको स्थापित सूत्र नबुझेर नबुझेकाहरूलाई भ्रममा पार्नु आयोगमाथि गरिएको अन्याय हो। लोक सेवा आयोगको यो विरोध सामान्य रूपमा लिन मिल्दैन, यो योग्यतातन्त्र भत्काउने ग्र्यान्ड डिजाइन नै हो। नत्र विज्ञापन रद्द गर्न आदेशको साथै करारमा कर्मचारी भर्ना गर्ने निर्णय किन हुन्थ्यो। प्रशासनमा लुटतन्त्र वा अर्धलुटतन्त्र लागू गर्ने कुत्सित उद्देश्यले यी सब काम भएको छैन भन्न सक्ने स्थिति छैन। आफ्नो छदम उद्देश्य पूरा गर्न गलत तर्क दिइएको देखिन्छ। हिटलरका प्रोपागान्डा मन्त्री डा जोसेफ गोयबल्सले भन्ने गर्थे कि तिमीले गलत कुरा बारम्बार भनिरह्यौं भने यसलाई सत्य मानिन्छ। राजनीतिमा अर्को भनाइ छ तिमीले सम्झाउन सकेनौं भने अन्योलमा पारिदेऊ (इफ यु कुदनट कन्भिन्स कन्फ्युज देम)। प्रियतावादीहरूको शैली नै गलत सूचना दिएर जनताको मन खिच्ने हो। अहिले लोकसेवा आयोग यस्तै गलत प्रचारको सामना गरिरहेको छ।"
अन्ततः बेल रियलमै,"म्याड्रिड : वेल्सका प्रभावशाली खेलाडी गारेथ बेल स्पेनिस क्लब रियल म्याड्रिडमै रहने भएका छन् । एक दिनअघिसम्म बेलले रियल छाड्दै चिनियाँ क्लबमा कीर्तिमानी रकममा अनुबन्ध हुन खोजेको समाचार बाहिरिएको थियो । स्पेनिस क्लब रियल म्याड्रिडले आइतबार बेललाई चीन पठाउने प्रक्रिया रद्द गरिदिएको छ । पछिल्लो निर्णयपछि बेल रियल म्याड्रिडमै बस्नेछन् । ३० वर्षीय बेल रियलका प्रशिक्षक जिनेदिन जिदान उनीप्रति अनुदार देखिएका कारण रियल छाड्ने निर्णय नजिक पुगेका थिए । यद्यपि रियलसँग उनको सम्झौता तीन वर्ष बाँकी रहेकाले उनको भित्री इच्छा रियलमै बस्ने थियो । बेलको उक्त इच्छालाई रियलले अन्तिममा पूरा गरेको छ । चिनियाँ सुपर लिग क्लब जियाङ्सु सुनिङले बेललाई साप्ताहिक एक मिलियन पाउन्डमा तीन वर्षका लागि अनुबन्ध गर्ने तयारी गरिरहेको थियो । एक साताअघि मात्र प्रशिक्षक जिदानले बेलले चाँडै नै क्लब छाड्ने बताएका थिए । उनले बेलले क्लब छाड्नु सबैका लागि उपयुक्त हुने उल्लेखसमेत गरेका थिए । जिदान र बेलबीच केही असन्तुष्टि रहेको खबर बेलाबेलामा बाहिरिएको थियो । जिदानले अघिल्लो साता युरोपियन क्लब फुटबलको नयाँ सिजनको तयारीका लागि खेलिएको इन्टरनेसनल च्याम्पियनसिपमा पनि बेललाई खेलाएका थिएनन् । सोही खेलपछि जिदानले बेलको विषयमा आफ्नो धारणा सार्वजनिक गरेका थिए । हाम्रो विचारमा बेलले छिट्टै नै रियल छाड्दै छन् । उनको यो निर्णय सबैका लागि राम्रो हुनेछ । उनको स्थानान्तरको विषयलाई लिएर आवश्यक प्रक्रिया अघि बढिसकेको छ, जिदानले भनेका थिए । जिदानले व्यक्तिगत रूपमा बेलसँग आफ्नो कुनै पूर्वाग्रह नरहेको पनि बताएका थिए । तर जिदानको उक्त भनाइलाई रियलले उल्टाई दिएको छ । बेल सन् २०१३ मा इङ्लिस क्लब टोट्टनहामबाट आठ करोड ५० लाख पाउन्डमा रियलमा आबद्ध भएका थिए । त्यतिबेला रियलले बेलका लागि खर्चिएको उक्त रकम कीर्तिमानी थियो । रियलबाट खेल्दा उनले चार पटक च्याम्पियन्स लिगको उपाधि जितेका थिए । च्याम्पियन्स लिग युरोपेली क्लब फुटबलको सबैभन्दा ठूलो प्रतियोगिता हो । पछिल्लो समय बेललाई भित्र्याउन इङ्लिस प्रिमियर लिग क्लब म्यानचेस्टर युनाइटेड र टोट्टनहाम तथा जर्मन च्याम्पियन बायर्न म्युनिख इच्छुक देखिएका थिए । पछिल्लो समय चोटको समस्याले गर्दा उनी लामो समय मैदान बाहिर थिए । पटकपटक घाइते भएका कारण उनले पछिल्लो चार वर्षमा स्पेनिस ला लिगामा ७९ खेलमात्र खेलेका छन् । त्यसमध्ये पनि अधिकांश खेलमा उनी परिवर्तित खेलाडीका रूपमा मैदान प्रवेश गरेका छन् । फ्रान्सेली राष्ट्रिय टोलीका पूर्वखेलाडी जिदान रियलको प्रशिक्षक भएलगत्तै बेलले क्लब छाड्ने चर्चा सुरु भएको थियो । अघिल्लो सिजनको ला लिगामा रियलले निकै निराशाजनक प्रदर्शन गरेको थियो । यस अवधिमा १२ हार भोगेको रियल ६८ अंकसहित तालिकामा तेस्रो भएको थियो । ला लिगा च्याम्पियन बार्सिलोनाभन्दा रियल १९ अंकले पछाडि परेको थियो । पछिल्लो २० वर्षमा रियलको यो सबैभन्दा निराशाजनक प्रदर्शन हो । गत सिजनको च्याम्पियन्स लिगमा पनि रियल प्रिक्वार्टरफाइनल चरणभन्दा अगाडि बढ्न सकेको थिएन । अन्तिम १६ टोलीबीचको भिडन्तमा रियललाई डच क्लब आयाक्सले हराएको थियो । त्यसपछि गत मार्चमा रियलले जिदानलाई पुनः प्रशिक्षकमा नियुक्त गरेको थियो । रियलले एकै सिजनमा तेस्रो पटक प्रशिक्षक परिवर्तन गरेको थियो । जिदान दोस्रो पटक रियलको प्रशिक्षक नियुक्त भएपछि बेलका प्रतिनिधि जोनाथन बार्नेटले उनको नियुक्तिलाई खराब समाचारको संज्ञा दिएका थिए । यसका प्रमुख कारण जिदान र बेलबीचको खराब सम्बन्धलाई लिइएको थियो । चारवटा च्याम्पियन्स लिगका अतिरिक्त बेलले रियलका लागि एउटा ला लिगा र एउटा कोपा डेल रेको उपाधि पनि जितेका छन् । यसैगरी बेलले रियलबाट तीनवटा सुपर कप र तीनवटा क्लब विश्वकपको उपाधि पनि हात पारेका छन् । आफ्ना साथीहरूबाट दी गल्फर को उपनाम पाएका बेलले स्पेनिस क्लबका लागि एक सयभन्दा बढी गोल गरेका छन् ।"
अन्ततः बेल रियलमै,"म्याड्रिड : वेल्सका प्रभावशाली खेलाडी गारेथ बेल स्पेनिस क्लब रियल म्याड्रिडमै रहने भएका छन् । एक दिनअघिसम्म बेलले रियल छाड्दै चिनियाँ क्लबमा कीर्तिमानी रकममा अनुबन्ध हुन खोजेको समाचार बाहिरिएको थियो । स्पेनिस क्लब रियल म्याड्रिडले आइतबार बेललाई चीन पठाउने प्रक्रिया रद्द गरिदिएको छ । पछिल्लो निर्णयपछि बेल रियल म्याड्रिडमै बस्नेछन् । ३० वर्षीय बेल रियलका प्रशिक्षक जिनेदिन जिदान उनीप्रति अनुदार देखिएका कारण रियल छाड्ने निर्णय नजिक पुगेका थिए । यद्यपि रियलसँग उनको सम्झौता तीन वर्ष बाँकी रहेकाले उनको भित्री इच्छा रियलमै बस्ने थियो । बेलको उक्त इच्छालाई रियलले अन्तिममा पूरा गरेको छ । चिनियाँ सुपर लिग क्लब जियाङ्सु सुनिङले बेललाई साप्ताहिक एक मिलियन पाउन्डमा तीन वर्षका लागि अनुबन्ध गर्ने तयारी गरिरहेको थियो । एक साताअघि मात्र प्रशिक्षक जिदानले बेलले चाँडै नै क्लब छाड्ने बताएका थिए । उनले बेलले क्लब छाड्नु सबैका लागि उपयुक्त हुने उल्लेखसमेत गरेका थिए । जिदान र बेलबीच केही असन्तुष्टि रहेको खबर बेलाबेलामा बाहिरिएको थियो । जिदानले अघिल्लो साता युरोपियन क्लब फुटबलको नयाँ सिजनको तयारीका लागि खेलिएको इन्टरनेसनल च्याम्पियनसिपमा पनि बेललाई खेलाएका थिएनन् । सोही खेलपछि जिदानले बेलको विषयमा आफ्नो धारणा सार्वजनिक गरेका थिए । हाम्रो विचारमा बेलले छिट्टै नै रियल छाड्दै छन् । उनको यो निर्णय सबैका लागि राम्रो हुनेछ । उनको स्थानान्तरको विषयलाई लिएर आवश्यक प्रक्रिया अघि बढिसकेको छ, जिदानले भनेका थिए । जिदानले व्यक्तिगत रूपमा बेलसँग आफ्नो कुनै पूर्वाग्रह नरहेको पनि बताएका थिए । तर जिदानको उक्त भनाइलाई रियलले उल्टाई दिएको छ । बेल सन् २०१३ मा इङ्लिस क्लब टोट्टनहामबाट आठ करोड ५० लाख पाउन्डमा रियलमा आबद्ध भएका थिए । त्यतिबेला रियलले बेलका लागि खर्चिएको उक्त रकम कीर्तिमानी थियो । रियलबाट खेल्दा उनले चार पटक च्याम्पियन्स लिगको उपाधि जितेका थिए । च्याम्पियन्स लिग युरोपेली क्लब फुटबलको सबैभन्दा ठूलो प्रतियोगिता हो । पछिल्लो समय बेललाई भित्र्याउन इङ्लिस प्रिमियर लिग क्लब म्यानचेस्टर युनाइटेड र टोट्टनहाम तथा जर्मन च्याम्पियन बायर्न म्युनिख इच्छुक देखिएका थिए । पछिल्लो समय चोटको समस्याले गर्दा उनी लामो समय मैदान बाहिर थिए । पटकपटक घाइते भएका कारण उनले पछिल्लो चार वर्षमा स्पेनिस ला लिगामा ७९ खेलमात्र खेलेका छन् । त्यसमध्ये पनि अधिकांश खेलमा उनी परिवर्तित खेलाडीका रूपमा मैदान प्रवेश गरेका छन् । फ्रान्सेली राष्ट्रिय टोलीका पूर्वखेलाडी जिदान रियलको प्रशिक्षक भएलगत्तै बेलले क्लब छाड्ने चर्चा सुरु भएको थियो । अघिल्लो सिजनको ला लिगामा रियलले निकै निराशाजनक प्रदर्शन गरेको थियो । यस अवधिमा १२ हार भोगेको रियल ६८ अंकसहित तालिकामा तेस्रो भएको थियो । ला लिगा च्याम्पियन बार्सिलोनाभन्दा रियल १९ अंकले पछाडि परेको थियो । पछिल्लो २० वर्षमा रियलको यो सबैभन्दा निराशाजनक प्रदर्शन हो । गत सिजनको च्याम्पियन्स लिगमा पनि रियल प्रिक्वार्टरफाइनल चरणभन्दा अगाडि बढ्न सकेको थिएन । अन्तिम १६ टोलीबीचको भिडन्तमा रियललाई डच क्लब आयाक्सले हराएको थियो । त्यसपछि गत मार्चमा रियलले जिदानलाई पुनः प्रशिक्षकमा नियुक्त गरेको थियो । रियलले एकै सिजनमा तेस्रो पटक प्रशिक्षक परिवर्तन गरेको थियो । जिदान दोस्रो पटक रियलको प्रशिक्षक नियुक्त भएपछि बेलका प्रतिनिधि जोनाथन बार्नेटले उनको नियुक्तिलाई खराब समाचारको संज्ञा दिएका थिए । यसका प्रमुख कारण जिदान र बेलबीचको खराब सम्बन्धलाई लिइएको थियो । चारवटा च्याम्पियन्स लिगका अतिरिक्त बेलले रियलका लागि एउटा ला लिगा र एउटा कोपा डेल रेको उपाधि पनि जितेका छन् । यसैगरी बेलले रियलबाट तीनवटा सुपर कप र तीनवटा क्लब विश्वकपको उपाधि पनि हात पारेका छन् । आफ्ना साथीहरूबाट दी गल्फर को उपनाम पाएका बेलले स्पेनिस क्लबका लागि एक सयभन्दा बढी गोल गरेका छन् ।"
