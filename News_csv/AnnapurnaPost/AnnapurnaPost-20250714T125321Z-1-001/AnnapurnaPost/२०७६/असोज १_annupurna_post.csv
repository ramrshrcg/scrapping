शीर्षक,विवरण
करको अर्थ राजनीति,"न्यून आय भएकासँग कर लिँदा आम्दानी घट्न गई गरिबी झन् बढ्छ भने करको थप अंकुश भ्रष्ट कर्मचारीका लागि चर्ने ठाउँ बन्छ आर्थिक वर्ष २०७५७६ देखि सरकारले आयातीत पुस्तकमा १० प्रतिशत कर लगाएको छ। करमा दर्ता नभएका निकाय वा व्यक्तिसँग आर्थिक कारोबार नै नगर्न आदेश दिएको छ। राजस्व छली रोक्न ढुवानी साधनमा विद्युतीय निगरानी प्रणाली स्थापनाको घोषणा गरेको छ। कर नतिर्ने वा अटेर गर्नेलाई जेल सजायको विधेयक अगाडि बढाएको छ। लाग्छ सरकारलाई चाहेको काम गर्न खर्चको अभाव छ। कर लगाएर ऊ खर्चको जोहो गर्न चाहन्छ। सरकारलाई दैनिक कार्य सञ्चालन र विकास निर्माणका लागि रकम चाहिन्छ। सरकारले कर र अन्य राजस्व, वैदेशिक सहायता, वैदेशिक लगानी र आन्तरिक ऋणबाट आफ्नो खर्च जुटाउँछ। वैदेशिक सहायता र लगानीमा सरकारको हात बाँधिएको हुन्छ। आन्तरिक ऋण मन लागी उठाउन पाइँदैन। नेपालमा प्राकृतिक स्रोत वा वस्तु निर्यात गरेर मनग्गे राजस्व प्राप्त हुने अवस्था पनि छैन। दैनिक प्रशासन चलाउन र राष्ट्रिय दायित्व पूरा गर्न ठूलो रकम आवश्यक छ। संघीयताले पनि खर्चमा दबाब बढाएको छ। नगद स्थानान्तरण गर्ने लोकप्रिय कार्यक्रम बढ्दै छन्। द्रूत समृद्धि हाँसिल गर्न भौतिक र सामाजिक पूर्वाधारमा थप लगानी चाहिएको छ। बर्सेनि ६ खर्ब नाघेको विप्रेषणले उपभोग र शोधनान्तरमा मात्र सघाएको छ। कर नलगाई राजस्व हुँदैन। जति बढी कर वा अन्य राजस्व बढाउन सकिन्छ त्यति नै सार्वजनिक खर्च गर्न सजिलो हुन्छ। सरकारको क्षमता खर्चमा करको योगदानले निर्धारण गर्छ। चाहेको क्षेत्रमा खर्च गर्न पाउँदा त सरकार खुसी होला, तर कर उठाउने कार्य भने सजिलो हुँदैन। चाणक्यले भनेजस्तो कर सूर्यले पानी सोसेजस्तै सबैबाट समान तर धेरै हुनेसँग धेरै र थोरै हुनेसँग थोरै लिनुपर्छ। तर, व्यवहारमा जहाँ पनि कर भनेको हुनेले अड्कलेर र नहुनेले बाध्य भएर तिर्ने गरेको देखिन्छ। कर तिर्नेका लागि घाटा हो, घाटा सर्वथा पीडादायी हुन्छ, सबै पन्छाउन चाहन्छन्, छल्न चाहन्छन्। परिणाम धेरै करले भ्रष्टाचारकोे जोखिम बढाउँछ। कर तिर्ने भनेको निजी क्षेत्रको आम्दानी अदक्ष सार्वजनिक क्षेत्रमा सुम्पने हो। त्यसैले चित्त नबुझाइ कर उठाउँदा प्रतिरोध हुन्छ। प्रतिरोधले वैधानिकता कमजोर हुन्छ। अधिकार सिर्जना, संरक्षण र प्रवद्र्धनका लागि कर तिरिन्छ। यो दिन नसक्ने सरकारलाई आय कटाएर कर बुझाउन कोही तयार हुँदैन। कर धेरै र तिर्नै गाह्रो भयो वा खालि सरकारी हस्तक्षेप निम्त्याउने औजार भयो भने मानिस सरकारसँग सम्पर्क नहुने अनौपचारिक क्षेत्रतिर लाग्छन्। औपचारिक क्षेत्रले पनि लगानी बढाउँदैन। कर थप तिर्नेका लागि कहिल्यै प्रिय हुँदैन। प्रजातान्त्रिक सरकारलाई कर वृद्धि गर्न झन् गाह्रो हुन्छ। शिक्षा, स्वास्थ्यजस्ता आधारभूत सुविधा नभएको, आयोजना खर्चिलो र समस्याग्रस्त रहेको, भ्रष्टाचार बढेको आदि कारणले थप कर सुविधा र आय बढाउने हो भनेर पुष्टि गर्न सजिलो छैन। थप करले सरकार संरक्षकभन्दा शोषकमा परिणत हुने जोखिम बढाएको छ। न्यून आय भएकासँग कर लिँदा आम्दानी घट्न गई गरिबी झन् बढ्छ। त्यसै पनि दक्षिण एसियामा नेपाल सबैभन्दा घेरै कर राजस्व उठाउने मुलुक हो। करको थप अंकुश भ्रष्ट कर्मचारीका लागि चर्ने ठाउँ बन्छ भने तिर्नेलाई अतिरिक्त झण्झट र क्षति। शासकीय समस्याका कारण ४० प्रतिशतभन्दा बढी आर्थिक गतिविधि अनौपचारिक रहेका बेला कर थपको दबाबले यो क्षेत्र झन् फराकिलो हुने जोखिम बढेको छ। सेवा र सुविधालाई यथास्थितिमा राखेर थप कर असुल्नु उचित हुँदैन। यस सन्दर्भमा सरकार कर थप्नेभन्दा खर्च जगेर्ना गर्ने उपायको खोजीमा लाग्नु उपयुक्त हुन्छ। शिक्षा, स्वास्थ्य तथा अन्य सुरक्षा र विकासका कार्यक्रम बढाउँदै आर्थिक वृद्धि हाँसिल गर्न सक्दा सामाजिक सद्भाव र सुरक्षाको स्तर स्वतः बढ्छ। हतियार देखाएर सुरक्षा गर्नुपर्ने दरकार कम हुन्छ। खर्च घटेको पनि आम्दानी बढेजस्तै हो। प्राथमिकतामा पुनर्विचार गर्दा मात्र पनि अत्यावश्यक कामलाई साधनस्रोतको अभाव हुँदैन। डा महतले इन डिफेन्स अफ डेमोक्रेसी मा बढ्दो सुरक्षा खर्च सार्वजनिक वित्त व्यवस्थापनको मुख्य चुनौती हो भनेका छन्। सुरक्षा खर्च मुख्यतः सेना र प्रहरीको खर्चसँग सम्बन्धित हुन्छ। यसमा सुरक्षाकर्मीको तलब भत्ता, रासन, हातहतियार र गोलाबारुद, पोसाक र अन्य बन्दोबस्तीका सामान र अवकाशपछिका पेन्सन र उपदानलगायत अन्य सुविधा समाविष्ट भएका हुन्छन्। यसमा पनि हातहतियार, गोलाबारुद, तलब, पेन्सन वा उपदानमा ठूलो हिस्सा खर्च हुन्छ। हाल सेनामा एक र प्रहरीमा एक गरी करिब दुई लाख सुरक्षाकर्मी छन्। यो संख्या प्रत्येक वर्ष बढ्दै छ। एकजना सुरक्षाकर्मी थपिँदा अहिले र पछिका लागि धेरै रकम एक नेपालीले योगदान गर्नुपर्छ। विगत सात वर्षको (२०६८ देखि २०७५) सार्वजनिक खर्च हेर्दा सेनाको खर्च अन्य निकायबाट आउने आयोजनागत रकमबाहेक मात्र २२ अर्ब ५२ करोडबाट ११२ प्रतिशतले बढेर ४७ अर्ब ८८ करोड पुगेको छ। प्रहरीको खर्च २३ अर्ब ६ करोडबाट ७३ प्रतिशतले बढेर ३९ अर्ब ८२ करोड पुगेको छ। शिक्षातर्फ ६२ अर्ब ५ करोडबाट २७ प्रतिशतले घटेर ४५ अर्ब एक करोडमा झरेको छ भने स्वास्थ्यमा २२ अर्ब ८७ करोडबाट ५७ प्रतिशतले बढेर ३५ अर्ब ९२ करोड पुगेको छ। कूल खर्चमा सेनाको औसत ७ प्रतिशत, प्रहरीको ६ प्रतिशत, शिक्षाको १७ प्रतिशत र स्वास्थ्यको ६ प्रतिशत हिस्सा छ। सेना र प्रहरीको खर्च लगातार बढिरहेको छ भने शिक्षाको खर्चमा उतारचढाव र स्वास्थ्यको वृद्धिदर सेना र प्रहरीको भन्दा धीमा रहेको देखिन्छ। सामान्य खडा गर्ने प्रवृत्ति प्रत्येक संगठनमा निहित हुन्छ। शक्ति प्रयोग गर्नेमा त यो क्षमतामा अन्यमा भन्दा बढी हुन्छ। यो क्षेत्रको खर्च गर्ने क्षमता मात्र बढी हुँदैन, संवेदनशीलताका नाममा खर्चको बाह्य निगरानी पनि कमजोर हुन्छ। खरिदको लचकताले भ्रष्टाचारको जोखिम बढाउँछ। सेना भ्र्रष्टाचारविरोधी निकायको क्षेत्राधिकार बाहिर हुन्छ। कोर्ट मार्सल हुन्छ तर यो खालि अड्कलेर बाहिर देखाउन नै लागि मात्र गरिन्छ। पैसा नियोजन गर्ने राजनीतिज्ञ, प्रयोग गर्ने सैनिक अधिकारी र चलाउने व्यापारी सबै नै खर्चबाट आउने कमिसन, किकब्याक र उन्मुक्तिबाट लाभान्वित हुन्छन्। यही भएर संसारभर नै सजिलो पैसाका लागि सेना, राजनीतिज्ञ र व्यापारीको नेक्सस नै बनेको हुन्छ। यो नेक्ससले सेनालाई बढी पैसा दिन सदाबहार दबाब दिन्छ। एसेमग्लु र रविन्सनले हवाई नेसन्स फेल मा सार्वजनिक कोषबाट फाइदा लिने बानी लागेका सेनाले हिस्सा कम हुनेबित्तिकै विद्रोह गर्छ भन्दै इजिप्टको उदाहरण दिएका छन्। बिनाकारण सुरक्षा खर्चको आकार बढ्ने भनेको प्रजातन्त्रको लागि शुभ हुँदैन। सेना र प्रहरीको खर्च बाह्यभन्दा आन्तरिक स्रोतबाट बेहोरिन्छ। यो क्षेत्रको खर्च बढ्दा शिक्षा, स्वास्थ्यजस्ता नरम क्षेत्रको खर्चमा दबाब पर्न जान्छ। लक्ष्यित भौतिक पूर्वाधार र अन्य लोकप्रिय कार्यकम घटाउन राजनीतिज्ञले नचाहने हुँदा जहिले पनि यी दुई क्षेत्र खर्च कटौतीको निशानामा पर्छन्। जबकि राज्यको तर्फबाट नगरिनहुने, आधारभूत र सबैले पाउने सेवा यिनै हुन्। मानसिक र शारीरिक क्षमता विस्तारसँग जोडिने शिक्षा र स्वास्थ्य क्षेत्रले कम खर्चमा आर्थिक वृद्धिमा महत्वपूर्ण योगदान गर्छ। यी क्षेत्र दबाबमा पर्नु भनेको सेवा कम हुने मात्र होइन, आर्थिक वृद्धिमा पनि असर पर्ने हो। थप साधन र स्रोत बन्दुकसँग मिसिँदा सुरक्षा क्षेत्र शक्तिशाली हुँदै जान्छ। सुरक्षा क्षेत्र आकर्षक गैरसैनिक क्षेत्रमा प्रवेश गर्न थाल्छ। निर्वाचनबाट बन्ने भए पनि सुरक्षा अंगको आडबिना सत्ता कमजोर हुन्छ। सेनाले साथ छाडिदिएपछि नै राजाको सत्ता तत्काल खत्तम भएको थियो। सेना बलियो हुँदै जाँदा सरकार र नेता छान्न थाल्छन्। पाकिस्तान र इजिप्टमा यस्तै हुन्छ। सेनाको समर्थन नपाएको दल सत्तामा पुग्नै नसक्ने अवस्था आउँछ। आदेश संस्कृतिबाट चल्ने सुरक्षा अंगलाई विरोधी तह लगाउनमा उपयोग गर्न पाइयो भने सत्तासित यिनको सबै किसिमका मागप्रति नतमस्तक बन्छन्। आणविक शक्ति राष्ट्रका बीचमा रहेको नेपालको सेनाले लडाइँ जित्नेभन्दा पनि बाह्य आक्रमणको केही समय प्रतिरोध गर्ने, आन्तरिक सुरक्षा र विपद्मा स्थानीय प्रशासनलाई सघाउने र राष्ट्रियताको पहिचान दिने हो। यसलाई आक्रामक शक्ति बनाउने क्षमता हामीसँग छैन पनि। नेपालको बाह्य सुरक्षा कूटनीतिक प्रयासबाट मात्र सभव छ। जनताका सभाबाट संविधान बनेर सुरु भएको लोकतान्त्रिक अभ्यासले सामाजिक द्वन्द्व समाधानको शान्तिपूर्ण मार्ग निर्माण भएको छ। अब द्वन्द्व समाधानका लागि बल प्रयोग असान्दर्भिक छ। शिक्षा, स्वास्थ्य तथा अन्य सुरक्षा र विकासका कार्यक्रम बढाउँदै आर्थिक वृद्धि हाँसिल गर्न सक्दा सामाजिक सद्भाव र सुरक्षाको स्तर स्वतः बढ्छ। हतियार देखाएर सुरक्षा गर्नुपर्ने दरकार कम हुन्छ। त्यसकारण वर्तमानको बलियो सरकारले सेनाको आकार घटाउने र प्रहरीको विस्तार रोकेर बचेको पैसा शिक्षा, स्वास्थ्य, अन्य सामाजिक र आर्थिक विकासमा लगाउनुपर्छ। त्यसै पनि कमजोर वर्गलाई निचोरेर सार्वजनिक खर्च जुटाउनेतिर लाग्न हुँदैन। अनावश्यक रूपमा सेना र सुरक्षा अंगले पछिल्लो समय सरकारका लागि असजिलो मात्र सिर्जना गर्छ। क्षणिक न्यानो र स्वार्थका लागि यी अंगलाई पुल्पुल्याउँदा अन्ततः प्रजातान्त्रिक व्यवस्था नै असजिलोमा पर्ने अवस्था आउन सक्छ।"
लेख्ने र लेखाउने काम,"म्याम तपाईंहरूले त थोप्ला जोड्ने अभ्यास मात्र गराइरहनु भएको छ मैले मेरो छोरालाई घरमा क लेख्न सिकाउँदै छु तपाईंहरूले पनि मेरो छोरालाई क लेख्न सिकाइ दिनुस् न। एकजना बालविकास कक्षामा भर्खरै तीन वर्ष दुईमहिना पुगेको विद्यार्थीको अभिभावकले यसरी आग्रह गरिन्। साना विद्यार्थीलाई लेख्न सिकाउन मौखिकजस्तो सहज हुँदैन भनेर सम्झाउन केही समय खर्चनुपर्यो पंक्तिकारलाई अन्ततः बुझेजस्तो गरेर फर्कनु भो। उहाँजस्ता बहुसंख्यक अभिभावकलाई मौखिकरूपमा गीतको माध्यमबाट एबीसीडी र कख सजिलै भन्न सिके जस्तै लेख्ने काम पनि सहजै हुन्छ होला भन्ने लाग्नु स्वाभाविक हो तथापि गीतको माध्यमबाट सिक्ने सिकाउने जस्तो लेख्ने र लेखाउने काम त्यति सहज न हुने कुरा सिक्ने विद्यार्थी र सिकाउने शिक्षकलाई मात्र थाहा हुन्छ। यस्तै साना विद्यार्थीले लेख्ने क्रममा पाउने पीडा व्यक्त गर्न नसके पनि लेख्न सिकाउने मजस्ता अधिकांश भुक्तभोगी शिक्षकले समेत आफ्नो पीडा व्यक्त गर्न सक्दैनन्। यसको प्रत्यक्ष र परोक्ष असर विद्यार्थीको पढाइमा पर्छ र लेखनसीप सिकाउनुअघि लेखनबारे आधारभूत कुरा अभिभावक र शिक्षकले थाहा नपाउँदा विद्यार्थीको अक्षर बिग्रँदै जान्छ। अन्ततः अक्षर राम्रो नभएकै कारण कतिपय विद्यार्थीले परीक्षामा राम्रो अंक ल्याउन सक्दैनन्। यस्तै उमेर नपुगेका छोराछोरीलाई जसरी हुन्छ चाँडो सिकाउन हतारिने निजी विद्यालयका अभिभावकहरूले शिक्षकलाई प्रत्यक्ष र परोक्षरूपमा दबाब दिने गरेको पाइन्छ भने कतिपय शिक्षकहरू अभिभावकका चाहनालाई शिरोधार्य गर्दै हुन्छ नि भइ हाल्छ नि भन्दै अवैज्ञानिक तरिकाले सिकाउन थाल्छन्। वास्तवमा ससाना बालबालिकालाई विद्यालय पठाउँदैमा जसरी पनि लेख्न पढ्न सिकी हाल्छन् र सिकाइहाल्नुपर्छ भन्ने अभिभावकको एकतर्फी सोचले साना विद्यार्थीको स्वतन्त्रतापूर्वक सिक्न पाउने बालअधिकार हनन हुन पुगेको छ। निजी विद्यालय सञ्चालक र शिक्षकहरूले यस्ता सोच राख्ने अभिभावकलाई बालअधिकारलगायत आवश्यक सरसल्लाह दिन नसक्दा स्कुले शिक्षाको पहिलो खुडकिला अर्थात् पूर्वप्राथमिकतहको प्रारम्भिक शिक्षणसिकाइ निरस बन्न पुगेको छ। वास्तवमा अन्य काम गर्नुअघि पूर्व तयारी गरे जस्तै लेख्नपढ्न पनि साना विद्यार्थीलाई शारीरिक र मानसिकरूपले तयार गराउनुपर्छ। विशेष गरी लेख्ने हातहरूको मांशपेशीको विकास गराउन सोहीअनुरूपको अतिरिक्त क्रियाकलाप गराउनुपर्छ। उदाहरणका लागि औंलालाई चलायमान गर्न पिठो वा सुजी थालमा राखेर खेल्न दिनुपर्छ। एवंरीतले केहीदिन खेलाएपछि विस्तारै चोर औंलालाई गोलाकार घुमाउन लगाउन सहजीकरण गर्नुपर्छ शिक्षकले। यसरी खेल्न सिकेपछि आटामा खाने रङ वा बेसारको घोल मिसाइ मुछ्न सिकाउने खेल खेलाउनुपर्छ। यस्ता खेलले एकातिर औंलाको मांशपेशी बलियो हुँदै जान्छ अर्कातिर मुछेको आटाबाट विभिन्न आकारप्रकार बनाउँदा समय बितेको पत्तो पाउँदैनन् विद्यार्थीले। यसरी अतिरिक्त क्रियाकलाप गर्न सिकेपछि बल्ल मैनबाट बनेको रंगिविरंगी पेन्सिल समाउन सक्ने हुन्छन् साना विद्यार्थी। यसरी ती पेन्सिल समात्न सिकेपछि सेतो पाना भएको कापी दिनुपर्छ र उनीहरूलाई स्वतन्त्रतापूर्वक कोर्न दिनुपर्छ। यसरी जथाभावी कोर्दै जाँदा विभिन्न आकारप्रकार बन्दै गएको देख्दा विद्यार्थी दंग पर्छन् र अझै कोर्न हौसिन्छन्। त्यसपछि बल्ल शिक्षकले गोलाकार वा वर्गाकार बनाइदिएर त्यसभित्र रंग भर्ने क्रियाकलाप सुरु गर्नुपर्छ। विद्यार्थीलाई लेखनसीपबारे आधारभूत ज्ञान र बाल अधिकारका बारे आवश्यक परामर्श तथा सुझाव दिन जरुरी छ। यसरी ती विभिन्न आकारको भित्रीभागमा रंग भर्न सिकेपछि बल्ल थोप्ला जोड्ने अभ्यास सिकाउन सहज हुन्छ ती साना विद्यार्थीलाई। यसरी थोप्ला जोड्ने अभ्यासले रेखा बनाउने सीप सिक्छन्। यस्तै अक्षर भनेका रेखा हुन भन्ने सिकाइको आधारभूत सिद्धान्त हो जसअन्तर्गत पहिले सरल अनि मात्र जटिल कुरा सिकाउँदै जानुपर्छ। यस्तै लेखनसम्बन्धी आधारभूत सिकाइले अक्षर लेख्न सिकाउँदा नेपाली वर्णमालाको पहिलो अक्षर क वा अबाट होइन सरल रेखाहरूबाट थाल्नुपर्छ भन्छ। यस्तै तलमाथि केही दूरीमा दुईवटा थोप्ला जोड्दा एउटा धर्का बनाउन सिक्छन्। एवंरीतले धर्का कोर्न सिक्दै गरेका विद्यार्थीलाई सोही धर्काको नजिकै त्यस्तै अर्को धर्का कोर्न सिकाउँदा दुईवटा धर्का तयार हुन्छ। यसरी दुईवटा धर्कामध्ये पहिलो धर्कालाई बायाँपट्टि अलिकति घुमाउन सिकाउने हो भने ग अक्षर बन्छ। यसरी ग लेखाउने अभ्यासलाई रुचिकर बनाउन छेउमा फूल फुलेको गमला राखी गबाट गमला भनेर सिकाउँदै जाने हो भने सिकाइ प्रभावकारी बन्दै जान्छ। यसरी ग अक्षर लेख्न सिकेपछि क्रमशः म,भ,झ,प,फ,ष,ब,व,र,ख,ए,ऐ र ण अक्षर सिकाउनु पर्छ। अनिमात्र टबाट,वबाट र उबाट बन्ने अक्षरहरू सिकाउनुपर्छ। त्यसपछि बल्ल क वा अ सिक्न सक्ने हुन्छन्। वास्तवमा नेपाली वर्णमालाको तुलनामा अंग्रेजीका साँवा अक्षरहरू लेख्न सिकाउन सहज हुने हुँदा साना विद्यार्थीले चाँडै लेख्न सिक्छन्। उदाहरणका लागि त्रिभुजाकारमा तीनवटा थोप्ला जोड्न सिक्दासिक्दै ए लेख्न सिक्छन्। यस्तै नेपाली वर्णमालाको अक्षर जस्तो अंग्रेजीका साँवा ए सिकेपछि सहजै अरू अक्षर लेख्न सक्ने हुन्छन्। विडम्बना भन्नुपर्छ नाम चलेका कतिपय निजी विद्यालयका शिक्षकहरूलेसमेत लेखन सीपको आधारभूत सिकाइलाई नजरअन्दाज गरेको देखिन्छ। किनभने कतिपय शिक्षकहरूले चाहे नेपालीको वर्णमालाको अक्षर होस् वा अंग्रेजीको, अक्षरकै आकारको थोप्ला बनाइ माथिबाट पेन्सिलले कोर्न लगाउँछन्। यस्तो शिक्षणसिकाइले न विद्यार्थीले अक्षरको अवधारणा बुभ्छन् न त लेखनसम्बन्धी आधारभूत ज्ञान नै पाउँछन्। कालान्तरमा यस्तो शिक्षण सिकाइको सुरुवातले विद्यार्थीको अक्षर मात्रै बिग्रँदैन यसले विद्यार्थीको पढाइमा नकारात्मक असर पर्छ। अक्षर राम्ररी स्पष्टसँग लेख्न नसक्ने विद्यार्थीहरू नै पढाइमा पछि पर्छन् भन्ने अध्ययनअनुसन्धानले देखाएको छ। हालैको अध्ययनअनुसार पछिल्लो १० वर्षको अवधिमा कक्षा १देखि १० सम्म भर्ना भएका १४ लाख ७२ हजार १३ विद्यार्थीमध्ये ४ लाख ५० हजार १ सय ८६ विद्यार्थी मात्र एसईईमा सहभागी भएको तथ्यांक जनसमक्ष आएको छ। यसरी १० वर्षको अवधिमा १० लाख २१ हजार ८ सय २७ विद्यार्थीले किन विद्यालय छाडे भन्ने विषय गम्भीर छ। उनीहरूले स्कुले शिक्षा बीचैमा छाड्नुका थुप्रै कारणमध्ये हस्तलेखन पनि एक हो कि भन्ने थुप्रै आधार छन्। यसरी शिक्षालाई विकास र समृद्धिको मेरुदण्ड भने पनि माथिल्लो आकडाले नेपाली शिक्षा विशेष गरी सामुदायिक शिक्षाको वास्तविकतालाई उजागर गरेको छ। विद्यार्थी भनेका विकास र समृद्धिका संवाहक हुन भने यिनीहरूलाई सबल र सक्षम नागरिक बनाउने पहिलो कर्तव्य अभिभावकको हो र दोस्रो शिक्षकको हो र तेस्रो राज्यको हो। यस्तै वर्षेनी विद्यालय छाड्ने विद्यार्थीका बारेमा राज्य गम्भीर हुन जरुरी छ भने विद्यालय स्वयंले पनि छाड्ने विद्यार्थीको लगत राखी पूर्वप्राथमिक र प्राथमिक तहको शिक्षण सिकाइअन्तर्गत पर्ने लेखनसम्बन्धी आधारभूत ज्ञानबारे शिक्षकलाई तालिम दिन जरुरी छ भने निजी विद्यालयका सञ्चालक तथा शिक्षकहरूले पनि अभिभावकको जुनसुकै कुरा शिरोधार्य गर्नुभन्दा उनीहरूलाई लेखनसीपबारे आधारभूत ज्ञान र बाल अधिकारकाबारे आवश्यक परामर्श तथा सुझाव दिन जरुरी छ अनिमात्र विद्यार्थीलाई लेख्न र शिक्षकलाई लेखाउन सहज हुँदै जान्छ। लेख्न र लेखाउने काम सहज हुनु भनेको विद्यार्थीको समग्र पढाइ सुध्रनु हो। यस्तै पढाइ सुध्रनमा लेखन सीपको महत्वपूर्ण भूमिका हुन्छ भन्ने शिक्षकले अभिभावक र विद्यार्थीलाई बेलैमा बुझाउन जरुरी छ।"
"भत्काउन जान्ने, बनाउन नजान्ने राजनीति","संविधान संशोधन हुन सक्छ तर संविधान भत्काउन खोज्यौं भने नेपाल फेरि वर्षौं वर्षसम्म अस्थिर हुनेछ, संविधानमा भन्दा बढी समस्या हाम्रो आचरणमा छ। नेपाली, नेपालको माया छ कि छैन ? धेरै खेल्यौ नेपालको तिमी छातिमाथि तिम्रो छातिमाथि पनि नेपाल छ कि छैन ? नेपाली, नेपालको माया छ कि छैन ? गोपाल योञ्जन मेरो घरभित्र प्रवेश गरेपछि एकापट्टि भित्तामा संगीतकार, गायक तथा गीतकार गोपाल योञ्जनको काठमा कुँदिएको एउटा देशभक्तिपूर्ण गीतको माथिको अंश र उनको चित्र राखेको छु। त्यो गीतको कसीमा नेपाली समाज र राजनीतिलाई घोट्दा हामी सबैले चिन्ता गर्ने ठाउँ छ। पुर्खाहरूले छातिमाथि नेपाल बोकेर हिँडे, हामीले नेपालमाथि इच्छाअनुसारका परेड खेलेर हिँडेका छौं। राष्ट्रिय चिन्तन र हितका दूरगामी आवश्यकताले भन्दा हाम्रा कर्मलाई अस्थिर मनोगत चाहना वा स्वार्थले डोर्याएका छन्। नयाँ संविधान बनेको भर्खर चार वर्ष भयो। संविधानको संशोधन खोज्नु एउटा कुरा हो। त्यो अधिकार संविधानले नै प्रत्याभूत गरेको छ। तर, समाजको एउटा तप्का फेरि संविधान नै भत्काउन उद्यत देखिन थालेको छ। यो देशको समाज र राजनीति अचम्मैको छ। धैर्य छैन भनुँ भने नेपालीमा असाधारण धैर्य छ। त्यो धैर्य पानी पिउन हरेक दिन दुई घन्टा गाग्री बोक्ने गरेका या पाँच, छ वर्षका छोराछोरीलाई तीन, चार घन्टा हिँडाएर विद्यालय पठाउन बाध्य भएका नेपालीदेखि सहरका पढेलेखेका पेसाकर्मीसम्म अत्यन्तै उच्च छ। पाँच लिटर पेट्रोलका लागि ती दिनभरी चुपचाप लाइन बस्छन्, सहरको धुलोधुँवा सहन्छन् र विषादीयुक्त तरकारी खान्छन्। तर, धैर्य छ भनुँ भने तिनै नागरिक राजनीतिको स्वरूपका बारे भने यति अधैर्य छन् कि तिनले सक्ने भए सम्भवतः वर्षपिच्छे संविधान बदलिदिने थिए। राजनीतिका पात्र ठीक नभई राजनीतिको स्वरूप ठीक हुँदैन। तर, नेपाली जनता राजनीतिका पात्र उही राखेर बारम्बार राजनीतिको स्वरूप फेर्न उद्दत हुन्छन्। राणाशासन अलि पुरानो कुरा भयो, छोडिदिउँ। पञ्चायतका कुरा पनि अब त पुरानै हुन लागिसक्यो। तर पनि पञ्चायत भोगेको पुस्ताबाट अहिले पनि कहिलेकाहीं यो भन्दा त बरू पञ्चायत नै ठीक थियो भनेको सुनिन्छ। भन्न त जे भनिदिए पनि हुन्छ। लोकतान्त्रिक राजकाजको विश्वव्यापी आँखाबाट हेर्दा न पञ्चायतको स्वरूप ठीक थियो न त समग्रमा पञ्चायतका पात्र ठीक थिए। तुलनात्मकरूपमा हेर्ने हो भने मानिसका आआफ्नै मूल्यांकन होलान्। पञ्चायत ठीक भइदिएको भए विकासका दृष्टिले देश धेरै, धेरै माथि पुगेको हुने थियो। कुनै पनि देशको विकासको मूल मापन उसको आर्थिक वृद्धिदरबाटै हुने हो। त्यसरी हेर्दा पञ्चायतको सुरुका वर्षहरूमा नेपालको आर्थिक वृद्धिदर दुई प्रतिशतको हाराहारीमा रह्यो। त्यो वृद्धिदर पञ्चायतका अन्तिम पाँच वर्षतिर लगभग पाँच प्रतिशत पुग्यो। तीस वर्षको शासनकालमा आर्थिक वृद्धिदर दुईदेखि पाँच प्रतिशतको बीचमा रहनु विकासको लक्षण होइन। व्यापक स्रोतसाधन, असाधारण प्राकृतिक सौन्दर्य र सांस्कृतिक सम्पदा हुँदाहुँदै पनि पञ्चायतको ३० वर्षमा प्रतिव्यक्ति आय दुई सय डलरभन्दा माथि उठेन। जब कि सोही अवधिमा मलेसिया, दक्षिण कोरिया, सिंगापुर, जापानजस्ता देशको प्रतिव्यक्ति आय केही हजारदेखि हजारौं डलर पुग्यो। पञ्चायतको ३० वर्ष विकास र सम्बृद्धिका दृष्टिले खेर गयो। २०४६ सालको जनआन्दोलनले पञ्चायतको स्वरूप भत्कायो, प्रजातन्त्र आयो। सो समयमा राजनीतिको स्वरूपमात्र भत्किएन राजनीतिका पात्रहरू पनि बदलिए। देशमा प्रजातन्त्र संस्थागत गरेर तीव्र विकास र सम्बृद्धिको बाटोमा अघि बढ्ने त्यो एउटा सुनौलो अवसर थियो। तर, देश यस्ता पात्रहरूको फेलामा पर्यो जसले २०४७ सालको संविधानले हालिदिएको प्रजातान्त्रिक जग नै खलबल्याइदिए। मूल समस्या प्रजातन्त्रको स्वरूपमा होइन, पात्रमा थियो तर २०४७ सालको संविधान नै भत्काउनुपर्छ भनेर माओवादीले सशस्त्र द्वन्द्व सुरु गरे। २०४७ को संविधानमा कमजोरी थिएनन् भन्ने होइन। कमजोरी नभएको प्रजातन्त्र र संविधान संसारमा कहीं पनि हुँदैन। प्रजातन्त्र नै नभएको भए भिन्दै कुरा तर प्रजातन्त्र हुँदाहुँदै विचार र तर्कले जित्ने आँट नभएकाहरूले मान्छे मार्ने अभियान चलाए। एउटा अन्तर्वार्तामा प्रचण्डले भनेका छन्, मलाई जनयुद्ध गर्ने ठूलो रहर थियो। व्यक्तिगत रहरले मान्छे मार्ने अभियान चलाउने ? तर विडम्बना, काठमाडौंमा राजनीतिको विकृत नृत्य मञ्चन हुँदै गर्दा पहाडका कुनाकन्दराका गरिबले बन्दुकको नालीमा आफ्नो मुक्ति देख्न थाले। उनीहरूलाई त्यसैगरी नै बहकाइएको थियो। त्यसैबीच दरबार हत्याकाण्ड भयो र राजा ज्ञानेन्द्र गद्दीमा आसीन भए। उनले २०४७ सालको संविधानमा निहित कमजोरी सुधार्ने होइन, त्यो संविधान नै भत्काउने लक्ष्य लिए। बदलामा माओवादीसहितका प्रमुख राजनीतिक दलहरूले २४० वर्ष पुरानो राजसंस्था नै भत्काइदिए। राजसंस्थासँगसँगै उनीहरूले राज्यको केन्द्रीकृत स्वरूप र राज्यसँग रहेको हिन्दु धर्मको सम्बन्धलाई पनि भत्काइदिए। २०४७ सालको संविधान नै नेपालको अविकासको मूल कारण रहेको कथ्य स्थापित भएको बेलामा नेपाली जनताले ती एजेन्डाको प्रमुख नेतृत्वकर्ता माओवादीलाई २०६४ सालको निर्वाचनमा जिताइदिए। माओवादी नेता प्रचण्डलाई भत्काउन अझै पुगेको थिएन। प्राप्त उपलब्धिको जगमा टेकेर कमजोरी सुधार्दै अघि बढ्नुको साटो उनलाई देशमा बाँकी रहेको लगभग एउटैमात्र दरिलो संस्था नेपाली सेना नै भत्काउनुपर्यो, जसमा उनी विफल भए। सरकारको नेतृत्वबाट प्रचण्ड बाहिरिँदासम्म भत्काउनुपर्ने खम्बा लगभग सबै पहिचान भइसकेका थिए तर नयाँ संरचनाको पूर्ण विवरण स्पष्ट भएको थिएन। त्यस्तै अन्यौलका माझ २०७२ सालको संविधानले नयाँ संरचनालाई संस्थागत गरिदियो। तीव्र विवाद, विमति, विग्रह र अनिश्चयका माझ बनेको संविधानमा धेरैलाई धेरै कुरा चित्त नबुझ्नु स्वाभाविक थियो तर संविधानसभाबाट बनेको संविधान ८५ प्रतिशतभन्दा बढी सभासद्बाट अनुमोदन हुनु भनेको विश्वमै अभूतपूर्व उदाहरण हो। सबैलाई समेट्न नसकेको भन्दै नेपालको संविधानप्रति असन्तुष्टि जनाउने भारतको संविधान ६५ प्रतिशत सभासद्बाट अनुमोदित भएको थियो। हाम्रो आफ्नो नैतिकता छैन, इमानदारी छैन, परिणाम दिने क्षमता छैन, सामान्य सुझबुझ छैन, दूरदृष्टि छैन। सधैं संविधानलाई चिथोरेर, कोपरेर बस्छौं। पात्रहरूको भ्रष्टता र कमजोरी हेर्दैनौं, सिर्फ दस्ताबेजमा समाधान खोज्छौं। अपूर्णताहरू थिए तर न २०४७ सालको संविधान विकास र सम्बृद्धिको बाधक थियो न त २०७२ को संविधान नै वाधक छ। बाधक थिए त ती संविधान कार्यान्वयन गर्ने पात्रहरू थिए। ती पात्र राजनीतिक नेता र तिनले निर्माण गरेका दलहरू थिए, जसले कहिल्यै परिणाम दिन सकेनन् र आफ्ना कमजोरी छोप्न सधैं संविधानलाई या कुनै अर्को एउटा पात्रलाई दोष दिइरहे। यस पटक दुई प्रमुख दलहरू आफ्नो विफलताको दोष संविधानलाई दिन सक्ने अवस्थामा छैनन्। त्यसैले ती आफ्नो बढ्दो अकर्मण्यताको दोष पूर्व राजामाथि दिन थालेका छन्। गत निर्वाचनमा ती दलले बोकेका मूल एजेन्डालाई झण्डैझण्डै शतप्रतिशत जनताले समर्थन जनाउँदाजनाउँदै पूर्व राजाको चहलपहलबाट उनीहरू नतर्सिनुपर्ने हो तर तर्सिन थालेका छन्। नेपाली कांग्रेसको गत महासमिति बैठकमा धर्म निरपेक्षताबारे कडै र गणतन्त्रबारे अलि नरम विरोध सुनियो। कांग्रेसको केन्द्रीय कार्यसमिति बैठकमा संविधान संशोधन गरेर धर्र्म िनरपेक्षताको विषय पुनरावलोकन गर्नेसम्बन्धी एजेन्डाले औपचारिक रूपमा प्रवेश पायो। हुँदाहुँदा प्रधानमन्त्री केपी ओली स्वयंले गणतन्त्र जोगाउन सबै पक्ष एकजुट हुन आग्रह गरे। प्रचण्डले त बारम्बार अत्तालिएको मनस्थितिमा अभिव्यक्ति दिने गरेका छन्। त्यही मौका छोपेर वर्तमान संविधान नरुचाउने शक्तिहरू सलबलाउनु स्वाभाविक हो। संविधानका निर्माता प्रमुख दलहरू मिलेर संविधानको बचाउ गर्दै देशलाई स्थिरता, शान्ति र विकासतर्फ डोर्याउनुपर्ने हो तर उनीहरू आफैं विभाजित, विषाक्त र विफल देखिएका छन्। आम सर्वसाधारणको मनोविज्ञान पनि बदलिँदै गएको देखिएको छ। गत निर्वाचनमा गणतन्त्रको एजेन्डा बोकेका दलहरूलाई नै भोट दिने कयौं अहिले गणतन्त्रविरोधी भएका छन्। जहाँ गए पनि पूर्व राजाको वरिपरि बढेको भीड सम्भवतः त्यसैको संकेत हो। त्यसैगरी गत निर्वाचनमा धर्म निरपेक्षताकै पक्षमा भोट दिएकाहरू समेत त्यसबारे जनमतसंग्रहमा जान सकिने बताउन थालेका छन्। संघीयताको हालत पनि त्यस्तै छ। कोही संघीयताको खारेजी चाहन्छन्, कोही पहिचानसहितको संघीयता नभए देश नबन्ने भन्दै जातीय तिक्तता फैल्याइरहेका छन्। कोही कार्यकारी राष्ट्रपति या प्रधानमन्त्री भएमात्र स्थिरता र विकास सम्भव हुने बताइरहेका छन्। हाम्रो आफ्नो नैतिकता छैन, इमानदारी छैन, परिणाम दिने क्षमता छैन, सामान्य सुझबुझ छैन, दूरदृष्टि छैन। सधैं संविधानलाई चिथोरेर, कोपरेर बस्छौं। पात्रहरूको भ्रष्टता र कमजोरी हेर्दैनौं, सिर्फ दस्ताबेजमा समाधान खोज्छौं। पात्रहरू सही भइदिएको भए २०४७ सालको संविधानले कहाँनेर विकास र सम्बृद्धिको यात्रालाई रोकेको थियो ? पात्रहरू सही हुने हो भने २०७२ को संविधानले कहाँनेर विकास र सम्बृद्धिको यात्रालाई रोकेको छ ? मैले धेरै पटक भनेको र लेखेको छु, संसारमा गणतन्त्र, संघीयता, धर्म निरपेक्षता भएका देशले नि विकास गरेका छन्, नभएकाले पनि विकास गरेका छन्। संसारमा प्रत्यक्ष निर्वाचित कार्यकारी राष्ट्रपति या प्रधानमन्त्री भएका देशले पनि विकास गरेका छन्, नभएकाले पनि विकास गरेका छन्। संसारमा पहिचानमा आधारित संघीयता भएका देशले पनि विकास गरेका छन्, नभएकाले पनि विकास गरेका छन्। हामीलाई चाहिँ हरेक केही महिना र केही वर्षमा सरकार र संविधान भत्काउने हतारो हुन्छ। के भएको यस्तो ? यसैगरी हुन्छ विकास ? पञ्चायतको ३० र बहुदलको ३० गरेर ६० वर्ष भइसक्यो यसरी गुजारेको। अहिलेको समस्या संविधान हो कि, कुनै आर्थिक पारदर्शिताबिना जीवन र पार्टी चलाउने नेताहरूको प्रवृत्ति हो ? अहिलेको समस्या संविधान हो कि, काठमाडौं पसेर कुनै उद्यमबिना सिंगापुर र अमेरिका सयर गर्ने नेतृत्व हो ? अहिलेको समस्या संविधान हो कि नेतृत्वको नैतिक क्षयीकरण हो ? अहिलेको समस्या संविधान हो कि, नेता र विचौलियाबीचको साँठगाँठ हो ? अर्काको बगैंचाको घाँस सधैं हरियो भने झैं आफूसँग जे छैन, त्यो खोज्न मजा आउँछ। भएकोप्रति असन्तुष्टि जनाउन स्वाद आउँछ। परिवर्तनका उग्र आवाज उठाउन सजिलो छ। त्यो कर्णप्रिय, युट्युबप्रिय, सामाजिक सञ्जालप्रिय सुनिन्छ। पुरानो नभत्काई नयाँ निर्माण गर्न सकिँदैन भन्ने खासगरी वामपन्थीहरूको एउटा कथन छ। यो देशमा गैरवामपन्थीहरू पनि सो कथनबाट राम्रैसँग प्रभावित भएका छन्। परिणामस्वरूप हाम्रो समाज र राजनीति सधैं भत्काउन उद्यत हुन्छ र त्यसैमा गर्व गर्छ। भत्काउनुलाई नै ऊ साहस, सिर्जना र परिवर्तन भन्छ। तर त्यसपछि के गर्ने र कसरी गर्ने भन्नेमा ऊ सधैं अलमलिन्छ। परिणाम, नेपालको नियति बन्छ। अहिले जो संविधान भत्काउन उद्यत छन् र तिनको पछाडि जो होमा हो मिलाउँदै दौडिएका छन् तिनले बुझे हुन्छ, यो संविधान भत्काउँदा त्यसले फेरि वर्षौं वर्षसम्म नेपाललाई पुनः अस्थिरतातर्फ धकेल्ने छ। हो, यो संविधानमा धेरैलाई चित्त नबुझेका धेरै विषयहरू छन्। तिनलाई सम्बोधन र संशोधन गर्दै जाऊँ। तर फेरि पनि भनौं, समस्या संविधानमा भन्दा बढी भष्ट, असक्षम र दूरदृष्टिहीन नेताहरूमा छ। संविधानको खाका बदल्दैमा नेताको मानसकिता बदलिँदैन। जबसम्म हामी यति बुझ्दैनौं, तबसम्म देश खोक्रो रहिरहने छ, सीमित नेता र विचौलियाको रजाईं चलिरहने छ। दुईतिहाइको सरकारले पनि केही गर्न सक्ने छैन। फेरि अर्को सडक आन्दोलन गरेरै संविधान भत्काउन खोज्ने हो भने भिन्दै कुरा। अन्यथा, संविधानले नेपालको सार्वभौमसत्ता, भौगोलिक अखण्डता, स्वाधीनता र जनतामा निहित सार्वभौमसत्ताबाहेकका सबै विषय परिवर्तन हुन सक्ने ठाउँ दिएको छ। जनमतसंग्रहको व्यवस्था पनि गरेकै छ। कसैलाई त्यो उपभोग गर्ने मन छ भने आफ्ना एजेन्डा जनतामा लिएर गए भइहाल्यो। आँट छ भने जनताको मन जिते भइहाल्यो। जनता सर्वशक्तिमान छन्, तिनको चाहनालाई अन्तत्वोगत्वा कसैले रोक्न सक्दैन। तर पद्धतिभन्दा बाहिर बहेको हावाको झोकासँगै फेरि आम सर्वसाधारणमात्र होइन, कयौं नागरिक अगुवाहरू समेत बहकिन थालेको देखिएको छ। त्यो नेपालका लागि शुभसंकेत होइन। त्यसबाट नेपाल र नेपालीको हित हुन सक्दैन। हामीले भत्काउन जान्ने, बनाउन नजान्ने राजनीति गरेको दशकौं भयो। अब बनाउन जान्ने, विगार्न नजान्ने राजनीति गर्न जरुरी छ। मिश्र साझा पार्टीका संयोजक हुन्।"
ब्याडमिन्टनको क्रेज बढ्दो',"अन्नपूर्ण पोस्ट् राष्ट्रिय दैनिकको आयोजनामा बर्सेनि सञ्चालन हुँदै आएको कर्पोरेट ब्याडमिन्टन नेपाली खेलकुद जगत्ले गर्व गर्न लायक प्रतियोगिता हो। कर्पोरेट हाउसदेखि, राष्ट्रिय र अन्तर्राष्ट्रिय क्षेत्रका खेलाडीलाई एकै स्थानमा भेला गराए प्रतियोगिता सञ्चालन गर्नु उल्लेखनीय कार्य हो। गत वर्ष क्षेत्रीय हुँदै राष्ट्रिय र अन्तर्राष्ट्रिय स्तरको प्रतियोगिता आयोजना गरेर अन्नपूर्ण मिडिया नेटवर्कले नेपाली खेलकुदमा छुट्टै छाप छोडेको छ। हामी भैरहवाको स्थानीय भएका हिसाबले पनि त्यहाँको प्रतियोगिता धेरै उत्कृष्ट थियो। प्रतियोगिताको व्यवस्थापन पनि धेरै माथिल्लो स्तरको थियो। म भैरहवा जिल्ला ब्याडमिन्टन संघको अध्यक्ष र एक व्यवसायी भएको हिसाबले भैरहवाको प्रतियोगितासँग नजिकिने मौका पाएको थिएँ। अघिल्लो कार्यकाल नेपाल ब्याडमिन्टन संघको उपाध्यक्ष रहँदा पनि यो प्रतियोगितालाई राम्रोसँग नियाल्ने मौका मिलेको थियो। बर्सेनि यो प्रतियोगिताको दायरा फराकिलो बन्दै गएको देखेको छु। नेपालका एउटा मिडिया हाउसले यस्तो खालको प्रतियोगिता सञ्चालन गर्नु सराहनीय काम हो। यसपटक अन्नपूर्ण पोस्ट्ले झनै स्तरीय प्रतियोगिता सञ्चालन गर्न लागेको बुझेको छु। अन्नपूर्ण नेपाल इन्टरनेसनल सिरिज को रूपमा यस प्रतियोगितालाई विश्व ब्याडमिन्टन महासंघले आफ्नो क्यालेन्डरमा समावेश गर्नु अन्नपूर्ण पोस्ट् र नेपाली ब्याडमिन्टनकै लागि निकै खुसीको कुरा हो। विगत १५ वर्षदेखि ब्याडमिन्टन खेल्दै आएको मेरा लागि यो प्रतियोगिता खेल्न पाउनु पनि सौभाग्यको कुरा हो। यसपटक म ४५ वर्षभन्दा माथिको स्पर्धामा प्रतिस्पर्धा गर्दैछु। कुनै पनि खेलमा लाग्दा व्यक्तिगत स्वास्थ्य राम्रो हुने त आफ्नो ठाउँमा छँदैछ। खेलको माध्यमबाट अन्तर्राष्ट्रिय स्तरमा देशका नाम चिनाउनु अर्को महŒवपूर्ण विषय हो। नेपालमा ब्याडमिन्टन खेलको क्रेज विस्तारै बढ्दै गएको छ। ब्याडमिन्टनमा युवा खेलाडीको आकर्षण पनि उत्तिकै बढ्दो छ। पछिल्लो समय देशभित्र विभिन्न स्तरका प्रतियोगिताको आयोजनासँगै अन्तर्राष्ट्रिय स्तरका प्रतियोगिताहरूमा नेपाली खेलाडीको सहभागिता र उनीहरूले प्राप्त गरेको सफलता पनि लोभलाग्दो छ। युवा खेलाडीले ब्याडमिन्टन खेललाई व्यावसायिक रूपमै अँगाल्ने क्रम सुरु भएको छ। ब्याडमिन्टन युवादेखि पाका उमेरका खेलाडीले समेत खेल्न सक्ने भएकोले यो खेल अझ माथि जाने निश्चित छ। यो प्रतियोगितालाई निरन्तरता दिनका लागि कर्पोरेट क्षेत्र, उद्योगी, व्यवसायी, नेपाल ब्याडमिन्टन संघ, खेलाडी, प्रशिक्षकसँगै स्वयम् अन्नपूर्ण मिडिया नेटवर्कले पनि ध्यान दिनु आवश्यक छ। ब्याडमिन्टन खेलको स्तरलाई अझै माथि उकास्न सरकारी लगानीको पनि उत्तिकै खाँचो छ। स्तरीय खेलाडी उत्पादनका लागि भौतिक संरचनाको निर्माणसँगै आवश्यक अभ्यास र सुविधाको पनि प्रबन्ध गरिनुपर्छ। खेलाडीमा गरिएको लगानीले राष्ट्रको नाम अन्तर्राष्ट्रिय स्तरमा चिनाउन काम लाग्छ।"
च्याम्पियन्स लिगको पहिलो खेलमा रोकियो बार्सिलोना,जर्मन : यस सिजनको च्याम्पियन्स लिगको पहिलो खेलमा बार्सिलोना बराबरीमा रोकिएको छ। च्याम्पियन्स लिग अन्तर्गत मंगलबार राति भएको खेलमा बार्सिलोना जर्मन क्लब बोरुसिया डर्टमुण्डसँग गोलरहित बराबरीमा रोकिएको हो । यसै खेलबाट बार्सिलोनाका कप्तानसमेत रहेका मेसी यस सिजनका लागि पहिलो पटक टोलीमा समभागी भएका थिए । बोरुसियाको घरेलु मैदानमा भएको खेलमा बार्सिलोनाले गोल गर्ने थुप्रै अवसर बनाए पनि सदुपयोग गर्न सकेन् । बोरुसियाले पेनाल्टीको अवसर पाउँदा पनि त्यसलाई गोलमा परिणत गर्न सकेन। मेसी चोटका कारण बार्सिलोनाले ला लिगाका ४ खेल खेल्दासमेत टोलीमा सहभागी भएका थिएनन् । ला लिगामा राम्रो प्रदर्शन गरेका १६ वर्षीय अन्सु फातीले पनि च्याम्पियन्स लिगमा डेब्यू गर्ने अवसर पाए। ५९औं मिनेटमा फाती बारिरिएपछि मेसी मैदानमा छिरेका थिए। बार्सिलोना रहेको एफ ग्रुपको अर्काे खेल पनि बराबरीमा टुंगिएको छ। इटालियन क्लब इन्टर मिलान र चेक गणतन्त्रको क्लब साल्भिया प्राग्वेले ११ को बराबरी खेले।
भ्याली कपको उपाधि आयोजक भ्याली क्लबलाई,"दुनै, डोल्पा : डोल्पाको भ्याली कप छैटौं संस्करणको उपाधि आयोजक भ्याली क्लबले हात पारेको छ। हरेक वर्ष हुने भ्याली कपको फाइनलमा डोल्पो भैरबी क्लबलाई एक गोलले पछि पार्दै एक लाख एक हजार आयोजक भ्यालीले हात पारेको हो। डोल्पो भैरवीले कुनै पनि गोल हान्न सकेन। कुल १२ टिमले सहभागी भएको प्रतियोगितामा पहिलो हुनेले एक लाख एक हजार, दोस्रो हुनेले ४० हजार र तेस्रो हुनेले २० हजार रुपैयाँ नगद र प्रमाणपत्र प्राप्त गरेका छन्। फाइनल खेलको उद्घाटन गर्दै प्रदेश मन्त्री नन्दसिंह बुढा र राज्य मन्त्री धनबहादुर बुढा। फोटोः टेकबहादुर शाहीअन्नपूर्ण भ्याली क्लबका अध्यक्ष हिक्मतबहादुर शाहीले खेलाडीलाई खेलमा निरन्तरता दिन स्थानीय स्रोतबाटै प्रतियोगितालाई नियमित सञ्चालन गरिएको बताए। 'कठिन छ, सरकारले सहयोग गर्दैन', उनले भने, 'स्थानीय क्षेत्रमा खेलकुदलाई विकास गर्न हामी लागिरहेका छौँ।' १२ दिन चलेको प्रतियोगिताको समापन कार्यक्रममा पर्यटन राज्यमन्त्री धनबहादुर बुढाले आफ्नो बाल्यकाल सम्झिए। आफूलाई खेलमा रुचि भए पनि खेल्ने मैदान नपाएको भन्दै उनले खेलमैदान स्तरोन्नतीका लागि सरकारका तर्फबाट ५० लाख प्रदान गरिने घोषणा गरे। खेलाडीहरूको मनोबल बढाउन र खेलमैदान विस्तारका लागि कर्णाली प्रदेश सरकारले २० लाख सहयोग गर्ने घोषणा गरेको उद्योग,पर्यटन बन तथा वातावरण मन्त्री नन्दसिंह बुढाले जानकारी दिए।"
सागका लागि बक्सिङ खेलाडी छानिए,"काठमाडौं : आगामी मंसिरमा नेपालमा आयोजना हुने १३औं दक्षिण एसियाली खेलकुद (साग) का लागि मंगलबार बक्सिङका १६ जना खेलाडी छनोट भएका छन्। छनोट प्रतियोगिताबाट सागका लागि १० पुरुष र ६ जना महिला खेलाडी चयन भएका हुन्। पुरुषतर्फ ४९ केजी तौलसमूहमा त्रिभुवन आर्मी क्लबका सुशील थापामगर, ५६ केजीमा एपीएफ क्लबका पुरन राई र ६९ केजीमा एपीएफकै विकास लामा छनोट भए। फाइनलमा सुशीलले एपीएफका प्रदीप महर्जनलाई अंकका आधारमा हराए। पुरन राईले फाइनलमा आर्मीका पुरन सुनारलाई ५० अंकले पाखा लगाए। विकासले भने फाइनलमा प्रदेश नम्बर ३ का मनीष डंगोललाई ४१ अंकले निराश पारे। पुरुष ७५ केजी तौलसमूहमा आर्मीका दीपक श्रेष्ठ र ८१ केजीमा कर्णाली प्रदेशका मनोहर बस्नेत छनोट भए। दीपकले फाइनलमा प्रदेश नम्बर ३ का भूमीलाल दिवसलाई ५० र मनोहरले आर्मीका गणेश प्रधानलाई ३२ ले हराए। महिलातर्फको ५४ केजी तौल समूहको फाइनलमा आर्मीकी मीनु गुरुङले नेपाल पुलिस क्लबकी निशा तामाङलाई ५० ले हराइन्। ५७ केजीमा आर्मीकी चन्द्रकला थापाले एपीएफकी माया चौधरीलाई ५० ले निराश पारिन्। ६४ केजीमा आर्मीकी पुनम रावलले एपीएफकी विनिता थापामगरलाई अंकको आधारमा ३२ ले पराजित गरिन्। यसअघि सोमबार पुरुषतर्प ५२ केजीमा तेजबहादुर देउवा, ६० केजीमा सनिल शाही, ६४ केजीमा भूपेन्द्र थापा, ९१ केजीमा अर्जुन सिगु र ९१ केजीभन्दा माथि आशिष दवाडी छनोट भएका थिए। महिलातर्प भने ४८ केजीमा ललिता महर्जन, ५१ केजीमा माला राई र ६० केजीमा संगीता सुनुवार छनोट भएका थिए।०००"
नेपालको बलिङ प्रशिक्षक बने वेंकटराम,"काठमाडौं : आईसीसीले पूर्व भारतीय क्रिकेटर भारुती वेंकटराम (६३) लाई नेपाली क्रिकेट टिमको बलिङ कन्सल्ट्यान्ट मा नियुक्त गरेको छ। सिंगापुर र ओमान भ्रमणमा रहने नेपाली क्रिकेट टिमका लागि बलिङ प्रशिक्षकको रूपमा उनी नियुक्त भएका हुन्। सिंगापुर र ओमान भ्रमणका लागि नेपाली टोलीको घोषणा बिहीबार गर्न लागिएको छ। सोही घोषणा कार्यक्रममा वेंकटराम नेपाली क्रिकेट टोलीको बलिङ प्रशिक्षकमा नियुक्त भएको औपचारिक जानकारी गराइने छ। नेपाली क्रिकेट टिमका मिडिया म्यानेजर सुरज शाक्यका अनुसार कार्यक्रम होटल क्राउन प्लाजामा बिहीबार बिहान ११ बजे हुनेछ। भारतीय प्रथम श्रेणीका क्रिकेटर वेंकटरामसँग झारखण्ड क्रिकेट टिमको प्रमुख प्रशिक्षक भएको अनुभव छ। उनले सन् १९७३ देखि १९९२ सम्म बिहार क्रिकेट टिमबाट खेलेका थिए। प्रथम श्रेणीका ६८ वटा खेल खेलका उनले २१७ विकेट लिएका छन्। सिंगापुरमा नेपालले त्रिकोणात्मक अन्तर्राष्ट्रिय टी२० सिरिज खेल्नेछ। असोज दोस्रो साता सुरु हुने सिरिजमा नेपाल, जिम्बावे र आयोजक सिंगापुरले प्रतिस्पर्धा गर्नेछन्। त्यसलगत्तै नेपालले ओमान भ्रमण गर्नेछ।"
साविक विजेता लिभरपुल पहिलो खेलमै स्तब्ध,एजेन्सी : च्यापियन्स लिग फुटबलको यस सिजनको पहिलो खेलमै साविक विजेता लिभरपुल पराजित भएको छ । ग्रुप ई मा रहेको लिभरपुल इटालियन क्लब नापोलीसँग २० ले पराजित भएको हो। नापोलीको घरेलु मैदानमा भएको खेल निकै प्रतिस्पर्धात्मक भएको थियो । तर खेलको अनितमतिर नापोलीले दुई गोल गर्दा लिभरपुल स्तब्ध बन्यो । लिभरपुलका डिफेन्डर एन्ड्रिउ रोबर्टसनले डिबक्सभित्र जोसे कालेहनलाई फल गरेपछि नापोलीले पेनाल्टीको मौमा पाएको थियो । ८२औं मिनेटमा ड्राइस मेर्टिन्सले पेनाल्टीमार्फत गोल गर्दै नापोलीलाई अग्रता दिलाए। ९० मिनेटपछिको अतिरिक्त समयमा फर्नान्डो लोरेन्टेले गोल गर्दै नापोलीका लागि २० को जित पक्का गरिदिए । यही समूहको अर्को खेलमा अष्ट्रेलियन क्लब रेडबुल साल्जवर्गले बेल्जियन क्लब केआरसी जिन्कलाई ६२ गोलको फराकिलो अन्तरले पराजित गर्यो । च्याम्पियन्स लिगको समूह चरणका खेल मंगलबारदेखि सुरु भएको हो । गंगलबार ८ वटा खेल भए। बुधबार पनि ८ खेल हुँदै छन् ।
