शीर्षक,विवरण
सरकारी उर्दीको संविधान दिवस,"जतिसुकै सुन्दर व्यवस्था संविधानमा गरिए पनि त्यसको कार्यान्वयन हुन नसकेमा ती व्यवस्था निरर्थक हुन जान्छन्। सरकारी उर्दी मा आज मुलुकभर संविधान दिवस मनाइँदै छ। संविधानलाई जनआस्थाको दस्ताबेज मानिन्छ। यो राष्ट्रको मेनिफेस्टो पनि हो। संविधानमा जनताको इच्छा र आकांंक्षा प्रतिबिम्ब हुने हुँदा सरकारी उर्दीमा नभई स्वस्फूर्त रूपमा जनताले यसको पालना, संरक्षण र संवद्र्धन गर्छन् भन्ने विश्वास राखिएको हुन्छ। यस्तो विश्वास संविधानमा जनताको अपनत्व र स्वामित्व कति छ भन्नमा निर्भर गर्छ। त्यसै पनि दिवस स्वेच्छाले राजीखुसीपूर्वक मनाइने विषय हो। कानुनको बलमा पर्व मनाइने भन्ने नै हुँदैन। संविधान लागू भएको चार वर्षकै अवधिमा दिवस मनाउन सरकारी उर्दीको आवश्यकता पर्नुले हाम्रो संविधान र त्यसले अंगीकार गरेको व्यवस्थाप्रति जनताको विश्वास घट्दै गएको त होइन भन्ने प्रश्न खडा भएको छ। मस्यौदा संविधानमाथिको औपचारिक मत संंकलन र अन्य थुप्रै मत सर्वेक्षणमा ठूलो संख्याका जनताले संविधानका तीनचारओटा अन्तरवस्तुमाथि आफ्नो अभिमत व्यक्त गरेका थिए। प्रत्यक्ष निर्वाचित कार्यकारी, धर्मसापेक्षता, सांसद तथा राजनीतिक पदाधिकारीको शैक्षिक योग्यता, एकात्मक राज्यव्यवस्थासहितको भौगोलिक अखण्डता जनताका मुख्य सरोकार थिए। तर, राष्ट्र र राष्ट्रियताका पक्षमा संविधान जारी गरेको दाबी गर्नेहरूले जनताका कुनै पनि सरोकारलाई संविधानमा समेट्न आवश्यक ठानेनन्। संविधानसभालाई जनसहभागितामा आधारित संविधान निर्माण प्रक्रिया भनेर दाबी गरे पनि व्यवहारमा जनताको सहभागिता कहींकतै अनुभूत हुन सकेन। प्रक्रियामा हुने सहभागिता र संविधानका अन्तरवस्तु छनोटमा रहने जनाधिकारले संविधानमाथि जनस्वामित्व स्थापित गर्छ। राष्ट्र र राष्ट्रियतासँग जोडिएका धेरै सरोकार सम्बोधन नभएसम्म संविधानमा जनस्वामित्व स्थापित हुन सम्भव हुँदैन। संविधानलाई जनताले आफ्नो ठान्ने अवस्था सिर्जना नभएसम्म दिवसका लागि अझै धेरै उर्दीहरूको आवश्यकता पर्न सक्छ। संविधानको प्रस्तावनामार्फत निर्माताहरूले सामन्ती, निरंकुश, केन्द्रीकृत र एकात्मक राज्यव्यवस्थाले सिर्जना गरेका सबै प्रकारका विभेद र उत्पीडनको अन्त्य गर्ने, आर्थिक समानता, समृद्धि र सामाजिक न्याय सुनिश्चित गर्न समानुपातिक समावेशी र सहभागितामूलक सिद्धान्तका आधारमा समाजको निर्माण गर्ने, पूर्ण प्रेस स्वतन्त्रता, स्वतन्त्र न्यायपालिका, कानुनी राज्य, लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने जस्ता प्रतिज्ञा जनतासामु व्यक्त गरेका थिए। तर, आजको यथार्थ र परिस्थिति प्रतिकूल मात्र नभई सम्पूर्ण रूपमा संविधानका प्रस्तावनाविपरीत छ। संघीय राज्यव्यवस्थामा सिंहदरबारलाई घरघरमा पुयाइने प्रतिज्ञाअनुरूप नेताहरूले सिंहदरबारभित्रको भ्रष्टाचारलाई गाउँगाउँमा पुयाएका छन्। शक्तिको विकेन्द्रीकरणको सट्टामा भ्रष्टाचारलाई विकेन्द्रीकरण गरिएको छ। आफैंले बनाएको भनिएको संविधानको उत्सवका दिन महँगी, अराजकता, दोहोरोतेहेरो करको मारबाट जनता प्रताडित छन्। कानुनको वास्तविक पालना र त्यसमाथिको अपनत्वका लागि नागरिकले बाध्य पारिएको अवस्था नभई स्वस्फूर्त रूपमा कानुन पालना गर्ने दायित्व अनुभूत गरेको हुनुपर्छ। संविधान निर्माण प्रक्रिया र संविधान जारी हुँदाका बखत नेताहरूले सबैभन्दा बढी बिक्री गरेको सपना आर्थिक समृृद्घिको थियो। नयाँ संविधानअन्तर्गत सम्पन्न पहिलो आमनिर्वाचनमा सत्तारुढ दलले मतदातासमक्ष बिक्री गरेको चुनावी एजेण्डा पनि राजनीतिक स्थायित्व र आर्थिक समृद्घिको नै थियो। तर, आज अवस्था ठीक विपरीत छ। राष्ट्रको ऋण करिब ११खर्बको हाराहारीमा पुगेको छ। जन्मँदै एउटा अबोध बालकको थाप्लोमा करोडौं राज्यको ऋणभार रहने अवस्था छ। हिजोको एकात्मक व्यवस्थालाई सामन्ती, निरंकुश, केन्द्रीकृत र विभेदी राज्य व्यवस्थाको संज्ञा दिई अत्यन्त अग्रगामी व्यवस्थाका रूपमा चित्रण गरिएको संघीय व्यवस्थाको व्यवस्था सञ्चालन कै लागि भनी यसबाट हाम्रो निर्णय क्षमता र राष्ट्रको सार्वभौमिकतामा कस्तो असर पर्ला भन्ने कुराको कुनै हेक्का नराखी अर्बौं रुपैयाँ वैदेशिक ऋण भिœयाइएको छ। राष्ट्रको स्वाधीनता दाउमा राखी आवश्यकता नै नभएको र आफ्नो औकातले समेत नभ्याउने व्यवस्थालाई ऋणकै आधारमा सञ्चालन गर्ने सत्ता लिप्साका कारण पनि संविधान र यसको दिवस उपहासको विषय बन्दै गइरहेको छ। संघीयताकै कारण संविधानका अन्य उपलब्धिसमेत धरापमा पर्ने निश्चित प्रायः देखिन्छ। मुलुक आज संघीयता नामको यस्तो सुरुङमा फसेको छ न ऊ अघि बढ्न सक्ने अवस्थामा छ, न त पछि नै हट्न सक्ने अवस्था छ। नेपाल राज्यको स्थापना भएयता नेपाल यस्तो कठिन मोडमा सायद कहिल्यै उभिनुपरेको थिएन। अर्को महत्त्वपूर्ण सवाल सरकार, लोकतन्त्र र यसका आधारभूत मूल्य र मान्यतामा विश्वास राख्छ वा राख्दैन भन्ने पनि हो। संवैधानिक निकायमा आज एकतिहाइभन्दा बढी पदाधिकारीको पद रिक्त छ। तीनओटा आयोग पूर्णरूपमा पदाधिकारीविहीन छन्। पाँचओटा आयोगमा एकजना मात्र पदाधिकारी रहेको अवस्था छ। संविधानका महत्त्वपूर्ण संरचनाका रूपमा रहेका आयोगहरूलाई सरकारले किन अवमूल्यन गर्दै छ ? गम्भीर प्रश्न छ। राष्ट्रिय मानवअधिकार आयोग, लोकसेवा आयोग, निर्वाचन आयोग, महालेखा परीक्षकको कार्यालयजस्ता निकायलाई नियन्त्रित र निर्देशित बनाउने उद्देश्यले एकपछि अर्को कानुन पारित गराउन सरकार उद्यत् छ। संविधानको प्रस्तावनाले नै इनभिजन गरेको पूर्ण पे्रस स्वतन्त्रता, स्वतन्त्र न्यायपालिका, सार्वभौम नागरिकको अस्तित्व र अभिप्रायलाई छिन्नभिन्न बनाइँदै छ। दल र कार्यकर्ताको शक्तिका आडमा नागरिकलाई शान्तिपूर्वक आफ्ना अभिव्यक्ति राख्न र गतिविधि सञ्चालन गर्न निषेध गरिँदै छ। नागरिक सार्वभौम र स्वतन्त्र रहने व्यवस्था मात्र लोकतन्त्र कहलाउन सक्छ। कार्यकर्ताकेन्द्रित शासन व्यवस्था लोकतान्त्रिक व्यवस्था हुन सक्दैन। यसका कारण लोकतन्त्रका धरोहर र आधारभूत संरचनामाथि नागरिकको विश्वास हराउँदै गएको अवस्था छ। डेमोक्रेटिक इन्स्टिच्युसनमाथिको नागरिक विश्वास कुनै व्यक्ति वा भीडमा सिफ्ट हुनु भनेको कानुनी र लोकतान्त्रिक व्यवस्थाको अवसान हुनु हो। यसतर्फ बेलैमा सचेत हुन आवश्यक छ। निश्चय नै, कुनै पनि संविधान आफैंमा पूर्ण हुँदैन। विभाजित र बहुल समाजमा सबै सन्तुष्ट हुन सक्ने आदर्श संविधान पाउन असम्भवजस्तै हुन्छ। एउटा संविधानले सबै समस्याको समाधान एकैपटक दिन सक्छ भन्ने पनि हँुदैन। संविधान आफैंमा क्रमिक रूपमा विकसित हुँदै जाने दस्ताबेज हो। एउटा जिउँदो रूखसँग यसको तुलना गर्न सकिन्छ। त्यसैले, कतिपय संविधानविद्ले संविधानलाई लिभिङ ट्री को संज्ञा दिएका छन्। नेपालको संविधानले अंगीकार गरेका केही व्यवस्था विगतको तुलनामा धेरै उदार र प्रगतिशील पनि छन्। समानतामा आधारित नागरिकतासम्बन्धी व्यवस्था, मौलिक हकसम्बन्धी व्यवस्था, समावेशितासम्बन्धी व्यवस्था, विभिन्न वर्ग र समुदायको स्वामित्वका लागि स्थापना गरिएका आयोगहरू, नेपालको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताबाहेक संविधानका सबै प्रावधान संशोधन हुन सक्ने लचिलो संविधान संशोधनसम्बन्धी व्यवस्था यसका उदाहरण हुन्। यी चारपाँचवटा संरचना संविधानका आधारभूत संरचना हुन्। यी प्रावधानले नेपालको संविधानलाई अरू देशको संविधानसँग तुुलनायोग्य बनाएका छन् र कतिपय अवस्थामा अरूको भन्दा उन्नत पनि प्रमाणित गराएका छन्। तथापि, संविधान सजावटका लागि नभई कार्यान्वयन हुने दस्ताबेज भएकाले जतिसुकै सुन्दर व्यवस्था संविधानमा गरिए पनि त्यसको कार्यान्वयन हुन नसकेमा ती व्यवस्था निरर्थक हुन जान्छन्। संविधानको मूल्य त्यतिबेला स्थापित हुन्छ जतिबेला यसको मान्यताले सर्वोपरिता प्राप्त गर्छ र यो सही अर्थमा क्रियाशील हुन्छ। संविधानको सर्वोपरिताका धेरै सर्त हुन सक्छन्। कानुनी बल यसको एउटा सर्त हो। अर्थात्, संविधानको पालना गर्नु सबैको कानुनी दायित्व रहन्छ। तर, कानुनी पक्ष एक्लैको बलमा संविधानको कार्यान्वयन सम्भव हुँदैन। कानुन पालनाको कानुनी तागतलाई मात्र प्रसिद्ध विधिशास्त्री एचएलए हार्टले एउटा बन्दुकधारी व्यक्तिले निःशस्त्र व्यक्तिको पाकेट मारेजस्तै हो भनेका छन्। यसलाई उनी हेवविन अवलिगेटेड को अवस्था मान्छन्। कानुनको वास्तविक पालना र त्यसमाथिको अपनत्वका लागि नागरिकले बाध्य पारिएको अवस्था नभई स्वस्फूर्त रूपमा कानुन पालना गर्ने दायित्व अनुभूत गरेको हुनुपर्छ। यो प्रश्न धेरै हदसम्म शासकका संविधानप्रतिको व्यवहार र उनका नैतिक तथा राजनीतिक आचरणसँग सम्बन्धित हुन्छ। सत्तासीनहरूको अराजकताबारेको चिन्ता यसकारणले वैध छैन। किनकि, यसको मुख्य कारण स्रोत अहिलेको राज्य सत्ता नै हो। उनीहरूमा देखिएको नैतिक पुँजीको अभाव, भ्रष्ट आचरण, सत्ताबाट संरक्षित भ्रष्ट कार्यकर्ता, सामाजिक अराजकताका मुख्य स्रोत हुन्। यसको अन्त्यका लागि विधिको शासन र लोकतान्त्रिक मूल्यमान्यताको पूर्ण पालना, स्वतन्त्र न्यायपालिका, स्वतन्त्र प्रेस र सार्वभौम नागरिकको पूर्ण सम्मान र संरक्षण, संवैधानिक अंग र निकायको स्वतन्त्रताको रक्षा, आलोचना र भिन्न मतको कदर आवश्यक छ। आशा गरौं अर्को असोज ३ सरकारी उर्दीबिना नै मनाउन सकिने संविधान दिवस हुनेछ।"
"संविधानले के दियो, के दिन बाँकी छ","नेपालको संविधान देशको पहिलो संविधान होइन। यसअघि मुलुकले विभिन्न प्रकारका ६ वटा संविधान प्रयोग गरिसकेको छ। यो संविधान केही अर्थमा नयाँ छ। किनकि संघीय संविधान पहिला कहिल्यै थिएन। समानुपातिक र समावेशीकरणको हक अहिले जुन रूपमा संविधानमा ल्याइएको छ, त्यस रूपमा यसअघि कहिल्यै आएको थिएन। यो संविधानलाई सामाजिक, आर्थिक तथा सांस्कृतिक रूपान्तरणको लक्ष्य बोकेको र त्यसका लागि सांगठनिक ढाँचाहरूसमेत कायम गरेको संविधान मान्न सकिन्छ। स्थानीय सरकारको वर्तमान स्वरूपको संवैधानिक आधार नेपालमा पहिलोपटकको प्रयोग हो। सामाजिक, आर्थिक तथा सांस्कृतिक क्षेत्रका मौलिक अधिकारलाई यसले पहिलेभन्दा दह्रो गरी स्थापित गरेको छ। भाषा, धर्म, संस्कृति र रीतिरिवाजको विविधतालाई स्वीकार गर्ने सैद्धान्तिक आधारसहित धर्मनिरपेक्षतालाई नयाँ संविधानको अर्को विशेषताका रूपमा लिन सकिन्छ। कतिपयलाई गणतन्त्रको धोको थियो, त्यो धोको पनि यो संविधानले पूरा गरेको छ। त्यसैले यो संविधान विभिन्न अर्थमा नयाँ नै छ। संविधानका विशेषता नयाँ हुनु र यसले नयाँपनको आभास दिनु आफैंमा कुनै उपलब्धि होइन। प्रधानमन्त्री पद्मशमशेरले नेपाल सरकार वैधानिक कानुन २००४ ल्याउँदा त झनै सबै कुरा नयाँ थियो। यो पहिलो लिखित संविधान मात्र थिएन, राणाहरूको वैधतालाई नचलाई आधुनिक संवैधानिक प्रणालीमा प्रवेश गर्ने र जनसहभागितालाई परिचालन गर्दै आधुनिक राजनीतिक संगठनको प्रयोग गर्ने यसको उद्देश्य पनि दाबी गरिएको थियो। पद्मशमशेरले श्री पशुपतिनाथबाट संरक्षित यो पुण्यभूमि नेपाललाई सामाजिक, आर्थिक, राजनीतिक सबै सुधारद्वारा संसारको अग्रगामी राष्ट्रहरूको उन्नतिको दाँजोमा पुर्याउने आफ्नो गाढा इच्छा भएको उल्लेख गरेका थिए। अझ राजा महेन्द्रको २०१९ सालको संविधान जारी गर्दा देशको माटोमा जरा हालेको र देशकै हावापानीमा हुर्कने र बढ्न सक्ने पञ्चायती व्यवस्था नै मुलुकको विकासका लागि उपयुक्त भएको शाही घोषणा नै आएको थियो। केवल लेखेर, बोलेर वा घोषणा गरेर मात्र प्रजातन्त्र वा संविधानवादको उद्देश्य पूरा हुन सक्दैन, कायम गरिएका मूल्य, मान्यता र सिद्धान्तहरूलाई आम जनताले स्वीकार गरेका छन् कि छैनन् तथा संविधानलाई कुन रूपमा कार्यान्वयन गरिँदै छ भन्ने कुरा महत्त्वपूर्ण हुन्छ। नेपालमा जारी भएका यसअगाडिका सबै संविधान असल नियतले प्रयोग हुन सकेनन्। यसको अभावमा संवैधानिक विकास जुन रूपमा हुन सक्थ्यो, त्यो रूपमा हुन सकेन। यो पक्ष सातौं संविधान कार्यान्वयनको सम्बन्धमा पनि बिर्सन नहुने तथ्य हो। नयाँ संविधान राम्रो छ। यो जुन रूपमा कार्यान्वयन हुन्छ त्यस रूपमा यसको भविष्य लेखिने छ। ती शासकीय तहमा गरिएको पछिल्लो आम निर्वाचनले मुलुकलाई बलियो एकमना सरकार दिएको छ, राजनीतिक विभाजन भएका विविध घटक संविधानको मूल प्रवाहमा आउन चाहन्छन्। केही विवाद जो बाँकी छन्, तिनको पनि नेपाली जनताका आकांक्षाबमोजिम समाधान खोज्नुपर्छ। देशका सार्वभौमसत्ता, स्वतन्त्रता र अखण्डतालाई चीरकालसम्म कायम राख्ने गरी नेपाली स्वाभिमानको बलमा सुधार वा परिवर्तनको ढोका सधैं खुला रहनुपर्छ। यो प्रक्रिया जे संविधानमा लेखिएको छ र जुन सैद्धान्तिक आधारमा संविधान आएको छ, त्यसलाई सिंगो नेपालको हितमा निरपेक्ष रूपमा कार्यान्वयन गर्ने हो। यो प्रक्रियालाई छाडेर कुनै पनि संवैधानिक उद्देश्य पूरा हुन सक्दैन। संविधान टिक्न सकेन भने यो संवैधानिक कारणबाट नभई यसलाई कार्यान्वयन गर्ने जिम्मेवारी पाएका आजका राजनीतिक शक्तिहरूको राष्ट्रवादमा देखिएको कमी तथा संविधानप्रतिको निष्ठामा आएको विचलन नै मान्नुपर्छ। श्री ३ प्रधानमन्त्री पदमशमशेर वा राजा महेन्द्रको संविधानका घोषणाहरूका सांगठनिक आधारहरू कमजोर थिए। तर, २०१५ सालको संविधान वा २०४७ को संविधानमा यो समस्या थिएन। संविधान कार्यान्वयन गर्ने शक्तिहरू संविधानप्रति समर्पित नभएका कारणले दुवै संविधान दुर्घटनाग्रस्त हुन पुगे। यसका लागि नेपालकै राजनीतिक शक्तिहरू जिम्मेवार थिए। वर्तमान संविधान टिक्न सकेन भने यो संवैधानिक कारणबाट नभई यसलाई कार्यान्वयन गर्ने जिम्मेवारी पाएका आजका राजनीतिक शक्तिहरूको राष्ट्रवादमा देखिएको कमी तथा संविधानप्रतिको निष्ठामा आएको विचलन नै मान्नुपर्छ। पटकपटक भएका घटनाले विश्लेषकको निष्कर्ष अन्यत्र जान दिँदैन। नयाँ संविधान जारी भएपछि यसलाई कार्यान्वयन गर्ने दर्जनौं नयाँ नीति तथा ऐनहरू पारित भइसकेका छन्। अहिले पनि संघीय संसद्मा तीन दर्जनजति नयाँ तथा संशोधन विधेयक प्रक्रियामा छन्। प्रदेश सरकार तथा स्थानीय सरकारहरूले पनि आफ्नो विधायिकी अधिकार प्रयोग गर्नेतर्फ पर्याप्त रूपमा चासो व्यक्त गरेको पाइन्छ। विशेषगरी नेपाल सरकारले स्थानीय तह तथा प्रदेश सरकारको निर्वाचनपछि तत्कालका लागि आवश्यक तर उनीहरूकै विधायिकी अधिकार प्रयोग गरी बनाउनुपर्ने ऐनकानुन तथा निर्देशिकाका लागि नमुना कानुनहरू उपलब्ध गराएर उल्लेखनीय रूपमा सहयोग गरेको पाइन्छ। तर, संघीय संसद्बाट निर्माण भएका तथा प्रदेश तथा स्थानीय तहले नमुनाबमोजिम पारित गराएर सबै ऐनकानुन मूलतः नियन्त्रणमुखी तथा संघीय सुपरिवेक्षकलाई नचाहिँदो महत्त्व दिई आएका कारण संघीय परिपाटीका मान्यताहरूलाई बल नपुगेको सरोकारवालाहरूले व्यक्त गरेका छन्। यसतर्फ संघीय सरकारका आफ्ना सरोकार छन् नै, तर संघीय निजामती सेवा, संघीयकरणको वर्तमान चुनौती निर्वाह गर्न उत्साहित नभएको देखिन्छ। कानुन तथा नीतिनिर्माणमा सरोकारवालाको संलग्नता एकदमै कम रहनु, संसदीय समितिहरूले प्राविधिक तथा सैद्धान्तिक विषयमा सरकार तथा प्रतिपक्षसँग सहकार्य नगर्नु र सम्बन्धित मन्त्रीहरू संसद्को राजनीतिक प्रयोग गर्नेसम्म मात्र सीमित हुनुले यी नीति तथा कानुनहरूले व्यापक जनाधार पाउन नसकेको स्पष्ट बुझिन्छ। राजनीतिक रूपमा सरकार शक्तिशाली हुँदाहुँदै पनि शक्ति अभ्यासमा ठूला धरातल खोज्न नसक्नु विडम्बनापूर्ण नै हो। स्पष्ट छ सरकारको हित केमा छ भन्नेबारेमा कतिपयलाई स्पष्टता छैन। यस वर्ष गुठी विधेयकको विषयमा सरकारले धेरै बदनामी खप्नुपर्यो। यसलाई फिर्ता लिएर अनावश्यक विवादबाट सरकार बच्न सक्यो। तर मिडिया काउन्सिल विधेयक, राष्ट्रिय मानवअधिकार आयोग (पहिलो संशोधन) ऐन २०७५, संघीय निजामती सेवा विधेयक २०७६, संघ प्रदेश र स्थानीय तहको समन्वयसम्बन्धी विधेयक, लोकसेवा आयोग विधेयकजस्ता प्रस्तावहरू संघीय सरकारको एकपक्षीय प्रस्तावजस्ता देखिएको भनिन्छ। सुरुमा आएका राष्ट्रिय प्राकृतिक स्रोत तथा वित्त आयोग ऐन २०७४ र अन्तरसरकारी वित्त व्यवस्थापन ऐन २०७४ ले पनि स्थानीय सरकारको उपस्थिति तथा गर्न सक्ने योगदानलाई विचार गर्न सकेको छैन। मौलिक अधिकारसम्बन्धी लगभग सबै ऐनहरूले सम्पूर्णताको अपेक्षा राखेका छैनन्। प्रदेश सरकार तथा स्थानीय सरकारहरूको भूमिका यस सम्बन्धमा के हुने स्पष्ट हुन सकेको छैन। यी सबै विषयवस्तु हतारका कारणले पनि प्रभावित भएका छन्। त्यसभन्दा पनि बढी पर्याप्त छलफल एवं सहमतिमा पुग्ने प्रक्रियाको प्रयास नभएर पनि हो। काम नभएको पटक्कै होइन। २०७२ असोज ३ मा जारी भएयता रूपान्तरित व्यवस्थापिकासंसद्को कार्यकालमा ८७ र संघीय संसद्बाट ४३ गरी हालसम्म १३० ऐन निर्माण भइसकेका छन्। सोमध्ये केही नयाँ र संशोधन कानुनहरू बनेको देखिन्छ। वास्तवमा संघीय संरचनासहितको वर्तमान संविधान नयाँ भएकाले संविधान जारी हुँदाको बखत कायम रहेको करिब तीन सय ऐनहरू प्रतिस्थापन गरी संघीय संसद्ले नयाँ कानुन बनाउनु उपयुक्त हुन्छ। २०७६ भदौ मसान्तसम्म मुलुकका आर्थिक कानुनसहित करिब तीन सय ८० ऐन नयाँ निर्माण भएको देखिन्छ। कानुन निर्माणतर्फको यो प्रगति विगतका संसदीय अभ्यास हेर्दा तुलनात्मक रूपमा सफल नै मान्नुपर्छ। तर, कुरा संख्याको मात्रै नभई गुणस्तरको पनि हो। यस सम्बन्धमा सरकारको तदारुकता चाहिन्छ। संविधानको चार वर्षलाई सामाजिक रूपान्तरणको दृष्टिकोणले पनि हेर्नुपर्छ। सामाजिक रूपान्तरणका एजेन्डा देखिने गरी कार्यान्वयनमा आउन सकेका छैनन्। देशको सांस्कृतिक विविधता कायम राख्दै समानता एवं सहअस्तित्वका आधारमा विभिन्न जातजाति र समुदायको भाषा, लिपि, संस्कृति, साहित्य र कलाको संरक्षण र विकास परिवर्तनको उद्देश्यका रूपमा रहेको छ। आदिवासी तथा जनजातिको पहिचान र उनीहरूको ज्ञान, सीप र संस्कृति, सामाजिक परम्परा र अनुभवले राष्ट्रिय मूल प्रवाहमा निकास खोजेको छ। दलित, मधेसी तथा अल्पसंख्यकका लागि संविधानले दिएको उदार नीति सरकारको नीति तथा कार्यक्रममार्फत कुन रूपमा कार्यान्वयन हुँदै छन्, यस विषयको सार्वजनिक जानकारी धेरै कम पाइन्छ। संविधानको सफलता मुलुकको रूपान्तरणमा निर्भर गर्ने छ। अन्ततः संविधानको भविष्य मुलुकको आर्थिक विकाससँग पनि जोडिएको छ। जुन मुलुकको रोजगारको बजार लाखौंलाख विदेशीका लागि सुरक्षित राखिएको छ। तर, जहाँ उद्योगधन्दा तथा व्यापारमा स्थानीय जनताको पकड समाप्त भइसकेको छ, आर्थिक विकासका चुनौतीलाई सही रूपमा बुझ्नुपर्ने हुन्छ। करिब ३५ लाख युवा विदेशमा रुमलिएको परिस्थितिमा मुलुकको भविष्य कसरी स्थापित हुन सक्छ ? अनि मात्र संविधानको सही प्रयोजन स्थापित हुन्छ। कुराकानीमा आधारि"
काठमाडौंमा रामेछाप कप फुटसल प्रतियोगिता,"काठमाडौं : रामेछाप कप फुटसल प्रतियोगिताको तयारी पूरा भएको आयोजक रामेछापकाठमाडौं पत्रकार समाजले जनाएको छ। काठमाडौंको शान्तिनगर फुटसल मैदानमा हुने प्रतियोगितामा २७ टीम सहभागी भएको संस्थाका महासचिव दीपेन्द्र गुरुङले जानकारी दिए। रामेछाप जिल्लाबाट काठमाडौंमा आई विभिन्न पेशा व्यवसायमा संलग्न तथा संघसंस्थामा आबद्ध जिल्लाबासीहरुलाई लक्षित गरी प्रतियोगिताको आयोजना गरिएको उनले बताए। लिगकम नटआउटका आधारमा हुने खेलमा रामेछापका विभिन्न व्यक्तिगत, क्लब र राजनीतिक संगठनले टीम दर्ता गराएका छन्। खेलमा १० जनासम्म खेलाडी सहभागी हुन पाउनेछन्। प्रतियोगितामा विजेतालाई ट्रफिसहित प्रथम, द्वितीय र तृतीयलाई क्रमश : २५ हजार, १५ हजार र १० हजार नगद पुरस्कार रहेको संस्थाका अध्यक्ष प्रेम गौतमले जानकारी दिए। उनले भने, ' रामेछापबासीबीच सद्भाव, एकता एवम् मनोरञ्जन गराउने उद्देश्यले आयोजना गरिएको खेलमा सोचेभन्दा धेरै टीमको सहभागिता छ।' आयोजकले शुक्रबार नै खेल तालिका सार्वजनिक गरेको छ। रामेछापकाठमाडौं पत्रकार समाज रामेछापबाट काठमाडौं आएर पत्रकारिता कर्ममा सक्रिय पत्रकारहरुको साझा संस्था हो।"
