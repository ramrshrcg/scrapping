शीर्षक,विवरण
दोस्रो शीतयुद्धका बाछिटा,"नयाँ शीतयुद्धमा सतरन्जको शक्ति खेल अफ्रिकामा पुग्ने देखिन्छ। शीतयुद्धको समाप्तिसँगै भूअर्थनीति भूराजनीतिसँग प्राथमिकतामा जोडियो। सबैको ध्यान खोजी बजार, विकासतिर गयो। तत्कालीन अमेरिकी विदेशमन्त्री क्रिस्टोफर वारेन भियतनाम भ्रमणमा जाँदै गर्दा प्रश्न सोधियो, शत्रु राष्ट्र भियतनाम जाँदै हुनुहुन्छ, विगत बिर्सनुभयो ? उनले भने पहिले (शीतयुद्धकालमा) हामी बढी सुरक्षामा केन्द्रित थियौं, अब अमेरिकी वस्तु बिक्रीका लागि ठूलाठूला बजारको खोजी छ। सबैको ध्यान अर्थतन्त्र बलियो बनाएर राष्ट्रिय शक्तिका आधारशिला मजबुत गर्ने र रूपान्तरणको एजेण्डातिर गयो। खुला अर्थतन्त्र, खुला बजार नीति अपनाउँदै भूमण्डलीकरणको लहर आयो। सीमा खुकुलो गर्ने या बोर्डर वल्र्डका अवधारणा अगाडि आए। वस्तु, सेवा र मानिसको आवतजावत बढ्दै गयो। यसबाट चीनलगायतका केही सक्षम राष्ट्रहरूले व्यापार, लगानी बढाउँदै आर्थिक विकास गरे। अमेरिकी नेतृत्वमा चलेको अन्तर्राष्ट्रिय विश्व राजनीति र अर्थव्यवस्थाप्रतिको आकर्षण बढ्दै गयो। अमेरिकामा सन् २००१ सेप्टेम्बर ११ मा आतंकवादी आक्रमण भयो। ती आतंकवादीले अमेरिकी एयरलायन्सलाई नै मिसाइलका रूपमा प्रयोग गरेर न्युयोर्कको पुँजीवादका प्रतीक मानिने ऐतिहासिक व्यापारिक केन्द्रमा आक्रमण गरे। अमेरिकाको राष्ट्रपति भवन ह्वाइटहाउस, रक्षा मन्त्रालय पेन्टागनमा आक्रमणका प्रयास भए। तीन हजारभन्दा बढी (विभिन्न देशका नागरिक) हताहत भए। यो आक्रमणको जिम्मा अफगानिस्तानमा लुकेर बसेको ओसामा विन लादेनको अल कायदा समूहले लियो। यसले सबैतिर विचारको परिवर्तन सुरु गर्यो। अमेरिकाले सन् २००१ मा नै जिहादी आतंकवादविरुद्ध लडाइँ सुरु गर्यो अफगानिस्तानबाट। पछि इराकमा सुरु भयो। आतंवादविरुद्धको लडाइँ लम्बिँदै जाँदा भूराजनीति र भूअर्थनीति पनि बदलिँदै गयो। अमेरिकाले अफगानिस्तान र इराकमा हिंसा र अस्थिरतालाई ठीक गर्ने निशानामा लागिरहँदा चीनले आफ्नो कूटनीतिक राजनीतिक पदचिह्न विस्तार गर्यो। चीनको आत्मविश्वास बढ्दै जाँदा चिनियाँ राष्ट्रपतिले सन् २०१३ मा अमेरिकी राष्ट्रपति बाराक ओबामासँग ग्रेट पावर रिलेसनसिप प्रस्ताव गर्दै दुई देशका सम्बन्धमा समानता, सम्मान र दुवैका हितरक्षा गर्ने प्रतिबद्धता सामेल थिए। आफ्नै प्रभाव र शक्ति बढाउन बलिया राष्ट्रहरूको होडबाजी चलिरहेको छ। शीतयुद्धपश्चात् अमेरिकाको एकछत्र प्रभाव रहे पनि सन् २००१ पछि विभिन्न प्रश्न खडा भएका छन्। नयाँ परिवेशमा शीतयुद्धका विभिन्न रूप देखा परेका छन्। पूर्वीएसियामा अमेरिका र चीनको प्रतिस्पर्धा छ। युरोप र एसियाका अन्य भागमा समेत यसका बाछिटा पुगेका छन्। पूर्वीयुरोप जसमा पूर्वसोभियत गणराज्यहरू छन्, त्यहाँ र मध्यपूर्वसम्म अमेरिका र रूसबीच प्रतिस्पर्धा छ। मध्यपूर्व खाडी क्षेत्रमा अमेरिकाको इरानसँग खटपट छ। वाक्युद्ध चलिरहेको छ। अमेरिकाका प्रतिस्पर्धीहरू हेर्ने हो भने कुनैमा पनि वैचारिक एकता पाइँदैन। प्रतिस्पर्धीहरूको एउटै उद्देश्य छ अमेरिकी प्रभाव र शक्ति कमजोर गर्नु। नेपालले अब एक्काईसौं शताब्दीका चुनौती र समस्याको सम्बोधन गर्न एक्काईसौं शताब्दीलाई चाहिने कूटनीतिक संयन्त्र निर्माण गर्नुपर्छ। राष्ट्रिय अडानलाई स्पष्टरूपले प्रस्तुत गर्न सक्ने सक्षम, सबल र प्रभावकारी कूटनीतिज्ञ सिर्जना गर्न अबेर गर्न हुँदैन। सन् १९४७१९८९ सम्मको शीतयुद्धमा अमेरिकाको मुख्य प्रतिपर्धी सोभियत संघ थियो। शीतयुद्धको करिब दुई दशकसम्म चीन कनिष्ठ साझेदार साथीका रूपमा सोभियत संघसँग थियो। अहिले चीनको आर्थिक, राजनीतिक र सैनिक प्रभाव ह्वात्तै बढेको छ। रूस अहिले चीनको कनिष्ठ साझेदारका रूपमा देखिन्छ। अहिले पूर्वसोभियत गणराज्यमा शीतयुद्धका बाछिटा बाक्लिएका छन्। अमेरिका र रूसको होडबाजी चलेकै छ। साउथ चाइना सीमा चीनले आफ्नो टेरिटोरियल क्ल्याम गरिरहेको छ भने अमेरिकाले फ्रिडम अफ नेभिगेसन को कुरा गर्छ। यी दाबा र प्रतिदाबाले पुरानो फलामे पर्दाको याद दिलाउँछ। पुरानो शीतयुद्धमा साइबर वार जोडिन पुगेको छ। जासुसी र ध्वंसात्मक गतिविधि पनि विभिन्न रूपमा चलेकै पाइन्छन्। विज्ञान र प्रविधिको विकासले छाया युद्ध भइरहेका छन्। ट्यारिफमार्फत अमेरिकाको ट्रम्प प्रशासनले चीनविरुद्ध व्यापार युद्ध नै छेडेको छ। आफ्नो सर्वोच्चतामा चीनको प्राविधिक, आर्थिक विकासले असर गर्ने ठम्याइ अमेरिकाको भएकाले सफ्ट पावरका विभिन्न अस्त्रहरू प्रयोगमा छन्। प्रथम शीतयुद्धमा सोभियत संघ, अमेरिकाको सैनिक र वैचारिक प्रतिस्पर्धी थियो। व्यापार, वाणिज्य नगण्य मात्रामा थियो। अहिले अमेरिका र चीन व्यापारिक प्रतिस्पर्धी बढी छन्। पहिलो शीतयुद्धमा जापान अमेरिकाको व्यापारिक प्रतिद्वन्द्वी थियो, सैनिक शक्ति होइन। अहिले चीनअमेरिकाको सैनिक र व्यापारिक प्रतिस्पर्धी छ। जापान र अमेरिका व्यापारमा प्रतिस्पर्धा गर्र्दैछन्। दुवैले चीनसँग व्यापार गर्छन्। चीनको प्रभाव रोक्न एकै ठाउँमा छन्। अहिले चीन र रूस एकै ठाउँमा उभिएका छन् अमेरिकालाई कमजोर पार्न। उत्तर कोरिया र इरानले चुनौती थपेका छन्। रूस र चीनको सामीप्य बढ्दै जाँदा अमेरिकाले सिर्जना र नेतृत्व गरिरहेको अन्तर्राष्ट्रिय राजनीतिक, आर्थिक व्यवस्थामाथि प्रश्न र चुनौती तेर्सिएका छन्। अहिलेको विश्व व्यवस्थाप्रति अमेरिकाकै धर्मराउँदो प्रतिबद्धताले अस्पष्टता निम्त्याएको छ। अमेरिकाको आतंकवादविरुद्धको लामो लडाइँ (यो लडाइँबाट भएको नोक्सान र यसमा लागेको खर्च, राष्ट्र निर्माण अब विदेशमा होइन, स्वदेशमै नाजुक हुँदै गइरहेको अमेरिकी पूर्वाधारको निर्माणबारे आवाज उठ्नु) सन् २००९ को आर्थिक संकट, नीतिमा देखिएको अस्पष्टता र एकरूपताको अभाव आदिबाट अमेरिकाको प्रभाव कम हुँदै जाँदा युरोप पनि अछुतो रहन सकेन। सुरक्षा एजेण्डाको पुनरागमन, चीनको बढ्दो दृढता, इरान र उत्तरकोरियाबाट आणविक खतराका कारण विश्व शक्ति सन्तुलन प्रभावित हुन पुगेको छ। अफगानिस्तान र इराक, सिरिया र आईएसआईएसविरुद्धको आतंकवादको लडाइँ सफल हुन नसक्दा अवसर गुम्दै गए, चुनौती थपिँदै गए र अमेरिकी अभियान अगाडि बढ्न सकेन। अमेरिकाले उत्तर एटलान्टिक सन्धि संगठनलाई विस्तार गर्दै जाँदा रूसले विरोध गर्यो। रूसमा राष्ट्रवादी भावना प्रबल भएर आयो। शीतयुद्धपछिको युगको अन्त्य हुँदै गर्दा रूसी शक्ति र संवेदनशीलता बढ्ने अनुमान सहजै गर्न सकिन्थ्यो। रूसले सन् २०१३१४ मा क्राइमिया जो भूरणनीतिक कारणले महत्त्वपूर्ण थियो, आफूमा गाभ्यो। अर्को देशको क्षेत्र आफूमा गाभ्ने प्रवृत्तिलाई कसैले उन्नाईसौं शताब्दीको कारबाही पनि भने। चीनको भूराजनीतिक उद्देश्य र साधन स्रोतमाथिको उसको विहंगम दृष्टिबारे शंका हुँदाहुँदै पनि चीनको बढ्दो प्रभाव र शक्तिका कारण रूसले चीनसँग मिलेर कनिष्ठ पार्टनरका रूपमा सहकार्य गरिरहेको छ। सांघाई सहयोग संगठनमा सक्रिय छ। चीनसँगको हिमचिम बढ्दो छ। साझा उद्देश्य अमेरिकी शक्ति र प्रभाव कम गर्नु नै हो। यसै सन्दर्भमा रूसका राष्ट्रपति भ्लादिमिर पुटिनले सोभियत संघको विघटनलाई बीसौं शताब्दीको सबभन्दा ठूलो भूराजनीतिक विनाशकारी घटना भनेबाट पनि बदलाको भावना झल्किन्छ। चीन र भारतबीच शंका र अन्योल कायमै छ। भारतले चीनलाई सुरक्षा खतरा मान्ने गरेको छ। सन् १९६२ को युद्धले छोडेको तुष बाँकी नै देखिन्छ। चीनको छरछिमेकमा बढ्दो प्रभाव र शक्तिबाट भारत चिन्तित देखिन्छ। भारतले अमेरिकासँग सम्बन्ध बढाइरहेको छ। भारतलाई अपरिहार्य साझेदारका रूपमा सहयोग गर्नु अमेरिकाको चीनलाई रोक्ने उद्देश्यअन्तर्गत नै पर्दछ। भारत र पाकिस्तानबीच निरन्तरको अविश्वास छ। दुई देशबीचको तनावले दक्षिण एसिया थला परेको छ। क्षेत्रीय सहयोग संगठन सार्कलाई कोमामा पुर्याइएको छ। पाकिस्तान र अफगानिस्तानको सीमा क्षेत्र आतंकवादको केन्द्रविन्दु भएको छ। आतंकवादले पाकिस्तान र अफगानिस्तान पीडित छन्। तैपनि पाकिस्तानले सीमापारि भारतमा आतंकवादीहरू पठाएका समाचार निस्किएका छन्। पहिलो शीतयुद्धकालमा पाकिस्तान टुक्रियो र पूर्वीपाकिस्तान बंगालदेशका रूपमा उदय भयो। पाकिस्तान टुक्राउन अहम् भूमिका खेलेको भारतविरुद्ध पाकिस्तानले बदलावको भावना राखिरहेकै छ। सरकारराज्यले गैरसरकारी एक्टरलाई परराष्ट्रसुरक्षा नीतिमा अस्त्रको प्रयोग गर्नुले खतरनाक संकेत देखा पर्दैछन्। शीतयुद्धको यो रूप नरोकिएसम्म दक्षिण एसियाले चैनको श्वास फेर्न पाउने छैन। दक्षिण एसियामा चीनको बढ्दो प्रभावले यस क्षेत्रको भूराजनीतिलाई अरू जटिल बनाएको छ, चुनौतीहरू थपेको छ। संयुक्त राष्ट्रसंघका अनुसार सन् २०५० सम्म विश्व जनसंख्यामा चार अर्ब थपिनेछ। अफ्रिकाको महत्त्व बढ्नेछ। औद्योगिकसैनिक शक्ति बढ्नेछ। तर विविधताका कारण अफ्रिका संघर्षलडाइँ विशेष गरेर जातीय लडाइँको विश्व मञ्च बन्ने सम्भावना देखिन्छ। नयाँ शीतयुद्धमा सतरन्जको शक्ति खेल अफ्रिकामा पुग्ने देखिन्छ। अमेरिकाले चीनलाई एक्लै सन्तुलन गर्न गाह्रो छ। पहिलो शीतयुद्धमा अमेरिकाको कुल गार्हस्थ उत्पादन ब्रिटिस साम्राज्यको भन्दा धेरै थियो भने सन् २०१४ को अन्तर्राष्ट्रिय मुद्राकोषको रिपोर्टअनुसार चीन विश्वको दोस्रो ठूलो अर्थतन्त्र भएको छ। पर्चेजिङ पावर प्यारिटी का आधारमा भने विश्वकै नम्बर १ हुन पुगेको छ। चीन अबको दशकभित्रै विश्वकै ठूलो अर्थतन्त्र बन्ने अनुमान छ। सन् १९५८ मा चीनको जनसंख्या ६५ करोड थियो। खाना पर्याप्त थिएन। अहिले चीनको जनसंख्या १५ अर्ब छ, जुन विश्व जनसंख्याको २२ प्रतिशत हो। चीनसँग खेतीयोग्य जमिन सात प्रतिशत मात्र छ। सबै जनसंख्यालाई खुवाउन सफल भएको छ। चीनको स्टिल बचत अमेरिकाको कुल स्टिल उत्पादन बराबर छ। अमेरिकाको १३ प्रतिशत व्यापार चीनसँग छ, सन् २०१८ को दुईपक्षीय व्यापार हेर्ने हो भने दैनिक दुई अर्ब डलरबराबरको देखिन्छ। अमेरिका र सोभियत रूसको व्यापार प्रतिवर्ष दुई अर्ब डलर थियो, जुन अमेरिकी कूल व्यापारको ०२५ प्रतिशतभन्दा कम हुन आउँछ। चीन र अमेरिका शान्तिपूर्ण सहअस्तित्वका आधारमा सम्बन्ध कायम गर्नुको विकल्प छैन। सबै क्षेत्रमा प्रतिस्पर्धी भए पनि दुवै देशले राष्ट्रिय हितका पारस्परिकतालाई हेर्नुपर्छ र शान्तिपूर्ण सहअस्तित्वका सिद्धान्तलाई आत्मसात गर्नुपर्छ। चीनले एसिया, युरोप र अफ्रिकामा आफ्नो प्रभाव बढाउँदै जाँदा अमेरिकाले रोक्ने प्रयास गर्नेछ। चीनले पहल गरेको बेल्ट एन्ड रोड (इनिसिएटिभ) र अमेरिकाको इन्डोप्यासिफिक रणनीतिले बढ्दो प्रभाव रोक्ने संकेत गर्छ। चीन अब सम्मानजनक अवस्थाको खोजीमा छ। अमेरिकाले तत्कालीन सोभियत संघसँग चीनको तुलना गर्न मिल्दैन। दुवैमा आधारभूत अन्तर छन्। आर्थिक उदारीकरणबाट चीनमा राजनीतिक उदारीकरणसुधार गर्ने विचारको पराजय भएको छ। चीनले विश्व रंगमञ्चमा नम्बर १ हुने आकांक्षा राखेको छ। मिडिल किङडमको गौरवप्रभाव स्थापित गर्न चाहन्छ। नेपाल संवेदनशील भूराजनीतिक अवस्थितिमा छ। नेपालका छिमेकीहरू चीन र भारत विश्व महाशक्तिकै रूपमा उदाइरहेका छन्। चीन र भारतको जनसंख्या मिलाउँदा २९ अर्ब हुन आउँछ, जुन विश्व जनसंख्याको ४० प्रतिशत हुन पुग्छ। छिमेकीहरू शक्ति राष्ट्रका रूपमा उयद हुनु, विशाल बजार हुनु, दुवै मुलुक पुरानो सभ्यताका धनी हुनु, अपार सम्भावनाअवसर राख्नु, विश्व रंगमञ्चमा उनीहरूको भूमिका, प्रभाव र शक्ति बढ्नुले विश्वको ध्यान यतैतिर खिचिएको छ। दुवै राष्ट्र सहयोगी र प्रतिस्पर्धी छन्। उनीहरूबीच लामो समयदेखि अल्झेर बसेको सीमा विवाद छ। यो संवेदनशील र महत्त्वपूर्ण भौगोलिक अवस्थिति भएको देश नेपालमाथि विश्वको ध्यान केन्द्रमा पुगेको छ। त्यसैले प्रत्येक घटनाको जहाँ जे भए पनि त्यसको सम्भावित असर शक्ति हितमा के कसरी पर्छ ? छिमेकीहरूको सो घटनाको सो घटनाक्रमप्रति के धारणा छ, स्पष्टरूपमा बुझी सूक्ष्म विश्लेषण गरी चनाखो भएर परराष्ट्र नीति सञ्चालन गर्नुपर्छ। एक्काईसौं शताब्दीको शीतयुद्ध बीसौं शताब्दीको पुरानो शीतयुद्धभन्दा जटिल र चुनौतीपूर्ण हुनेछ। चीनको आर्थिक शक्ति र प्रभाव यसमा बढी निर्णायक हुने देखिन्छ। पुरानो शीतयुद्ध आणविक हतियारलगायतको होडबाजी चल्यो, दुवैतिर हुन सक्ने विनाशका कारण सबै रोकिए र नोक्सान हुन पाएन। विज्ञान र प्रविधिको विकासले सूचना प्रवाहमा ल्याएको क्रान्ति, साइबर हतियार, स्वचालित प्रविधि, चालकविहीन कार दौड्ने सम्भावनाका कारण एक्काईसौं शताब्दीको शीतयुद्ध जटिल, चुनौतीपूर्ण र खतरनाक हुनेछ। त्यसैले नेपालले अब एक्काईसौं शताब्दीका चुनौती र समस्याको सम्बोधन गर्न एक्काईसौं शताब्दीलाई चाहिने कूटनीतिक संयन्त्रको निर्माण गर्नुपर्छ। राष्ट्रिय अडानलाई स्पष्टरूपले प्रस्तुत गर्न सक्ने सक्षम, सबल र प्रभावकारी कूटनीतिज्ञ सिर्जना गर्न अबेर गर्नु हुँदैन।"
कसीमा वाम नेतृत्व,"सही कदम चाल्न सके मात्र सत्तारुढ दल र यसका नेताको देशभक्ति मापन हुनेछ। माक्र्सदेखि लेनिनसम्मलाई र खासगरी चौथो महाधिवेशनपछि नेपाली कम्युनिस्ट आन्दोलनका केही समूहले माओलाई पनि आफ्नो दार्शनिक स्रोत मान्दै आएका छन्। नेपालमा सत्तारूढ नेकपाले र खासगरी यसका केही नेताले सी चिनफिङ विचारधारालाई प्रत्यक्षपरोक्ष रूपले स्वीकार गरेको देखिन्छ। हालै, पहिलो प्रशिक्षण भन्दै पार्टी केन्द्रीय सदस्यसम्मलाई र पछि बजारिया टीकाटिप्पणीसित हच्किएर विचार आदानप्रदानका अन्तरक्रिया भनिएको द्विपक्षीय कार्यक्रम र सीको उच्च मूल्यांकन गरेको परिदृश्यले सी विचारधाराले नेपाली सत्तारूढ दलका आँखामा आधिकारिकता पाएको अर्थमा कार्यकर्ता विश्वस्त भएका देखिन्छन्। चीनले विभिन्न देशमा वैज्ञानिक माक्र्सवादको समाजवादी प्रयोग आआफ्नो परिस्थितिअनुसार फरक हुने बताउँदै आएको छ र त्यही अवधारणाभित्र रहेर सी विचारधारालाई पनि चीनको विकासको ऐतिहासिक परिवेशसित जोडेको छ। चीनले अर्काको आन्तरिक राजनीतिमा हात नहाल्ने र मुख्यतः सत्तासितै सम्बन्ध स्थापना गर्ने प्रचलन देखेका नेपाली नेतालाई पूजा गर्ने क्रममा साँच्चै ड्रागन आएको कहानीप्रति विश्वास थिएन होला, तर यसपालि स्थिति अलि फरक बन्यो। दुवै देशमा कम्युनिस्ट सरकार रहेकोमा जोड दिँदै यसमार्फत पार्टीस्तरमा सम्बन्ध विस्तार गरी घरेलु फाइदा लिने दाउमा सत्तारूढ दल देखिएको बेलामा राष्ट्रपति सीको बहुप्रतीक्षित नेपाल भ्रमण सम्पन्न भयो। नेपालप्रति सहयोगी हात फैलाउनुका साथै उनले नेपाली नेताहरूलाई आचरण सुधारको सुझाव पनि दिए। नेपाली जनता आफ्नो कुराको सुनुवाइ नभए पनि सीका कुरा हाम्रा नेताले कसरी अस्वीकार गर्दा रहेछन् भन्दै यो मुद्दा दरोसित उठाउने मौका यही हो भन्ने रणनीतितिर लागेको देखिन्छ। नेपाली वाम आन्दोलन मूलतः यथास्थितिवादी, अमूर्त सुधारवादी जनवादी र अमूर्त नयाँ जनवादी क्रान्तिकारी तीन धारमा विभाजित छ। सत्तारूढ दल पुराना यथास्थितिवादीहरूले काम गर्न नदिएको तर्क त राख्छ, तर आचरणमा परम्परागत शक्तिभन्दा सफा, निःस्वार्थी, मितव्ययी, परि श्रमी, जनतासित मिलनसार देखिन सकेको छैन। सुधारवादी जनवादीहरूलाई सैद्धान्तिक पुठ त मिलेको छ, तर सांगठनिक रूपमा त्यो यति खिइएको वा ठूला दलभित्र यथास्थितिवादीद्वारा थिचिएको छ कि त्यसको आवाज सडक र सामाजिक सञ्जालबाट मात्र उठ्न सक्छ। नयाँ क्रान्तिकारी धारले फाइदा लिन कोसिस गर्न सक्छ, तर चीनको आर्थिकसामाजिक व्यवस्था उसको कल्पनासित मेल खाँदैन। व्यक्तिगत चरित्रसित जोडिएका सबाल नैतिक संकट भारतीय नेता नरेन्द्र मोदीले पनि ल्याइदिएका छन्। सत्ताको फाइदा आफ्नी आमा र दाजुभाइलाई नरेन्द्रले मात्र नबाँड्ने हैन, मोदी परिवारको कुनै पनि सदस्य नरेन्द्रको शक्तिको आडमा फाइदा लिन मान्दैनन्, प्रधानमन्त्री निवासमा सयर गर्न जाँदैनन्। इमरान खानले पाकिस्तानी प्रधानमन्त्री बनेपछि अफिसमा साबिक ५२४ जनाबाट घटाएर आफ्ना लागि दुईजना सहयोगी मात्र राख्ने, ३३ वटा बुलेटप्रुफ गाडीबाट घटाएर दुईवटा मात्र राखी अरू बेच्ने, अमेरिका जाँदा होटेलमा हैन, दूतावासमा बस्नेजस्ता जनप्रिय काम गरेका छन्। नेपाली जनता नेदरल्यान्डेली प्रधानमन्त्री मार्क रुट साइकल चढेर राजा भेट्न गएको, न्युजिल्यान्डकी महिलामन्त्री जुली आन जेन्टर सुत्केरी हुन साइकल चढेर अस्पताल गएको, मालाविकी पहिलो महिला राष्ट्रपति ज्वाइस बान्डाले आर्थिक सुधारका लागि जेट विमान र साठी वटा मर्सिडिज गाडी बेचेको, डेनमार्कका प्रधानमन्त्री लार्स लोकी रास्मोसेन कार्यकाल सकिएपछि झोला बोकेर एक्लै निवासबाट बाहिरिएको जस्ता सादगीका प्रशंसा गर्दैछन्। आर्थिक विकासको मुद्दा त बरु दीर्घकालीन हो भन्दा केही समय किन्न सकिन्थ्यो तर आचरणकै बारेमा उठेको कुरा टार्न सकिन्न। यी सबैको उद्देश्य एउटैजस्तो हुन पुगेको छ नेपाली राजनीतिक नेता पनि मितव्ययी र सादगी बन, आफन्त र आसेपासेको हितमा देशको सम्पत्ति खर्च नगर आदि। कतिपयले त विदेश जाने, सुखसयल गर्ने, ठूला घर भाडामा लिने रकमको स्रोत माग्न थालेका छन्। यी सबै कुरा नेपाली वाम सरकारको नेतृत्वलाई सचेत गराउँदैछन्। फालिएको राजतन्त्र, नेपाली कांग्रेस वा त्यस्तै कसैको आचरणलाई देखाएर जनता चित्त बुझाउनेवाला छैनन्। भनिहाल्छ त्यस्तो आचरण चित्त नबुझेर त तिमीलाई चुनाव जिताएको ! आर्थिक विकासको मुद्दा त बरु दीर्घकालीन हो भन्दा केही समय किन्न सकिन्थ्यो। आचरणकै बारेमा उठेको कुरा टार्न सकिन्न। सत्तामा पुग्न नपाएका दोस्रो पुस्ताका नेतामा एक किसिमको बेचैन सिर्जना भएको देखिन्छ। एकातिर वाम आन्दोलनको छवि पहिलो पुस्ताले नै धमिलो बनाइदियो भने आफू सत्तामा पुग्नै नपाइने डर छ, अर्कातिर दलीय स्वार्थ र दलभित्रै आफ्नो स्थान सुरक्षित गर्नका लागि शक्तिमा भएका नेतासित मित्रता राख्नैपर्ने बाध्यता। अहिले सबैभन्दा द्विविधामा परेको वर्ग यही हो। जनमत निर्माण गर्ने, आफ्नो वैचारिक छवि देखाउने अभिप्रायले बहुप्रचारित माओका भनाइ जनताबाट एउटा सियो र धागोको टुक्रासम्म पनि नलेऊ, सीको भनाइ सम्पत्तिको लोभ गर्नेहरूले कम्युनिस्ट पार्टीको राजनीति गर्न सक्दैनन्, जनताको मन जित्न र राज्य सञ्चालन गर्न सबैभन्दा महŒवपूर्ण कुरा पार्टीभित्रको अनुशासन र सुशासन हो मुख्यतः वाम जनमत र साथै स्वच्छ छविमा विश्वास गर्ने धेरै नागरिकले सरकार र सत्तारूढ दलका नेतालाई सुधार्ने र घुक्र्याउने हतियारका रूपमा दोहोर्याइरहेका देखिन्छन्। सामाजिक सञ्जालमा यी अभिव्यक्ति देख्दा नेतृत्वले राम्रो गरे आउँदो चुनावमा वाममत मतपेटिकामा पस्ने, चित्तबुझ्दो विकल्प नपाए जनआन्दोलनमा वा जनक्रान्तिमा बदलिन सक्ने पनि देखिन्छ। भारतीय नक्साले ल्याएको चुनौती देशभक्ति संसारभरि रहेका नेपालीको रगतमा छ र सोचमा छ। भारत सरकारले नेपालमाथि चलाउँदै आएको हैकम, बलमिच्याइँ, नाकाबन्दी, नेपालका क्षेत्रीय र जातीय आन्दोलनप्रतिका व्यवहार, नेपाली प्राकृतिक स्रोतमाथि एकाधिकार कायम गर्ने सोच, सीमाक्षेत्रका वासिन्दालाई दिएको दुःख, सीमामिचाइ आदि कारणले नेपाली जनतामा भारतप्रति नकारात्मक सोच त छँदै थियो, त्यसमाथि भारतले हालै नेपालका कालापानी, लिपुलेक, लिम्पियाधुरालगायत क्षेत्रलाई आफ्नो सीमाभित्र राख्दै बनाएको नक्सा सार्वजनिक गरेपछि नेपालीले राष्ट्रमाथि ठूलो ज्यादतीका रूपमा लिएका छन्। सरकारले भारतीय नक्सा नेपाललाई मान्य नभएको बताउँदै भारतीय कदमबारे छलफल गर्न प्रधानमन्त्रीले बोलाएको सर्वपक्षीय बैठकमा सहभागी सबैले प्रधानमन्त्रीलाई ठोस प्रमाणसहित भारतसित प्रधानमन्त्री तहमै संवाद गर्न आग्रह गरेका छन् र नेपालका भूभाग फिर्ता ल्याउन सरकारले गर्ने हरेक पहललाई साथ, सहयोग र समर्थन रहने कुरा बताएका छन्। भारतसितको सीमा समस्या अहिले फेरि एकपटक बहसको चुलीमा छ। यो समस्या हल गर्नमा सरकार देशभित्र कस्तो राजनीतिक नीति अपनाउँछ र अन्तर्राष्ट्रिय रूपमा कस्तो कूटनीतिक भूमिका निर्वाह गर्छ, सर्वपक्षीय समर्थनलाई राष्ट्रिय हितमा उपयोग गर्न सक्छ कि सक्दैन भन्ने कुराले सत्तारूढ दल र यसका नेताको देशभक्ति मापन गर्नेछ। सही कदम चाल्न सके सरकारका लागि आफ्नो खुबी देखाउने यो एउटा अवसर पनि हो, अन्यथा यो चुनौतीमै सीमित रहन पनि सक्छ। आन्तरिक र बाह्य सबालमा जनभावना बुझ्नु, सोअनुरूप निर्मम आत्मसमीक्षामा जुट्नु, आफ्नो आचरण सुधार्नु, राष्ट्रहित र जनताको जीवनस्तर उकास्नका लागि फराकिलो दृष्टिकोण राख्नु, नेतृत्व र वरिपरिका सल्लाहकार, व्यक्तिगत सचिव, नातेदार, उठबसका व्यापारीको चालचलन, लोभ र व्यभिचारप्रति खरो उत्रिनु सबैभन्दा ठूलो दल हुनु र सत्ता सम्हाल्नुको नाताले सत्तारूढ नेकपाको दायित्व हो। यसो गर्नाले नेपाली वाम आन्दोलनले तत्कालीन अप्ठ्यारोको सामना गर्न सक्ने देखिन्छ। रेग्मी त्रिभुवन विश्वविद्यालयका प्राध्यापक हुन्।"
मोबाइल पत्रकारिता,"इन्टरनेट र मोबाइलको पहुँच विस्तारसँगै विश्वभर पत्रिकाका पाठक, टेलिभिजनका दर्शक र रेडियोका श्रोता घटेका छन्। सामाजिक सञ्जाल र अनलाइनमा पाठक, श्रोता र दर्शक झुम्मिएका छन्। पत्रिका, टेलिभिजन र रेडियोका विज्ञापन अनलाइन र सामाजिक सञ्जालमा केन्द्रित हुन थालेका छन्। इन्टरनेट र प्रविधिको पहुँचले सबै लोकल मिडियालाई ग्लोबल र ग्लोबललाई लोकल बनाइदिएको छ। विगतमा जस्तो मिडियालाई स्थानीय, क्षेत्रीय, राष्ट्रिय र अन्तर्राष्ट्रिय भनेर वर्गीकरण गर्न सक्ने अवस्था छैन। आजको युगमा सबै मिडिया लोकल हुन्, सबै मिडिया ग्लोबल हुन्। स्थानीय, क्षेत्रीय वा राष्ट्रिय भनिएका मिडिया सञ्चालक र मिडियामा काम गर्नेहरूका लागि ग्लोबल स्तरको सूचना सामग्री पस्किनुपर्ने चुनौती थपिएको छ। एकातिर मिडियामा आम्दानी घट्दै जाने र अर्कातिर गुणस्तरीय र ग्लोबलस्तरीय सूचना सामग्री पस्कनुपर्ने चुनौतीका बीच मिडिया टिकिरहेका छन्। मिडियाका पाठकभन्दा दर्शक र श्रोता बढी हुन थालेका छन्। युवा पुस्ता मोबाइलभन्दा बाहिर जान चाहिरहेको छैन भने पाका पुस्ताले रुचाएर मात्रै पत्रिका, रेडियो र टेलिभिजन टिक्न मुस्किल हुन्छ। सजिलो, छिटो, पहुँचमा रहने भएकाले पनि मल्टिमिडियाप्रति पाठक, श्रोता र दर्शकको रुचि बढेको छ। युवा पुस्ता मोबाइलमा झुम्मिन्छ भने पत्रकारहरूले मोबाइललाई प्रयोग गरेर आफ्नो पत्रकारिता पेसालाई आधुनिक र प्रविधिमैत्री किन नबनाउने ? जब पाठक, श्रोता र दर्शक मोबाइलमा छन् भने त्यही मोबाइललाई मिडियाले प्रयोग किन नगर्ने ? यद्यपि मोबाइलबाटै पत्रकारिता गर्ने पत्रकारहरूको संख्या नेपालमा निकै कम छ। अब यो संख्या बढ्दै जानेछ। मोबाइललाई अधिकतम उपयोग गराएर फोटो, भिडियो र अडियो खिचेर सम्पादन गर्ने कला पत्रकारहरूलाई सिकाउन आवश्यक छ। कम खर्चमा पत्रकारितालाई गुणस्तरीय बनाउन मोबाइल पत्रकारिताले सहयोग गर्नेछ। पत्रिका, रेडियो र टेलिभिजनलाई मल्टिमिडियामा लैजाँदा मात्रै पाठक, श्रोतालाई आफ्ना सूचना सामग्री पढ्न, सुन्न र हेर्न सक्ने बनाउन सकिन्छ। जहाँ पाठक, श्रोता र दर्शक झुम्मिन्छन्, विज्ञापनदाताको ध्यान पनि त्यतै केन्द्रित हुनु स्वाभाविक हुन्छ। पत्रिका, रेडियो र टेलिभिजनले पाइरहेका विज्ञापन अहिले अनलाइन र सामाजिक सञ्जालमा केन्द्रित हुनुको मुख्य कारण नै पाठक, श्रोता र दर्शकको ध्यान त्यतातिर केन्द्रित हुनुले हो। मोबाइल पत्रकारिता, पत्रकारिताको नयाँ अभ्यास हो। बदलिँदो विश्व परिस्थितिसँगै पत्रकारको सीप र क्षमता वृद्धिमा पनि त्यत्तिकै ध्यान दिन आवश्यक हुन्छ। आफ्नो पेसालाई व्यवस्थित र मर्यादित बनाउन पनि हामीले पत्रकारितालाई अपडेट गराउँदै लैजानुपर्ने हुन्छ। पछिल्ला दिनमा मोबाइलबाट गरिने पत्रकारिताको अभ्यास विश्वका प्रसिद्ध मिडियाले पनि प्रचलनमा ल्याएका छन्। बीबीसी, सीएनएनजस्ता टेलिभिजनले पनि मोबाइलबाट खिचिएका फुल एचडी भिडियो प्रयोग गर्न थालेका छन्। मोबाइलबाट खिचिएका भिडियोले भारतीय मिडियामा पनि प्रशस्तै स्थान पाउन थालेका छन्। पत्रकारसँग हुने स्मार्ट मोबाइललाई प्रयोग गरेर पत्रकारितालाई सजिलो बनाउन हामीले मोबाइल पत्रकारिताको तालिम चलाएका हौं। इन्टरनेटमा सहजतासँगै मल्टिमिडियाको अभ्यास बढिरहेको सन्दर्भमा पत्रकारहरूलाई अपडेट गराउन पनि मोबाइल पत्रकारिताको तालिम आवश्यक छ। एउटा पत्रकार जुनसुकै ठाउँ वा घटनास्थलमा पुग्दा उसले मोबाइलबाटै पत्रकारिता गर्न सक्ने अवस्था सिर्जना गराउनु पनि यो तालिमको उद्देश्य हो। सीमित स्रोत साधनबाट अधिकतम उपलब्धि हासिल गर्न सिकाउँदा अतिरिक्त स्रोत साधन हुँदा पनि त्योभन्दा राम्रो प्रतिफल दिन सक्ने हुन्छ। पत्रकारहरूलाई सक्षम बनाउँदा पत्रकारको बार्गेनिङ क्षमता बढछ र पारि श्रमिक पाउने अवस्था हुन्छ। श्रमजीवी पत्रकार ऐन कार्यान्वयन हुने अवस्था सिर्जना हुन्छ। ग्लोबलस्तरको सूचना सामग्री मिडियामा आउन सक्ने बनाउनका लागि पनि पत्रकारहरूलाई सक्षम बनाउन आवश्यक छ। नेपालमा मिडियाको संख्या बढाउने भन्दा गुणस्तरीय सूचना सामग्री बढाउनुपर्ने आवश्यकता देखिएको छ। मिडियाले पनि अब आफूलाई अब्बल सावित गराउनका लागि गुणस्तरीय सामग्री पस्कनुपर्ने हुन्छ। त्यसका लागि दक्ष जनशक्ति कि त मिडिया आफैंले तयार पार्नुपर्ने हुन्छ कि त दक्ष जनशक्ति भर्ना लिन प्रतिस्पर्धा बढाउनुपर्छ। सोसल मिडियाले ब्रेक गरिसकेका समाचारलाई अनलाइनले तथ्यपरक र विस्तृत समाचार सामग्री पस्कनेतर्फ ध्यान दिनुपर्छ। मल्टिमिडियामा काम गर्न नसक्ने पत्रकारलाई अबको युगमा पत्रकारितामा टिक्न मुस्किल पर्दै जानेछ। भारत र पाकिस्तानमा मल्टिमिडियामा काम गर्न नसकेका कारण पत्रकारहरूको जागिर नै खोसिन थालेको छ। त्यो अवस्था नेपालमा आउन धेरै समय कुर्नु पर्दैन। पत्रकारको पेसागत सुरक्षाका लागि पनि उनीहरूका सीप र क्षमता बढाउन आवश्यक हुन्छ। पत्रकारहरूले पनि आफ्नो सीप र क्षमता बढाउने कुरामा आफूलाई समर्पित गराउनुपर्नेछ। मोबाइलबाट गरिने पत्रकारिता कामचलाउ हो। यो मात्रै पर्याप्त हुँदैन। मोबाइलमा सिकेको सीपलाई कम्प्युटरमा गर्न सकिन्छ। आवश्यकताअनुसार आफ्नो क्षमता आफैं बढाउनुपर्ने हुन्छ। तर मोबाइलबाट गरिने पत्रकारिताले मल्टिमिडियामा काम गर्ने उत्सुकता भने बढाउँछ। मोबाइलबाट खिचिएको भिडियो हल्लिँदा एडभान्स क्यामराबाट खिच्न पाए हुन्थ्यो भन्ने लाग्छ। मोबाइलमा भिडियो सम्पादन गर्दा यसलाई कम्प्युटर वा ल्यापटपमा गर्न पाए हुन्थ्यो जस्तो लाग्छ। मोबाइल पत्रकारिताले पत्रकारलाई मल्टिमिडिया सिक्ने भोक भने पक्कै जगाउँछ। अत्याधुनिक प्रकृतिका उपकरण उपलब्ध हुँदा त्यसैलाई प्रयोग गर्ने हो। ती उपकरणलाई मोबाइल पत्रकारिताले विस्थापित गराउँदैन र गराउन सक्दैन पनि। मोफसलमा भएका पत्रकारहरूले आफ्नो मोबाइल प्रयोग गरेर ग्रामीण क्षेत्रका सूचनालाई सहरमा ल्याउन ठूलै योगदान पुयाउन सक्छन्। अत्याधुनिक क्यामरा बोकेर गाउँमा पुग्ने सम्भावना न्यून हुन्छ। त्यस्तो अवस्थामा गाउँका सूचना छायामा परिराख्नु हुँदैन। मोबाइलबाट खिचिएका भिडियोका बारेमा थप विस्तृत रिपोर्ट बनाउन चाहनेका लागि अत्याधुनिक क्यामरा लिएर त्यही ठाउँमा रिपोर्टिङ गर्न जान उत्प्रेरित पनि गर्छ। मोफसलबाट पत्रकारिता गर्नेहरूका हकमा भने मोबाइललाई पनि धेरै हिसाबले उपयोग गर्न सकिन्छ भन्ने देखाउन खोजिएको हो। सञ्चार रजिस्ट्रारको कार्यालयले पहिलोपटक सिन्धुपाल्चोक, दोलखा, रामेछाप, सिन्धुली र काभ्रेका २० जना पत्रकारलाई मोबाइलबाट पत्रकारिता गर्न सिकाएको छ। पहिले कागजमा समाचार लेखेर सम्पादन गरिन्थ्यो, अहिले कम्प्युटरमा लेखिएका समाचार नेटवर्किङ गरी सम्पादन गरिन्छ। अबका दिनमा विश्वका कुनै पनि कुनामा बसेर गुगल डकमार्फत समाचार लेख्ने र सम्पादन गर्ने अभ्यास बढ्दै जानेछ। पत्रकारहरू प्रविधिमैत्री हँुदै जानु भनेको उनीहरूले आफूलाई आफ्नो पेसामा अब्बल बनाउनु पनि हो। मोफसलमा सञ्चारमाध्यमले पाइरहेका सुविधा कटौती नहुने गरी मर्जरमा जान उत्प्रेरित गर्ने कानुनी व्यवस्था गर्न उपयुक्त हुनेछ। मर्ज गरिएमा एक वा दुई वर्ष ती पत्रिकाले पाएको सुविधामा कटौती नगरी मर्जरमा जान उत्प्रेरित गर्नु उपयुक्त हुन्छ। बुटवलमा तीनवटा पत्रिका मर्ज भएका छन। व्यक्तिपिच्छेका मिडिया चलाउनुको सट्टा गुणस्तरीय मिडिया चलाउनमा लगानी र जनशक्ति केन्द्रित गर्नु सबैको हितमा हुन्छ। लगानी र दक्ष जनशक्ति एक ठाउँमा केन्द्रित गर्दा त्यसले दिने प्रतिफल गुणस्तरीय हुन्छ। नयाँ र पुराना जनशक्तिलाई तालिम दिएर अपडेट गराउँदा त्यो जनशक्तिले तयार पार्ने सूचना सामग्री गुणस्तरीय हुनेछन्। त्यसो हुँदा कोही पेसाबाट विस्थापित हुनु पर्दैन। पंक्तिकार अन्नपूर्ण पोस्ट् दैनिकमा कार्यरत रहँदा तीन वर्षअघि चीनको साङ्घाईमा मल्टिमिडिया अध्ययन गर्ने अवसर प्राप्त भएको थियो। यतिबेलासम्म आइपुग्दा मल्टिमिडियाविना पत्रकारिता अगाडि बढ्नै नसक्नेजस्तो हुन थालेको छ। पाठक, श्रोता र दर्शकका रुचिअनुसारका सामग्री पस्कन पनि मल्टिमिडियालाई उपयोग गर्नैपर्ने परिस्थिति सिर्जना भएको छ। इन्टरनेटमा सहज पहुँचसँगै अनलाइन मिडियाको प्रभाव बढेको छ। अनलाइन मिडियाले आफ्नो विश्वसनीयता बढाउनुपर्ने चुनौती छ। इन्टरनेटले उपलब्ध गराएको सहजतालाई पत्रकारिताले भरपूर उपयोग गर्न सक्नुपर्छ। इन्टरनेटलाई सकारात्मक रूपमा प्रयोग गर्न सक्नुपर्छ। सोसल मिडियाले ब्रेक गरिसकेका समाचारलाई अनलाइनले तथ्यपरक र विस्तृत समाचार सामग्री पस्कनेतर्फ ध्यान दिनुपर्छ। विश्वसनीयता गुम्नेबित्तिकै मिडिया र पत्रकारले आफूलाई पेसामा टिकाइराख्न सक्दैन। त्यसैले पत्रकार र पत्रकारिताले विश्वसनीयतालाई शिरमा राखेर अगाडि बढ्नु नै हितकर हुनेछ। सापकोटा प्रदेश ३ का सञ्चार रजिस्ट्रार हुन्।"
स्वयम्भूबाट सुरु भयो ओलम्पिक टर्च र्याली,"काठमाडौं : १३ औं दक्षिण एसियाली खेलकुद (साग) को ओलम्पिक टच र्याली शुक्रबार काठमाडौंको स्वयम्भूबाट सुरु भएको छ। राखेपका सदस्यसचिव रमेशकुमार सिलवालले टर्च प्रज्वलन गरी बिहान ८ बजे ओलम्पियन एवं नेपाललाई पहिलो अन्तर्राष्ट्रिय पदक दिलाएका पूर्व धावक जितबहादुर केसीलाई टर्च हस्तान्तरण गरेका हुन् । राष्ट्रिय खेलकुद परिषद् (राखेप) ले नेपाल राष्ट्रिय तथा अन्तर्राष्ट्रिय खेलाडी संघको समन्वयमा टर्च र्याली आयोजना गरिएको हो। ओलम्पिक टच १३ जना ओलम्पियनले देशका प्रमुख सहरमा पुर्याइने भएको छ। मंसिर १५ गतेदेखि नेपालमा सुरु हुन लागेको सागको ओलम्पिक टच र्यालीमा नेपालका चर्चित ओलम्पियन वैकुण्ठ मानन्धर, दीपक विष्ट, जितबहादुर केसी, राजेन्द्र भण्डारी, नयना शाक्य, उमेश मास्के, देवु थापा, ज्ञानबहादुर बोहरा, टीकाराम श्रेष्ठ, राजकुमारी पाण्डे, कान्छीमाया कोजू, मुकुन्दहरि श्रेष्ठ र सागका दोहोरो स्वर्णधारी दीपक श्रेष्ठलगाएत सहभागी भएका छन्।नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले सातै प्रदेशमा ओलम्पिक टर्च र्याली गरिने र यसले सागको प्रचारप्रसारमा सहयोग पुग्ने बताएका छन्। नौ दिनसम्म चल्ने र्याली सागको उद्घाटनको दिन मंसिर १५ गते दशरथ रंगशालामा आएर सकिनेछ। पहिलो दिन काठमाडौंबाट विराटनगर टर्च र्याली पुर्याइनेछ। दोस्रो दिन विराटनगरबाट धनुषा, तेस्रो दिन, हेटौंडा हुँदै चितवन, चौथो दिन लुम्बिनी हुँदै बुटवल, पाँचौं दिन सुर्खेत हुँदै नेपालगन्ज, छैटौं दिन धनगढी, सातौं दिन धनगढीबाट सागको अर्को आयोजनास्थल पोखरा र आठौं दिन पोखराबाट काठमाडौं ल्याइनेछ। त्यसपछि नवौं दिन बेलुका ५ बजे प्रतियोगिताको उद्घाटनस्थल दशरथ रंगशाला प्रवेश गराइनेछ। तस्बिर : दीपेन श्रेष्ठअन्नपूर्ण"
प्रदेशको छुट्टै बजेट,"काठमाडौं : नेपालमा मंसिर १३ गतेदेखि सुरु हुने १३औं दक्षिण एसियाली खेलकुद (साग) का लागि गण्डकी प्रदेश सरकारले पनि आवश्यक बजेट उपलब्ध गराउने भएको छ। सागको दोस्रो ठूलो प्रतियोगिता स्थल पोखरा हो। गण्डकी प्रदेशका मुख्यमन्त्री पृथ्वीसुब्बा गुरुङले बिहीबार पोखरा रंगशाला परिसरको निरीक्षण गरी सागका लागि प्रदेश सरकारले पनि आवश्यक बजेट उपलब्ध गराउने बताए। सागका लागि निर्माणाधीन अवस्थामा रहेको पोखरा रंगशालाको निरीक्षण गर्दै मुख्यमन्त्री गुरुङले पूर्वाधार निमार्णको लागि केही रकम तत्कालै मन्त्रिपरिषद् बैठक बसी विनियोजित गर्ने पनि मुख्यमन्त्रीले बताए। साग सम्पन्न गर्न रकमको अभाव छ भने हामी तत्काल निर्णय गरी विनियोजित गर्छौं, यो गण्डकी प्रदेशको पनि गौरवको विषय हो मुख्यमन्त्री गुरुङले भने। उनीसहित सामाजिक विकासमन्त्री नरदेवी पुन, १३औं साग समितिका पदाधिकारी, खेलकुद पदाधिकारी र सञ्चारकर्मीले पोखरा रंगशालाको निरीक्षण गरेका थिए। १३औं सागअन्तर्गत पोखरामा महिला फुटबल, महिला क्रिकेट, ट्रायथोलन, आर्चरी, बिच भलिबल, ह्यान्डबल, ब्याडमिन्टन र भारोत्तोलन खेल हुनेछ। पोखरामा हुने तय भएको प्याराग्लाइडिङ खेल भने नहुने अवस्था छ। सहभागी देशको संख्या नपुगेका कारण प्याराग्लाइडिङको अन्तिममा आएर नहुने भएको हो।"
१३ औं साग पुरुष फुटबल : नेपाल र भारत अलगअलग समूहमा,"काठमाडौं : मंसिर १३ गतेदेखि हुने १३ औं दक्षिण एसियाली खेलकुद (साग) अन्तर्गत पुरुष फुटबलमा नेपाल र भारत अलगअलग समूहमा परेका छन्। समूह ए मा नेपाल, बंगलादेश र भुटान रहेका छन् भने समूह बी मा भारत, भाल्दिभ्स र श्रीलंका रहेका छन्। शुक्रबार एन्फा कम्प्लेक्स सातदोबाटोमा आयोजित पत्रकार सम्मेलनमा खेल तालिका सार्वजनिक भएको हो। नेपाल साग पुरुष फुटबलको साविक विजेता हो। १२ औं संस्करणको साग फाइनलमा भारतलाई पराजित गर्दै नेपालले उपाधि उचालेको थियो। १३ औं साग मंसिर १३ गतेदेखि काठमाडौं र पोखरामा हुँदैछ। फुटबलका सबै खेल दशरथ रंगशालामा हुनेछन्। दुवै समूहका शीर्ष दुई टिमले फाइनल खेल्नेछन्। सार्क सदस्य राष्ट्रमध्ये पाकिस्तान सहभागी छैन।"
"पारस र सन्दीपको टिम भिड्दै, प्लेइङ ११ मा पर्ने सम्भावना कति?",अबुधाबी : यूएईमा जारी टी१० लिगमा नेपाली क्रिकेट टिमका पूर्वकप्तान पारस खड्का आवद्ध टिम अबुधाबी र लेग स्पीनर सन्दीप लामिछाने आवद्ध कर्नाटक तुस्कर्स शुक्रबार आमने सामने हुँदैछन्। खेल नेपाली समयअनुसार साँझ ९:४५ बजे अबुधाबीस्थित शेख जायद रंगशालामा सुरु हुनेछ। जारी तेस्रो सिजनको टी१० लिगमा यी दुबै टिमले सुखद प्रदर्शन भने गर्न सकेका छैनन्। समान ५ खेल खेलिसकेका दुबै टिमले ११ जित हात पारेका छन्। एक खेल टाइड खेलेको टिम अबुधाबीको ४ अंक रहेको छ भने कर्नाटक तुस्कर्सले ३ अंक जोडेर समूहको पुच्छारमा रहेको छ। सुरुवाती दुई खेलमा टिममा पर्न सफल भएका पारसले त्यसपछिका खेलमा भने स्थान बनाउन सकेका छैनन्। उनले पहिलो खेलमा ३ बलको सामना गर्दै ३ रनमा अविजित रहेका थिए भने दोस्रो खेलमा १ बलको मात्र सामना गरेर नटआउट १ रन जोडेका थिए। पारसले पाचौँ नम्बरमा ब्याटिङ गरेका थिए। छोटो फम्र्याटको क्रिकेट भएकाले उनले त्यति धेरै मौका भने पाएनन्। तर सामना गर्न पाएको बलमा उनले ठूलो शट हान्न सकेनन्। त्यसैले लगातार सुरुवाती दुई खेलमा खेलाइएका उनलाई अन्य खेलमा खेलाइएन। उनको स्थानमा ल्याइएका इङल्यान्डका अलराउन्डर लेविस ग्रेगोरीले १४ बलको सामना गर्दा नटआउट २३ रन जोडे। यसकारण पछिल्ला खेलमा उनैले स्थान बनाए। उनले पहिलो खेलमा जस्तै दोस्रो खेलमा प्रदर्शन गर्न नसके पनि तेस्रो खेलमा भने उत्कृष्ट प्रदर्शन गरे। त्यसैले पारसले प्लेइङ ११ मा स्थान बनाउन गाह्रो देखिन्छ। यद्दपि सुपर लिगको अन्तिम खेलमा मौकाको रूपमा भने उनी प्लेइङ ११ मा पर्न सक्नेछन्। यता सन्दीपले भने लगातार टिममा स्थान बनाउँदै आइरहेका छन्। उनले ५ खेलमा ६ विकेट लिएका छन्। एक खेलमा बाहेक उनी विकेट विहीन भएका छैनन्। उनले टिमलाई निर्णायक जित दिलाउन नसके पनि उत्कृष्ट प्रदर्शन गरेका छन्।
देशभर सागको ओलम्पिक टर्च,"काठमाडौं : मंसिर १५ गतेदेखि नेपालमा सुरु हुन लागेको १३औं दक्षिण एसियाली खेलकुद (साग) को ओलम्पिक टच देशका प्रमुख सहरमा पुर्याइने भएको छ। राष्ट्रिय खेलकुद परिषद् (राखेप) ले नेपाल राष्ट्रिय तथा अन्तर्राष्ट्रिय खेलाडी संघको समन्वयमा टर्च र्याली गर्न लागेको हो। ओलम्पिक टर्च र्याली शुक्रबार काठमाडौंको स्वयम्भूबाट सुरु हुनेछ। राखेपका सदस्यसचिव रमेशकुमार सिलवालले टर्च प्रज्वलन गरी ओलम्पियन खेलाडीलाई हस्तान्तरण गर्नेछन्। त्यसपछि १३ जना ओलम्पियनले देशभर टर्च पुर्याउने र विभिन्न सहरमा टर्च र्यालीको आयोजना गर्ने बिहीबार आयोजित पत्रकार सम्मेलनमा नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले जानकारी दिए। र्यालीमा नेपालका चर्चित ओलम्पियन वैकुण्ठ मानन्धर, दीपक विष्ट, जितबहादुर केसी, राजेन्द्र भण्डारी, नयना शाक्य, उमेश मास्के, देवु थापा, ज्ञानबहादुर बोहरा, टीकाराम श्रेष्ठ, राजकुमारी पाण्डे, कान्छीमाया कोजू, मुकुन्दहरि श्रेष्ठ र सागका दोहोरो स्वर्णधारी दीपक श्रेष्ठ सहभागी हुने छन्। ओलम्पियन वैकुण्ठ मानन्धरले एउटा खेलाडीका रूपमा देशको गौरव बोकेको साग खेलकुदको ओलम्पिक टच र्यालीमा सहभागी बन्न पाउनु खुसीको क्षण भएको बताए। यस र्यालीले सागको माहोल देशभर सिर्जना हुने पनि वैकुण्ठले बताए। संघका अध्यक्ष दीपकले सातै प्रदेशमा ओलम्पिक टर्च र्याली गरिने र यसले सागको प्रचारप्रसारमा सहयोग पुग्ने बताए। नौ दिनसम्म चल्ने र्याली सागको उद्घाटनको दिन मंसिर १५ गते दशरथ रंगशालामा आएर सकिनेछ। पहिलो दिन काठमाडौंबाट विराटनगर टर्च र्याली पुर्याइनेछ। दोस्रो दिन विराटनगरबाट धनुषा, तेस्रो दिन, हेटौंडा हुँदै चितवन, चौथो दिन लुम्बिनी हुँदै बुटवल, पाँचौं दिन सुर्खेत हुँदै नेपालगन्ज, छैटौं दिन धनगढी, सातौं दिन धनगढीबाट सागको अर्को आयोजनास्थल पोखरा र आठौं दिन पोखराबाट काठमाडौं ल्याइनेछ। त्यसपछि नवौं दिन बेलुका ५ बजे प्रतियोगिताको उद्घाटनस्थल दशरथ रंगशाला प्रवेश गराइनेछ। ०००"
