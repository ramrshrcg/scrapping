शीर्षक,विवरण
नीतिमा निरीह नर्सिङ क्षेत्र,"फ्लोरेन्स नाइटिंगेलले नयाँ नर्सिङ सिद्धान्त नै प्रतिपादन गरिन्। नाइटिंगेल थ्योरीको रूपमा विश्वभर चर्चित उनको सिद्धान्तले कुनै पनि व्यक्तिको नर्सिङ केयर गर्दा उपचारस्थल र त्यसवरपरको वातावरण, बिरामीको व्यक्तिगत मनोविज्ञान र पारिवारिक तथा सामाजिक सम्बन्धहरूको तथ्यांक संकलन र गहन विश्लेषणसहितको होलिस्टिक नर्सिङ केयरलाई विशेष जोड दिएको छ। त्यसका लागि नर्सिङ केयरप्रदायक नर्स स्वयंमा विवेकशील, स्वतन्त्र र व्यवस्थापकीय अधिकार प्राप्त हुनुपर्छ। बिना व्यवस्थापकीय अधिकारको नर्सबाट बिरामी सन्तुष्ट हुने खालको नर्सिङ सेवा उपलब्ध हुन सक्दैन भन्नेमा उनी सजग थिइन्। उनले जहाँजहाँ काम गरिन्, आफ्नो नेतृत्वको नर्सिङ युनिटलाई अधिकारप्राप्त स्वायत्त संस्थाका रूपमा परिचालन गरिन्। कुनै बेला नर्सिङ सेवालाई हेयको दृष्टिले हेरिन्थ्यो। तर अहिले समय फेरिएको छ। रोजगारको वर्तमान विश्वबजार नर्सका लागि अनुकूल छ यतिबेला। अमेरिका, युरोप, एसिया वा अफ्रिका नर्स बेरोजगार हुने कल्पनै गर्न सकिन्न। दिनप्रतिदिन उनीहरूका माग विश्वभर बढ्दो छ। छिमेकी मुलुक चीनमा अस्पतालमा काम गर्ने क्लिनिकल नर्सको सेवासुविधा युनिभर्सिटीका प्रोफेसरको भन्दा पनि राम्रो छ। पछिल्लो समय विश्वका विकसित मुलुकमा नर्सिङ सेवा व्यावसायिक तथा कानुनी रूपमैै बलियो बनिसकेको छ। नर्सिङ क्षेत्रको नीति निर्माण तथा संरचनागत परिचालन गर्न राज्यका नर्सिङ विभाग स्वायत्त रूपमा क्रियाशील छन्। अस्पतालको क्षमता र बेड संख्याका आधारमा नर्सिङ जनशक्तिको उत्पादन र व्यवस्थापन कसरी र कति गर्ने भन्नेजस्ता नीतिगत विषयको निर्णय गर्ने व्यवस्थापकीय अधिकार स्वयं नर्सिङ क्षेत्रलाई दिइएको पाइन्छ। बेलायतलगायत कतिपय युरोपियन मुलुकमा बिरामीको आवश्यकताअनुसारको नर्सिङ केयर उपलब्ध गराउन अलग्गै नर्सिङ होमको स्थापना र सञ्चालन गर्ने व्यवस्था गरिएको हुन्छ। त्यसका लागि नीतिगत र कानुनी रूपमै नर्सलाई अधिकार दिइएको हुन्छ। तर नेपाललगायत कतिपय एसियाली मुलुकमा नर्सिङ होमको यो अवधारणालाई गलत ढंगले प्रयोग गरिएको छ। यहाँ त अस्पताल र नर्सिङ होमको भेद नै नछुट्टिएको अवस्था छ। विडम्बना नेपाली नर्सिङ क्षेत्रको करिब ९० वर्षको इतिहासमा नर्सको भूमिका नीतिनिर्माण तहमा छैन भन्दा पनि हुन्छ। समग्र नर्सिङ क्षेत्रको सुपर संरचना भनिएको नर्सिङ महाशाखाको टीओआर मात्र अध्ययन गर्ने हो भने छर्लंग हुन्छ। स्वास्थ्य सेवा विभागअन्तर्गत रहने उक्त निकायलाई कुनै निर्णय लिनसक्ने अधिकारको त कुरै छाडौं, नर्सिङ सेवाको सुधार र विकासका लागि नीतिगत सिफारिस गर्ने हैसियतसम्म दिइएको छैन। अनौपचारिक पहलकदमी र समन्वयको त के अर्थ रह्यो र ? संरचनागत रूपमा बाहिरबाट हेर्दा क्लिनिकल नर्सिङ सेवाको नेतृत्व गर्न हरेक अस्पतालमा एकजना नर्सिङ प्रमुख हुन्छ। त्योअन्तर्गत विभिन्न वार्डमा नर्सिङ सुपरभाइजर हुन्छन्। ड्युटी इन्चार्ज हुन्छन् अनि परिचालित नर्स। सर्सर्ति हेर्दा सबै कुरा चेन अफ कमान्डमा सहज ढंगले चलिरहेजस्तो देखिन्छ। तर अन्तर्यमा हेर्दा सम्पूर्ण नर्सिङ संरचनाको व्यवस्थापकीय पहुँच शून्य बराबर छ। अवस्था कतिसम्म छ भने सामान्य वार्डमा एकजना नर्सले अधिकतम ६ जनासम्म बिरामी हेर्नुपर्ने विश्व स्वास्थ्य संगठनको मापदण्डविपरीत एकजना नर्सले ७१ जनासम्म बिरामी हेर्नुपर्ने अवस्था छ। तर, वार्ड, बेड तथा आवश्यक लजिस्टिक सामानको त कुरै छाडौं, स्वयं नर्सिङ जनशक्तिकै व्यवस्थापनमा समेत अस्पतालका नर्सिङ प्रमुखहरूलाई भूमिकाविहीन मात्र होइन, लगभग सूचनाविहीन नै बनाइन्छ। बरू जबजब अस्पतालमा बिरामीको चाप थपिँदै जान्छ, बेड थपिँदै जान्छन्। तर नर्सिङ जनशक्ति थपिँदैनन्, बरू ड्युटीमा रहेका साबिककै नर्सहरूलाई थप बिरामीको पनि सेवामा जुट्न आदेश जारी गरिन्छ। क्षमता र मापदण्डभन्दा ज्यादा बिरामीको सेवामा खटिइरहँदा नर्सलाई बोल्नेसम्म फुर्सद हुँदैन। अनि फेरि बोले पैसा पर्लाजस्तो गर्छन् भनेर नर्सलाई नै आरोप लाग्छ। बेलाबेलामा बिरामी तथा तिनका भिजिटरले नर्समाथि तथानाम मुख छाड्ने, हातै छाड्नेलगायतका दुव्र्यवहार गरेर अस्पतालभित्र तनाव सिर्जना हुने शृंखलाको पुनरावृत्ति यी र यस्तै कारणले हुने गर्छन्। दीर्घकालीन समाधानका लागि कतैबाट पहल र प्रयास भइरहेका छैनन्। नर्स उत्पादनमा राज्यको स्रोतसाधन खर्च भइरहने तर आम जनताले त्यसको प्रतिफल नपाउने परिपाटी कहिलेसम्म ? नाइटिंगेलले प्रयोग गरेको होलिस्टिक नर्सिङ केयर भनेको अस्पतालभित्र प्रवेश गरेको बिरामीको व्यक्तिगत, पारिवारिक तथा सामाजिक इतिहास लिइसकेपछि आवश्यक नर्सिङ केयरका लागि उसलाई अस्पतालको कुन वार्डको कस्तो वातावरणमा राखेर सेवा दिनुपर्छ भन्ने कुराको सम्पूर्ण अधिकार र जिम्मेवारी ड्युटी इन्चार्जमा निहित हुने अन्तर्राष्ट्रिय अभ्यास छ। त्यसका लागि आवश्यक पर्ने उपकरण मात्र होइन, सबै प्रकारका लजिस्टिक व्यवस्थापनको अधिकारसमेत सम्बन्धित नर्सिङ युनिटसँग हुनुपर्ने हुन्छ। तर अस्पतालमा नर्सको काम भनेको बिरामीको सामान्य स्याहारसुसार गर्ने र भाइटल साइन (घण्टाघण्टामा बिरामीको ज्वरो, ब्लडप्रेसर नाप्ने, नाडीको चाल र श्वासप्रश्वासको दर नापेर अभिलेख राख्ने) अनि चिकित्सकले प्रेस्क्राइब गरेका औषधि घडी हेरेर बिरामीलाई खुवाउने वा सुई लगाउने मात्र हो भन्ने आम बुझाइ छ। यस्तो अवस्थामा एक थान डटपेन र एक पाना फुलिस्केप पेपर चाहियो भने दौड्दै स्टोर किपरको ढोका ढक्ढकाउन जानुपर्ने बाध्यताबीच काम गरिरहेका नेपाली नर्सबाट कसरी होलिस्टिक नर्सिङ केयर सम्भव होला ? जगजाहेर छ पेसागत विभेदविरुद्धको असन्तुष्टि नर्सहरूका बीच भुसको आगो झैं सल्किरहेको छ। त्यसका लागि रातदिन बिरामीको सेवा गर्नेजस्तो संवेदनशील काम छाडेर समेत नेपाली नर्सले बेलाबेलामा विभिन्न स्वरूपमा आफ्ना आवाज बुलन्द गर्दै आएका छन्। कहिले हातमा कालो पट्टी बाँधेर काम गर्ने, कहिले धर्नामा बस्ने त कहिले सडकमै ओर्लिएर नारा जुलुस गर्दै विस्फोटित हुन्छन्। सायद सेतो कोट लगाएका नर्स सडकमा नाराजुलुस लगाउँदै हिँडेको अचम्मलाग्दो दृश्य विश्वमा बिरलै देखिए पनि नेपालमा भने पटकपटक दोहोरिरहन्छ। स्वास्थ्य क्षेत्रको नीति निर्माणमा नर्सको पहुँच स्थापित गर्न तथा मापदण्डअनुसारको नर्सबिरामी अनुपात कायम गराउन उठेका हरेक आवाज कुनै न कुनै बिन्दुमा सम्झौतामा टुंगिने गरेका छन्। आन्दोलन टुंग्याउने बहानामा आवश्यक पहल, कोसिस, सिफारिस गर्ने र समिति बनाउनेजस्ता रकमी शब्दावलीले भरिएका दस्ताबेजमा सहमति गरिन्छ। तर अर्को आन्दोलन नभएसम्म सहमतिका यस्ता कागजका खोस्टाको स्मरणसम्म कसैलाई हुँदैन। कहिल्यै कार्यान्वयन नभएका सम्झौताका थुप्रै दस्ताबेज मन्त्रालयको दराजमै थन्किएर धमिराले खाइरहेको अवस्थामा भेटिन्छन्। आखिर किन नर्सका मुद्दालाई थामथुम पार्ने उद्देश्यले उधारो सम्झौताको नाममा लटपट्याउने काम हँुदै आएको छ ? संविधानमा गुणस्तरीय स्वास्थ्य सेवा जनताको नैसर्गिक अधिकार हो भनेर लेखेको राज्यका लागि नर्सिङ क्षेत्रले उठाएका गुणस्तरीय नर्सिङ सेवाको माग सम्बोधन गर्न कञ्जुस्याईं गर्नुपर्ने कुनै कारण देखिँदैन। बरू करिब ९० हजारको संख्यामा नर्सिङ जनशक्ति उत्पादन भइसकेको मुलुकको सरकारी संरचनामा मुस्किलले ७ हजार नर्सको मात्र दरबन्दी कायम हुनु दुःखद होइन र ? यतिखेर विश्वका अमेरिका, युरोप तथा ल्याटिन अमेरिकी मुलुकले एक सयदेखि ८ सय जनसंख्याको बीचमा एकजना नर्सको व्यवस्था गर्दै गर्दा नेपालमा करिब ६ हजार जनसंख्याका बीचमा एकजना नर्स मुस्किलले भेटिने अवस्था छ। के यो सन्तोषजनक हो त ? यस्तो अवस्थामा नर्सिङ सेवाको गहन समीक्षा गरी अन्तर्राष्ट्रिय मापदण्डअनुरूप सेवा सञ्चालन गर्न जरुरी हो कि होइन ? आज योग्यताबमोजिमको जिम्मेवारी दिन नसक्दा राज्यकै लगानीमा विदेशमा अध्ययन गरेर फर्केका तमाम नर्सिङ विज्ञ कोही विदेश पलायन हुने त कोही एनजीओ आईएनजीओ वा निजी संस्थामा भौंतारिएको अवस्था छ। हालै मात्र नेपाल सरकारले स्वयं छनोट गरी पठाएका चीन सरकारको सहयोगबाट पूर्ण छात्रवृत्तिमा सम्बन्धित विधामा विज्ञता हासिल गरी फर्केका ३२ जना नर्स योग्यताअनुसारको जिम्मेवारी नपाउँदा लाखापाखा लाग्ने मुडमा छन्। यसरी एकातर्फ राज्यको स्रोत साधन खर्च भइरहने तर आम जनताले त्यसको प्रतिफल नपाउने परिपाटी कहिलेसम्म रहने ?  घिमिरे कान्ति बाल अस्पतालमा कार्यरत छिन्।"
कश्मिरलाई विश्वले किन उपेक्षा गर्न मिल्दैन ?,"विश्वले कश्मिर र यहाँका नागरिकमाथि भारतीय हमला रोक्न कुनै कदम चालेन भने यसको परिणाम पूरा विश्वले नै भोग्नेछ। किनभने दुई आणविक शक्ति राष्ट्रहरू प्रत्यक्ष सैन्य तनावतर्फ नजिकिने खतरा यसले बढाएको छ। गत अगस्टमा प्रधानमन्त्री निर्वाचित भएपछि मेरो एउटा मुख्य प्राथमिकता दक्षिण एसियामा दीर्घकालीन शान्ति र न्याय स्थापनाका लागि काम गर्नु थियो। आआफ्नो अप्ठ्यारो इतिहासका बाबजुद भारत र पाकिस्तान दुवैले गरिबी, बेरोजगारी र जलवायु परिवर्तन, खासगरी हिमनदी पग्नले खतरा र हाम्रा लाखौं नागरिकका लागि पानीको हाहाकारजस्ता समान चुनौतीको सामना गरिरहेका छन्। म कश्मिर विवाद अन्त्य तथा व्यापारमार्फत् भारतसँगको सम्बन्धलाई सामान्यीकरण गर्न चाहन्थें। खासमा हाम्रो सम्बन्ध सामान्य बनाउन सबैभन्दा ठूलो अवरोध यहींनेर थियो। निर्वाचन जितिसकेपछि २६ जुलाइ २०१८ मा पाकिस्तानलाई गरेको सम्बोधनमा मैले भनेको थिएँ हामी भारतसँग शान्ति चाहन्छौं र यदि भारतले एक पाइला अघि बढायो भने हामी दुई पाइला अघि बढ्नेछौं। त्यसपछि सेप्टेम्बर २०१८ मा संयुक्त राष्ट्रसंघीय महासभाको साइडलाइनमा दुई देशका विदेशमन्त्रीहरूबीच बैठक आयोजना गरियो तर भारतले उक्त बैठक रद्द गर्यो। त्यो सेप्टेम्बरमा मैले प्रधानमन्त्री नरेन्द्र मोदीलाई वार्ता र शान्तिको आह्वान गर्दै पहिलो पत्र लेखें। मैले उहाँलाई तीनवटा पत्र पठाएँ। दुर्भाग्यवस, शान्तिका लागि वार्ता गर्ने मेरा सम्पूर्ण प्रयत्नहरू भारतकै कारण असफल भए। प्रारम्भमा हामीले के ठान्यौं भने मोदीले आसन्न चुनावलाई लक्ष्य गरी भारतीय मतदाताहरूमा राष्ट्रवादी रुझान भर्न पाकिस्तानविरुद्ध अभिव्यक्तिहरू दिइरहेका छन्। चुनावभन्दा केही महिनाअघि फेब्रुअरी १४ मा एक युवा कश्मिरीले भारत प्रशासित कश्मिरमा भारतीय सेनाविरुद्ध आत्मघाती आक्रमण गरे। भारतले तत्कालै पाकिस्तानमाथि आरोप लगायो। हामीले प्रमाण माग्यौं तर पाकिस्तानको जमिनमाथि भारतीय वायु सेनाका लडाकु विमानहरू पठाइयो। हाम्रो वायुसेनाले भारतीय विमान खसाल्यो र पाइलटलाई नियन्त्रणमा लियो। हामीले संकेतमा भन्यौं कि हामी आफ्नो सुरक्षा गर्न सक्षम छौं तर मानवीय क्षति हुने गरी प्रत्याक्रमणमा उत्रिन चाहँदैनौं। दुई आणविक शक्ति राष्ट्रहरूबीच द्वन्द्व बढाउन उत्तेजना फैलाउने पाकिस्ताको कुनै नियत छैन भन्ने देखाउन मैले सचेत निर्णय लिएको थिएँ। हामीले नियन्त्रणमा लिएका पाइलटलाई कुनै पूर्वसर्त बिना फिर्ता गर्यौं। २३ मे मा मोदी दोस्रोपटक प्रधानमन्त्री निर्वाचित भएपछि मैले उहाँलाई बधाइ दिएँ र आफ्नो अपेक्षा सुनाउँदै भनें हामी दक्षिण एसियामा शान्ति, प्रगति र समृद्धि स्थापनाका लागि काम गर्न सकौं। जुन महिनामा मैले मोदीलाई अर्को पत्र पठाएँ र शान्ति स्थापनार्थ वार्ताका लागि प्रस्ताव गरें। फेरि पनि भारतले जवाफ दिन आवश्यक ठानेन। हामीले के पनि फेला पार्यौं भने जब हामी शान्तिका लागि प्रयत्न गरिरहेका थियौं तब भारतले पाकिस्तानलाई कालोसूचीमा राख्न फाइनान्सियल एक्सन टास्क फोर्समा पैरवी गरिरहेको थियो। त्यसो भएको भए हामीमाथि ठूलो आर्थिक प्रतिबन्ध हुनसक्थ्यो र टाट पल्टिने अवस्थातर्फ धकेलिन सक्थ्यौं। स्पष्टरूपमा भन्दा आणविक शक्तिसम्पन्न छिमेकीबीच शान्ति स्थापना गर्ने हाम्रो इच्छालाई मोदीले तुष्टिको विषय ठानेर गल्ती गर्नुभयो। हामी शत्रुत्रापूर्ण सरकारको विरुद्धमात्र थिएनौं। हामी त्यो नयाँ भारत विरुद्ध थियौं जसको नेतृत्व हिन्दु वर्चश्वशाली राष्ट्रिय स्यवंसेवक संघ (आरएसएस) को उत्पादक पार्टी र नेताहरूले गरिरहेका छन्। प्रधानमन्त्री र उहाँको सरकारका कयौं मन्त्रीहरू अहिले पनि आरएसएसका सदस्य हुनुहुन्छ जसका संस्थापकहरू बेनिटो मुसोलिनी र एडोल्फ हिट्लरको प्रसंसा गर्दथे। मोदीले पनि आरएसएसका दोस्रो सर्वोच्च नेता गोल्वाल्करबारे निकै प्रेम र श्रद्धापूर्वक लेख्नुभएको छ र उनलाई पूजनीय श्री गुरुजी भन्नुभएको छ। मोदीका गुरुजीले सन् १९३९ मा आफ्नो पुस्तक वि, आवर नेसनहुड डिफाइन्ड मा अन्तिम समाधानबारे लेखेका छन् आफ्नो संस्कृति र वर्णको शुद्धता रक्षाका लागि जर्मनीले अरू जाति र वर्णलाई खतम बनाएर संसारलाई नै अचम्मित पार्यो। यो उचाइको राष्ट्रिय स्वाभिमान यहाँ पनि प्रकट भएको छ। फरक फरक मूल भएका वर्ण, जाति र संस्कृति सँगसँगै जान र एकताबद्ध भएर हिँड्न असम्भव छ भन्ने पनि जर्मनीले देखायो। यो हिन्दुस्तानका लागि सिक्न र लाभ लिन राम्रो शिक्षा हो। मैले के आशा गरेको थिएँ भने निर्वाचित प्रधानमन्त्री भएकाले मोदीले गुजरातको मुख्यमन्त्री हुँदाताकाको पुरानो तरिकालाई वरै राख्नुहुनेछ। २००२ मा गुजरातका स्थानीय मुसलमानविरुद्धको गतिविधिका कारण विश्वभर कमाएको बदनामीका कारण उहाँलाई अमेरिकाले अन्तराष्ट्रिय धार्मिक स्वतन्त्रता ऐनअनुसार भिसा दिन अस्वीकार गरेको थियो। प्रधानमन्त्री मोदीको पहिलो कार्यकालमा मुसलमान, क्रिस्चियन र दलितहरूमाथि अतिवादी हिन्दुहरूको भीडबाट भएको गैरन्यायिक हत्याहरू भए। भारत प्रशासित कश्मिरमा पनि विरोधमा उत्रिएका कश्मिरीहरूविरुद्ध राज्यनियोजित हिंसा चर्काइएको छ। कश्मिरी प्रदर्शनकारीको आँखामा ताकेर पेलेट सट गनबाट गोली हानिएको छ जसका कारण सयौंले दृष्टि गुमाएका छन्। अगस्ट ५ मा मोदी सरकारले सबैभन्दा निर्लज्ज र असामान्य कदम चाल्यो। उसले भारतीय संविधानको धारा ३७० र ३५ ए हटाएर भारत प्रशासित कश्मिरको अस्तित्व समाप्त गर्ने प्रयास गर्यो। यो कदम भारतीय संविधानअनुसार अवैधानिक त छँदैछ, त्यो भन्दा महŒवपूर्ण कश्मिरबारे संयुक्त राष्ट्रसंघीय सुरक्षा परिषद्को प्रस्ताव र भारतपाकिस्तानबीचको सिम्ला सहमतिविपरीत पनि छ। र, मोदीको नयाँ भारत ले कश्मिरमा सैन्य निषेधाज्ञा जारी गरेर, त्यहाँका बासिन्दालाई घरमै नजरबन्दमा राखेर टेलिफोन, इन्टरनेट र टेलिभिजन अवरुद्ध गरेर यसो गरेको छ। जसका कारण उनीहरूले आफ्ना प्रियजनको खबर पाउन तथा आफ्नो अवस्था सुनाउन पनि पाएका छैनन्। सयौं कश्मिरीलाई पक्राउ गरी भारतका विभिन्न जेलमा राखिएको छ। कर्फ्यु लाग्नेबित्तिकै रगतको भेल बग्ने त्रासमा उनीहरू हुन्छन्। बाहिर निस्केर कर्फ्युको विरोध गर्नेहरूलाई गोली दाग्नु र मार्नु त उसका लागि कुनै नयाँ कुरा भएन। यदि विश्वले कश्मिर र यहाँका नागरिकमाथि भारतीय हमला रोक्न कुनै कदम चालेन भने यसको परिणाम पूरा विश्वले नै भोग्नेछ। किनभने दुई आणविक शक्ति राष्ट्रहरू प्रत्यक्ष सैन्य तनावतर्फ नजिकिने खतरा यसले बढाएको छ। भारतका रक्षामन्त्रीले पाकिस्तानलाई आणविक धम्की दिएका छन् र भनेका छन् कि सुरुमा आफूले आणविक हतियार प्रयोग नगर्ने भारतीय नीति परिस्थितिमा निर्भर गर्छ। अरू भारतीय नेताहरूले पनि बेलाबेलामा यस्ता अभिव्यक्ति दिने गरेका छन्। आणविक हतियार पहिला प्रयोग नगर्ने भारतीय नीतिलाई पाकिस्तानले लामो समयदेखि शंकास्पद मानिरहेको छ। दक्षिण एसियामा आणविक छाया मडारिइरहेका बेला, हामीले के महसुस गरेका छौं भने, पाकिस्तान र भारतले कश्मिरबारे वार्ता गर्न, विभिन्न रणनीतिक विषय तथा व्यापारका समस्या सुल्झाउन शून्यबाट सोच्नुपर्छ। कश्मिरका बारेमा वार्ता गर्दा सबै सरोकारवालालाई समावेश गरिनुपर्छ, खासगरी कश्मिरीहरू। कश्मिरीहरूलाई आत्मनिर्णयको अधिकार दिने संयुक्त राष्ट्रसंघको प्रस्ताव र भारतका प्रथम प्रधानमन्त्री जवहरलाल नेहरूको प्रतिबद्धतालाई सम्मान गर्दै हामीले प्रस्तुत गर्न सकिने विकल्पहरूमा काम पनि गरिसकेका छौं। वार्ता र सहमतिका माध्यमबाट दसकौंदेखि कश्मिरीहरूले भोगिरहेको यातना अन्त्य गर्न सरोकारवाला एउटा व्यावहारिक समाधानमा पुग्न सक्छन्। र, यो क्षेत्रमा स्थायी शान्ति र न्याय स्थापना गर्न सक्छन्। तर, वार्ता तबमात्र सुरु हुन सक्छ जब भारतले कश्मिरमा गरिरहेको अवैधानिक हस्तक्षेप फिर्ता लिनेछ, निषेधाज्ञा र अवरोध अन्त्य गर्नेछ तथा आफ्नो सेनालाई ब्यारेकमा फिर्ता गर्नेछ। अन्तर्राष्ट्रिय समुदायले व्यापार र व्यवसायको फाइदाभन्दा पर सोच्न आवश्यक छ। दोस्रो विश्वयुद्ध जर्मनीको घमण्डका कारण भएको थियो। त्यही खालको खतरा विश्वमा फेरि मडारिएको छ। तर, आणविक अश्त्रको छायामा। (इमरान खान पाकिस्तानका प्रधानमन्त्री हुन्। न्युयोर्क टाइम्समा प्रकाशित यो लेख रविराज बरालले अनुवाद गरेका हुन्।)"
धर्मनिरपेक्षता होइन धार्मिक स्वतन्त्रता,"यसपटक केन्द्रीय समितिको बैठक लामो समयसम्म चलेको छ। बैठकमा विभिन्न १४ एजेण्डामाथि छलफल भए र ती सबै सर्वसम्मत रूपमा पारित भए। सबै एजेण्डामा व्यापक रूपमा छलफल भएको छ। समसामयिक राजनीतिका विषयमा पनि पार्टीभित्र घनीभूत छलफल भएको छ। महासमितिको बैठकपछि केन्द्रीय समिति बैठकले पार्टीको विधान पारित गरिसकेपछि नियमावली बन्न बाँकी थियो। नियमावलीअनुसार निर्देशिका तयार गर्ने काम पनि थियो। निर्देशिकाअनुसार पार्टीको अन्तरिम संगठन संरचना गठन गर्नुपर्ने आवश्यकता थियो। यी सबै विषयमा केन्द्रीय समितिले निर्णय गरिसकेको छ। भदौ २० गतेभित्र मुलुकभर सबै क्षेत्रीय समितिहरूको समायोजन भइसकेपछि भदौ २४ गतेदेखि हरेक क्षेत्रमा हुने दोस्रो चरणको जनजागरण अभियान सञ्चालन हुनेछ। पार्टीमा भ्रातृसंस्थाको विषय, समसामयिक राजनीति र धर्मका विषयमा महत्त्वका साथ बहस भएका छन्। भ्रातृसंस्था एवं शुभेच्छुक समिति केन्द्रीय समितिमा महत्त्वपूर्ण एजेण्डा भ्रातृसंस्थाको विषय थियो। केही भ्रातृसंस्थाका १४ वर्षसम्म पनि अधिवेशन भएका छैनन्। यसले भ्रातृसंस्थाभित्रको अराजकताको मापन गर्छ। समयमै अधिवेशन नहुँदा भ्रातृसंस्थामा नेतृत्वको भ्याकुम बढ्ने खतरा एकातिर छ नै अर्कोतर्फ भ्रातृसंस्थाको निस्क्रियताका कारण अधिवेशन नहुने भएकाले महत्त्वपूर्ण क्षेत्र नै निष्क्रिय बन्दै गएको हो कि भन्ने सन्देश पनि गएको छ। सबै भ्रातृसंस्थाको समयमै अधिवेशन होस्, नयाँ नेतृत्व आओस्, नीतिगत गाइडलाइन पार्टीले दिएर पार्टीका संरचनाहरूले प्रभावकारी रूपमा काम गरून् भनेर पार्टीको विधानमै समयमा महाधिवेशन गर्ने कुरालाई समावेश गरिएको छ। त्यसमा भ्रातृसंस्थाको पदावधि समाप्त भइसकेपछि ती भ्रातृसंस्था स्वतः भंग हुनेछन् र पार्टीले नयाँ अधिवेशनका लगि आवश्यक प्रबन्ध गर्ने व्यवस्था छ। विधानलाई नै आत्मसात गरेर जाने हो भने अहिले अवधि सकिएका भ्रातृसंस्थाहरू विघटनको अवस्थामा छन्। तर संस्था विघटन भइसकेपछि पार्टीमा समस्या देखिने भएकाले अहिले ६ महिनाभित्र अधिवेशन गरिसक्नुपर्ने गरी निर्देशन दिइएको छ। राज्यपुनर्संरचनाअनुसार पार्टीको संरचना निर्माण गर्नुपर्ने छ। भ्रातृसंस्थालाई पनि संघीयताअनुसार सांगठनिक पुनर्संरचना गरी एकरूपतामा ल्याउनुपर्नेछ। पार्टी संरचनामा हेरफेर भौगोलिक कारणले मात्र नभई त्यसमा समावेशी चरित्रका कारण छन्। जस्तै महिलालाई एकतिहाइ गर्नुपर्ने, विभिन्न क्लस्टरका आधारमा आरक्षण गर्नुपर्ने भएकाले सबै भ्रातृसंस्थाको विधानमा एकरूपता ल्याउनुपर्ने आवश्यकता छ। पार्टीभित्र सम्बन्धित भ्रातृसंस्थाको क्रियाशील सदस्यता होला, क्रियाशील सदस्यताबाट त्यसको छनोटको विषय छ। भ्रातृसंस्थाहरूका केन्द्रीय समितिको संख्या कति हुने ? उनीहरूको पदावधिबारे पनि स्पष्ट हुन जरुरी छ। भ्रातृसंस्थापिच्छे फरकफरक पदावधि छ। भ्रातृसंस्थाहरूको पदावधिको अन्तरमा कुनै उपयुक्त कारण छैन। यसमा पनि एकरूपता ल्याउनु छ। केही भ्रातृसंस्था जातीय प्रकृतिका छन्। केही उमेरसमूहसँग जोडिएका छन्। केही वर्गीय प्रकृतिका छन् भने केही लैंगिक। विशेषगरी जातीय क्लस्टरसँग जोडिएका भ्रातृसंस्थाहरूमा सबै जातको प्रतिनिधित्व भएको छ कि छैन ? मुलुकमा १२५ जातजाति छन्। त्यसको क्लस्टरमा वर्गीकरण गर्ने हो भने पनि संविधानले सातवटा जातीय क्लस्टर स्पष्टसँग तोकिदिएको छ। सबै जातजातिको उचित समायोजनमा पनि पार्टीले ध्यान दिने बेला आएको छ। अहिले थप संस्थाले कांग्रेसको भ्रातृसंस्थाको मान्यता पाऊँ भनी निवेदन दिएका छन्। धेरै आवेदन आएका छन्। त्यहाँ कार्यसमिति गठन गरिएको छ। विधान आफैंले बनाएका छन्। त्यसको मस्यौदा पनि पार्टीमा पेस गरिएको छ। भ्रातृसंस्थाका बारेमा कांग्रेसको दृष्टिकोण के हो ? भ्रातृसंस्था र पार्टीबीचको सम्बन्ध के हो ? कुनकुन मुद्दामा कुनकुन रणनीतिअन्तर्गत केके विषयमा भ्रातृंस्थालाई परिचालन गर्ने हो ? यी सबै विषयमा व्यापक छलफलको आवश्यकता छ। यी विषयमा पार्टीभित्र यसअघि सघन रूपमा छलफल भएको थिएन। यसपटक केन्द्रीय समिति बैठकमा महत्त्वका साथ छलफल भएको छ र मेरै संयोजकत्वमा एउटा समिति पनि गठन भएको छ। जनसम्पर्क समिति विभिन्न मुलुकका कांग्रेसको जनसम्पर्क समिति क्रियाशील छन्। कसलाई सम्पर्क समिति मान्ने, त्यसको पदावधि कति रहने, तिनीहरूको सांगठनिक संरचनाका बारेमा पनि एकरूपता कायम गर्नुपर्नेछ। सम्पर्क समितिलाई केन्द्रीय महाधिवेशनमा प्रतिनिधित्व गर्ने प्रबन्ध दिइएको छ। यो प्रबन्धलाई कसरी व्यवस्थापन गर्ने, कार्यसमितिले मनोनयन गर्ने हो कि समितिको अविधेशनबाटै महाधिवेशन प्रतिनिधिको छनोट गर्ने हो ? यसबारे पार्टीले आवश्यक निर्णय लिनुपर्ने बेला आएको छ। अहिले भ्रातृसंस्था एवं शुभेच्छुक समिति र जनसम्पर्क समितिमा संगठन निर्माण विस्तार नभई विवाद मात्र बढी देखिन थालेको छ। यसको स्वरूप पार्टीको केन्द्रको स्वभावसँग जोडिएको देखिन्छ। यो विवादको जडमा पुग्ने हो भने एउटै कारण छ, भ्रातृसंस्थाको महाधिवेशनमा प्रतिनिधित्व दिने। महाधिवेशनमा प्रतिनिधित्व दिनेबित्तिकै मतदानको अधिकार हुन्छ। जसले गर्दा नेताहरूले भ्रातृसंस्था एवं शुभेच्छुक संस्था र सम्पर्क समितिलाई आफ्नो नियन्त्रणमा पार्न खोजेजस्तो वा आफूअनुकूल बनाउन अस्वस्थ प्रतिस्पर्धा गर्न खोजेको देखिन्छ। जसका कारण भ्रातृसंस्थाहरू सधैं विवादको चंगुलमा पर्ने र तिनीहरूले राम्रोसँग काम गर्न पनि नपाएको अवस्था हामीले भोग्दै आएका छौं। सडक र सदनबाट सरकारको अधिनायकवादी चरित्रविरुद्ध सशक्त आन्दोलन गर्न कांग्रेसले जनतालाई आह्वान गर्नुपर्छ भने सदनमा पनि आफ्नो भूमिका सशक्त बनाउन जरुरी छ। त्यसकारण सम्पर्क समितिलाई मताधिकार दिने कि पर्यवेक्षकको मात्र अधिकार दिने भन्नेमा पार्टीमा अझै छलफलको खाँचो छ। सम्पर्क समितिमा विवाद देखिने, दुईदुई वटा समिति बन्ने, त्यो विवाद पार्टीसम्म पुग्ने अनि पार्टीले हस्तक्षेप गर्ने, नेतैपिच्छे फरकफरक परिपत्र गर्ने अवस्था छ। यसरी देशबाहिर पनि संगठनमा नकारात्मक असर परेको छ। अहिले देशबाहिर करिब ५० लाख नेपाली छन्। नेपालको संविधानले पनि देशबाहिर रहेका नेपालीलाई निर्वाचनमा सहभागी गराउनुपर्ने अभीष्ट राखेकाले हामीले देशभित्रसँगै देशबाहिरका सम्पर्क समितिलाई पनि सुदृढ, चुस्त र प्रभावकारी बनाउन जरुरी छ। धर्मको विषय हामीकहाँ केही यस्ता मुद्दा छन्, जुन संविधान निर्माण प्रक्रियादेखि नै नेपाली समाजमा बहसमा छन्। तिनका प्रकृति संवेदनशील छन्। त्यसमा राष्ट्रिय सहमति आवश्यक देखिन्छ। विशेषगरी धर्म निरपेक्षताको विषयलाई लिएर लामो समयदेखि पार्टीभित्र, देशभित्र बहस चलिरहेको छ। २०६४ सालको अन्तरिम संविधानसँगै संवैधानिकता पाएको धर्मनिरपेक्षताको विषयले संविधानसभाले बनाएको संविधानमा स्थान पाएको छ। धर्मनिरपेक्षता के हो ? संसारमा धर्मनिरपेक्षताको इतिहास कसरी अगाडि बढेको छ ? नेपालको सन्दर्भमा धर्मनिरपेक्षता के हो ? नेपालमा चलिआएको हिन्दुराष्ट्रको अवधारणा नेपालका लागि के हो ? भन्ने विषयमा लगातार बहस चलिरहेको छ। पार्टीको गत वर्ष सम्पन्न महासमिति बैठकमा लगभग आठ सय बढी महासमिति सदस्यले नेपाल हिन्दु राष्ट्र बन्नुपर्छ भनेर लिखित रूपमा पार्टीमा पेस गरेको अवस्था छ। उहाँहरूको भनाइ सनातनदेखि हाम्रा आफ्ना धर्महरू रहिआएका छन्, परम्परा छन् र यी परम्पराप्रति हामी निरपेक्ष रहन सक्दैनौं, यसलाई संरक्षण र संवद्र्धन गर्नुपर्छ भन्ने छ। नेपालको राष्ट्रियतासँग नेपालीको सामाजिक जीवन र भूगोल सबै जोडिएको छ। राष्ट्रियता निर्माण सम्बन्धमा आर्थिक विकास, धार्मिक सांस्कृतिक पर्यटनको प्रवद्र्धनसँग पनि यी विषय जोडिएका छन् भनेर बहस भइरहेको छ। त्यसकारण धार्मिक स्वतन्त्रता भएको हिन्दुराष्ट्र हुनुपर्छ भन्ने अवधारणा छ। अर्काथरीको भनाइ, राज्य धर्ममा निरपेक्ष हुनुपर्छ। धर्मसापेक्ष राज्य हुनु हुँदैन। मान्छेहरू विभिन्न धर्मसँग जोडिन सक्छन् तर विविधतायुक्त मुलुकमा कुनै एक धर्मको राज्य हुुने कुरा उचित होइन भन्ने तर्क पनि उत्तिकै छ। राज्य धर्ममा निरपेक्ष हुँदा यसले सामाजिक सद्भाव र अन्य पक्षमा राम्रो प्रभाव पार्छ। धार्मिक, सामाजिक र सांस्कृतिक द्वन्द्व हुँदैन। अल्पसंख्यक समुदायले पनि आफू असुरक्षित भएको महसुस गर्दैन। राज्यले सबैलाई सुरक्षित भएको महसुस गराउन धर्म निरपेक्ष हुनुपर्छ भन्ने तर्क छ। कांग्रेसमा बहुमत महासमिति सदस्यले हिन्दुराष्ट्र हुनुपर्छ भनेर हस्ताक्षर बुझाएकाले धर्मका विषयमा अहिले समन्वय गर्नुपर्ने बेला आएको छ। हाम्रोजस्तो परम्परागत मूल्यमान्यताबाट अघि बढेको मुलुकमा जहाँ आध्यात्मिक पृष्ठभूमि रहिआएको छ। धार्मिक रूपमा विगतमा हिन्दुराष्ट्र मुलुक रहेको इतिहास छ। धार्मिक विविधता हुँदाहुँदै पनि हिन्दु धर्मको धार्मिक सहिष्णुताका आधारमा सामाजिक सद्भावमा बसेका छौं। त्यसकारण अहिले धर्मनिरपेक्षता र हिन्दुराष्ट्रको मुद्दाका बीचमा तालमेल मिलाउनुपर्ने आवश्यकता छ। धर्मनिरपेक्षताको विषय भौतिकवादसँग जोडिएको छ। परम्परा, धर्म र संस्कृतिलाई भौतिकवादी दृष्टिकोणले संश्लेषित गरेको देखियो। त्यसकारण निरपेक्षको ठाउँमा अरू धर्मलाई पनि स्वीकार्य हुने र हिन्दुधर्मलाई सम्बोधन हुने गरी धार्मिक स्वतन्त्रताका कुरा हामी राख्न सक्छौं। धार्मिक स्वतन्त्रताले सबै धर्मलाई आत्मसात गर्छ भने परम्परालाई पनि मान्यता दिन्छ। धर्म निरपेक्ष नभई धार्मिक स्वतन्त्रता हुनुपर्छ भनेर मैले केन्द्रीय समिति बैठकमा धारणा राखेको थिएँ। समसामयिक राजनीति सरकार अकर्मण्य छ। संविधान कार्यान्वयन नभई सरकार यसको उल्लंघन गर्ने र संविधानलाई असफल बनाउनेतर्फ सरकार क्रियाशील छ। नेपाली जनताको आर्थिक समृद्धिको विषयमा सरकार गतिहीन देखिएको छ। विभिन्न संवैधानिक निकाय र संरचनालाई बहुमतको आडमा कमजोर बनाउन सोहीअनुसार कानुन बनाउन लागिपरेको छ। जनताले चाहेजसरी संविधानको अधिकार विकेन्द्रित गर्नुपर्नेमा सरकार अधिकार केन्द्रीकृत गर्नमै व्यस्त छ। तीन तहको सरकारका आआफ्ना अधिकार क्षेत्रहरू संविधानले प्रस्ट व्याख्या गरिदिएको छ। तर सरकार त्यसतर्फ कत्ति पनि संवेदनशील छैन। बरू सिंहदरबारको अधिकार पनि प्रधानमन्त्रीमा सीमित गर्न खोजेको आभास हुँदै गएको छ। यसले सरकार कम्युनिस्ट अवधारणाअन्तर्गत मुलुकमा कम्युनिस्ट सत्ता निर्माणमा लागेको देखिन्छ। लोकतन्त्रका आधारभूत मूल्यमान्यता सुनियोजित रूपमा कमजोर बनाउन सरकार उद्यत् छ। इतिहासको अवमूल्यन गर्दै त्यसलाई आफूअनुकूल पुनर्व्याख्या गर्न सरकार सक्रिय छ। सरकारकाविरुद्धमा जनताका बीचमा जानुपर्ने समय आइसकेको छ। सडक र सदनबाट सरकारको अधिनायकवादी चरित्रविरुद्ध सशक्त आन्दोलनको खाँचो छ। यसका लागि कांग्रेसले जनतालाई आह्वान गर्नुपर्छ भने सदनमा पनि कांंग्रेसले आफ्नो भूमिकालाई सशक्त बनाउन जरुरी छ। प्रतिपक्षी पार्टीले प्रतिपक्षी भूमिका कसरी निर्वाह गर्ने भन्नेमा तीनवटै तहमा प्रशिक्षण दिनुपर्छ। यी सबै कुरालाई मध्यनजर गरेर प्रतिपक्षी दलले विरोध र संघर्षका कार्यक्रमलाई कसरी अगाडि बढाउने भन्नेमा पार्टीले उचित निष्कर्ष निकाल्ने बेला आइसकेको छ। साउद कांग्रेस नेता एवं पूर्वमन्त्री हुन्।"
मध्यस्थता विवाद,"मध्यस्थता र अदालत दुवैको लक्ष्य न्याय हो। तर, मध्यस्थता न्यायपालिकाको हाइरार्कीमा पर्दैन औद्योगिक राष्ट्रहरूमा सम्झौताबाट उत्पन्न विवादमा मध्यस्थतालाई अदालतको प्रभावकारी विकल्प मानिन्छ। नेपालको संविधान २०७२ को धारा ५१(ट)(२) मा सामान्य प्रकृतिका विवाद समाधानका लागि मेलमिलाप, मध्यस्थताजस्ता वैकल्पिक उपाय अवलम्बन गर्ने नीति रहेको उल्लेख छ। अदालतमा मुद्दाको चाप र बोझ धेरै हुने भएकाले मध्यस्थताद्वारा विवाद समाधान चाँडो हुनु स्वाभाविक मानिन्छ। नेपालमा मध्यस्थ ऐन २०३८ जारी भयो। ऐनमा केही कमजोरी देखिए। २०३८ को ऐन खारेज गरी २०५५ मा मध्यस्थ ऐन २०५५ जारी भयो। ४० वर्षको अवधिमा मध्यस्थता र मध्यस्थ ऐन २०५५ को मर्म, भावना, मान्यता, व्यवस्था र विधायिकी मनसाय अदालती कारबाहीको आँखाको हेराइले गर्दा मध्यस्थ ऐनको प्रयोग र कार्यविधि पनि झन्डै अदालती कारबाहीमा परिणत भयो। मध्यस्थताको कारबाही र अदालती कारबाहीको फरक छुट्ट्याउन नसकेकाले आज मध्यस्थताको २५ वर्ष नाघेको कतिपय एवार्डमा कहिले मध्यस्थता कहिले अदालतको चक्कर निरन्तर चालू छ। नेपालको संविधानको धारा ५१(घ) मा स्वदेशी लगानी, निजी क्षेत्र, वैदेशिक पुँजी तथा प्रविधिमार्फत पूर्वाधार विकास गर्ने उल्लेख छ। धारा ५१(घ) अनुसार नेपालको अर्थतन्त्र कम्युनिस्ट शासनमा जस्तो सेन्ट्रल प्लानिङ र कमान्ड इकोनोमीमा चल्न सक्दैन। धारा ५१(घ) को व्यवस्थाले गर्दा नेपालमा सरकारले कलकारखाना र उद्योग स्थापना र सञ्चालन गर्दैन। धारा ५१(घ) अनुसार राज्यको भूमिका रेगुलेटर अर्थात् नियामकमा सीमित रहनुपर्छ। वैदेशिक लगानी र प्रविधि भित्र्याई धारा ५१(घ) को उद्देश्य प्राप्त गर्न औद्योगिक व्यवसायसँग सम्बन्धित धेरै ऐन बनेका छन्। विदेशी लगानीकर्ताले नेपालजस्तो देशमा राजनीतिक स्थिरता, कानुनी शासन, मजदुर संगठन, ट्याक्सेसन रेजिमलगायत न्यायपालिकीय स्वतन्त्रता, मध्यस्थतासम्बन्धी व्यवस्थाको पनि अध्ययन गरेका हुन्छन्। यसका लागि नेपालले लगानीसम्बन्धी करारीय विवादमा नेपाल कानुनअनुसार नेपाली अदालतबाट समाधान नगर्ने अनसिट्रल, आईसीसी, इक्सिडजस्ता मध्यस्थतासम्बन्धी अन्तर्राष्ट्रिय क्षेत्रीय संगठनका नियमअनुसार नेपाल बाहिर मध्यस्थता गर्ने गरी मध्यस्थतालाई बाहिरीकरण (एक्स्ट्रनलाइज) गर्ने कानुनी व्यवस्था गरेको छ। विदेशी लगानी आकर्षण गर्ने यो एउटा महत्त्वपूर्ण सहुलियत हो। सम्झौतामा यिनै कुरा पर्ने हुन्। मध्यस्थता ऐन लगानीमैत्री छ तर प्रयोग र कार्यान्वयन लगानीकर्तालाई भगाउने खालको आदालती कारबाहीजस्तो बनाइयो। ऐन दोषी होइन। कार्यान्वयनको दोष हो। मध्यस्थततालाई बाहिरीकरण गरी एवार्ड विदेशी लगानीकर्ताको पक्षमा भए पनि मध्यस्थ ऐन २०५५ को दफा ३४ अनुसार एवार्ड कार्यान्वयन नेपालको अदालतबाट नेपालमा हुन्छ। दफा ३४ र मान्य सिद्धान्तअनुसार नेपालको अदालतले एवार्डको मेरिट जाँच्न सक्दैन। ऐनको दफा ३४ को उपदफा (२) को खण्ड (क) देखी (च) सम्मका ६ वटा कानुनी र स्वच्छ सुनुवाइसम्बन्धी टेक्निकलिटिज को मात्र न्यायिक परीक्षण गर्न पाउँछ। ती ६ वटा आधार त्रुटिपूर्ण रहेनछन् भने एवार्ड अन्तिम र बाध्यात्मक हुन्छ। दोस्रो तह पुनः न्यायिक परीक्षण हुन सक्दैन। नेपालको विधायिकाले विदेशी लगानीकर्तालाई प्रोत्साहन गर्न तात्कालीन पुनरावेदन अदालत हालको उच्च अदालतलाई मध्यस्थताका सम्बन्धमा आस्थाको केन्द्र बनाएर त्यसउपर पुनः सुनुवाइ नगर्ने व्यवस्था गरेको हो। विधायिकी मनसाय माथिल्लो अदालतले भोलुन्टरी सेल्फ रेस्ट्रेन्ट गरोस् भन्ने हो। मध्यस्थताको मान्य सिद्धान्तअनुसार एवार्डउपर त्यसपछि कतै कुनै निकायसमक्ष निवेदन वा उजुर वा पुनरावेदन वा पुनरावलोकन लाग्दैन। तर हामीकहाँ २०५९ सालमा बृहत् पूर्ण इजलासबाट मध्यस्थ ऐनको दफा ३४ को उपचार उपभोग गरेपछि पनि पुनः दोस्रो तह सर्वोच्च अदालतमा संविधानको धारा ४६ र धारा १३३(२) अनुसार रिट निवेदन गर्न पाउने फैसलाले नेपालबाहिर मध्यस्थता गर्ने व्यवस्था निरर्थक हुन गयो। मध्यस्थताको कारबाही बाहिरीकरण गरिए पनि उच्च अदालतको न्यायिक परीक्षण अन्तिम नहुने भयो। नेपाल बाहिर गरिएको मध्यस्थताको एवार्ड नेपालको न्यायालयमा भित्र प्रवेश गराइयो। यदि नेपाल सिंगापुर वा मलेसियाजस्तो विदेशी लगानी ओइरिने देश भए विदेशी लगानीलाई नकारात्मक असर पर्ने थियो। विदेशी लगानी भाग्ने थिए। हामीले मध्यस्थको कारबाहीलाई व्यवस्थित गरी सही बाटोमा हिँडाउन सकेनौं। एवार्डउपर पुनरावेदन हेरेसरह हेर्ने र रिट लाग्ने व्यवस्थाले कुनै उस्तै दुई विवादमा एउटा अदालती कारबाहीबाट अगाडि बढ्यो अर्को मध्यस्थताको कारबाहीबाट अगाडि बढ्यो भने अदालती प्रक्रियाबाट चलेको विवाद अन्त्य भई फैसला कार्यान्वयन हुँदासम्म पनि मध्यस्थताको कारबाहीबाट चलेको विवाद कहिले मध्यस्थ, कहिले अदालत निरन्तर चलिरहने, कहिले अन्त्य नहुने अवस्थामा पुग्ने भएको छ। एउटा विवादमा मध्यस्थ र अर्को विवादमा कानुन व्यवसायी भएको स्विस नागरिक र नेपालको एउटा उद्योग व्यवसायीको प्रविधि हस्तान्तरण मध्यस्थता र अर्को नेपाल सरकार र भारतको दामोदर रोपवेको मध्यस्थताको २५ वर्ष पुरानो विवाद अझै नटुंगिएको छैन। एक स्विस नागरिक र नेपालको एक उद्योग व्यवसायीबीच जुलाई १९८९ मा प्रविधि हस्तान्तरण सम्झौता भयो। २४ जुलाई १९९२ मा सम्झौता भंग भयो। तत्कालिक मध्यस्थसम्बन्धी कानुनअनुसार स्विस नागरिक मध्यस्थ नियुक्ति गर्न जिल्ला अदालतमा निवेदन गरे। जिल्ला अदालतले मध्यस्थ नियुक्ति गर्ने दुईपटकको आदेशमा मध्यस्थ नियुक्ति गरेपछि अर्का पक्षलाई चित्त नबुझे पुनरावेदन गर्नू भनी म्याद दिइयो। दिन नहुने म्याद दिएको कारण मध्यस्थ नियुक्त गर्ने आदेशविरुद्ध अर्को पक्ष पुनरावेदन अदालत हुँदै सर्वोच्च अदालतमा समेत पुनरावेदन गर्यो। मध्यस्थ नियुक्ति त बदर भएन तर कानुनले दिनै नहुने म्याद दिएर मध्यस्थ नियुक्तिमा झन्डै दुई वर्ष लाग्यो। विदेशमा भए दुई वर्षमा एड हक आब्रिट्रसनले विवादको एवार्ड नै दिइसक्थ्यो। सोही विवादमा एकल मध्यस्थले दाबी खारेज गर्ने एवार्ड दिए। एवार्डमा चित्त नबुझे पुनरावेदन गर्न जानू भनी पुनरावेदन गर्ने म्यादसमेत दिए। (एकल मध्यस्थ सर्वोच्च अदालतका अवकाश प्राप्त न्यायाधीश थिए) पुनरावेदन पर्यो। सर्वोच्च अदालतबाट मध्यस्थताको एवार्डउपर रिट निवेदन गर्न पाउने फैसला भएपछि स्विस नागरिकको विवाद रिटमार्फत सर्वोच्च अदालतमा पुग्यो। मध्यस्थ नियुक्ति र एवार्डउपर दुवैमा पुनरावेदन म्याद दिने आदेशले मध्यस्थताको कारबाही लम्बियो। तत्कालीन पुनरावेदन अदालतबाट एवार्ड बदर भएको फैसला सर्वोच्च अदालतले रिटबाट सदर गरेपछि ती स्विस नागरिकको २६ जुलाई १९९२ मा सुरु भएको विवादमा अब तेस्रोपटक आजको दिनमा पुनः मध्यस्थताबाट सुरु गर्दै छन्। अब तेस्रोपटक मध्यस्थता, तेस्रोपटक उच्च अदालतमा निवेदन, सर्वोच्च अदालतमा रिट निवेदन त्यसपछि पुनरावलोकनले गर्दा १९९२ को विवाद किनारा लाग्न अर्को पाँच वर्ष जोड्दा ३० वर्ष लाग्ने निश्चित छ। सोको कुरा लेखकलाई ती स्विस नागरिकले गत महिना पुनः मध्यस्त बन्न सक्नुहुन्छ भनेर पत्राचार गरेपछि थाहा भयो। स्वदेशमा भएको मध्यस्थका लागि मध्यस्थ ऐन २०५५ को दफा ३० र विदेशमा भएको मध्यस्थका लागि दुवैमा पुनरावेदन अदालतको सट्टा सर्वोच्च अदालत राखेर दुवै दफाका लागि सर्वोच्च अदालतको आदेश अन्तिम हुने छ रिट लाग्न सक्दैन भनी संशोधन गर्न सक्ने हो भने अब अरू व्यक्ति ती स्विस नागरिक बन्न पर्दैन। लगानी, प्रविधि हस्तान्तरण, व्यापारिक कारोबारजस्ता आर्थिक कारोबारसम्बन्धी विवाद मध्यस्थताद्वारा समाधान हुने व्यापारिक प्रकृतिका विवादमा मध्यस्थबाट टुंगिन ३० वर्ष लाग्नु भनेको विदेशी लगानीलाई तर्साउनु हो। बेलायतको गिनिज बुक अफ वर्ड रेकर्डले थाहा पायो भने वर्ल्ड रेकर्डमा नराख्ला भन्न सकिँदैन। त्यसैले यस्ता मध्यस्थतासम्बन्धी ढिलाइ र विकृतिलाई कानुन संशोधन गरेर वा सर्वोच्च अदालतको पाँचजनाभन्दा बढीको बृहत् इजलासबाट मध्यस्थ नियुक्ति र एवार्ड दुवैमा न्यायको मान्य सिद्धान्तअनुसार पुनरावेदन र रिट दुवै नलाग्ने मध्यस्थ ऐन २०५५ को व्यवस्थाको विधायिकी मनसायको व्याख्या हुन आवश्यक छ। मध्यस्थतालाई कहीं नभएको जात्रा हाँडीगाउँको बनाउनु भएन। सम्झौताबाट उत्पन्न विवादमा २५ वर्ष नाघेको अर्को उदाहरण दामोदर रोपवे कन्स्ट्रक्सन कम्पनीको हो। दामोदर रोपवे र अर्थ मन्त्रालयबीचको विवादमा तीन सदस्यीय मध्यस्थ ट्राइबुनलले २०५४ साउन १८ मा पहिलो अवार्ड दिएको थियो। तत्कालीन पुनरावेदन अदालत हुँदै रिटमार्फत उक्त विवाद सर्वोच्च अदालतमा पुग्दा सर्वोच्च अदालतबाट एवार्ड बदर भएर पुनः मध्यस्थतामा पठाइएको छ। २०५४ मा सुरु भएको २५ वर्ष पुरानो विवाद पनि अब मध्यस्थता, उच्च अदालत, रिट त्यसपछि पुनरावलोकन गर्ने चक्करले गर्दा उक्त विवाद पनि कहिल्यै अन्त्य हुने निश्चित छैन। यही हो मध्यस्थताको अवधारणा ? मध्यस्थता र अदालत दुवैको लक्ष्य न्याय हो। तर, मध्यस्थता न्यायपालिकाको हाइरार्कीमा पर्दैन। मध्यस्थताको कारबाहीमा उच्च अदालतलाई मध्यस्थ नियुक्तिमा, मध्यस्थको क्षेत्राधिकारमा, अन्तिम आदेशमा, प्रमाण बुझ्ने कुरामा, मध्यस्थताको एवार्डउपर न्यायिक परीक्षणमा र विदेशमा भएको एवार्ड कार्यान्वयनमा सीमित, सुपरिवेक्षणीय अधिकार मात्र दिएको छ। पुनरावेदन हेर्ने अधिकार दिएको होइन। मध्यस्थ ऐन २०५५ को मध्यस्थतासम्बन्धी मान्य सिद्धान्तअनुसार उद्देश्यमूलक कार्यान्वयन नभएरै एउटै विवादमा २५ वर्षमा तेस्रोपटक मध्यस्थताको कारबाही सुरु गर्नुपर्ने अवस्था आयो। विवाद उत्पन्न भएमा पहिला पक्षबीच आपसी समझदारीद्वारा विवाद समाधान गर्ने प्रयत्न गर्ने आपसी समझदारी हुन नसकेमा मध्यस्थ नियुक्ति गर्ने विधि र व्यवस्थासमेत सम्झौतामा गरिएको हुन्छ। एक पक्षले प्रस्ताव गरेको व्यक्तिलाई अर्को पक्षले मध्यस्थ नस्वीकार्ने र आफ्नो तर्फबाट मध्यस्थ प्रस्ताव नगरी सम्झौताको विवाद समाधानको व्यवस्थालाई निरर्थक बनाएर अर्को पक्षलाई हैरानी गर्ने हुनाले त्यस्तो हुन नदिन मध्यस्थ ऐन २०५५ ले उच्च अदालतलाई मध्यस्थ नियुक्ति गर्ने एपोइन्टिङ अथोरिटी को अधिकार दिएको हो। यस्तो अधिकार न्याय परिषद्ले जिल्ला अदालतका लागि न्यायाधीश नियुक्ति गरिदिएजस्तै हो। हामीले त्यही बुझे हुन्छ। एपोइन्टिङ अथोरिटी को हैसियतले उच्च अदालतले मध्यस्थ ट्राइबुनल गठन गरी विवाद पेस गर्ने फोरम जन्माइदिनेसम्म मात्र हो। मध्यस्थ नियुक्ति गरिदिने काम न्यायाधीशले च्याम्बरबाट गरे पनि हुने प्रशासकीय काम हो। मध्यस्थता माग गर्नेले निवेदनसाथ आपसी समझदारीद्वारा विवाद समाधान हुन नसकेको माइन्युट र सम्झौताको विवाद समाधानको मध्यस्थ नियुक्ति गर्ने व्यवस्था पेस गरेपछि अर्को पक्षको कुरा सुनी एपोइन्टिङ अथोरिटी को हैसियतले उच्च अदालतले मध्यस्थ नियुक्ति गरिदिनुपर्छ। मध्यस्थ नियुक्त गर्ने आदेशउपर पक्षलाई पुनरावेदन गर्ने अधिकार हुँदैन। अदालतलाई पनि पुनरावेदन गर्ने म्याद दिने अधिकार हुँदैन। अनसिट्रल, इक्सिट, आईसीसीजस्ता मध्यस्थसम्बन्धी अन्तर्राष्ट्रिय र क्षेत्रीय संगठनको नियमावलीअनुसार मध्यस्थ नियुक्ति गर्नुपर्दा काठमाडौंबाटै मेलद्वारा आपसी समझदारीबाट विवाद समाधान गर्न बसेको बैठकको माइन्युट र सम्झौताको प्रति पठाएपछि अर्को पक्षको कुरा पनि मेलबाटै सुनेर मध्यस्थ नियुक्ति हुन्छ। पुनरावेदनको म्याद पनि दिइँदैन, कानुन व्यवसायीलाई बहस पनि गराइँदैन। मध्यस्थतासम्बन्धी विश्वव्यापी मान्य प्रचलनअनुसार सम्झौताका पक्षहरूले नै मध्यस्थको एवार्डमा पुनरावेदन गर्ने भनी सम्झौतामा स्पष्ट उल्लेख गरेको अवस्थामा बाहेक मध्यस्थ नियुक्ति र एवार्डउपर पुनरावेदन लाग्दैन। मध्यस्थताको एवार्डमा एक तह मात्र न्यायिक परीक्षण हुन्छ, जुन मध्यस्थ ऐन २०५५ को दफा ३४ हो। मान्य प्रचलनअनुसार मध्यस्थ ऐन २०५५ को दफा ३४ अन्तर्गतको अधिकार क्षेत्रमा अदालतले एवार्डको मेरिटभित्र प्रवेश गर्न सक्दैन। लिगल टेक्निकालिटिज मा सीमित रहेर जाँच्ने व्यवस्था हो। मध्यस्थको नियुक्ति प्रक्रियाअनुसार भएनभएको, अर्को पक्षलाई जानकारी गराएनगराएको, मध्यस्थले आफूलाई सम्झौता र पक्षहरूले दिएको अधिकारभित्र रहेनरहेको, एवार्ड कार्यान्वयन सम्बन्धमा पारस्परिकता तथा पब्लिक पोलिसी र म्यादभित्र निवेदन परेनपरेको आदिसम्म मात्र सीमित रहेर हेरिन्छ। अमेरिका, बेलायत, अस्ट्रेलिया, फ्रान्सलगायत विकसित राष्ट्रहरूमा मध्यस्थको एवार्डउपर पुनरावेदन होइन लिगल टेक्निकालिटिज मात्र हेरिन्छ (एयर बुक अफ कमर्सियल आर्विट्रसन भोलुम २)। नागरिक तथा राजनीतिक अधिकारसम्बन्धी महासन्धिअनुसार मुद्दामा एक तह पुनरावेदन अनिवार्य हुन्छ। मध्यस्थको विवाद फौजदारी वा देवानी विवाद होइन। महासन्धिले पुनरावेदन फौजदारी वा देवानी मुद्दाका सम्बन्धमा भनेको हो। मध्यस्थको विवादमा भनेको होइन। मध्यस्थतामा एक तह पुनरावेदन गर्न पाउने मानव अधिकार भनेर बुझ्नु ठूलो भूल हुनेछ। मध्यस्थतामा जानाजान बुझेरै पुनरावेदन गर्ने व्यवस्था नराखिएको हो। यसका कारण बुझ्न जरुरी छ। अदालती कारबाहीमा न्यायाधीश पक्षले नियुक्ति गर्न पाउँदैनन्। राज्यबाट नियुक्ति भएका हुन्छन्। पक्षले इजलास र न्यायाधीश छान्न पाउँदैनन्। न्यायाधीशमा विवादको विषयवस्तुको विज्ञता नहुन सक्छ। अदालती कारबाहीमा पक्षहरूले आफैंले कार्यविधि बनाउन पाउँदैन। विधायिकाले बनाएको कार्यविधि कानुनअनुसार कारबाही अगाडि बढाउनुपर्छ। एवार्डउपर पुनरावेदन अदालतको न्यायिक परीक्षणपछि रिट निवेदन लाग्नु हुँदैन भन्ने लेखकको मान्यता २०५९ साल रिट नं २८०५ मिति २०६५ साल माघ ३ को कानुन पत्रिकामा छ। मध्यस्थबाट करारीय विवाद हेरिन्छ। मध्यस्थबाट मौलिक हक वा मानव अधिकार हेरिँदैन। करारीय विवादमा हालको संविधानको धारा ४६ र धारा १३३(२) आकर्षण हुन सक्दैन। भारतको सर्वोच्च अदालतबाट व्याख्या भएको छ। (एआईआर १९७२ पृष्ठ ८४३ र भारतको संविधान निर्माण हुँदाको रिट निवेदनका सम्बन्धमा संविधानसभाको छलफल सीएडी खण्ड ७ पृष्ठ ९५३ र कमेन्टरी अन द कन्सिच्युसन अफ इन्डिया बसु खण्ड इ पृष्ठ ७) रिट निवेदनको उपचार, मानव अधिकार र मौलिक हक हननमा राज्यका विरुद्ध नागरिकलाई प्राप्त हुने हक हो। नागरिकविरुद्ध सरकार वा राज्यलाई प्राप्त हुने हक होइन। मध्यस्थता करारीय विवादमा गरिन्छ। करारीय हक मौलिक हक होइन। कानुनी हक नै पनि होइन। मध्यस्थताको एवार्डमाथि उच्च अदालतको न्यायिक परीक्षण अन्तिम नहुने अवस्थाले विदेशी लगानी तर्सिन सक्छ। राज्यको अर्थ, उद्योग र वाणिज्यसम्बन्धी नीति नै असफल हुन सक्छ। विदेशी लगानीकर्ता वा स्वदेशी नै पनि व्यावसायिक व्यक्ति मुद्दामा अलमलिन लगानी गर्दैन। लगानीकर्ताले अर्को देशमा लगानी गर्न सशंकित हुन्छन्। उनीहरूलाई लगानी गरिने देशको कानुन थाहा हुँदैन। अदालती प्रक्रिया थाहा हुँदैन। उनीहरूमा न्यायाधीशमा घरेलु पक्षपाती (डोमेस्टिक बायसनेस) को शंका र डर हुन्छ। त्यसैले लगानी गर्ने वा काम गर्ने देश (होस्ट कन्ट्री) भन्दा बाहिर मध्यस्थको कारबाही चाहन्छन्। हाम्रो लगानीसम्बन्धी विभिन्न कानुनमा अनसिट्रल, आईसीसी, इक्सिडअनुसार नेपाल बाहिर विवाद समाधान गर्ने व्यवस्था राखिएका कारण नै लागनीकर्ताको विवाद नेपाली कानुनअनुुसार नेपालमा हेरिँदैन भनेर आश्वासन दिन हो। मध्यस्थको भाषामा यसलाई इन्टरनेसनलाइज भनिँदैन एक्सट्रर्नलाइज भनिनछ। मध्यस्थ ऐन २०५५ को दफा ३४(२) मा विदेशमा भएको एवार्डमा नेपाली अदालतबाट स्वच्छता, निष्पक्षतासम्बन्धी केही अन्य न्यूनतम विषयको मात्र नेपालको अदालतलाई न्यायिक परीक्षण गर्ने अधिकार दिइएको हो। एक सार्वभौमसत्तासम्पन्न राष्ट्रको हैसियतले त्यति त हुनैपर्ने कुरा हो। मध्यस्थ ऐनले बडो होसियार पुर्याएर एकातिर विदेशी लगानीकर्ता पनि डोमेस्टिक वायसनेसबाट नभड्किने अर्कोतर्फ सार्वभौमसत्तासम्पन्न राष्ट्रको अदालतले पनि विदेशमा भएको एवार्डको स्वच्छता र निष्पक्षता र अधिकार क्षेत्रसँग सम्बन्धित सीमित कुरा मात्र जाँच्न पाउने सन्तुलित व्यवस्था गरेको थियो। मध्यस्थताउपर एक तह उच्च अदालतले न्यायिक परीक्षण गरेपछि पनि पुनः रिट लाग्ने व्यवस्थाले तह मात्र थपिएन बाहिरीकरण गरिएको लगानीसम्बन्धी विवादलाई नेपाली न्यायपालिकामा प्रवेश गराउने काम भयो। मध्यस्थको कारबाहीलाई लगानीमैत्री बनाउन २०५९ सालको रिट नं २८०५ को निवेदनमा संयुक्त इजलासले आदेश दिएको छ। स्वदेशमा भएको मध्यस्थका लागि मध्यस्थ ऐन २०५५ को दफा ३० र विदेशमा भएको मध्यस्थका लागि दुवैमा पुनरावेदन अदालतको सट्टा सर्वोच्च अदालत राखेर दुवै दफाका लागि सर्वोच्च अदालतको आदेश अन्तिम हुने छ रिट लाग्न सक्दैन भनी संशोधन गर्न सक्ने हो भने अब अरू व्यक्ति ती स्विस नागरिक बन्न पर्दैन। केसी पूर्व न्यायाधीश हुन्।"
अर्थतन्त्रको डरलाग्दो तस्बिर,"जुन देशमा ऋण दायित्व र ब्याज तिर्न सक्दैन भन्ने सन्देश जान्छ, त्यहाँ वैदेशिक लगानी भित्रिन समस्या हुन्छ सरकारी कर्मचारी, मन्त्री, जनप्रतिनिधिहरूलाई तलब भत्ता खुवाउनै नपुग्ने हाम्रो आर्थिक अवस्था छ। त्यसमाथि जनप्रतिनिधि र मन्त्रीहरूका विलासी जीवनशैली, मोजमस्ती, महँगा गाडी, सयलपूर्ण निवास आदिको बन्दोबस्ती पनि जनताले तिरेको करबाट हुँदै आएको छ। यसैले करको दर र दायरा दुवै वृद्धि गरिएको छ संघीयता कार्यान्वयन का लागि। कहाँसम्म भने सरकारलाई करको दर वृद्धि गरेर मात्र पुगेन, हुँदाहुँदा पैत्रिक सम्पत्ति नामसारी गर्दा पनि राज्यलाई कर तिर्नुपर्ने अवस्था आउन लागिसकेको छ। उठेको र उठाइएको राजस्वबाट साधारण खर्च नपुग्ने मुलुकले संघीयता अपनाएको छ। त्यसमाथि हाम्रा नेताहरूका राजर्षि ठाँट छँदै छ। सांसदहरूलाई आफूखुसी रकम वितरण गर्न दिइएको छ। देशले संघीयता धान्दैन त्यसै भनिएको होइन। अहिलेको जीवन्त प्रश्न हो कुन स्रोतबाट देश विकास गर्ने ? राज्यले कमाएको नेतालाई नै ठिक्क छ, समृद्धिको सपना कसरी पूरा होला ? अर्कोतर्फ, राज्यले आर्जन गरेको विदेशी मुद्रा (मूलतः रेमिट्यान्स) उपभोगमै सीमित छ। अन्य आर्जन छैन भन्दा पनि हुन्छ। किनभने आर्जन भएजति रकम आयातमै सकिएको छ। कदाचित रेमिट्यान्स आप्रवाहमा कमी आए यो मुलुकको अर्थतन्त्र कसरी टिक्ला, यसतर्फ कसैले ध्यान दिइएको पाइँदैन। विप्रेषण आप्रवाह दर वृद्धि (गत वर्ष १६५ प्रतिशतले) भए पनि वैदेशिक रोजगारमा जानेको संख्या वृद्धि भएन। गत वर्ष आठ खर्ब ७९ अर्ब रुपैयाँको विप्रेषण आएछ। अघिल्लो वर्ष यस्तो आम्दानी सात खर्ब ५५ अर्ब रुपैयाँ थियो। मुलुकको कूल गार्हस्थ्य उत्पादन (जीडीपी) मा रेमिट्यान्सको योगदान गत वर्ष (२०७५७६) का लागि २५ प्रतिशत रह्यो। अघिल्लो वर्ष यस्तो योगदान २९ प्रतिशत थियो। झण्डै वार्षिक बजेटबराबरको व्यापार घाटा छ। गएको साउन महिनाको तथ्यांक मात्रै हेर्ने हो भने विकराल स्थिति देखिन्छ। गत साउनमा एक खर्ब ६ अर्ब रुपैयाँको आयात भएछ। निर्यात भने जम्मा आठ अर्ब ८३ करोड रुपैयाँ। व्यापार घाटा ९७ अर्ब १७ करोड रुपैयाँ। व्यापार घाटाको सीधा असर भुक्तानी सन्तुलन (ब्यालेन्स अफ पेमेन्ट) मा देखिइसकेको छ। गत आव २०७५७६ मा भुक्तानी सन्तुलन ऋणात्मक भयो ६७ अर्ब ४० करोड रुपैयाँले। विगतका नौ वर्षसम्म धनात्मक रहेको भुक्तानी सन्तुलनमा आएको गडबडीले अर्थतन्त्रको नाजुक तस्बिर उजागर गरेको छ। यसले बढ्दो व्यापार घाटालाई मात्र इंगित गरेको छैन, नेपालीहरूले केही गर्न नसक्ने हुतीहारापन पनि देखाएको छ। जस्तो कि वस्तु व्यापार १३५ प्रतिशतले बढ्यो। यो भनेको हामीले वस्तुको व्यापार मात्रै गत वर्ष १३ अर्ब २१ अर्ब रुपैयाँको गरेका छौं। तर देशमा डलर (विदेशी मुद्रा) भित्रिने र सरकारले निकै आशा गरेको क्षेत्र प्रत्यक्ष वैदेशिक लगानी भने गत वर्ष घट्यो। गत वर्ष अघिल्लो वर्षको तुलनामा ४ अर्ब ४४ करोड रुपैयाँले प्रत्यक्ष वैदेशिक लगानी घटेर १३ अर्ब ७ करोड रुपैयाँ मात्रै भित्रियो। समग्रमा भन्नुपर्दा गत वर्ष हामीले १५ खर्ब रुपैयाँ विदेश पठाएछौं। यो रकम झण्डै देशको वार्षिक बजेटसरह हो। निर्यात भने एक खर्ब रुपैयाँको मात्र गर्न सक्यौं। विगतमा व्यापार घाटाभन्दा रेमिट्यान्स आप्रवाह धेरै भएकाले चालू खाता घाटा थिएन। यसपालि रेमिट्यान्सले थेगेन र घाटा भयो। एकातिर व्यापार घाटा बढ्ने तर अर्कोतिर रेमिट्यान्स वृद्धिदर घट्यो। रेमिट्यान्स घट्नुको मुख्य कारणमा रोजगारमा जानेको संख्या घटेर हो। गत वर्ष रोजगारका लागि विदेश जाने नेपालीको संख्या ३७३ प्रतिशतले घटेको छ। अघिल्लो वर्ष (२०७४७५) मा ८२ प्रतिशतले घटेको थियो। नेपालमा भित्रिने रेमिट्यान्समा ७० प्रतिशत हिस्सा खाडी मुलुकको छ। विदेशी रोजगारदाता मुलुकको श्रम नीतिमा कुनै परिवर्तन भए या अन्य कुनै कारणबाट नेपाली जनशक्ति निर्यात हुन नसक्ने स्थिति उत्पन्न भएमा मुलुकको अर्थतन्त्र के होला ? भुक्तानी सन्तुलनमा आएको यो गडबडीले नेपालमा वैदेशिक लगानीका लागि धेरे प्रश्न उब्जाइदिएको छ। चालू खाता घाटाले विदेशी मुद्रा तिर्न सक्ने क्षमता देखाउने हुँदा गरेको लगानी र प्रतिफल फिर्ता लैजान सकस हुने हो कि भन्ने आशंका लगानीकर्तामा रहन्छ। देशले विदेशी र अन्य ऋण तिर्न सक्ने क्षमतामाथि प्रश्न उठाउँछ। चालू खाता घाटाले विदेशी मुद्रा सञ्चितीलाई पनि घटाइदिएको छ। नेपाल राष्ट्र बैंकले प्रकाशित गरेको तथ्यांकले विदेशी मुद्रा सञ्चिती १० खर्ब ३८ अर्ब रुपैयाँमा सीमित गरिदिएको छ। यो रकमले ७८ महिनाको आायात धान्न मात्र सक्छ। गत वर्षको सुरुदेखि आर्थिक वर्षको अन्त्यसम्म आइपुग्दा ११ खर्ब २ अर्ब रुपैयाँ सञ्चित थियो। यस्तो गिरावटले वैदेशिक ऋणको सावाब्याज भुक्तानीमा समस्या ल्याउँछ। जुन देशमा ऋण दायित्व र ब्याज तिर्न सक्दैन भन्ने सन्देश जान्छ, त्यहाँ वैदेशिक लगानी भित्रिन समस्या हुन्छ। नेपालमा जे पनि आयात गर्न पाइन्छ। खुला र उदार अर्थ नीति लागू गरेपछि कोटा र लाइसेन्स प्रथा खारेज भयो। उदारवादी अर्थव्यवस्थाले स्वदेशी उत्पादन र उद्योगलाई धराशयी पार्यो। आयातीत वस्तु र सामानले स्वदेशी उत्पादनसित प्रतिस्पर्धा गर्न सकेन। उत्पादित वस्तु प्रतिस्पर्धी भएन। राज्यका संयन्त्र, नीति, कर्म तथा व्यवहारले नेपाली उत्पादन कहिल्यै पनि प्रतिस्पर्धी हुन पाउँदैनन्। किसानले फलाएका बन्दाकोभी, काउलीले बजार पाउँदैनन्। तिनै उत्पादन भारतबाट सहज आयात भइरहन्छन्। नेपाली सेना, नेपाल प्रहरी र सशस्त्र प्रहरीले स्वदेशी कपडाको युनिफर्म लगाउँदैनन्। आयात नै गर्छन्। सेना र प्रहरी ब्यारेकमा व्यापारीले आयातीत रासन आपूर्ति गर्छ। सेनाले स्वदेशी बिस्कुट उपभोग गर्दैन। झापाका किसानले फलाएको धान गोदाममै सड्छ। त्यही काँकडभिट्टाको नाकाबाट भारतीय धान, चामल भित्रिन्छ। यी र यस्ता थुप्रै नीति छन्, जसले नेपालको उद्योग क्षेत्रलाई कहिल्यै पनि माथि उठ्न दिँदैन। हामी कम्तीमा कृषिमा आत्मनिर्भर हुन सक्थ्यौं। तर मलखाद, सिँचाइ, उचित बीउविजन र बजारीकरणजन्य समस्याले कृषि क्षेत्र तहसनहस छ। नेपालमा एक खर्ब २० अर्ब रुपैयाँको खाद्यान्न आयात हुन्छ। चामल मात्रै झण्डै ३० अर्ब रुपैयाँको आयात हुन्छ। आव २०६२६३ र २०७३७३ को ११ वर्षको अवधिमा दुईवटा आर्थिक वर्षमा मात्र ५० लाख टन धान उत्पादन भएको थियो। गत वर्ष बेलैमा पानी परेका कारण ५५ लाख ६३ हजार मेट्रिक टन धान उत्पादन भएको थियो। त्यही भएर गत वर्षको आर्थिक वृद्धि ७ प्रतिशत हुन पायो। अघिपछि ४५ लाख टन कट्दैन। मौसम सधैंभरि एकनास हुँदैन। धान रोप्ने बेला पानी परेन भने आर्थिक वृद्धि दर पनि घट्छ। अर्थात् मुलुकको आर्थिक वृद्धिदर मौसममा भर पर्छ। सरकारले हालसम्म १४ लाख २५ हजार हेक्टरमा सिँचाइ सुविधा पुर्याउन सकिने पूर्वाधार बनाएको भन्दै आएको छ। तर यसमध्ये जम्माजम्मी ३० प्रतिशत अर्थात् ४ लाख ३० हजार हेक्टरमा मात्र बाह्रै महिना (इयर राउन्ड इरिगेसन) सिँचाइ पुग्छ। पर्याप्त सिँचाइ सुविधा नभएकै कारण २५ लाख ३६ हजार हेक्टर खेतीयोग्य जमिन भएर पनि आकाशे पानीको भर पर्न बाध्य पारिएको छ। विदेशी रोजगारदाता मुलुकको श्रम नीतिमा कुनै परिवर्तन भए या अन्य कुनै कारणबाट नेपाली जनशक्ति निर्यात हुन नसक्ने स्थिति उत्पन्न भएमा मुलुकको अर्थतन्त्र के होला ? अहिलेको सबैभन्दा जटिल र पेचिलो प्रश्न यही भएको छ। आर्थिक सुरक्षाका लागि मुलुकले अनेक प्रयास गर्छन्। तर हाम्रो आर्थिक भविष्य र सुरक्षा भगवान् भरोसे छ। आफ्नै सेफ्टी मार्जिन (सुरक्षा सीमा) छैन, जुन डरलाग्दो हो। कहिलेसम्म पाखुरा निर्यात गरेर यहाँ मोजमस्ती गरिररहने ? अर्थतन्त्रको सबैभन्दा ठूलो चुनौती आयात प्रतिस्थापन हो। निर्यात वृद्धि हो। कम्तीमा यहीं उत्पादन गर्न सकिने र हुने वस्तुमा जोड दिनुपर्यो। यसैका लागि चाहिन्छ भिजन र असल नियत। हामीकहाँ यी दुवै कुरा छैन। त्यसैले नै हामी पछि छौं। भोलि विदेशी मुद्राको सञ्चिती घटेर विदेशी ऋण र दायित्व तिर्न सकेनौं भने अर्जेन्टिना र भेनेजुयलाको नियति भोग्नुपर्छ नै। एक गाडा पैसा लिएर एक झोला सामान आउने (सन् १९२९३० को बृहत् आर्थिक मन्दी) को अवस्था नहोला भन्न सकिन्न। हामीले मोटर, गाडी, टेलिभिजन, फ्रिज, कम्प्युटर, ल्यापटपजस्ता वस्तु यहीं उत्पादन गर्न नसकौंला। तर धान, चामल, दाल, गेडागुडी, तरकारी, फलफूल त उत्पादन गर्न सक्छौं नि। उत्पादकत्व वृद्धि र बजारको ग्यारेन्टी राज्यले गर्नुपर्छ। दुई खर्बको पेट्रोलियम र २४ अर्बको बिजुली आयात हुन्छ। बिजुली निर्यात नै गर्न नसके पनि कम्तीमा आयात गर्नु नपरोस् अनि मात्र अर्थतन्त्र सुदृढ हुन्छ। पौने दुई खर्बको बिजुली खेर जानेवाला छ, तर बजार छैन। यस्तो विडम्बना छ। अर्थतन्त्रका यी डरलाग्दो तस्बिर थाहा पाएर पनि केही नभएजस्तो गर्ने र समृद्धिको डिङ हाँक्दैमा हामा जनप्रतिनिधि र कर्मचारीका दिन जाने भए।"
विश्वकप छनोट : कुबेतलाई रोक्ने नेपालको दाउ,"काठमाडौं : सन् २०२२ मा कतारमा आयोजना हुने फिफा विश्वकपअन्तर्गत एसियाली राष्ट्रको दोस्रो चरणको छनोट खेलमा नेपालले बिहीबार कुबेतसँग प्रतिस्पर्धा गर्दैछ। लामो तयारी गरेर कुबेत गएको नेपालले कुबेतलाई रोक्ने योजना बनाएको छ। नेपाली टोलीका प्रशिक्षक योहान कालिनले कुबेतसँग राम्रो प्रदर्शन गर्न खेलाडी तयार रहेको बताए। कुबेत बलियो टोली हो। घरेलु मैदानको साथ उसलाई छ। हामीले कुबेतलाई रोक्न राम्रो तयारी गरेका छौं। कुबेतसँग हाम्रो रणनीति रक्षात्मक हुनेछ। नतिजाका लागि भन्दा पनि हामी उत्कृष्ट खेल खेल्ने प्रयास गर्नेछौं, कालिनले भने। नेपाली टोलीका कप्तान किरण चेम्जोङले कुबेतसँग यसअघि पनि मैत्रीपूर्ण खेल खेलेकाले सजग भएर खेल्ने बताए। यसैगरी कुबेतका प्रशिक्षक रोमियो जोज्याकले नेपालसँगको खेल प्रतिस्पर्धात्मक हुने बताए। हामीले विश्वकप छनोटलाई लक्षित गरी लामो तयारी गरेका छौं। छनोट खेल १३ महिनासम्म चल्छ। कुबेतले छनोटको लक्ष्यसहित सबैलाई जित्नेगरी तयारी गरेको छ। भर्खर इराकसँग खेलले पनि टोलीमा उत्साह थपिएको छ। हामीले नेपालसँगको खेललाई मात्र हेरेका छैनौं, जोज्याकले भने। नेपाल र कुबेतबीच यसअघि ६ पटक भिडन्त भएको थियो। कुबेत पाँच खेलमा विजयी भएको छ। एक खेल बराबरीमा सकिएको छ। दुई टोलीबीच पछिल्लो पटक गत मार्चमा मैत्रीपूर्ण खेल भएको थियो। उक्त खेलमा नेपाल १० गोलले पराजित भएको थियो। फिफा वरीयतामा पनि कुबेत केही बलियो छ। कुबेत एक सय ५६औं र नेपाल एक सय ६६औं स्थानमा छ। विश्वकप छनेटमा नेपाल समूह बी रहेको छ। यस समूहमा कुबेत, बलियो टोली अस्ट्रेलिया, जोर्डन र चाइनिज ताइपेई रहेका छन्। होम एन्ड अवेका आधारमा खेलाइने छनोट खेल सन् २०१९ को सेप्टेम्बर ५ देखि सन् २०२० को जुन ९ तारिखसम्म चल्नेछ। नेपालले कुबेतसँगको दोस्रो खेल नोभेम्बर १९ तारिखमा खेल्नेछ। नेपालले सेप्टेम्बर १० मा चाइनिज ताइपेई र अक्टोबर १५ मा जोर्डनसँग खेल्नेछ। नेपालले चाइनिज ताइपेईसँग सन् २०२० मार्च २६ र जोर्डनसँग सन् २०२० को जुन ४ मा दोस्रो खेल खेल्नेछ। समूह चरणको अन्तिम खेल नेपालले अस्ट्रेलियासँग अक्टोबर १० तारिख उसैको मैदानमा र सन् २०२० को मार्च ३१ तारिखमा घरेलु मैदान दशरथ रंगशालामा खेल्नेछ। एसियाली फुटबल महासंघ (एएफसी) ले दोस्रो चरणको छनोटमा सहभागी एसियाका ४० देशलाई आठ समूहमा विभाजन गरेको छ। प्रत्येक समूहमा पाँच टोलीले प्रतिस्पर्धा गर्नेछन्। समूह विजेता र चारवटा उत्कृष्ट उपविजेता गरी १२ टोली तेस्रो चरणमा छनोट हुनेछन्। तेस्रो चरणमा छनोट हुने टोलीले सन् २०२३ को एसियन कप खेल्ने मौका पनि पाउनेछन्।"
नाझ्दा कप खेल्न नेपाली महिला टोली किर्गिस्तान,"काठमाडौं : अखिल नेपाल फुटबल संघ (एन्फा) ले किर्गिस्तानमा यही भदौ २२ देखि २६ गतेसम्म आयोजना हुने नाझ्दा कप फुटबल प्रतियोगिताका लागि नेपाली महिला टोलीको घोषणा गरेको छ। मुख्य प्रशिक्षक हरि खड्काले बुधबार १८ सदस्यीय टोलीको घोषणा गरेका हुन्। बन्द प्रशिक्षणमा रहेका ३२ खेलाडीबाट अन्तिम टोलीको घोषणा गरिएको हो। टोलीको गोलरक्षकमा एन्जिला सुब्बा र अञ्जना रानामगर छन्। रक्षकमा हीराकुमारी भुजेल, गीता राना, पुनम जर्गामगर, कविता धिमाल र अस्मिता जैसी छन्। यसैगरी मिडफिल्डरमा मञ्जलीकुमारी योञ्जन, रेनुका नगरकोटी, अनिता बस्नेत, दीपा राई र सर्मिला थापा छन्। स्ट्राइकरमा सावित्रा भण्डारी, अनिता केसी, रेखा पौडेल, नीरू थापा, विमला चौधरी र इन्दिरा राई छन्। सहायक प्रशिक्षकमा अरुणा गुरुङ, गोलरक्षक प्रशिक्षकमा अस्मिता खवास, फिजियोमा नवीना श्रेष्ठ, चिकित्सकमा डंगोल महर्जन र व्यवस्थापकमा पेमा लामा छन्। नेपाली महिला टोलीले अहिले नेपालमा आयोजना हुने १३औं दक्षिण एसियाली खेलकुद प्रतियोगिता (साग) का लागि तयारी गरिहरेको छ। नाझ्दा कपलाई पनि नेपालले सागको तयारी खेलको रूपमा लिएको छ। किर्गिस्तानको निमन्त्रणामा नेपालले यस प्रतियोगिता खेल्न लागेको हो। प्रतियोगितामा आयोजक किर्गिस्तानसहित नेपाल, उज्वेकिस्तान र ताजकिस्तानको सहभागिता रहनेछ। लिग कम नकआउटका आधारमा खेलाइने प्रतियोगितामा नेपालले लिग चरणको पहिलो खेल भदौ २२ गते किर्गिस्तानसँग खेल्नेछ। यसैगरी दोस्रो खेल भदौ २३ गते उज्वेकिस्तान र तेस्रो खेल भदौ २४ गते ताजकिस्तानसँग खेल्नेछ। लिग चरणका शीर्ष दुई टोलीबीच फाइनल खेल हुनेछ। टोलीलाई राष्ट्रिय खेलकुद परिषद्का सदस्य सचिव रमेशकुमार सिलवाल, एन्फा अध्यक्ष कर्माछिरिङ शेर्पालगायतले बिदाइ गरे। नेपाली टोली बिहीबार किर्गिस्तानमा प्रस्थान गर्नेछ।"
यूएस ओपन टेनिस : सेमिफाइनलमा पुगिन् सेरेना,"न्युयोर्क : चर्चित स्विस खेलाडी रोजर फेडेरर ग्रान्डस्लाम टेनिस प्रतियोगिता यूएस ओपनको क्वार्टरफाइनलमै पराजित भएका छन्। तेस्रो वरीयताका फेडेररलाई बुधबार भएको खेलमा बुल्गेरियन खेलाडी ग्रिगर दिमित्रोभले हराएका हुन्। दिमित्रोभ पहिलो पटक यूएस ओपनको सेमिफाइनलमा पुगेका हुन्। पाँच सेटसम्म लम्बिएको उक्त खेल निकै प्रतिस्पर्धात्मक थियो। अनुभवी खेलाडी फेडेररले पहिलो सेटको नतिजालाई ६३ अंकले आफ्नो पक्षमा पारेका थिए। दोस्रो सेटको खेलमा २८ वर्षीय दिमित्रोभ ६४ ले अगाडि बढे। तेस्रो सेटको नतिजालाई पुनः ६३ ले आफ्नो पक्षमा पार्दै फेडेरर अगाडि बढेका थिए। त्यसपछि भने फेडेररले लय गुमाए। चौथो र पाँचौं सेटमा क्रमशः ६४ र ६२ को जित हात पार्दै दिमित्रोभ सेमिफाइनलमा पुग्न सफल भए। दिमित्रोभले हालसम्म ग्रान्डस्लाम प्रतियोगितामा सेमिफाइनलभन्दा अगाडिको यात्रा तय गर्न सकेका छैनन्। उनी सन् २०१४ मा विम्बल्डन र सन् २०१७ मा अस्ट्रेलियन ओपनको सेमिफाइनलमा पराजित भएका थिए। दिमित्रोभसँग पराजित भएपछि २१औं ग्रान्डस्लाम उपाधि जित्ने फेडेररको सपना चकनाचुर भयो। फेडेररले हालसम्म पाँच पटक यूएस ओपन, आठ पटक विम्बल्डन, एक पटक फ्रेन्च ओपन र ६ पटक अस्ट्रेलियन ओपनको उपाधि जितेका छन्। ३८ वर्षीय फेडेररले सन् २०१८ मा अस्ट्रेलियन ओपनका रूपमा अन्तिम ग्रान्डस्लाम उपाधि हात पारेका थिए। यूएस ओपनमा भने उनले सन् २००८ पछि उपाधि जित्न सकेका छैनन्। पछिल्लो समय फेडेरर केही अस्वस्थ्य पनि रहँदै आएका छन्। उनी पिठ्यूँको समस्याबाट पीडित छन्। विश्व वरीयताको ७८औं स्थानमा रहेका दिमित्रोभले अब सेमिफाइनलमा रुसी खेलाडी ड्यानिल मेदभेदेभसँग प्रतिस्पर्धा गर्नेछन्। मेदभेदेभले पनि क्वार्टरफाइनल खेलमा स्विट्जरल्यान्डकै स्टान वावरिन्कालाई ७६ (६), ६३, ३६, ६१ ले हराएका थिए। महिला एकलतर्फ भने अमेरिकाकी सेरेना विलियम्स र युक्रेनकी एलिना भितोलिना सेमिफाइनलमा पुगेका छन्। आठौं वरीयतामा आसीन अनुभवी खेलाडी सेरेनाले क्वार्टरफाइनल खेलमा चीनकी वाङ क्विङमाथि ६१, ६० अंकको सजिलो जित हासिल गरिन्। ३७ वर्षीया सेरेनाले हालसम्म २३ वटा ग्रान्डस्लाम उपाधि जितिसकेकी छन्। अघिल्लो वर्ष यूएस ओपनको फाइनलका कारण सेरेना विवादमा परेकी थिइन्। त्यतिबेला महिला एकलतर्फको फाइनलमा जापानी खेलाडी नाओमी ओसाकाले सेरेनालाई हराएकी थिइन्। ओसाकासँग पराजित भएपछि सेरेनाले आफ्नो हारको दोष अम्पायरमाथि थोपरेकी थिइन्। उनले त्यतिबेला अम्पायरलाई ठगी गरेको र झूटो बोलेको आरोप पनि लगाएकी थिइन्। सोही कारणले हार स्विकार्न नसकेको भन्दै सेरेनाको आलोचना पनि भएको थियो। सेरेनाले हालसम्म ६ पटक यूएस ओपन, सात पटक विम्बल्डन, तीन पटक फ्रेन्च ओपन र सात पटक अस्ट्रेलियन ओपनको उपाधि चुमिसकेकी छन्। उनले पछिल्लो पटक सन् २०१७ मा ग्रान्डस्लाम प्रतियोगिता अस्ट्रेलियन ओपनको उपाधि जितेकी थिइन्। उनी यसपटक २४औं ग्रान्डस्लाम उपाधिको खोजीमा छिन्। पाँचौं वरीयताकी भितोलिनाले ब्रिटिस खेलाडी योहाना कोन्टालाई ६४, ६४ को सोझो सेटमा हराइन्। २४ वर्षीया भितोलिना पहिलो पटक यूएस ओपनको सेमिफाइनलमा पुगेकी हुन्। ग्रान्डस्लाम प्रतियोगितामा यो उनको दोस्रो सेमिफाइनल यात्रा हो। उनी यसै वर्ष विम्बल्डनमा पनि सेमिफाइनलसम्म पुगेकी थिइन्।"
