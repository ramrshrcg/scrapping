शीर्षक,विवरण
खप्तड : स्वर्गको एक टुक्रा,"मनमा छुट्टै उमंगले छोयो। एमफिलको पढाइ सकेर कम्पेन्डियमका पोका थन्काउन पाएकोमा आनन्द आइरहेको थियो। एमफिलको पहिलो जाँचताका नै सबिना (सँगै एमफिल पढ्ने साथी) ले पढाइ सकिएपछि खप्तड जाऊँ है भन्ने प्रस्तावमा मैले केही नसोची हुन्छ भनिदिएँ र गुगलमा खप्तड खोज्न थालें। त्यसपछिका दिनमा खप्तड जाने हुटहुटीले आठ महिना बिताउन गाह्रो पर्यो। खप्तड पुग्ने उत्ताउलोपना बेलाबेलामा साथीहरू र परिवारमा पोखिन्थ्यो। गुगल गरेर हेरेको खप्तडको मनमोहक फोटो मनमस्तिष्कमा राखेर काठमाडौंबाट नेपालगञ्ज हुँदै गुगलले दिएको जानकारीअनुसार बिहान ६ बजे अत्तरिया कैलालीका लागि गाडी चढ्यौं, त्यही साँझ खप्तड वास बस्न जाने लक्ष्य लिएर। परदेशी, जागिरे घर फर्कंदै थिए। कोही भने घर छाड्दै थिए। ११ बजेतिर अत्तरिया पुगेर खप्तड जाने बस खोज्न थाल्यौं। अहो ! सोचेजस्तो सजिलो रहेनछ खप्तड पुग्न भन्ने लाग्यो। अहो कस्तो अचम्म ! गाडीले नै मदिरा पिएको हो कि जसरी ढोकाबाट टाउको भित्र छिराउनै गाह्रो। ठूलाठूला झोला बोकेका मानिस, प्रायः सबै भारतको रोजगारबाट आफ्नो थलो फर्कंदै थिए। बसका हुड झोलाले भरिएका थिए। सँगै झोलामाथि मान्छे। विरलै ठूलो सुटकेस देखिन्थ्यो, जुन भारतभन्दा अन्य मुलुकबाट आएका हुन् भन्ने अनुमान लगाउन गाह्रो थिएन। उनीहरूका भीडमा कोचिएरै भए पनि यात्रा गर्ने निधो गरे पनि गाडीमा छिर्न पाइएन। निरास भएर बसेकै बेला हाम्रा लागि देवत्व बोकेर एउटा सानो गाडी आयो र हामीलाई हुइँक्यायो। भासुको भीर कुहिरोले ढाकेको थियो। सहयात्री सबिनाको भासुको भीर हेर्ने इच्छा पूरा भएन। मेरा श्रीमान् भासुको भीरका बारेमा बताउँदै थिए। उनी डडेल्धुरा, डोटी पटकपटक आइसकेका थिए। उसो त मेरा लागि पनि सुदूरपश्चिम नौलो थिएन तर यात्रा र गन्तव्य नौला थिए। सबिना झमझम वर्षा र कुहिरो देखेर दिक्क मान्दै भोलिपल्टको भविष्यवाणी गर्थिन् भोलि आकाश खुल्नेछ, हामी मज्जाले खप्तड घुम्नेछौं। चिया पाइँदैन, रक्सी पाइँन्छ खप्तड नै पुगिन्छ भनेर नेपालगञ्जबाट हिँडेका हामी त्यस दिन डडेल्धुरा बस्यौं। साँझपख चियाका लागि होटेल बाहिर निस्क्यौं। चिया भन्दा चिसो चिया (मदिरा) बुझ्ने साहुजीकहाँ पुगिएछ। मदिरा जताततै थियो, तर चिया पाउन गाह्रो रहेछ। अर्को दिन बिहान सिमसिमे पानीसँगै बझाङको तामेल बजारका लागि गाडी चढ्यौं। बाटो ठाउँठाउँमा पहिरोले भत्केका, बस, ट्र्याक्टरले बनाएको ठूलाठूला लिक थियो। कयौं क्षण गाडी ढल्केर ६५ डिग्रीको कोणमा पुग्दा आँखा चिम्लेर घरमा छाडेका छोरालाई सम्झन्थें। बाटोबाहेक अन्य दृश्य मनमोहक लाग्थे। सँगै सेतीले तर्साउने गरी सुसाउँदा वर्षायामको त्रिशूली याद आउँथ्यो। धानका सुनौला बाला खोलाछेउको खेतमा झुलिरहेका, कतै धान काट्न थालेका, कतै धान झाट्दै महिला देखिए। कोही परालको टौवा लगाउन लागेका, कोही रूखबाट घाँस झार्दै गर्नेहरू सबै महिला नै थिए। पुरुष कतै नदेखिँदा सबै बिदेसिएका रहेछन् कि भन्ने सोच्दै थिएँ। गाडी गुडिरहेकै थियो। सानो बजार आयो। त्यहाँ ससाना चियापसलजस्ता देखिन्थे। तर चिया होइन, रक्सी पाइने रहेछ। जहाँ पुरुषहरूको भीड थियो, कोही क्यारमबोर्ड खेल्दै थिए, कोही गिलास समाउँदै थिए। कोही गाडी आएको रमिता हेर्दै थिए। त्यो दिन १० घण्टाको बस यात्रापछि जय पृथ्बीबहादुर नगरपालिकाको तामेल बजारमा बस्यौं। तामेल बजार नामको त्यस ठाउँमा एउटा मात्र घर थियो, जसमा आफूलाई जय पृथ्वीबहादुरका पनाति खलक बताउने सिंह थरीले होटेल सञ्चालन गरेका रहेछन्। ससाना टहरामा ससाना पसल थिए। जुन उनको जग्गामा भाडामा बसेका थिए। उक्त बजारलाई वरिपरि पहाडले घेरेको तल खोंचमा सानो उपत्यका साह्रै अनौठो ठाउँ लाग्यो। त्यसको छेउबाट खोला बगिरहेको थियो। खोलापारि माछा र भावर (गहुँको पिठोबाट बन्ने एक किसिमको तेलमा पकाइने लहरे रोटी जुन सुदूरपश्चिममा प्रख्यात रहेछ) पाउने सानो होटेल रहेछ। माछा साह्रै महँगो थियो। मोलमोलाइ गरेर खायौं। खुला शौच भोलिपल्ट वर्षाका कारण बाटो भत्किएको खबर पायौं। अबको यात्रा चुनौतीपूर्ण रहेको भेट्नेजतिले सुनाए। हामीले हिँडेरै भए पनि साहसिक यात्रा जारी राख्ने निर्णय गर्यौं। तमैलबाट दारु गाउँसम्म जिप जाने बाटो रहेछ। बाटोमा शंकर नामका ड्राइभरले मात्र जिप चलाउन सक्ने र उनैले मात्र चलाउने गरेको पत्तो पाएपछि उनलाई मनाएर बाटो लाग्यौं। हामी सेती लोकमार्ग छाडेर मल्लो (माथिल्लो) बाटो हुँदै दारु गाउँको बाटो लाग्यौं। छेवैमा सेती सुसाइरहेको थियो। बाटोमा तीनवटा साना खोलाबाटै जिप हुइँकियो। पहिरोले बाटोको नामनिशान नभएको ठाउँमा पनि गाडी उकालेको बेला हामीले आँखा चिम्लियौं। ती ड्राइभर पाका थिए। भारतमा २० वर्ष ठूलो गाडी चलाएर नेपाल फर्केका र तीन वर्षयता यही बाटोमा जिप चलाउँदा रहेछन्। उनको साहस देखेर मान्छे नै होइनन् कि जस्तो पनि लाग्थ्यो। चिप्लो बाटो, ठूला खाल्टा, गरा, बारीका पाटा, खहरे सबैमा उनको जिप कुद्थ्यो। हामी १२ बजेतिर दारु गाउँनजिक पुग्यौं। त्यहाँ ठूलो खोला थियो। आफ्ना लुगा घुँडामाथि खिचेर पानीको वेगमा पस्यौं। चिसो पानीले मुटु काँप्यो। एकछिन हिँडेपछि दारु गाउँ देखियो। दुईतीनवटा साना होटेल रहेछन्। एउटा घरमा बस्नेसमेत व्यवस्था भएको बोर्ड पनि टाँसिएको थियो। रातो मार्सी चामलको भात साह्रै मीठो गरी खाएपछि उकालो लाग्यौं। सिमसिमे पानीसँगै लोखडा क्याम्प (सेनाको ब्यारेक जहाँबाट खप्तड राष्ट्रिय निकुञ्ज सुरु हुन्छ) बाट दुई घण्टाको यात्रामा लक्ष्यमा पुग्ने अठोट लिएर उकालो लाग्यौं। बाटोका बस्ती, पानीघट्ट, साना बुट्यान अनि ठूला रूख, चट्टान हेर्दै गयौं। जुत्ताबाट उक्लिँदै गरेको जुका पन्छाउँदै, जुकाको चिसो महसुस गर्दै, कागतीका तितौरा र पानीका घुट्कासँगै तीन घण्टाको यात्रा गर्दा लोखडामा पुग्यौं र एकछिन सुस्तायौं। त्यहाँ पुग्दा हामीलाई ठूलै युद्ध जितेजस्तो लाग्यो। त्यहाँ निकुञ्ज प्रशासनका कर्मचारीले प्रवेश शुल्कको रसिद काट्ने रहेछन् र ब्यारेक कर्मचारीले पर्यटकको लगत राख्ने रहेछन्। हामीले आफ्नो नाम रजिस्टरमा इन्ट्री गराउँदै अबको बाटोको जानकारी लियौं। तीन घण्टा हिँडेपछि घोडादाउन्ने पुगिने जानकारी पाइयो। हामीले हातमा छाता छाडेका थिएनौं। सिमसिम पानी परिरहेकै थियो। बाटोतलको जस्तो पूरै उकालो छैन। प्राकृतिक, धार्मिक र सांस्कृतिक र जैविक विविधताले भरिपूर्ण छ खप्तड तर थोरै भौतिक पूर्वाधार र प्रचारप्रसारको कमीले यो क्षेत्रले यथेष्ट महŒव पाउन सकेको रहेनछ। खप्तड पुग्दाको आनन्दको अनुभूति गर्न भने त्यहाँ पुग्नैपर्छ। कतै तेर्सो पनि छ भन्ने जानकारीले खुसी तुल्यायो। मौसम चिसो थियो। तर हाम्रो हिँडाइको वेगले पसिना चुहियो। सरकारले नेपाललाई खुला दिशामुक्त देश घोषणा गरेको, नेपाल भ्रमण वर्षको एउटा गन्तव्य खप्तड भएकाले हामीले बाटामा शौच खुला गर्नुपर्छ जस्तो लागेकै थिएन। तर बाटोभरि शौच गर्ने खुला नै थियो। बाटोमा मेरा श्रीमान्को पेट बिग्रियो। उनलाई शौच खुला आकाशमुनि गर्नुपर्ने भयो। हामीमध्ये सबै एकएक गरी बाटामा पछि रहन्थ्यौं खुला शौचका लागि। प्रधानमन्त्रीलाई मनमनै जानकारी गराएँ नेपाल भ्रमण वर्ष २०२० अघि आउने पर्यटकले खुला शौच नै गर्नेछन्। खप्तड क्षेत्रमा खुला दिसामुक्त देशलाई चुनौती पो भो त। ठाउँठाउँमा ठूला चेप्टा ढुंगा जोडेर चौतारा बनाइएको रहेछ। अलिमाथि पुगेपछि नेपाली सेनाले बनाएको ट्रस (टिनको पाताको छानो भएको चौताराजस्तो) देखियो। साँझ झमक्क पर्यो। हामीसँग टर्च थिएन। मधुरो निशामा पाटन देखियो। यात्राको सबै थकान यही मेटिएजस्तो लाग्यो। अझै आधा घण्टा तर्सो र उकालो हिँडेपछि मात्र खप्तड निकुञ्ज प्रशासन, सेनाको ब्यारेक नजिक भएको नेपाल पर्यटन बोर्डको होटेल पुगिन्छ भन्ने जानकारी पायौं। छिटो हिँड्नु पनि थियो। २२ पाटन र ५२ झोता भोलिपल्ट बिहान आँखा खोल्दा देखिएको ठूलाठूला घाँसेमैदान (पाटन) र झुप्पझुप्प परेका रूखका थुम्का (जसलाई झोता भनिने रहेछ) देख्दा मेरा हजुरबाले बयान गर्ने स्वर्गको टुक्राजस्तै लाग्यो। यो खप्तड क्षेत्रमा २२ वटा ठूला पाटन र ५२ वटा झोता रहेछन्। सरकारले २०४३ सालमा २२५ वर्ग किलोमिटर क्षेत्र समेटेर खप्तड राष्ट्रिय निकुञ्ज बनाएको रहेछ, जसलाई सेनाले संरक्षण गरेको छ। सेनाको गुल्मपति गोविन्द घिमिरे रहेछन्। उनीसँग भेट्ने मौका पनि पायौं। उनले खप्तड क्षेत्रका बारेमा जानेजति सुनाए र मुख्य ठाउँमा घुम्न सुझाए। अब मंसिरको अन्तिम साताबाट पर्ने हिउँको अनुभव सुनाउँदै गत वर्षको ६७ फिट हिउँमा ब्यारेकभित्रको व्यवस्थापनको कठिनताका केही अंश सुनाए। त्यसैले होला, यस वर्ष उत्कृष्ट गुल्म व्यवस्थापनमा राष्ट्रपतिबाट पदक पनि हात पारेका रहेछन्। उनको व्यवस्थापनको तारिफ गर्दै हामी त्यहाँका प्राकृतिक, धार्मिक र सांस्कृतिक विविधताले भरिपूर्ण खप्तडका नागढुंगा, खप्तड दह, खप्तड बाबा आ श्रम, त्रिवेणीघाटजस्ता पवित्र मानिने स्थल दुई दिन लगाएर घुम्यौं। यसै क्रममा हामीले बँदेल, थार, लंगुर, स्याल र थुप्रै प्रजातिका चरा देख्यौं। सहस्र लिंग भने जान सकेनौं। हाम्रो खुट्टा र ज्यानले साथ दिएन। मलाई लेक लाग्यो, नाकबाट रगत बग्यो तर हिम्मत हारिएन। दलितका लागि छुट्टै मन्दिर त्रिवेणीधाम जहाँ जेठ महिनामा गंगादशहरा मेला लाग्ने र त्यो बेला त्रिवेणीघाटमा नुहाएर पूजा गरे पाप पखालिन्छ भन्ने जनविश्वास रहेछ। उक्त मेलाका समयमा सेनाका प्रमुख सेनापति र महारथिको उपस्थिति हुने रहेछ। त्रिवेणीमा दुई नदी गंगा र जमुनाको संगम देखिन्छ भने सरस्वती नदी गुप्त बगेको विश्वास रहेछ। एउटा अचम्मको कुरा त्यहाँका सैनिक पुजारीले सुनाए उक्त मेलामा आउने जोकोही महिला र पुरुषबीच समागम भयो भने त्रिवेणीघाटमा नुहाउँदा पुनः चोखिने जनविश्वास रहेछ। त्यस्तो सम्पर्कका बारेमा महिला वा पुरुषका पतिपत्नी, आफन्तले थाह पाए पनि ठूलो रूपमा नलिने गरेको सुनाए। सँगै मेलाका अन्य विविध पक्षका बारेमा सुन्दै गर्दा हाम्रो ध्यान मूल मन्दिरको उत्तरतिर रहेको ढुंगाले बनेको पुरानो देखिने मन्दिरमा गयो। त्यो दलितको मन्दिर रहेछ। अरू मन्दिरमा सधैँ पूजा भए पनि उक्त मन्दिरमा भने मेलाका बेला दलितहरूले पूजा गर्ने गरेको पत्तो पाइयो। अरूबेला पनि कहिलेकाहीं दलितहरू आएर पूजा गर्ने गर्दा रहेछन्। यहाँ अन्य मन्दिर रङरोगन लगाइएको, धजापताकाले सजाइएको थियो। दलितको मन्दिर भने खण्डहर र रुग्ण थियो। अहिलेको आधुनिक युगमा दलितको छुट्टै मन्दिरको अस्तित्वले एकछिन मथिंगल हल्लियो। खप्तडको अर्काे आकर्षण भनेको खप्तड बाबाको आ श्रम हो, जहाँ उनको मूर्ति र उनले प्रयोग गरेका केही सामान छन्। उनले खप्तडमा ५० वर्ष बिताएर विभिन्न पुस्तकहरू लेखेका थिए। उनले अन्वेषण गरेर बनाएका कयौं औषधि अझै सुरक्षित रहेछन्। साथै राजा वीरेन्द्र, रानी ऐश्वर्यको सुत्ने कोठा, प्रयोग गर्ने सामग्री र हेलिप्याड पनि रहेछन्। सोही आ श्रमछेउमा सिसाखानी रहेछ। आ श्रमवरिपरि पुच्छर नभएका अनौठा मुसा देखिए। त्यस्तै केदार ढुंगा, खापर दह, नाट्यश्वरी, निकुञ्ज प्रशासनको संग्रहालय आदिको अवलोकन गर्यौं। दहभरि पैसै पैसा खप्तड दह वा खापर दह यहाँको अर्को मनमोहक स्थल रहेछ। बाटोभरि नेपाली कागज बनाउने बुट्यान, नीला, सेता, पहेंला, बैजनी, गुलाबी फूलहरू सुक्दै गरेका देखिए। हामी बसेको स्थानबाट करिब एक घण्टा हिँडेर खापर दह पुग्यौं। शान्त नीलो दह टाढैबाट देखियो। हामीलाई दहको पानी नै छुने मन भयो। नजिक पुग्दा दहको छेउभरि पैसा नै पैसा देखिए। अचम्म लाग्यो। सिक्का पनि प्रशस्त थिए। तर पानीमुनि राता र खैरा नोटहरू पनि देखिए, जुन ५, १० र २० का थिए। केही नीला र हरिया नोटहरू पनि बीचबीचमा थिए। यहाँ मेला भर्न र अन्य समयमा पूजा गर्न आउने भक्तजनले चढाएका रहेछन्। हामीले फर्केर आउँदा त्यहाँ एउटा दानपेटिका राखे राम्रो हुने र पैसाको सदुपयोग गर्न सकिने थियो भनेर सेनाका गुल्मपतिसँग गुनासो पोख्यौं। ओरालो झर्दा प्रकृतिको गलैँचाजस्तो फाँट छाडेर फर्कनुपर्ने थियो। आउँदा बझाङको बाटो र फर्कंदा डोटीको बाटो हिँड्ने निर्णय गरेर ओरालो झर्ने मेलो मिलायौं। बाटोमा फोन लाग्दैनथ्यो। दुई घण्टा ओरालो झरेपछि फोनडाँडा आयो। सेनाले बनाएको ट्रसमुनि बसेर सबैले घरमा फोन गर्यौं। यहाँ फोनको टावर आउने भएकाले फोनडाँडा नाम राखिएको रहेछ। त्यसपछि बीचपानी भन्ने ठाउँ आयो। त्यहाँ खप्तड विकास पर्यटन समितिले बस्ने व्यवस्थासमेत भएको गेस्टहाउस बनाएको रहेछ। तर व्यवस्थित रूपमा सञ्चालनमा देखिएन। यात्रुहरू आएर ओत लाग्ने ठाउँचाहिँ रहेछ। बाटोभरि निगालोका बोटहरू थिए। सँगसँगै अरू यात्रु पनि भेटिन्थे। यहाँ विषका बोटहरू प्रशस्त रहेछन्। तीन घण्टाको लगातार ओरालो र केही तेर्साे बाटोपछि झिग्राना चेकपोस्ट् आयो। त्यहाँ सुस्ताएर केही खाना खाएपछि। सिलगढीका लागि हिँड्यौं। बिग्रिएको मोटरबाटोमा लठी टेक्दै हिँड्यौं। बिहान ६ बजेदेखिको यात्रा अब त साँझको आठ बजिसकेको थियो। बिजुली बत्तीले धपक्क बलेको डाँडा देखियो। त्यो डोटी, सिलगढी र अन्य गाउँ रहेछन्। बाटो ठाउँठाउँमा पहिरोले लगेको रहेछ। हामीले हातेसाङ्लो बनाउँदै अप्ठ्यारा पार गर्यौं। बिच्छी र सर्पबाट तर्कंदै मोबाइलको मधुरो प्रकाशमा छुट्टीमा हिँडेका र सिलगढीबाट सामान बोक्न निस्किएका सिपाहीका सहारा माग्दै हामी पनि सिलगढी पुग्यौं। त्यहाँबाट एउटा जिप समाएर दिपायल गएर बस्यौं। खप्तडको चिसो मथिंगलमै रहेको बेला दिपायलको तातो हावाले शरीर छोयो। तर हाम्रो मन मस्तिष्क खप्तडमै बसेको छ आजसम्म पनि। बाटोभरि सुदूरपश्चिमको चल गोविन्दे पाइला मिला घुगुरु बजा छम कि छमाछम् भन्ने गीत बज्यो भने ती पाटन, थुम्का, धार्मिकस्थल, दह, काठका पुलहरूसहित शालीन गुल्मपति गाविन्द घिमिरे, बाटोमा भेटिएका सिपाहीहरू, बझाङका स्थानीय महिला, त्यहाँका भावर, मार्सी भातको सम्झना दिलाइरहन्छ। बिछट्टैको खप्तड एकछिनमै घाम लाग्ने र एकछिनमै सिमसिम पानी पर्ने खप्तडमा बादलले रूखहरूलाई ढाक्दा बिछट्टै राम्रो देखिन्छ। निकुञ्जमा खासगरी वैशाखदेखि मंसिरसम्म मानिसहरू भ्रमणका लागि जाने भए पनि बर्खामा लाग्ने गंगा दशहरा मेलामा यहाँ विशेष भीड हुने गर्दो रहेछ। रंगीबिरंगी गुराँस फुल्ने मौसम र भुइँफूलले पाटन ढाकेको बेलाको वर्णन गर्थे त्यहाँ भेटिने सिपाही र स्थानीय। यहाँको सुन्दर घाँसे मैदानमा पुग्नेबित्तिकै यात्रीको थकान मेटिन्छ। घाँसे मैदानमा पल्टिएर आकाश हेर्दाको आनन्दको बयान गरिसक्नु छैन। अब त हिउँ पनि पर्न थाल्यो होला। हिउँसँगै खेल्न रमाउनेका लागि मंसिर, फागुन, चैत एकदमै उत्तम मौसम रहेछ।ट्रेकिङ व्यवसायीले विभिन्न प्याकेज बनाएर खप्तडमा पर्यटक लैजाँदा रहेछन्। तर खप्तडमा उचित वासको व्यवस्था र बाटोमा हुने सास्तीका कारण पर्यटकको चाप भने छैन। खप्तडमा नेपाल पर्यटन बोर्डले सञ्चालन गरेको होटेलमा ३० जनासम्मका लागि खाना र आवासको व्यवस्था रहेछ। कसरी पुग्न सकिन्छ ? सुदूरपश्चिमका चारवटा जिल्ला डोटी, अछाम, बझाङ र बाजुराको संगमस्थलमा रहेको खप्तड क्षेत्र पछिल्ला वर्षहरूमा पदयात्रीले सुदूरपश्चिमको खप्तडबाट मध्यपश्चिमको रारा तालसम्म पदयात्रा पनि सुरु गरेका छन्। तर खप्तडसम्म पुग्ने यात्री एकदमै न्यून संख्यामा छ। प्रकृतिको अनुपम देन यो क्षेत्र एकपटक हेर्नैपर्ने लाग्यो। हिँड्न सक्ने उमेर सकियो भने पछुतो हुनेछ। खप्तडमा बझाङको तमैल र डोटीको झिंग्राना दुवै ठाउँबाट जान सकिन्छ। बझाङको बाटो भएर जान अत्तरिया वा धनगढीबाट गाडीमा तमैलसम्म गुड्नुपर्छ। तमैलबाट लामा तोला (तल्लो बाटो) सम्म लोकल जिप पाइन्छ। जिपमा एक घण्टाजति गुड्नुपर्छ। पूर्वाधार नबनेको खप्तड राष्ट्रिय निकुञ्ज पुग्नका लागि लामा तोलाबाट नौ घण्टा र दारु गाउँबाट सात घण्टा लाग्छ। दुई दिन लाग्छ अर्को बाटो डोटीको झिग्राना क्याम्पबाट ठाडो उकालो करिब १६ किमि (८ घण्टा) हिँडेपछि ३१५० मिटरको उचाइमा रहेको खप्तड पुगिन्छ। बाटोमा सेना र निकुञ्ज प्रशासनले आआफ्नै तरिकाले माइल स्टोन राखेका छन्, जुन एकअर्कामा मिल्दो छैन। त्यसैले खप्तड पुग्न कति किलोमिटर छ भन्ने यकिन छैन। प्राकृतिक, धार्मिक र सांस्कृतिक र जैविक विविधताले भरिपूर्ण भए पनि थोरै भौतिक पूर्वाधार र प्रचारप्रसारको कमीले खप्तडले यथेष्ट महत्त्व पाएको देखिँदैन। तर प्राकृतिक रूपमै रहेको कुनै विकासे पूर्वाधार र अवधारणाले नछोएको कुनै ठाउँ हो भने त्यो खप्तड नै हो रहेछ। प्रकृति हेर्न खप्तड नै पुग्नुपर्छ।"
काँचै खाने हो खाना !,"पोषणबारे विज्ञानको एकपछि अर्को नयाँ खोजको एउटै निष्कर्ष निस्कन्छ खानामा स्वास्थ्यलाई प्रतिकूल गर्ने पदार्थ छैन भने सकेसम्म नपकाएको अथवा काँचो खानेकुरा खानु उत्तम हुनेछ। खानामा प्राकृतिक रूपमै तपाईंको शरीरको भौतिक वा मनोवैज्ञानिक स्वास्थ्यलाई प्रतिकूल असर गर्ने पदार्थ रहने सम्भावना छ भने त्यो वस्तुलाई त्यो बिन्दुसम्म मात्र पकाउनु वा अन्य जरुरी प्रशोधनको प्रक्रिया अपनाउनु जुन बिन्दुमा उक्त हानिकारक तत्व खानाबाट हटोस् वा नष्ट होस्। तर त्योभन्दा अलिबढी पनि नपाकोस् वा अधिक प्रशोधनसमेत नहोस्। तपाईं अण्डा वा मासुको पारखी हुनुहुन्छ भने तपाईं कच्चा मासु र अण्डा खानबाट जोगिनुपर्ने केही कारण हुन सक्छन्। त्यस्तै अन्य धेरै खाद्य पदार्थ जुन तपाईं निश्चित रूपमा खाना खानुअघि पकाएर मात्र खान जरुरी ठान्नु हुनेछ। किन प्रशोधनमार्फत मात्र खाने भन्ने कारण भने तपाईंलाई आश्चर्यचकित पार्न सक्नेसमेत हुन सक्छ। जस्तै सोलानिन एक विषाक्त पदार्थ हो, जुन थोरै मात्रामा खाँदा हाम्रो शरीरले सजिलै पचाउँछ। जस्तै आलुमा लगभग १३ मिलिग्राम प्रति सय ग्राम सोलानिन हुन्छ। प्रकाशको उपस्थितिमा भण्डारण गरिएको आलु जब हरियो हुन्छ, यो तीतो स्वादको हुँदै गर्दा आलुको स्टार्च विषाक्त सोलानिनमा परिवर्तन भइदिने हुँदा २०० मिलिग्राम प्रति सय ग्रामसम्म पुगिदिन्छ। प्रतिकिलो शरीरको तौललाई खानामा २५ मिलिग्राम सोलानिन हुनु प्राणघातक मानिन्छ। सोलानिन विषाक्तता हुँदा मानिसलाई पखाला लाग्ने र बान्ता हुने गर्छ। परम्परागत रूपमै हरियो बनेको, उम्रिन सुरु गरेको र बीउ राखिएको आलु नखान सल्लाह दिँदै आउनुको पछाडि उक्त आलु खाँदा मानिस बिरामी परेको अनुभवबाट हो। हुन त सोलानिन प्रकाशमा चम्कने बोक्रा हुने गोलभेँडा, भण्टाजस्ता तरकारीमा समेत पाइन्छ। हरियो गोलभेँडामा पाँच सय मिलिग्राम प्रति सय ग्रामसम्म सोलानिन भेटिन्छ। पाकेकोमा भने पाँच मिलिग्राम प्रति सय ग्राम मात्र। त्यसैले पाकेको गोलभेँडा सलादका रूपमा काँचै खान राम्रो मानिँदै गर्दा हरियो गोलभेँडा पकाएर पनि खानु र ? भनी शंका गरिन्छ। सलादका लागि हरियो गोलभेँडा उचित हुने त कुरै भएन। भण्टाको हकमा भण्टामा ११ मिलिग्राम प्रति सय ग्राम जति सोलानिन हुन्छ। त्यसैले सलादमा थोरै मात्र काँचो भण्टा समावेश गर्न सल्लाह दिइन्छ। तरकारी खानयोग्य आलुमा बढीमा १३ मिलिग्राम प्रति सय ग्राम सोलानिन हुने, भण्टामा ११ मिलिग्राम प्रति सय ग्राम सोलानिन भेटिने यथार्थबीच सलादमा थोरै मात्र काँचो भण्टा मिसाएर खान सल्लाह दिइँदै गर्दा आलु भने काँचै सलादमा हाली खाने सल्लाह दिइँदैन। आलु किन काँचै सलादमा नखाने भनिएको होला भन्ने बुझ्न पोषण विज्ञानका चुरो तर आधारभूत विषय मनन गर्नु जरुरी हुन्छ। हुन त आलु मानिसको मुख्य खानाका रूपमा रहेको एक कन्दमूल हो। आलुमा पाइने धेरैजसो कार्बोहाइड्रेट स्टार्च हुन्। स्टार्च ग्लुकोजजस्ता सामान्य चिनीहरू लामो साङ्लोका रूपमा जेलिएर बनेको हुन्छ। आमाशयमा उक्त साङ्लो टुक्रिएर ग्लुकोज र अन्य साधारण चिनीमा परिवर्तन हुनुलाई स्टार्च पच्नु भनिन्छ। काँचो आलुको स्टार्चको ठूलो अंश आमाशय र सानो आन्द्रा दुवैमा नपची ठूलो आन्द्रामा पुग्ने गर्छ। मानिसको ठूलो आन्द्राले प्रायः आमाशय र सानो आन्द्रामा पचेको खाना सोस्ने र शरीरलाई उपलब्ध गराउने शोषणको काम गर्छ। शोषण प्रक्रियामा ठूलो आन्द्राका भित्री भागमा रहेका कोशिकाको मुख्य भूमिका रहन्छ। ठूलो आन्द्राका प्रत्येक कोशिकाले कम्तीमा दसवटा शरीरलाई लाभकारी रहेका बाहिरी ब्याक्टेरियाहरूको परिचालन गरेर उक्त शोषण प्रक्रिया पूरा गरिरहेको हुन्छ। जहाँ हजारौं प्रजातिका बाहिरी लाभकारी ब्याक्टेरियाहरू सहभागी बनिरहेका भेटिन्छन्। यसलाई गट फ्लोरा भन्ने गरिन्छ। मानिसको पेटमा ठूलो संख्यामा रहने पेटका ब्याक्टेरियाको खानालाई प्रोबायोटिक्स भन्ने गरिन्छ। आमाशय र सानो आन्द्रा दुवैमा नपच्ने स्टार्चलाई प्रतिरोधात्मक स्टार्चको नामकरण दिइएको छ। प्रतिरोधात्मक स्टार्चले सामान्य स्टार्चको भन्दाविपरीत प्रोबायोटिकको काम गर्छ। जब प्रतिरोधात्मक स्टार्च ठूलो आन्द्रामा आइपुग्छ, त्यो गट फ्लोराको खाना बन्छ। ठूलो आन्द्रामा रहेका हजारौं प्रजातिका लाभकारी ब्याक्टेरियाहरूले स्टार्चलाई खाएर मूलतः ब्युटेरिक एसिड र ग्यासजस्ता पदार्थ उत्पादन गर्छ। ब्युटेरिक एसिड छोटो साङ्लो हुने फ्याट्टी एसिड वा राम्रो फ्याट हो। जुन मानिसको मस्तिष्कको लागि लाभदायी हुन्छ। साथै विभिन्न पाचन विकारहरू अल्सरेटिव कोलाइटिस, कब्जियत, डायरिया आदिविरुद्ध लड्न शरीरलाई तन्दुरुस्त राख्ने गर्छ। एक टेबल चम्चा काँचो आलुले ८ ग्राम प्रतिरोधी स्टार्च दिने गर्छ। मानिसको शरीरले प्रतिदिन ५०६० ग्रामभन्दा धेरै काँचो आलुको प्रतिरोधी स्टार्च उपयोग गर्न सक्दैन। प्रतिरोधी स्टार्च ब्युटेरिक एसिडमा परिवर्तन हुन २ देखि ४ हप्ता लाग्ने गर्छ। प्रतिरोधी स्टार्च निकै विस्तारै आफ्नो तरिकाले लाभकारी प्रोबायोटिक्सको काम गर्ने हुँदा जथाभावी खाँदा चाँडो पेट फुल्ने, अपच हुने, ग्यास्ट्रिक हुने, अन्य असुविधा निम्त्याउने र मानिस बिरामीसमेत हुने जोखिम रहन्छ। जसका कारण आलुलाई सलादजस्तो विनाहिच्किचाहट काँचै खाने सल्लाह दिन सकिँदैन। लगभग काँचो आलुको स्टार्चकै हाराहारीमा गहुँ, जौ, कोदो, फापर, चामल, मकैलगायतका अन्नको काँचो स्टार्चको हविगत रहने गर्छ। क्यासाभा नामक नेपाली वनतरुलमा थोरै मात्रामा रहेको साइनोजेनिक ग्लुकोसाइड अथवा साइनाइड विष रहने, राजमा सीबी प्रजाति र बकुल्लामा थोरै मात्रामा फुड पोइजेनिङ गर्ने फाइटो हेमाग्लुटिनिन विष भेटिने गर्छ। काँचो पोल्ट्रीहरूमा प्रायः हानिकारक कम्पाइलो ब्याक्टर भेटिने, अन्य काँचो मासुहरू जति सुरक्षित उत्पादन र प्रशोधन विधि अपनाउँदा पनि हानिकारक सल्मोनेल्ला, ई कोलि, क्लोसट्रिडियम प्रपिफ्रनजेन्स, एरसिनिया आदि मुक्त नभेटिनु आदि कारणबाट पकाएर मात्र खान सल्लाह दिने गरिएको हो। किनकि ऊचित समय र तापक्रमसम्म पकाउँदा मात्र उक्त विषादी र हानिकारक पेथोजन नष्ट भई खाद्य खानका लागि सुरक्षित हुने गर्छ। दूध र अण्डाको कथा पनि काँचो मासुसँग मिल्दोजुल्दो छ। उमारेको गेडागुडीमा वनतरुलमा हुनेजस्तै गेडागुडी उमार्ने क्रममा साइनाइड विषसमेत पैदा भइदिने र काँचो दूध र अण्डामा हुने जस्तै गेडागुडी उमार्ने प्रक्रिया हानिकारक पेथोजेनको संक्रमण मुक्त गर्न नसकिने हुँदा सकिन्छ भुलुक्क उमालेर नभए उमालेको पानीले पखालेर मात्र खान भनिएको हो। तपाईं जागा रहेको होस् वा निदाएको बेला, तपाईंको मस्तिष्क दैनिक वा २४७ नै सक्रिय रहेर तपाईंका विचार, कल्पना, निद्रा, सास फेर्ने, मुटुको धड्कन सञ्चालन, इन्द्रियहरूको ख्याल आदि राख्नका लागि नियमित कडा परि श्रम गरिरहेको हुन्छ। यसका लागि तपाईंको दिमागलाई लगातार इन्धनको आपूर्तिको जरुरी छ, जुन तपाईंको शरीरले खाना, पानी र अक्सिजनको संयोजनबाट पूर्ति गर्छ। भिटामिन, खनिज र एन्टिआक्सिडन्टबाट परिपूर्ण छैन भने पोषणको कारक मानिने कार्बोहाइड्रेट, प्रोटिन, फ्याट र पानी संलग्न हुँदैमा तपाईंले खाने खाना उच्च गुणस्तरको वा शरीरलाई वास्तवमै पोषण दिन योग्य रहँदैन। कोशिकाहरूमा खाद्य पदार्थलाई शरीरले अक्सिजन र पानीसँग संयोजन गरी शक्ति पैदा गर्ने गर्छ। खानाबाट शक्ति पैदा हुने क्रममा फोहोर तथा फ्रीरेडिकलसमेत उत्पादन हुने हुन्छ। कोशिकाहरूमा उत्पन्न हुने ती विकार हटाएर शरीर पूर्णरूपमा सफा राख्न नसक्दाका बखत तपाईंको शरीर र मस्तिष्कले अक्सिडेटिभ तनाव प्राप्त गर्छ। दिमाग र शरीर दुवै स्वस्थ र सबल बन्न सक्दैन। तपाईंले जे खानुहुन्छ, त्यसले तपाईंको दिमागको मुड र सम्पूर्ण शरीरकै संरचना र कार्यमा असर पारिदिन्छ। आज बजारमा रहेका चाउचाउ, आलु चिप्स र कुरकुरेजस्ता अत्यधिक प्रशोधन गरिएका जंक खानाहरू तपाईंको शरीरलाई भिटामिन, खनिज र एन्टिआक्सिडन्ट पूर्ति गर्न अक्षम अवस्थाका छन्। हुन त प्रयोगशालामा परीक्षण गर्दा यिनीहरूमा केही कार्बोहाइड्रेट, प्रोटिन, फ्याट, भिटामिन र खनिजसमेत रहेको देखाउँछ। तर अत्यधिक प्रशोधन गरिएकाले यसमा रहेका भनिएका तत्वहरू तपाईंको शरीरलाई उपलब्ध हुने अवस्थामा रहन्नन्। खानाको अत्यधिक प्रशोधनले खानाको मलिकुलर संरचना नै ध्वस्त पारी शरीरको कोशिकाहरूमा धेरै फोहोर तथा फ्रीरेडिकलहरू पैदा गर्ने प्रकृतिको खाद्यमा परिवर्तन गरिदिएको हुन्छ। शक्ति कम दिने र धेरै फोहोर तथा फ्रीरेडिकलहरू पैदा गर्ने यस्ता जंक फुडहरू फोर्टिफिकेसन गर्दा हालिएका केमिकलले मानव शरीरमा झन् धेरै फोहोर तथा फ्रीरेडिकलहरू उत्पादन गर्न उत्प्रेरित गरिदिन्छ। फलतः जंकफुडहरू फोर्टिफिकेसन पोषणयुक्त खाद्य सुरक्षाको उपाय हुन सम्भव रहेन। यिनै कुरा मनन गरी आज संसार सकेसम्म नपकाएको अथवा काँचो खानेकुरा खाने, खानाको प्राकृतिक इनरिचमेन्ट गर्ने, बिरुवामा आधारित प्रोटिन खाने र खाना फोर्टिफिकेसन गर्नुपर्दाको अवस्थामा प्राकृतिक र जैविक पद्धतिबाट गर्नेतर्फ लम्किरहेछ। (संसारभर जडिबुटी र हर्बल क्षेत्रमा उन्नत अनुसन्धानमा संलग्न हुँदै उद्यमशीलता विकासका लागि जरुरी हुने ज्ञान, सीप र प्रविधि हस्तान्तरणको नेतृत्व गर्दै आएका घिमिरे क्यानडानिवासी खाद्य वैज्ञानिक हुन्।)"
प्रसवमै बित्छन् आमाहरु,"आवरणमा सबैथोक बदलियो तर ताप्लेजुङमा सुत्केरी हुन नसकेर ज्यान गुमाउनुपर्ने आमाहरूको नियति बदलिन सकेन। एक : सुत्केरी हुने अवस्थामा स्वास्थ्य समस्या भई जीवन गुमाउने आमाहरूसम्बन्धी विवरण बुझ्न ४ मंसिर २०७६ दिउँसो मैवाखोला गाउँपालिका५ काम्साङ गाउँ पुग्दा पेम्बाल्हामु शेर्पा आफ्नो घरको पिँढीमा बसिरहेकी थिइन्। आँगनमा कोदो सुकाइएको थियो। छेउमा कुखुराको सानो खोर थियो। बारीमा दुईवटा बाख्रा बाँधिएका थिए। अझै घाँसचारो गर्न सक्नुहुन्छ आमा ? भनेर प्रश्न गर्दा पेम्बाले प्रतिप्रश्न गरिन्, नसके कसले गरिदिन्छ र ? कालले बुहारी र नातिनी लगि गो। बुहारी र नातिनी कालले लगेको उनको कथा मर्मस्पर्शी छ। मैवाखोला गाउँपालिका ५ काम्साङकी ९१ वर्षीया पेम्बा शेर्पा आफ्ना बुहारी र नातिनीको वियोगव्यथा सुनाउँदा पटकपटक भक्कानिइन्। देब्रे हातले आँसु पुछ्दै सुनाइन्, बुहारी र नातिनीको लास यही मझेरीबाट बिदा गर्न लेखेको रहेछ। २१ वर्षअघि, १५ पुस २०५५, बिहान सबेरै उनकी बुहारी लाक्पा ओङ्मु शेर्पाले कान्छी छोरी जन्माएकी थिइन्। दुर्भाग्य, त्यसको आधा घण्टामै उनले संसार छाडिन्। पेम्बा भन्छिन्, बच्चा जन्मिएपछि रगत थामिएन। साथी पनि खसेन। सुतेकै ठाउँमा रगतको आहाल भयो। मैले मन थामेर नातिनीलाई काखमा राखें। बुहारीको सद्गति गरियो। टुहुरी नातिनीलाई मेरै लाम्टा चुसाएर बचाएँ। घरबाट स्कुल टाढा भएकाले उनले नातिनीलाई पढाउन सकिनन्। दुई वर्षअघि उसको बाबु पनि बित्यो, उनले सुनाइन्। पेम्बाको वियोगान्त कथा यतिमै सकिएन। हुर्किएकी ती नातिनी पेम्बाजाङ्मु शेर्पा २०७५ मंसिरमा माइत आइन्। उनी गर्भवती थिइन्। २३ मंसिर २०७५ बेलुका हजुरआमाले पकाएको भात खाएर सुतेकी उनी फेरि उठिनन्। हजुरआमा पेम्बाल्हामु भन्छिन्, राति नै नानी जन्माइछ, बिहान उठेर मैले हेर्दा आमाबच्चा दुवै मरिसकेका थिए। मुजा परेको अनुहारले लामो सास तानेर पेम्बाल्हामुले भनिन्, सुत्केरी व्यथाले बुहारी र नातिनी दुवैलाई यही घरमा गुमाएँ। २१ वर्षअघि आमाले पनि सुत्केरी हुँदाको सकसबाट मृत्युवरण गरेकी थिइन्। तर जसोतसो दुःख गरेर पेम्बाजाङ्मुलाई हजुरआमाले बचाइन्। तर २१ वर्षपछि पेम्बाजाङ्मुले पनि नवजात शिशुसहित त्यही घरमा ज्यान गुमाइन्। व्यवस्था बदलियो, समय बदलियो, तर मौवाखोलाको यस घरमा सुत्केरी हुन नसकेर ज्याउन गुमाउनुपर्ने नियति भने बदलिएको छैन। पेम्बाका छिमेकी साङ्बु शेर्पाले घरको पिँढीमा बसेर ४ मंसिर २०७६ दिउँसो भने, अहिले उहाँको साथी यही बिरालो मात्रै हो। पेम्बाजाङ्मु सुत्केरी हुन नसकेर बितेको मैले त भोलिपल्ट बिहान मात्रै थाहा पाएँ। हाम्रो अवस्था यस्तो छ। यो गाउँमा स्वास्थ्य चौकी छैन। दुई घण्टासम्म हिँडेर छिमेकी गाउँ जानुपर्छ। पेम्बा जाङ्मुको विवाह २०७४ मा आठराई त्रिवेणी गाउँपालिका ५ का मिङ्मारिङ्जेन शेर्पासँग भएको थियो। श्रीमान्को आर्थिक अवस्था कमजोर भएका कारण पेम्बाजाङ्मु गर्भवती भएपछि हजुरआमासित माइतीघरमा बसेकी थिइन्। २० वर्षीया पेम्बाजाङ्मुले गर्भवती भएपछि एकपटक पनि स्वास्थ्य जाँच गराएकी थिइनन्। महिला, बालबालिका तथा ज्येष्ठ नागरिक मन्त्रालयले तयार गरेको विपत्तिमा परेका गर्भवती महिलाको हवाई उद्धारसम्बन्धी कार्यविधि २०७५ अनुसार त्यस्ता महिलाको उद्धार गरी गुणस्तरीय सेवा दिन केन्द्रमा एउटा र स्थानीय तहमा गाउँ वा नगरपालिकाको अध्यक्षको संयोजकत्वमा अर्को समिति गठन गरेको छ। तर स्थानीय सिफारिस समितिलाई नै गर्भवती महिला समस्यामा परेमा उद्धारका लागि सिफारिस गर्नुपर्छ भन्ने थाहा नभएको पाइयो। पेम्बाजाङ्मुको मरणबारे आफूलाई कुनै जानकारी नभएको गाउँपालिका अध्यक्ष राजन थत्लुङले बताए। उनले भने, घटना भएको यत्रो समय भएछ, मलाई कसैले भनेको थिएन। तपाईंले भन्दा मात्रै थाहा पाएँ। दुई : सदरमुकामकै फुङलिङ नगरपालिका १० फुरुम्बुकी ३२ वर्षीया कविता लिम्बू २२ माघ २०७५ मा घरमै सुत्केरी भइन्। बिहान ३ बजे बच्चा जन्माएकी कविताको साल झरेन। अत्यधिक रक्तस्राब भयो। सोही कारणले दुई घण्टापछि उनको मृत्यु भयो। फुरुम्बु स्वास्थ्य चौकीका अहेव देउमान गुरुङका अनुसार उनलाई अघिल्लो दिनबाटै व्यथाले च्यापेको थियो। परिवारका मान्छेले अस्पताल लैजानु पर्दैन भनेछन्, त्यसैले उनको सुत्केरी व्यथा २४ घण्टा लामो भएछ गुरुङले भने, हामीले खबरै पाएनौं। कविताको पहिलो बच्चा १२ वर्षको छ। उनको घरबाट आधा घण्टा पैदल हिँडेपछि स्वास्थ्य चौकी र एक घण्टा गाडी चढेर जिल्ला अस्पताल पुग्न सकिन्छ। कविता गर्भवती भएको चार महिनामा एकपटक स्वास्थ्य चौकी आएको अहेव गुरुङले बताए। त्यसपछि छैटौं, आठौं र नवौं महिनामा परीक्षणसमेत गरिनन् उनले। आइरन चक्की र मातृ सुरक्षा चक्की सेवन गर्ने त कुरै भएन। उनले पहिलो बच्चा पनि घरमै जन्माएकी थिइन्। अस्पताल जानुपर्छ भनेर सम्झाउँदा नमानेको महिला स्वास्थ्य स्वयंसेविका गंगामाया लिम्बूले बताइन्। खस्नु (मृत्यु हुनु) भन्दा दुई दिनअगाडि भेटेर सम्झाएँ, बरु मर्छु अस्पताल जान्न भन्नुभयो, उनले भनिन्। परिवारकै लापरबाहीका कारण सुत्केरीको मृत्यु भएको वडाध्यक्ष गमबहादुर लिम्बूको राय छ। कविताका पति मकरका अनुसार उनलाई समयअगावै व्यथा लागेको थियो। मकर भन्छन्, व्यथा लागेपछि अस्पताल लैजान तयारी गरें, तर मान्दै मानिनन्, लेखान्तै यस्तो रहेछ, के गर्नु ? गाउँमा अझै पनि स्वास्थ्य चेतनाको अभाव रहेको वडाध्यक्ष लिम्बूको भनाइ छ। हाम्रो अरू धेरै काम हुन्छ, त्यही मात्रै हेरेर बस्ने फुर्सद हुँदैन लिम्बूले भने, गाउँले कुरै बुझ्दैनन्। धेरैको आर्थिक अवस्था कमजोर रहेको र खर्च धेरै लाग्छ भन्ने डरले नै स्वास्थ्य संस्थामा जान नमान्ने उनको दाबी छ। तीन : मेरिङ्देन गाउँपालिका ६ नाल्बुकी १६ वर्षीया अनिशा शेर्पालाई १९ मंसिर २०७५ मा सुत्केरी व्यथा लाग्यो। घरको मझेरीमा दुई दिनसम्म छट्पटाइन्। बच्चा जन्मिएन। तेस्रो दिन बेलुका दुई घण्टा टाढा रहेको स्वास्थ्य चौकीमा खबर आयो। राति १० बजे बिरामीका घरमा पुगेका स्वास्थ्यकर्मीले बिरामीको अवस्था नाजुक देखेपछि जिल्ला अस्पतालमा लैजान सुझाए। म राति गएर हेर्दा बिरामी धेरै सिरियस भइसक्नुभएको थियो स्वास्थ्य चौकी प्रमुख पिङ्की यादवले भनिन्, आफन्तले सामान्य हो भन्दै मानेनन्, ससुराले तीन दिनसम्म व्यथा लाग्छ अनि आफैं जन्मिन्छ भन्नुभयो। स्ट्रेचर र एम्बुलेन्ससमेतको प्रबन्ध आफैंले मिलाइदिँदा पनि आफन्त अस्पताल लैजान तयार नभएको यादवको भनाइ छ। राति २ बजे बच्चा जन्माइन्। त्यसको दुई घण्टासम्म साल खसेन। रगत धेरै बगेपछि उनको मृत्यु भयो। आफन्त नमानेपछि हाम्रो केही लागेन, रातभर कुरुवा बनेका अहेव नवीन तामाङले भने। गाउँपालिका उपप्रमुख कल्पना तुम्बाहाम्फेले भनिन्, तपाईंले भन्दा मात्रै थाहा भयो, अब बुझ्छु। चार : पाथिभरा याङ्वरक गाउँपालिका १ नाङखोल्याङकी दिलुशा खिम्दिङलाई आफू बुढेसकालमा गर्भवती भएकोमा हीनताबोध थियो। ३८ वर्षीया दिलुशा लाजले गाउँ समाजमा निस्कन्नथिन्। पछिल्लो बच्चा जन्मिएको १० वर्षपछि गर्भवती भएकी उनले लाजकै कारण एकपटक पनि स्वास्थ्य परीक्षण गराइनन्। १३ कात्तिक २०७५ बेलुका नौ बजे चौथो सन्तानका रूपमा छोरा जन्माइन्। ११ बजेसम्म साथी खसेन, रगत बगिरह्यो र उनको पनि मृत्यु भयो। धेरै समय व्यथा नलागी बच्चा सकुशल जन्मियो श्रीमान् मनकुमार खिम्दिङले भने, त्यसपछि पो एक्कासि बिरामी भइन्, अस्पताल लैजानेतर्फ सोच्नै पाएनौं। बिरामी भएपछि मनकुमारले नजिकै घर भएका एक स्वास्थ्यकर्मीलाई बोलाएका थिए। बच्चा जन्मेपछि बेहोस हुनुभएछ, साथी झार्नका लागि डोकोमा राखेर हल्लाउन थालेछन् ती स्वास्थ्यकर्मीले भने, म पुग्दा डोकोमा हालेर चारजनाले हल्लाउँदै थिए, झिकेर सुताउन लगाएँ, मृत्यु भइसकेको रहेछ। दिलुशालाई मृत्यु भइसकेपछि पनि झारफुक गर्दा होस फिर्ने भन्दै धामी लगाइएको थियो। लाजकै कारण परिवारका अरू सदस्य पनि उनी गर्भवती भएको कुरा बाहिर ल्याउन चाहँदैनथे। महिना पुगेको १२ दिनपछि मात्रै दिलुशाले बच्चा जन्माएको स्वास्थ्य स्वयंसेविका माङ्गेना खिम्दिङले बताइन्। उहाँको मृत्यु हुनुभन्दा एक हप्ताअघि मैले घरैमा गएर अस्पताल जान सल्लाह दिएको थिएँ माङ्गेनाले भनिन्, तीनजना छोरा घरमै जन्माएँ, अब पनि जन्माउँछु। अरूले के भन्लान् भन्ने डरले धेरै महिला स्वास्थ्य संस्थामा नआएको नाङ्खोल्याङ स्वास्थ्य चौकीका अनमी सुशीला भट्टराईले बताइन्। लाजकै कारण स्वास्थ्य संस्था जान नमान्नेसित केही नलाग्ने वडाध्यक्ष जीवनराज खिम्दिङ बताउँछन्। अबको जमानामा पनि हामीले भन्ने हो र ? खिम्दिङ भन्छन्, इच्छाअनुसार सन्तान जन्माउने छुट कानुनले दिएकै छ, किन लजाउनु ? आफू दिलुशाको मलामीचाहिँ गएको उनले सुनाए। पाँच : सदरमुकामदेखि गाडी चढेर जाँदा १५ मिनेटमा हाङ्देवा पुगिन्छ। फुङलिङ नगरपालिका ९ मा पर्ने त्यो गाउँकी ४५ वर्षीया देवीमाया साँवाको ज्यान पनि साथी नझरेको र अत्यधिक रक्तस्राव भएका कारण गुम्यो। यो ४ असार २०७६ को घटना हो। देवीमायाको घरबाट १० मिनेट हिँंड्दा वडा कार्यालय र स्वास्थ्य चौकी पुगिन्छ। तर पनि जनताकै सेवा गर्न भनेर चुनिएका जनप्रतिनिधि र राज्यले तलब दिएर राखेका स्वास्थ्यकर्मीले उनको मृत्युको घटना थाहा पाएनन्। आमा र बालबालिकाको ज्यान बचाउनकै लागि खटिएकी र नजिकै घर भएकी स्वास्थ्य स्वयंसेविका गीता पौडेल पनि बेखबर रहिन्। सम्झाउने प्रयास गरेकी हुँ, गीताले भनिन्। मृत्यु भइसकेपछि मात्रै थाहा पाएको वडाध्यक्ष तारानाथ बरालले बताए। छ : यो घटना मिक्वाखोला गाउँपालिका ५ पापुङ ताङ्खु गाउँको हो। त्यहींकी ३६ वर्षीया मनकुमारी साँवालाई १४ भदौ २०७६, बिहानदेखि सुत्केरी व्यथाले च्याप्यो। दिउँसो १ बजे बच्चा त जन्माइन् तर रगत थामिएन, साल पनि खसेन। मनकुमारी अचेत अवस्थामा लडिरहिन्। परिवार र छिमेकी भेला भए तर कसैले पनि बिरामीलाई स्वास्थ्य संस्था लैजाने वा स्वास्थ्यकर्मीलाई खबर गर्न आवश्यक ठानेनन्। अपराह्न ४ बजे पापुङ स्वास्थ्य चौकीका अहेव छेचा भोटिया संयोगवश त्यहाँ पुगे। शनिबार थियो, साथीसँग म घुम्दै त्यहाँ पुगें। बाटैमा घर भएकाले मान्छे भेला भएको देखें। अनि मात्रै थाहा भयो भोटियाले भने, धेरै रगत बगिसकेको थियो। मुटुको धड्कन पनि थिएन। केही उपाय लागेन। घटनाबारेमा पछि मात्रै थाहा पाएको वडाध्यक्ष डण्डु लामाको भनाइ छ। मेरो वडाको अधिकांश भूभागमा फोनको नेटवर्क आउँदैन लामाले भने, त्यो समय म सदरमुकाममा थिएँ, थाहै पाइनँ। घरमै सुत्केरी गराउँदा अत्यधिक रक्तस्राब भएर ताप्लेजुङमा पछिल्लो तीन वर्षमा १६ जना सुत्केरीको ज्यान गएको छ। स्वास्थ्य स्वयंसेविका, स्थानीय जनप्रतिनिधि र राज्यका निकाय भन्छन्, हामीलाई थाहै भएन। सात : मेरिङ्देन गाउँपालिका २ माइखुकी ३० वर्षीया पासाङखाङ्डु शेर्पाको १३ भदौ २०७५ मा मृत्यु भयो। उनलाई स्वास्थ्यकर्मीले ८ भदौमा बच्चा जन्मने मिति दिएका थिए, उनले १३ भदौमा बच्चा जन्माइन्। बच्चा जन्मिएको पाँच घण्टासम्म पनि साथी खसेन। रगत थामिएन अनि उनको ज्यान गयो। गाउँपालिकाको स्वास्थ्य शाखा प्रमुख सूर्यमान ओख्राबुका अनुसार उनले चारैपटक गर्भवती परीक्षण गरेकी थिइन्। घरमा आमा, बाबु र भाइ थिए। मैवाखोला गाउँपालिकाको फाकुम्बास्थित घरबाट एक हप्ताअघि माइत आएकी थिइन्। आठ : मेरिङ्देन गाउँपालिका २ माइखुकै २१ वर्षीया लाक्पासाङ्मु शेर्पा श्रीमान्सँग बस्थिन्। १० मंसिर २०७५ मा श्रीमान् घरमा थिएनन्। काकीसासू र पहिलेका दुई सन्तान घरमा थिए। लाक्पासाङ्मुलाई दिउँसोदेखि अचानक व्यथाले च्याप्यो। राति २ बजे बच्चा जन्मियो। रगत बढी बग्यो र ३ नबज्दै लाक्पासाङ्मुको मृत्यु भयो। गाउँपालिकाका स्वास्थ्य शाखा प्रमुख सूर्यमान ओख्राबुका अनुसार उनले पहिलो र दोस्रो गर्भवती परीक्षण गरेकी थिइन्। त्यसपछि गर्न आउनुभएन कर्मचारी अभावका कारण हामीले पनि फलो गर्न सकेनौं ओख्राबुले भने, तीन महिनाको अवधिमा एउटै गाउँमा दुईजनाले गर्भवती भएकै कारण ज्यान गुमाए। साउन २०७५ देखि भदौ २०७६ को अवधिमा भएका यी आठ घटनाले ताप्लेजुङमा कसरी सुत्केरी आमाले ज्यान गुमाएका छन् भन्ने छर्लंग पार्छन्। घरमै बच्चा जन्मिएपछि हुने अत्यधिक रक्तस्राब र साल नखसेका कारण धेरैजसोको मृत्यु भएको छ। केहीचाहिँ परिवारले सुत्केरी गराउन स्वास्थ्य संस्थामा नलगेका कारण तीन दिनसम्म व्यथा लागेर मृत्यु भएकाहरू छन्। पछिल्लो तीन वर्षमा यसरी ज्यान गुमाउने आमाहरूको संख्या १६ छ। यसले जिल्लामा स्वास्थ्यचेत अत्यन्तै न्यून रहेको र मातृ स्वास्थ्यको अवस्था दयनीय रहेको स्पष्ट हुन्छ। घरमै सुत्केरी : जोखिम बढी घरमै सुत्केरी हुँदा आमा र शिशु दुवै उच्च जोखिममा हुने चिकित्सकहरू बताउँछन्। पोस्टपार्टम हेमोरेज, रिटेन प्लासेन्टा जस्ता समस्या आएमा ज्यानकै जोखिम हुन्छ। डा मंगल यल्मोका अनुसार गर्भाशयको मुखबाट रगत बग्नुलाई पोस्टपार्टम हेमोरेज भनिन्छ। पाठेघर प्राकृतिक रूपमा खुम्चिएन भने यस्तो हुन्छ यल्मोले भने, यो शिशु जन्मिएपछि रगत बगेर हुने गम्भीर अवस्था हो। लामो समयसम्म पाठेघर नखुम्चिएर रक्तस्राब भएमा त्यसलाई रोक्न अक्सिटोसिन नामक सुईं लगाइने स्त्री तथा प्रसूति रोग विशेषज्ञ डा पवनजंग रायमाझीले बताए। त्यसका अतिरिक्त पाठेघरमा मसाज, मालिस गर्ने विधिसमेत प्रयोग गरिन्छ। प्रसूतिको आधा घण्टासम्म पनि सालनाल नझर्नुलाई रिटेन प्लासेन्टा भनिन्छ। प्रायको साल झरे पनि कसैको पाठेघरमा बेस्सरी टाँसिएर बस्छ। यो पनि पोस्टपार्टम हेमोरेज हुने एक कारण रहेको डा रायमाझीले बताए। विश्व स्वास्थ्य संगठनका अनुसार नेपाल दक्षिणएसियामा अफगानिस्तानपछि उच्च मातृ मृत्युदर हुने मुलुकमा पर्छ। जनसांख्यिक तथा स्वास्थ्य सर्वेक्षण सन् २०१६ का अनुसार नेपालमा मातृ मृत्युदर प्रति लाख २३९ छ। स्वास्थ्य कार्यालय ताप्लेजुङद्वारा आर्थिक वर्ष २०७५५६ मा प्रकाशित तथ्यांकले राष्ट्रिय औसतभन्दा धेरैको घरमै सुत्केरी भएर ज्यान जाने गरेको पाइयो। समग्र मुलुककै मातृ मृत्युदर चार वर्षभित्र ९९ मा झार्ने स्वास्थ्य मन्त्रालयको लक्ष्य छ। नेपालले कार्यान्वयनको प्रतिबद्धता जनाएको दिगो विकास लक्ष्यमा मातृ मृत्युदर ७० मा झार्ने उल्लेख छ। ताप्लेजुङमा बर्सेनि औसतमा ३ हजार ४२२ महिला गर्भवती हुने स्वास्थ्य कार्यालयको तथ्यांक छ। यसमध्ये ६० प्रतिशत बढीले घरमै बच्चा जन्माउने गरेका छन्। स्वास्थ्य चेतनाको कमीले नै घरमै बच्चा जन्माउनेको संख्या अधिक रहेको स्वास्थ्य कार्यालयका प्रमुख पुण्यमणि तिम्सिनाले बताए। अत्यधिक रक्तस्राबले नै धेरै सुत्केरीको ज्यान जाने गरेको जिल्ला अस्पताल ताप्लेजुङका प्रमुख डा सोनिङ लामाले बताए। घरमै सुत्केरी हुन्छन्, चारपटक गराउनुपर्ने गर्भवती परीक्षण गराउँदैनन् लामाले भने, गाउँमा रहेका हाम्रा साथीहरूले काम नगरेको हो कि उनीहरूले नमानेका हुन्, बुझ्नै सकिएन। सुत्केरी महिलाको स्याहारमा महिला स्वास्थ्य स्वयंसेविकाको महŒवपूर्ण भूमिका हुन्छ। गर्भवतीलाई स्वास्थ्य संस्थासम्म पुग्न प्रेरणा दिने, खोप, परिवार नियोजन, झाडापखाला, कुपोषण नियन्त्रण कार्यक्रम र राष्ट्रिय कार्यक्रममा सरकारलाई सघाउन स्वास्थ्य शिक्षा, सूचना तथा सञ्चार सामग्री वडा स्तरसम्म पुर्याउनु तिनको जिम्मेवारी हो। तर उनीहरू आफ्नो भूमिकामा चुकेका छन्। आर्थिक वर्ष २०७५७६ मा जिल्ला अस्पतालमा ५८३ जना दक्ष प्रसूतिकर्मीबाट सुत्केरी भएका छन्। यसमध्ये ४५१ सामान्य र १३१ को शल्यक्रिया गरिएको थियो। अघिल्लो आर्थिक वर्ष २०७४७५ मा ५३५ सामान्य, १६२ शल्यक्रिया तथा आव २०७३७४ मा ५५० सामान्य र १२४ ले शल्यक्रिया गरेर बच्चा जन्माएका छन्। अस्पतालबाट प्रसूति हुनेको खर्च प्रतिव्यक्ति १० हजारदेखि ३० हजारसम्म छ। अस्पतालमा आइपुगेकाहरू निकै ढिलो गरी आउने नर्सिङ इञ्चार्ज विजया राईले बताइन्। महिलाहरू गम्भीर भइसकेपछि मात्रै आउने गरेका छन्, कतिपय अवस्थामा बचाउनै गाह्रो हुन्छ, रेफर गर्दा पनि अर्को अस्पताल पुग्न ६ घण्टाभन्दा बढी लाग्छ राईले भनिन्, धेरै अवस्थामा जोखिम मोलेर शल्यक्रिया गरेका छौं। आफ्नै गाउँमा सुत्केरीले ज्यान गुमाइरहँदा स्थानीय सरकारचाहिँ रमितेजस्तै बनेका छन्। जनप्रतिनिधिले स्वास्थ्य क्षेत्रलाई प्राथमिकतामा नराखेको सामाजिक अगुवा नरेन्द्र कटुवालको बुझाइ छ। उहाँहरूको ध्यान सडक खन्न र आफ्नो सेवासुविधामा मात्रै छ कटुवालले भने, भोट दिएर जिताउने जनता औषधि नपाएर मरिरहँदा थाहा पाइन भन्नु गैरजिम्मेवारीपन हो। नागरिकलाई करको भार बोकाएर त्यसैमा मोजमस्ती गर्ने जनप्रतिनिधि र तलब खाने कर्मचारीले गम्भीर बन्नुपर्ने कटुवालले बताए। स्वास्थ्यसम्बन्धी हक संविधानप्रदत्त मौलिक हक हो। नेपालको संविधानको धारा ३५ मा प्रत्येक नागरिकलाई राज्यबाट आधारभूत स्वास्थ्य सेवा निःशुल्क प्राप्त गर्ने हक हुनेछ र कसैलाई पनि आकस्मिक स्वास्थ्य सेवाबाट वञ्चित गरिने छैन, प्रत्येक नागरिकलाई स्वास्थ्य सेवामा समान पहुँचको हक हुनेछ भनी लेखिएको छ। यसको कार्यान्वयनको प्रयासस्वरूप महिला, बालबालिका तथा ज्येष्ठ नागरिक मन्त्रालयसँग दुर्गम क्षेत्रका गर्भवती तथा सुत्केरी महिलाका लागि हवाई उद्धार गर्ने कार्यक्रम छ। अहिलेसम्म ५६ जनाको उद्धार गरेको मन्त्रालयले यसनिम्ति एउटा कार्यविधि पनि बनाएको छ। राष्ट्रपति महिला उत्थान कार्यक्रमअन्तर्गत सञ्चालन भएको भनिएको यो कार्यक्रमको उद्देश्य सुत्केरी हुने अवस्थामा स्वास्थ्य समस्या भई जोखिममा परेका महिलाको हवाई उद्धार गरी तोकिएको अस्पतालमा पुर्याएर गुणस्तरीय स्वास्थ्य सेवा दिनु रहेको यसको कार्यविधिबाट स्पष्ट हुन्छ। ताप्लेजुङ घटनाले महिला, बालबालिका तथा ज्येष्ठ नागरिक मन्त्रालय र यसको महिला सशक्तीकरण महाशाखाका कामकारबाही तथा विपत्तिमा परेका स्थानीय महिलाको उद्धारका लागि गठन भएका स्थानीय सिफारिस समितिहरूको समेत प्रभावकारिता केलाउन बाध्य बनाउँछ। मन्त्रालयको महिला सशक्तीकरण महाशाखा प्रमुख अञ्जु ढुंगाना भन्छिन्, यो दुःखद् हो। तर हामीले मेयर, उपमेयरलाई सूचित गरेका छौं। रेडियो र वेबसाइटमा सूचना दिएका छौं। तब पनि हामीसम्म जानकारी नै आइपुग्दैन त के गरौं ? त्यसो भए स्वास्थ्य समस्या देखिएका सुत्केरी आमाहरू बचाउने आगामी बाटो के हुनसक्छ ? ढुंगानाले भनिन्, यो महिला मन्त्रालयको भावना जोडिएको कार्यक्रमसमेत हो, तर टाढाको संघीय सरकार लागेर मात्रै यो समस्या समाधान भएन, अब नजिकैका प्रदेश सरकारहरूले पनि यसमा हात हाल्नुपर्यो। खोज पत्रकारिता केन्द्र"
क्यानडाका वालेस याक अट्याक च्याम्पियन,"बेंसीशहर : विश्व चर्चित चक्रीय अन्नपूर्ण पदमार्गमा गरिएको याक अट्याक साइक्लिङ प्रतियोगितामा क्यानडाका ३५ वर्षे कोरी वालेसले कीर्तिमान कायम राखेका छन् । याक अट्याक उच्च हिमाली भेगमा गरिने अन्तर्राष्ट्रियस्तरको साइकल दौड हो । चक्रिय अन्नपूर्ण पदमार्गमा गरिएको १३ औं संस्करणमा १२ देशका २४ प्रतिस्पर्धी उछिनेर उनले बाजी मारे । यसपटक गरी उनी लगातार चौथोपटक याक अट्याक च्याम्पियन बनेका हुन् । संसारकै अग्लो हिमाली भञ्ज्याङ थोराङला (५,४१६ मिटर) लाई फन्को मारेर उनले यसपालि पनि आफ्नो कीर्तिमान जोगाए । ७ दिने दौडको २ सय २० किलोमिटर उनले १४ घण्टा ४१ मिनेट १८ सेकेन्डमा पूरा गरे । बेंसीसहरबाट चामे हुँदै मनाङ, थोराङला फेदी, थोराङ्ला पास, कागवेनी, कालोपानी, कातोपानीसम्म साइकिलिङ भएको थियो । प्रतियोगितामा निर्धारित दुरी १६ घण्टा ५९ मिनेट ४३ सेकेण्डमा पार गर्दै नेपालका रोअन तामाङ उपविजेत बने । गतबर्ष पनि उनी उपविजेता बनेका थिए । निर्धारित दुरी १७ घण्टा ३६ मिनेट २४ सेकेण्डमा पार गर्दै बेलायतका रायज भर्नर तेस्रो भए । महिलातर्फ फ्रान्सका क्लायर डिमरक्वेट ले २२ घण्टा ५७ मिनेट १४ सेकेन्डमा निर्धारित दुरी पार गरी प्रथम भइन । २५ घण्टा ५२ मिनेट ३३ सकेन्डमा लगाएर इटलीका लेटिजिया फ्रान्को दोस्रा भइन् । नेपाल संयोजक एवं माउन्टेन ट्रेल बाइक (एमटीबी) नेपालका निर्देशक अजय पण्डित क्षेत्रीका अनुसार यसपटक नेपाली महिला सार्क खेलकुदका लागि बन्द प्रशिक्षणमा रहेकाले विदेशी २ जना महिलाले मात्रै भाग लिएका थिए । नेपाली महिलाको सहभागिता थिएन । खुल्ला प्रतियोगिताका पहिलो, दोस्रो र तेस्रो हुनेलाई क्रमशः एक हजार अमेरिकी डलर, पाँच सय डलर र दुई सय ५० डलर बराबरको पुरस्कार दिइएको छ । प्रतियोगितामा ४० बर्ष माथि उमेर समूहतर्फ नेपालका हर्क लामाले १९ घण्टा २१ मिनेट १५ सेकेन्डमा निर्धारित दुरी पार गरी प्रथम भए । उनी गतबर्ष पनि प्रथम भएका थिए । २१ घण्टा ५ मिनेट ५ सेकेन्डमा निर्धारित दुरी पार गरेर इटलीका अल्बर्ड किचर दोस्रो भए । २६ घण्टा १४ सकेन्डमा निर्धारित दुरी पार गरेर जर्मनका माइकल पिटरर्स तेस्रो भए । ५० भन्दा माथि उमेर समूहमा अष्ट्रियाका पिटर उलले निर्धारित दुरी २१ घण्टा, २२ मिनेट १८ सेकेन्डमा पार गरेर प्रथम भए । २३ घण्टा ४४ मिनेट १७ सेकेन्डमा निर्धारित दुरी पार गरेर जर्मनका फारुक बायर दोस्रो भए । अमेरिकाका जेफ स्मेरलर २७ घण्टा ५५ मिनेट ४४ सेकेन्डमा निर्धारित दुरी पार गरेर तेस्रो भए । प्रतियोगितामा नेपालसहित बेलायत, अमेरिका, जर्मन, फ्रान्सलगायत १२ देशका २५ जना खेलाडी सहभागि भएका थिए । नेपालका ५ जना पुरुष खेलाडी थिए । संसारकै उच्च हिमाली भेगमा हुने साइकल दौड प्रतियोगिता बेलायतस्थित माउन्टेन बाइकिङ वल्र्ड वाइडको आयोजना र नेपालस्थित माउन्टेन ट्रेल बाइक कम्पनी (एमटीबी) नेपालकोे व्यवस्थापनमा प्रतियोगिता सञ्चालन गरिएको थियो । बेलायतस्थित माउन्टेन बाइकिङ वल्र्ड वाइडका निर्देशक फिल इभान्सले आयोजना गरेको याक अट्याक २०१९ यसपटकको प्रतियोगिता १३ औं संस्करण हो । प्रतियोगिता लमजुङबाट सुरु भई मुस्ताङको कालोपानी पुगेर टुगिंएको थियो ।"
नेपालगन्ज म्याराथनको उपाधि सेनाका नवराज साउँदलाई,"नेपालगन्ज : पाँचौँ नेपालगन्ज म्याराथनको उपाधि नेपाली सेनाका नवराज साउँदले जितेका छन्। क्रियटिभ ह्याण्ड्सले शनिबार नेपालगन्जमा आयोजना गरेको ४२ किलो मिटरको दूरीको दौड साउँदले २ घण्टा २५ मिनेट ४२ सेकेन्डमा पूरा गरेका थिए। सेना खगेन्द्र भाट २ घण्टा २५ मिनेट ५८ सेकेन्डमा दौड पूरा गरेर दोस्रो भए भने २ घण्टा २९ मिनेट १४ सेकेन्डमा दूरी पूरा गर्दै राजेन्द्र राउत तेस्रो भए। पाँचौ स्थान क्रमशः रामप्रसाद भट्टराई चौथो, देवराज महतरा चौथो, गणेश ठकुरी छैटौं र शेरबहादुर थारू सातौं भएका थिए। प्रथमले ६५ हजार, द्वितीयले ३५ हजार, तृतीयले २५ हजार, चौथोले १५ हजार, पाँचौँले १० हजार, छैटौँले ८ हजार, सातौँले ६ हजार र आठौँ हुनेले पाँच हजार रुपैयाँ पुरस्कार पाएका छन्। महिला हाफ म्याराथन पनि सेनाकै पूर्णलक्ष्मी न्यौपानेले एक घण्टा ३० मिनेट २१ सेकेन्डमा दूरी पार गर्दै उपाधि जितेकी थिइन्। जुम्लाकी राममाया बुढाले एक घण्टा ३० मिनेट ५८ सेकेन्डमा दूरी पार गरेर दोस्रो भइन्। सशस्त्र प्रहरी बलकी कृष्णेश्वरी सिम्कलाले एक घण्टा ३३ मिनेट ४८ सेकेन्डमा दौड पूरा गरेर तेस्रो भएकी थिइन्। चौथो स्थानमा मन्जु रावत र पाँचौमा प्रतीक्षा मगर आउन सफल भए। हाफ म्याराथनतर्फ प्रथमले ३५ हजार, द्वितियले २० हजार, तृतियले १० हजार, चौथोले ८ हजार, पाँचौँले ६ हजार र छैठौले पाँच हजार रुपैयाँ पुरस्कार प्रदान गरिएको थियो। खुल्ला १० किलोमिटर (पुरुष) मा अजितकुमार यादव प्रथम, रामजी बस्नेत द्वितिय र सन्तोषविक्रम विष्ट तृतिय भए। उनीहरूले क्रमशः १० हजार, सात हजार र पाँच हजार रुपैयाँ पुरस्कार पाए। पाँच किलोमिटर (छात्रा) मा काजल विष्ट, जुनेली सुनार र कल्पना थारु क्रमशः प्रथम, द्वितीय र तृतीय भए। ५ किलोमिटर (छात्र) मा केसर मास्के प्रथम, हेमन्त विक द्वितीय र कमल विक तृतीय भएका थिए। किड्स रनमा सीमा चौधरी प्रथम, पूर्णिमा खड्का द्वितीय र हरिमाया गुरुङ तृतीय भए। २ किलोमिटर कर्पोरेटमा केशव बिसी प्रथम, अरुण गौतम द्वितीय र डा सन्दीप गुरुङ तृतीय भएका छन्। त्यस्तै, ट्राइसाइकलमा यज्ञबहादुर खत्री प्रथम, सेवकराम थारू द्वितीय र शेरबहादुर शाही तृतीय भए। म्याराथनको संस्कृति, पर्यटन तथा नागरिक उड्डयन मन्त्री योगेश भट्टराईले म्याराथनको शुभारम्भ गरेका थिए।"
इमर्जिङ टिम एसिया कपको उपाधि पाकिस्तानलाई,"ढाका : एसीसी इमिर्जिङ टिम एसिया कपको उपाधि पाकिस्तानले जितेको छ। शनिबार बंगलादेशमा सम्पन्न फाइनलमा घरेलु टोली बंगलादेशविरुद्ध ७७ रनको फराकिलो जित निकाल्दै पाकिस्तानले उपाधि कब्जा गरेको हो। टस हारेर पहिलो ब्याटिङ गरेको पाकिस्तानले बंगलादेशलाई जितका लागि ३०२ रनको लक्ष्य दिएको थियो। पाकिस्तानले निर्धारित ५० ओभरमा ६ विकेट गुमाउँदै ३०१ रन जोड्यो। उसका लागि रोहैल नाजिरले शतक हिर्काए। विष्फोटक ब्याटिङ गरेका उनले १११ बलको सामना गर्दै ३ छक्का र १२ चौकाको मद्दतमा ११३ रन जोडे। त्यस्तै इम्रान रफिकले ६२ रनको योगदान गरे भने क्याप्टेन साउद शकिलले ४२ रन जोडे। जवाफमा लक्ष्य पछ्याएको बंगलादेश ४३३ ओभरमा २२४ रनमै अलआउट भयो। उसका लागि अफिफ होसैनले सर्वाधिक ४९ रन जोडे। कप्तान नाजमुल होसैन शान्तोले ४६ रन हिर्काए। त्यस्तै मेहदी हसनले ४२ र यासिर अलीले २२ रन जोडे। पाकिस्तानका लागि मोहम्मद हस्नैनले धारिलो बलिङ गरे। ८३ ओभर बलिङ गरेका उनले ३२ रन खर्चेर ३ विकेट लिए। त्यस्तै खुशदिल शाह र सैफ बदरले २२ विकेट लिए। बाँकी ३ विकेट समीन गूल, अमद बट र उमेर खानको नाममा रह्यो। सेमिफाइनलमा यसपटक बलियो टिम मानिएको बंगलादेशले अफगानिस्तान र पाकिस्तानले भारतलाई पराजित गरेका थिए। नेपाल भने समूह चरणबाटै बाहिरिएको थियो।"
१३ औं साग : यस्तो बन्दै छ पोखरामा रंगशाला,"पोखरा : १३ औं साग खेलकुद प्रतियोगिता हुन सात दिन बाँकी रहेको छ। अन्तर्राष्ट्रिय खेलकुद प्रतियोगिता नजिकिदै गर्दा पोखरा रंगशालामा अन्तर्राष्ट्रिय स्तरको फुटबल स्टेडियम निर्माणको युद्ध स्तरमा चलिरहेको छ। प्याराफिटका लागि आवश्यक फ्रान्सबाट आइतबार आएपछि बुधबारदेखि सुरु भएको जडान कार्य पूर्व तिरको भीआईपी सहितको ६ हजार सिट क्षमताको प्यारापिट तयार भएर सिट राख्ने काम पनि अन्तिम अवस्थामा पुगेको छ। पश्चिम तर्फको प्यारापिटको काम आइतबारदेखि सुरु हुने निर्माण कम्पनीका प्रोजेक्ट मेनेजर इन्जिनियर दिपक बरालले बताए। पश्चिम तर्फ ३ हजार बढी सिट क्षमताको प्यारापिट बन्ने पनि बरालले जानकारी दिए। अवको ६ दिन भित्र सम्पूर्ण काम सकेर प्रतियोगिता संचानका लागि फुटबल मैदानसहित स्टेडियम तयार हुने उनले जानकारी दिए। पोखरा फुटबल मैदानमा मंसिर १७ देखि २४ गतेसम्म साग फुटबल प्रतियोगिता अन्तर्गत महिला फुटबल प्रतियोगिता हुँदैछ। यसैगरी पोखरा रंगशालामा हुने महिला क्रिकेटका लागि मैदान तयार भइसके पनि अस्थायी प्यारापिट, शौचालय लगायतका पूर्वाधार तयार भएको छैन। प्रतियोगिताका लागि पोखरा रंगशालामा रहेको क्रिकेट मैदानमा फिल्ड, पिच तयार भइसकेको कास्की जिल्ला क्रिकेट संघका अध्यक्ष सञ्जयकान्त सिग्देलले जानकारी दिए। खेलम मैदान बाहिरको काम सुरु भएको एक हप्तामा सम्पूर्ण तयारी पुरा हुने उनले जानकारी दिए। महिला क्रिकेट प्रतियोगिता मंसिर १६ गते देखि २३ गतेसम्म हुदैछ। महिला तथा पुरुष हेण्डबलका लागि भने खेलस्थल तयार भइसकेको छ। साग खेलकुद अन्र्तगत पोखरामा महिला फुटबल, महिला क्रिकेट, ट्रायथोलन, आर्चरी, बिच भलिबल, ह्यान्डबल, ब्याटमिण्टन र भारत्तोलन लगायत ८ खेल हुनेछ। प्याराग्लाइडिङ प्रतियोगिता भने प्रतियोगितामा आवश्यक सहभागी देशको संख्या नपुग्दा नहुने भएको छ। पोखरामा हुने साग खेलकुदमा ८ खेल खेल्न ७ देशका ८ सय २४ जना खेलाडी सहभागी हुँदै छन्। ब्याटमिन्टन खेल अन्तर्गत महिला र पुरुष दुबै खेल पोखरा रंगशालमा मंसिर १५ देखि २० गतेसम्म हुदैछ। हेण्डबल १८ गते देखि २३ गते सम्म महिला र पुरुष दुबै खेल हुनेछन्। ट्रायथलन मंसिर १५ गते १७ गते सम्म पोखराको फेवातला किनार बसुन्धरा पार्कमा हुने प्रचारप्रसार संयोजक केशल पाठकले जानकारी दिए। बिच भलिबल पोखराको फेवाताल किनारमा १८ गते देखि २१ गतेसम्म हुनेछ। भारत्तोलन भने पोखराको माटेपानी स्थित केसी क्याटरिङम हुने कार्यक्रम छ। आर्चरी पोखराको रंगशाला भित्रै हुनेछ। पोखरा रंगशाला भित्र साग खेलकुद प्रतियोगिताका लागि तयार पारिदै क्रिकेट मैदान। तस्बिर : कृष्णमणि बराल"
वार्नरको २२औं टेस्ट शतक,ब्रिसबेन : पाकिस्तानविरुद्धको पहिलो टेस्ट क्रिकेटमा अस्ट्रेलियन ब्याट्सम्यानले उत्कृष्ट प्रदर्शन गरेका छन्। दोस्रो दिन शुक्रबारको खेल समाप्त हुँदासम्म अस्ट्रेलियाले पहिलो पालीमा ७२ रनको अग्रता लिइसकेको छ। अस्ट्रेलियाले पहिलो पालीमा केवल एक विकेट गुमाएर तीन सय १२ रन बनाइसकेको छ। टस जिती पहिले ब्याटिङ रोजेको भ्रमणकारी टोली पाकिस्तान भने आफ्नो पहिलो पालीमा केवल दुई सय ४० रनमा समेटिएको थियो। अस्ट्रेलियाका लागि ओपनर ब्याट्सम्यान डेभिड वार्नर अविजित एक सय ५१ रन बनाउँदै क्रिजमा छन्। उनले दुई सय ६५ बलको सामना गरी १० चौका हिर्काइसकेका छन्। ३३ वर्षीय वार्नरको यो २२औं टेस्ट शतक हो। वार्नर र जोय बर्नसले ओपनिङ विकेटका लागि दुई सय २२ रनको साझेदारी गरे। बर्नस केवल तीन रनका कारण पाँचौं टेस्ट शतक पूरा गर्नबाट चुके। ३० वर्षीय बर्नसले एक सय ६६ बलको सामना गरी १० चौकाको मद्दतले ९७ रन बनाए। उनी पाकिस्तानी बलर यासिर शाहको बलमा बोल्ड भएका थिए। अस्ट्रेलियाका मार्नस लाबुसचाग्ने अविजित ५५ रन बनाउँदै क्रिजमा छन्। ९४ बलको सामना गरेका उनले ६ चौका हिर्काइसकेका छन्। टेस्ट क्रिकेटमा यो उनको छैटौं अर्धशतक हो। पाकिस्तानी बलर नसिम शाहले यही प्रतियोगितामार्फत टेस्ट क्रिकेटमा डेब्यु गरेका छन्। उनले हालसम्म १६ ओभर बलिङ गरेर ६५ रन खर्चिए पनि विकेट भने लिन सकेका छैनन्।
