शीर्षक,विवरण
त्यो हिमाली केटो,"भैरवजी, कुखुरो काट्न लगाउनु होला है, यो आदेश हो नेपालका विशिष्ट योजनाकार डा हर्कबहादुर गुरुङको । कुरो हो, २६ चैत २०५६ को इलाम जिल्लाको चिसो र अग्लो रमरणीय ठाउँ रक्सेस्थित लाक्पा सरको घरको । हामी ताप्लेजुङको सदरमुकाम फुङलिङमा कञ्चनजांको संरक्षण र विकासको सम्भावना विषयक तीनदिने ब्रेन स्टोर्मिङ छलफल सकेर काठमाडौं फर्किंदै थियौं । ताप्लेजुङ सुकेटार विमानस्थलमा जहाज नआउने भएपछि मोटरबाट फर्किंदै थियौं । डा गुरुङलाई बेलुकी भएपछि पिउनुपर्ने । लाक्पा सर स्थानीय एउटा प्राथमिक विद्यालयका प्रधानाध्यापक रहेछन् । घाम डुब्न नपाउँदै लाक्पा सरका दम्पती नै तोङ्बा चुस्न थाल्ने । कोदो कुहाएर जाँड बनाएको । कोदाको छोक्रै हाल्यो तोङ्बामा । तातोपानी हालेर पिप्सिङले सुर्काउन थाल्यो । फेरि तातोपानी थप्यो । पाइप चुस्यो । नसा रमरम लाग्ने रे । त्यो माहोलमा मान्छे स्वर्ग देख्न थाल्छ रे । लाक्पा सर कुखुरो बनाउन थाले । कलिलो मासु साँधेर हर्कका अगाडि राखिदिएपछि के चाहियो र ! उनी चुरोट, तोङ्बा र साँधेको मासुमा मस्त, यता चन्द्रमा अस्त । मजस्ता तोङ्बा नचुस्नेहरू अस्त न व्यस्त । कुखुरो काटेर डा हर्कले भनेको पुर्याइयो । कञ्चनजंगाको संरक्षण, विकास र समग्र ताप्लेजुङका विषयमा विश्व वन्यजन्तु संरक्षण कोषको सहयोगमा ताप्लेजुङमा राखिएको तीनदिने छलफल कार्यक्रमको प्रमुख अतिथि बनाएर लगिएको थियो डा हर्क गुरुङलाई । लिम्बुवान जाँदा उनले लिम्बु समुदायको महत्वपूर्ण ग्रन्थ मुन्धुम कण्ठै पारेका रहेछन् । डा गुरुङको व्याख्याले लिम्बुहरू मात्र हुन् र, नलिम्बुहरू पनि लट्ठिए । यसैका कारण कञ्चनजंगामा संरक्षण र विकासको प्रस्ताव सहजै स्वीकृत भयो । उमेरमा कान्छा, बुद्धिमा धेरै जेठा डा हर्कले मलाई दार्चुला जिल्ला भ्रमणमा लैजाने भनेका थिए नेपाल वातावरण पत्रकार समूह (नेवापस) सँग । तर, हाम्रो अनुकूल हुँदा उनलाई अनुकूल नहुने हुँदा त्यो पूरा हुन सकेन । डा हर्कले हुम्लाका सके दलित नसके जनजातिका एक छात्र र एक छात्रालाई छात्रवृत्ति खोज्न मलाई अह्राए । त्यो असजिलो काम मेरा फुपूका छोराका नाति मधुसूदनका सहयोगमा भ्याएँ । गाउँघर र जिल्लाका विकास योजनामा हामी जान्ने हुन खोज्छौं । गाउँका र सोही ठाउँका रैथानेलाई हामी सुनाउँछौं, उनीहरूका कुरा कम सुन्छौं । परिणाममा त्यो योजना गाउँको गाउँलेको हुँदैन र ठीकसँग कार्यान्वयन पनि हुँदैन । तसर्थ, पहिले हुम्लाको सर्वतोमुखी विकासमा त्यहाँका वासिन्दाका कुरा विस्तारसँग सुन्ने र त्यसपछि मात्र बाहिरका विज्ञका कुरा सुनाउने भनी तीन दिनका लागि डा हर्क गुरुङलाई हुम्ला लगिएको थियो । नेवा पसबाट म जान पाइनँ, धातृप्रसाद सुवेदी गएका थिए । कार्यक्रमअनुसार नै पहिले हुम्लीहरूको विकासप्रतिको धारणा सुनिएछ । त्यसपछि मात्र डा हर्क गुरुङले विकासबारे आफ्ना कुरा सुनाएछन् । यसले हुम्लीहरूमा आत्मविश्वास र स्वाभिमान बढेछ । डा हर्क गुरुङसँग मैले २०२२ सालमा एउटै कोठामा बसी समाचार सम्पादन गर्ने अवसर पाए थें । अहिले पनि सम्झन्छु करिब ६ महिना म नेपालीमा सम्पादन गर्थें भने डा हर्क त्यही समाचारलाई अंग्रेजीमा रूपान्तरण गर्थे । म र डा हर्क एउटै कोठमा काम गरेको अहिले पनि झल्झली याद आउँछ । वातावरण पत्रकार समूहलाई अप्ठ्यारो पर्दा वा नयाँ कुरा गर्नुपर्दा हामी गुरुङसँग सल्लाह लिन्थ्यौं । उनी हामीलाई उपयुक्त सल्लाह दिन्थे । डा हर्क एक प्रकारले नेवापसका अभिभावक नै थिए । हामीले आग्रह गरेका कार्यक्रममा डा हर्क खुसीसाथ जान्थे । डा हर्क उमेरले मभन्दा ९ वर्ष ५ महिना ८ दिनका कान्छा रहेछन् । उनी १९९५ साल पुस २१ मा लमजुङको ङादी तराँचेमा जन्मेका रहेछन् । हिमालकै काखमा बिलायो हिमाली केटो भैरवजी, पहाडमा जंगल बढेको छ । जंगल पाँजिएका बिरुवा रोपेर स्याहार गरेर होइन, गाउँमा गोठाला जाने, खेती गर्ने केटाकेटी र तन्नेरीहरू पातलिएर पो वनजंगल बढेको हो । यो भनाइ हो डा हर्क गुरुङको । उनको गाउँ लमजुङ उत्तरखुँदीमाथि ङादीको तराँचेमा वनजंगल बाक्लिएर धुमधाम छ रे । गोठाला जाने उमेरका सबैजसो भुराभुरी स्कुल जान थाले । अलि तिघ्रा लागेका वैदेशिक रोजगारमा गए । पहिलेजस्तो बग्रेल्ती नानी पनि पाउँदैनन् आजका आमा हुने महिला । यसकारण पहाडमा जंगल बढेको हो भन्ने ठहर थियो डा हर्क गुरुङको । डा हर्क लाहुरेको छोरो नभएका भए र घरबाट भागेर काठमाडौं नहिँडेका भए अरू हर्क गुरुङ जस्तै मात्र हुन्थे; संरक्षणको हिरो हुँदैनथे । न हुन्थे योजना आयोगका उपाध्यक्ष, विशिष्ट विशेषज्ञ र प्रमख बुद्धिका त्रिवेणी । उनले केके विषय जानेका रहेछन् भनेर औंला गन्नुभन्दा नजानेका विषय केके छन् भन्न सरल होला । डा गुरुङ अलि बुझ्ने भएपछि ङादी तराँचेबाट देखिने उत्तरतर्फका हिमाल देखेर छक्क पर्दा रहेछन् । हिमालको लालित्य, अवस्थिति, लावण्य, मोहकता र चमत्कारले उनलाई लल्कार्न थालेछ, ए हर्क, हिमाल पढ्, तेरो भागमा हिमाल पर्छ । यही लल्कारकै कारण किशोरवयमै हिमाल पढ्न हर्क गुरुङ घरमा आमाबाबुलाई केही नभनी भागेर काठमाडौं उत्रिएछ । अनेक गरी पढेछ । पछि छात्रवृत्ति पाएर बेलायत गयो । विद्यावारिधि गरेर स्वदेश फर्किएछ । काम खोज्ने क्रममा राष्ट्रिय समाचार समितिमा नेपाली भाषाबाट अंग्रेजी रूपान्तरण गर्ने काम गर्यो । डा हर्कमा विद्वताको अथाह सागर नै थियो भन्दा बढी नहोला । उनले त्रिभुवन विश्वविद्यालयमा भूगोल पढाउने काम पाए, विकास छर्ने हर्क गुरुङ । पछि उनी राष्ट्रियो योजना आयोगका सदस्य भए । अलिक वर्षपछि उपाध्यक्ष नै भए । आफ्नो योग्यता, कौशल, विज्ञता एवं विशिष्टता देखाउन पनि थाले । डा गुरुङ सिंहदरबारलाई तराई र पहाडतिर लैजाने बाटो बनाए । नेपालको समग्र विकास अवधारणालाई नयाँ स्वरूप दिने कार्यक्रम तर्जुमा गरे । विकास मुलुकभर नै सन्तुलित हुनुपर्छ भन्ने नयाँ सोच ल्याए । फलस्वरूप चारओटा विकास क्षेत्र निर्माण भए । त्यसो गर्दा पनि नेपालको सुदूरपश्चिम क्षेत्रमा विकासले गति लिन सकेन । फलस्वरूप विकास क्षेत्र ४ बाट ५ बनाइयो । डा हर्क गुरुङका सन्तुलित र न्यायपूर्ण विकासको दीर्घकालीन सोचबाट योजना आयोगका बैठकहरू सिंहदरबारका आलिशान कक्षहरूबाट धनकुटाका डाँडा, हेटौंडाका मैदान, फेवातालका किनार, सुर्खेत उपत्यक र धनगढीका घाँसे फाँटमा सरे । विकासका झिल्का पनि सिंहदरबारबाट पूर्वपश्चिम पुग्न थाले । सिंहदरबारलाई स्थिर आसन बनाई राजपाट चलाइरहेका ठूला ओहोदाका अधिकारीहरू असिनपसिन हुँदै डा हर्कका पछिपछि धनकुटा पुग्थे । त्यतिबेलाका एकजना अर्थ सचिव, योजना आयोगका पदेन सदस्य धनकुटा पुग्दा थला नै परे थे । सिंहदरबारका निर्णायकहरू धनकुटाको उकालो ओरालो खेदिएपछि जिल्लाजिल्लाको विकासको गुदी भरिन थाले । क्षेत्रीय विकासको ढोका खोल्ने कामको नेतृत्व उनैले गरेका थिए । २०३३ सालमा राष्ट्रिय योजना आयोगको बैठक मुस्ताङको जोमसोममा पनि भएजस्तो लाग्छ । त्यसपछि नै उत्तरदक्षिण राजमार्गको नयाँ अवधारणा पनि टुसाउन लागेको हो । डा हर्कले उपाध्यक्षको हैसियतले क्षेत्रक्षेत्रमा योजना आयोगका बैठकहरू नगराएका भए धरान, धनकुटा सडक अरू पाँच वर्ष र अरू धनगढीसिलगढी सडक अरू १० वर्षमा पनि बन्न सक्तैनथे भन्ने मूल्यांकन छ मेरो । सिंहदरबार काठमाडौं बाहिर निस्कनै मान्दैनथ्यो । डा हर्कले सिंहदरबारलाई मात्र क्षेत्रीय सदरमुकाममा पुर्याएनन्, राजदरबारलाई पनि धनकुटा, हेटौंडा, पोखरा, सुर्खेत र दिपायल पुर्याएका थिए । प्रत्येक पाँच वर्षमा राजाको कम्तीमा एक महिना क्षेत्रीय आवासीय भ्रमणको चाँजोपाँजो मिलाए । यसले नै क्षेत्रक्षेत्रमा विकासका असन्तुलित पक्षहरू हटाउन मद्दत गर्यो ।तर दुर्भाग्य, त्यो हिमाली केटोसहित २४ जना संरक्षणका नायकहरूले कञ्चनजंघाको हिमशैलमा एउटै थलोमा हिम समाधि लिए । प्रखर बुद्धि, चुरोट र जाँडका त्रिवेणी डा हर्क गुरुङलगायत २४ जनाको २०६३ असोज ७ गते हेलिकप्टर घुन्साको फलेडाँडामा स्वाहा भयो । मैले जगदम्बा श्री सम्मान नपाएको भए म पनि स्वाहा हुने रहेछु । तर म खराब मौसममा हेलिकप्टर उडाउन दिन्नथें । अड्डी लिन्थें; सत्याग्रह गर्थें; सबैलाई फकाउँथें; केही नलागेमा म पनि उड्थें र खरानी हुन्थें । मलाई लाग्छ, पत्रकार (मेरा) कुरा वनमन्त्री गोपाल राईकी पत्नीले पनि सुन्थिन् । उनी पनि मेरो पक्षमा हुन्थिन् । सायद त्यो दुर्घटना हुन पाउँदैनथ्यो होला भन्नेमा म विश्वस्त थिएँ । डा हर्कसँगका सम्झनामा २०६० असार ८ देखि ११ सम्म कर्णाली एकीकृत विकास अनुसन्धान संस्थाको निम्तोमा जुम्लाको सहयात्रा गर्यौं । सहयात्रा त्यस्तै अद्वितीय लाग्छ । जहाँ डा हर्कले मोहनमान सैंजू र डा शकर शर्मालाई आफ्नो तेस्रो र पाँचौं अवतार भनेर हँसाएका थिए, त्यो अझै सम्झना छ । त्यस्तै २०६१ साल असोज ९ देखि ११ सम्म एसएनभीको निम्तोमा हुम्लाको सिमीकोट यात्रामा डा हर्क गुरुङसँग साथ पाएको सम्झन्छु । जहाँ, स्थानीय विकास राज्यमन्त्री कृष्णगोपाल श्रेष्ठ, पद्मरत्न तुलाधर, कर्ण शाक्य, डा सैंजुलगायतको सहभागिता थियो । डा हर्क लाहुरेको छोरो नभएका भए र घरबाट भागेर काठमाडौं नहिँडेका भए अरू हर्क गुरुङ जस्तै मात्र हुन्थे; संरक्षणको हिरो हुँदैनथे । न त बेलायतको एडिनबरा विश्वविद्यालय, न नेपालको त्रिभुवन विश्वविद्यालयका प्रोफेसर हुन्थे । न त हुन्थे योजना आयोगका सदस्य र फेरि उपाध्यक्ष । न विशिष्ट विशेषज्ञ । जाँड नखाई उत्तम रचना लेख्न नआउने । डा हर्क जाँड, चुरोट र बुद्धिका त्रिवेणी नै थिए । तीन घुम्ती नै थिए । तीनपाने पेय थिए । गलैंचा काण्डमा फसाएर डा गुरुङलाई विदेश लघार्ने षड्यन्त्र पनि नभएको कहाँ हो र ? तर, भागेन हर्क । डा हर्ककै नेतृत्वमा राज्यले आन्तरिक तथा अन्तर्राष्ट्रिय बसाइँसराईको गम्भीर अध्ययन गरायो । तर, त्यो प्रतिवेदन कति सफल र शक्तिशाली भयो भने डा हर्कलाई मृत्युदण्ड दिनुपर्छ भन्ने माग पनि गरियो । उनले केके विषय जानेका रहेछन् भनेर औंला गन्नुभन्दा नजानेका विषय केके छन् भन्न सरल होला । (इन्द्र चौधरीसँगको कुराकानीमा आधारित)"
अपराध संहितामा नयाँ प्रावधान,"संघीय गणतन्त्रात्मक संविधान २०७२ लागू भएपछि २०७५ भदौ १ बाट विस्थापित गरी सोको ठाउँमा मुलुकी अपराध संहिता, मुलुकी फौजदारी कार्यविधि संहिता, मुलुकी देवानी संहिता, मुलुकी देवानी कार्यविधि संहिता गरी चारवटा तथा सजाय निराकरण ऐन कार्यान्वयनमा ल्याइएको छ। १९१० सालमा जारी भएको नेपालको पहिलो लिखित कानुन जसले लगभग प्रायः व्यवस्था समावेश थियो। यही कानुनले अधिकांश विषयको कसुर, सजाय तथा सजाय भुक्तान फैसला कार्यान्वयनलगायतको सारवान एवम् कार्यविधि कानुनको व्यवस्था गरेको थियो। मुलुकी ऐनले फौजदारी कसुर एवम् देवानी कसुरको समेत परिभाषा गर्दै फौजदारी तथा देवानी दायित्वको समेत निर्धारण गरेको थियो। मुलुकमा राजनीतिक व्यवस्था पटकपटक परिवर्तन भए पनि उक्त कानुनलाई खासै परिवर्तन गरिएन। संविधान परिवर्तन पटकपटक भए पनि मुलुकी ऐनलाई संशोधन गरेरै काम चलाइन्थ्यो। राणा शासन, राजा शासन, राजासहितको प्रजातन्त्र तथा गणतन्त्रसमेतमा मुलुकी ऐन उत्तिकै सार्थक एवम् सान्दर्भिक रहयो। कतिपटक व्यवस्था परिवर्तन भए पनि मुलुकी एनलाई परिवर्तन गर्ने खासै आवश्यक ठानिएन। फौजदारी कार्यविधि संहिता ऐन २०७४ को दफा १५५ ले विगतको भन्दा नयाँ प्रावधानको व्यवस्था गरेको छ, जुन पहिलाको कानुनमा थिएन। यद्यपि यो व्यवस्था अन्य देशमा छ। जापानकै अनुसारको प्रावधान राखिएको पनि कानुनविद्हरू विश्लेषण गर्छन्। दफामा कसुर गरी अदालतबाट कैद सजाय लागे पनि कैदमा नबस्ने व्यवस्था गरेको छ। उक्त दफाले नेपाली नागरिकका लागि मात्र होइन, विदेशीको लागि पनि सकारात्मक छ। उक्त दफामा पहिलोपटक कसुरदार ठहरी एक वर्ष वा एक वर्षभन्दा कम कैद सजाय पाएको मुद्दामा कसुरको उमेर कसुरको गम्भीरता, कसुर गरेको तरिका, आचरणसमेतलाई विचार गर्दा कारागारमा राख्नु उपयुक्त नदेखेमा र निजलाई छोड्दा सार्वजनिक शान्ति, कानुन र व्यवस्थामा खतरा पुग्ने अवस्था नरहेमा कैदमा राख्नुको सटा कैदवापत रकम लिई कैदमा बस्न नपाउने गरी आदेश दिन सकिनेछ भनी व्यवस्था छ। तर अब कुनै प्रकारको कसुर गर्ने छैन भनी कागज गराउनुपर्ने हुन्छ। यसरी कैदबाट छुट पाउने व्यक्ति तीन वर्षभित्रमा कुनै कसुर गयो भने पहिला भएको कैदसमेत थप गरी सजाय हुनेछ। साथै यस दफाको सर्तलाई पालन गरेन भने जुनसुकै बखतमा पनि आदेश रद्द गर्न सकिने व्यवस्था पनि छ। यस प्रावधानमुताविक कैद लागेको व्यक्ति नागरिक हो भने एक दिनको तीन सय रुपैयाँको दरले र विदेशी हो भने एक दिनको पाँच सय रुपैयाँको दरले रकम लिने व्यवस्था छ तर विदेशीका हकमा भ्रष्टाचार, यातना, जबर्जस्ती करणी, क्रूर तरिकाले ज्यान मारेको, जातीय हत्या, विस्फोटक पदार्थ, अपहरण, शरीर बन्धक, मानव बेचबिखन तथा ओसारपसार तथा तीन वर्षभन्दा बढी कैद हुने लागूऔषध ओसारपसारको कसुरमा कैदवापतको रकम लिन सकिने छैन। त्यसरी आएको रकमको ५० प्रतिशत पीडित राहत कोषमा जम्मा गरिनेछ। प्रजातान्त्रिक व्यवस्थामा नागरिकको स्वतन्त्रता एवम् मुलुकको आर्थिक समृद्धिलाई प्राथमिकतामा राखिने भएअनुसार नयाँ कानुनी प्रावधानको पछाडि मूलभूत निम्न कारण हुन सक्छन्। पहिलो अपराधीलाई कैदमा राखेर राज्यको आर्थिक भार कम गर्न, कैदमा राख्दा मानव शक्तिलाई सदुपयोग गर्न नसकिने भएकाले बाहिर राखेर उत्पादनमा सदुपयोग गर्न, अपराधीलाई समाजीकरण गर्न, अपराध गरेको व्यक्तिको आपराधिक मनसायलाई सुधार गर्न अवसर दिने अर्थात् दण्डको सुधारात्मक पद्धतिको प्रमोसन पनि हो। अपराधीलाई समाजमा बहिष्कारतिरष्कार गर्नुभन्दा समाजीकरण गर्ने पद्धतिको विकास पनि उद्देश्य हो। जहिले पनि समाजप्रति सकारात्मक सोच राख्नुपर्छ। सामाजलाई नोक्सानी हुने कार्य गर्नु हँुदैन। अनुगमनमा समाजलाई अहित हुने क्रियाकलाप देखियो भने जुनसुकै बखतमा आदेश खारेज हुन सक्छ। पहिलाको संविधानले सजायको माफी मुल्तवीको व्यवस्था गरे पनि यो माफी मुल्तबीभन्दा फरक हो। यो व्यवस्थाले कैदको भुक्तान त हुन्छ तर कारागारमा होइन बाहिर आर्थिक भार बहन गर्दै। सर्तको उल्लंघन भए पनि कैद पनि बस्नुपर्छ र तिरिएको रकम पनि फिर्ता हुँदैन। यसले पीडितलाई पनि थोरै भए पनि राहत दिन्छ। किनभने यसबाट आउने रकमको ५० प्रतिशत पीडित राहत कोषमा जान्छ। पीडितको एउटा ठूलो समस्या अपराधी छुटेपछिको जोखिम हो। कैद सजाय भुक्तान गरिआएपछि अपराधी न डराउन सक्छ तर यस व्यवस्थाको सुविधा पाएपछि अपराधीले गलत काम गर्नबाट डराउने त गर्छ नै, पीडितलाई कुनै नोक्सानी नहोस् पीडित उजुरी नगरोस् भनी सचेत पनि रहन सक्छ। यसबाट पीडकबाटै पीडितको सुरक्षाको पनि आशा गर्न सकिन्छ। पीडित र पीडकका बीचमा सौहार्दपूर्ण सम्बन्ध पनि हुन सक्छ। यो व्यवस्थाको दुरुपयोगको पनि सम्भावना कम छैन। सुविधा पाएको व्यक्तिले अपराध नगरे पनि कसेैले उजुरी दियो भने त्यसप्रतिको न्यायिक एवम् सामाजिक सोच नकारात्मक हुन सक्छ। जसले न्यायलाई प्रभावित गर्न सक्छ। यस किसिमको अवस्था नआओस् भन्नका लागि सामाजमा सचेतना अपरिहार्य छ। समग्रमा यो प्रावधान सकारात्मक छ। आशा गरौं समाजबाट आपराधिक सोच तथा मानसिकता उन्मूलन होस्।"
न्यायिक सुशासन,"कानुनको शासन, न्यायको प्रत्याभूति तथा लोकतन्त्रको संस्थागत विकासका लागि न्यायिक सुशासन अति जरुरी हुन्छ सुशासन विधिको शासन, जनताका अधिकारको संरक्षण र अनुभूत तहको न्यायका लागि अनिवार्य विषय हो । न्यायिक क्षेत्रमा कायम गर्नुपर्ने सुव्यवस्थासँग न्यायिक सुशासन सम्बन्धित हुन्छ । न्यायिक निकायबाट न्यायिक कार्य सम्पादनका क्रममा कुनै पनि अनियमितता, बेथिति र भ्रष्टाचारजन्य वा अनुचित कार्य हुन नदिई स्वच्छ, निष्पक्षरूपमा न्याय प्रवाह गर्ने कुरासँग न्यायिक सुशासन सम्बन्धित हुन्छ । न्याय क्षेत्रमा कायम हुनुपर्ने असल कार्य संस्कृति तथा निष्पक्ष र प्रभावकारी न्यायिक सेवा प्रवाहको अपेक्षा न्यायिक सुशासनले गरेको हुन्छ । न्यायपालिकाबाट सम्पादित हुने काम कारबाहीबाटै न्यायिक सुशासनको प्रत्याभूति हुने हुन्छ । जति धेरै न्यायिक सुशासन कायम हुन्छ त्यति नै अदालत र न्यायसँग सम्बद्ध निकाय, अधिकारी र सरोकारवालाप्रति जनआस्था अभिवृद्धि हुँदै जान्छ । न्यायिक सुशासनको विषयलाई अदालतको कार्यसँग मात्र संकुचन गर्न वा अदालतले मात्र कायम गर्ने हो भन्न मिल्दैन । अदालत र न्यायाधीशका अतिरिक्त न्यायसम्पादनसँग सम्बन्धित अन्य मुद्दा हेर्ने निकाय र अधिकारी, सरकारी वकिल, निजी कानुन व्यवसायीसमेतका न्यायसँग सम्बद्ध सम्पूर्ण अवयव र सरोकारवालाहरूको भूमिका न्यायिक सुशासनको बृहत् अवधारणामा समेटिन्छ । अदालत, कानुन व्यवसायी, सरकारी वकिल र न्यायक्षेत्रसम्बद्ध निकाय वा अधिकारीबाट प्रवाह हुने सेवाको स्वच्छता, निष्पक्षता, निष्ठा, इमानदारी, लगनशीलता, प्रतिबद्धता, सरलता, शीघ्रता, गुणस्तरीयता र प्रभावकारिताजस्ता तत्वबाटै न्यायिक सुशासन कायम हुने हुन्छ । स्वतन्त्रता, निष्पक्षता र निष्ठा वा इमानदारिता प्रभावकारी न्यायपालिका र न्याय प्रणालीका पूर्वशर्त हुन् । यी सिद्धान्त केवल अदालतलाई मात्र होइन, न्यायप्रणालीसँग सम्बद्ध सरोकारवालाहरूका हकमा पनि उत्तिकै लागू हुन्छ । पेसागत मूल्य, मान्यता र इमानदारीका अभावमा न्याय प्रणालीले सही ढंगले काम गर्न सक्दैन । न्यायिक निष्ठा एक समग्र अवधारणा हो, जसमा न्यायक्षेत्रको भ्रष्टाचार नियन्त्रण र स्वतन्त्रता, निष्पक्षता, वैयक्तिक निष्ठा वा इमानदारीजस्ता मुख्य मूल्यहरूको पालनाजस्ता कुरा पर्छन् । नागरिक अधिकार र प्रजातन्त्रको पहरेदारका रूपमा रहेको न्यायपालिकामा अनियमितता भएमा अन्याय र अराजकताको अवस्था सृजना हुन्छ । उपयुक्त न्याय प्रशासनको माध्यमबाट मात्र मानव अधिकारको संरक्षण र संवर्धन गर्न सकिन्छ । यसैले न्याय क्षेत्रको शुद्धताका अभावमा नागरिकका अधिकार सार्थक रूपमा कार्यान्वयन हुन सक्दैनन् । स्वच्छ सुनुवाई न्याय सम्पादनका लागि अनन्य र अनिवार्य तत्व हो । न्यायिक सुशासनको अभाव भएमा त्यसले न्यायिक निर्णयमा असंगत रूपमा हस्तक्षेप र प्रभाव पार्छ, जसको परिणाम न्यायसम्पादनको कार्यको स्वच्छतामा प्रतिकूल असर पर्छ । फलतः न्यायिक कामकारबाही अनुमान अयोग्य बन्न पुग्छन् । न्यायिक उत्तरदायित्व र अनुशासन कायम गर्नका लागि प्रचलित कानुनमा व्यवस्थित निगरानी संयन्त्रको निरन्तरको अनुगमनका माध्यमले न्यायिक परीक्षणको नीति अख्तियार गर्नु पनि जरुरी हुन्छ । न्यायिक सुशासनले सम्बद्ध न्यायिक अधिकारीहरूको संविधान, कानुन र पदीय कर्तव्य निर्वहनमा उत्तरदायित्व र जवाफदेहिता बढाउँछ भने न्यायिक अधिकारीले निर्वाह गर्ने उत्तरदायित्व वा जवाफदेहितापूर्ण व्यवहार र कार्यले सुशासनको प्रवद्र्धन गर्छ । यसैले न्यायिक सुशासन र उत्तरदायित्व एकअर्कामा अन्तरनिर्भर तथा परिपूरक अवधारणाका रूपमा लिन सकिन्छ । न्याय ढिलो, महँगो र अनिश्चित छ, एउटै प्रश्नमा भिन्नभिन्न फैसला हुने गरेको छ, नजिरमा विविधता छ, न्यायमा पहुँच सहज छैन, न्यायपालिकामा विकृति र विसंगति छन्, अदालतमा बिचौलियाको प्रभाव बढेको छ, फौजदारी न्यायका सिद्धान्तहरूको प्रभावकारी रूपमा प्रयोग र परिपालना हुन सकेको छैन, अदालतबाट हुने सेवा प्रवाहका क्रममा सेवाग्राहीमैत्री व्यवहार देखिँदैनन्, स्वविवेकीय अधिकारको स्वच्छन्द रूपमा प्रयोग भएको छ, न्यायाधीशहरू लगतमुखी भएका छन्, फैसला गर्छन् तर न्याय गर्दैनन् र न्यायिक कामकारबाहीमा पारदर्शिता छैन भन्ने अदालतका सम्बन्धमा आरोप लाग्ने गरेका छन् । यसरी नै कानुनव्यवसायीहरूका सम्बन्धमा मुद्दा जित्नैपर्ने धारणा राख्ने, दूषित कामबाट दाम कमाउने प्रवृत्तिको विकास, कृत्रिम मुद्दा खडा गरी हैरानी दिने, मुद्दा स्थगित गर्ने, सुविधाको दुरुपयोग गर्ने, आयस्रोतको अपारदर्शिता, अर्को पक्षसँग मिलेमतो गरी मुद्दा बिगार्ने, बिचौलियाको भूमिकासमेत निर्वाह गर्नेजस्ता विकृति कानुनव्यवसायीभित्र रहेको सम्बन्धमा गुनासा आउने गरेको भन्ने कानुनव्यवसायीका सम्बन्धमा आरोप लाग्ने गरेको पाइन्छ । अपराध अनुसन्धान तथा अभियोजन कमजोर रहेको र ती निकायमा राजनीतिक दबाब, प्रभाव तथा विकृति र विसंगति रहेको लगायतका आरोप अनुसन्धान निकाय र सरकारी वकिललाई पनि लाग्ने गरेको छ । यी आरोपमा के कुन हदमा सत्यता छ भन्ने कुरा अनुसन्धानको विषय होला तर आरोप अदालत वा कानुन व्यवसायी वा अनुसन्धान निकाय वा सरकारी वकिल जसलाई लागेको भए पनि ती कुराले यी सबै निकायमा कार्यसम्पादनमा केही न केही समस्या छन् र त्यसको सम्बोधन हुनुपर्छ भन्ने देखाउँछ । जसप्रति अपेक्षा र आशा हुन्छ उसैप्रति आशंका र आरोप लाग्ने हो । यसैले न्याय क्षेत्रमा लागेका आरोप र गरिएका आशंकालाई यस क्षेत्रका सबै अवयवले आफूले सम्पादित गर्ने कार्यबाटै निराधार साबित गर्नुपर्ने हुन्छ । न्यायिक सुशासन कायम गर्नका लागि न्यायिक स्वतन्त्रता र निष्पक्षता, न्यायिक इमानदारी, न्यायिक उत्तरदायित्व र न्यायिक पारदर्शिताजस्ता मान्यता र माध्यमलाई समकालीन विश्वमा अवलम्बन र अभ्यास गरेको पाइन्छ । टर्कीको इन्सतानाबुलमा सन् २०१३ को नोभेम्बर २० देखि २२ सम्म भएको प्रधानन्यायाधीशहरूको सम्मेलनबाट न्यायिक प्रक्रियाका सम्बन्धमा पारदर्शितासम्बन्धी घोषणापत्र जारी गरेको थियो । सो घोषणापत्रमा न्यायिक कामकारबाही खुलारूपमा हुनुपर्ने, अदालतपरिसरमा सहज प्रवेश र सूचनामा पहुँचको वातावरण हुनुपर्ने, अदालतमा लाग्ने दस्तुर, प्रक्रिया र समयजस्ता कुराको अदालतका प्रयोगकर्तालाई जानकारी प्रवाह गर्नुपर्ने, सुनुवाइका लागि न्यायाधीश तोक्ने कुरामा पारदर्शिता हुनुपर्ने, फैसलाहरू आधार र कारण खुलेको पारदर्शी हुनुपर्ने, न्यायपालिकाले न्याय प्रणाली सम्बन्धमा आउटरिच कार्यक्रमहरू सञ्चालन गर्नुपर्ने, न्यायसम्पादन सम्बन्धमा जनताका सन्तुष्टि मापन गर्ने तथा त्यसका आधारमा थप स्तरीय रूपमा न्यायसम्पादन गर्न प्रयास गर्ने, न्यायाधीश नियुक्ति प्रक्रियामा पारदर्शिता हुनुपर्ने, न्यायाधीशले गर्ने अनियमित र अनुचित कार्यको अनुशासनात्मक कारबाही पारदर्शी रूपमा गर्नुपर्नेजस्ता प्रतिबद्धता व्यक्त गरिएका थिए । यी सबै न्यायिक सुशासनसँग कुनैकुनै रूपमा सम्बन्धित देखिन्छन् । न्यायिक सुशासन कायम गर्न र न्यायालयप्रतिको विश्वास जीवन्त बनाउन न्यायाधीशको प्रमुख भूमिका रहेको हुन्छ । न्यायाधीशको अनुकरणीय भूमिकाले नै विकृतिविहीन न्यायपालिकाको अभियानले सार्थकता प्राप्त गर्छ । तर, त्यति मात्रैले न्यायिक अनियमितताको नियन्त्रण वा विकृतिविहीन न्यायपालिका सम्भव हुँदैन । न्यायका अन्य सरोकारवाला (अनुसन्धान, अभियोजन र प्रतिरक्षी कानुन व्यवसायीलगायत न्यायप्रणालीसँग सम्बद्ध सबै अवयव) को शुद्धताका अभावमा न्यायिक न्यायिक सुशासन कायम हुनै सक्दैन । राज्यका समग्र संयन्त्र र आमसञ्चारमाध्यमको भूमिका पनि उत्तिकै महत्वपूर्ण हुन्छ । तर, आमसञ्चारमाध्यमबाट समाचार सम्प्रेषण गर्दा अपुष्ट र लोकप्रियताका लागि न्यायाधीशको तेजोबध हुने र जनआस्थामा प्रतिकूल प्रभाव पार्ने गरी हुने अपरिपक्व समाचार सम्प्रेषणमा भने नियन्त्रण हुन आवश्यक देखिन्छ । यसरी नै न्यायिक उत्तरदायित्व र अनुशासन कायम गर्नका लागि प्रचलित कानुनमा व्यवस्थित निगरानी संयन्त्रको निरन्तरको अनुगमनका माध्यमले न्यायिक परीक्षणको नीति अख्तियार गर्नु पनि जरुरी हुन्छ । न्यायाधीशहरूको तेस्रो सम्मेलनले न्यायिक सुशासनलाई उच्च महत्व दिँदै न्यायपालिकाको स्वतन्त्रता ः न्यायिक सुशासन हाम्रो प्रतिबद्धता भन्ने नारा तय गरिएको थियो भने यस सम्मेलनले जारी गरेको २९ बुँदे घोषणापत्रका कतिपय व्यवस्था न्यायिक सुशासनसँग सम्बन्धित थिए । न्यायपालिकाको चौथो पञ्चवर्षीय रणनीतिक योजनामा न्यायिक सुशासनको प्रवद्र्धनसमेतको लक्ष्य निर्धारण गरिएको छ । न्यायाधीश र कर्मचारीको कार्यसम्पादन मापदण्डको तर्जुमा र पुनरावलोकन गरी लागू गर्ने, न्यायाधीश र कर्मचारीको आचारसंहिताको प्रभावकारी कार्यान्वयन र नियमित रूपमा अनुगमन गर्ने, न्यायपालिकामा हुन सक्ने अनियमितता तथा भ्रष्टाचार नियन्त्रणका लागि न्यायपालिकालगायत सम्बन्धित निकायको समन्वय र सहकार्यमा निरोधात्मक र दण्डात्मक उपायहरूको प्रभावकारी रूपमा कार्यान्वयन गर्ने क्रियाकलाप समावेश गरिएको छ । कानुनको शासन, न्यायको प्रत्याभूति तथा लोकतन्त्रको संस्थागत विकासका लागि न्यायिक सुशासन अति जरुरी हुन्छ । न्यायिक सुशासन अदालतको प्रयास वा अदालतको शुद्धताले मात्र कायम हुन सक्दैन । न्यायिक सुशासन कायम गर्न कानुन व्यवासायी र सरकारी वकिललगायतका सरोकारवालाको प्रयास र शुद्धता उत्तिकै जरुरी हुन्छ । यसैले, न्यायिक सुशासन कायम गर्नका लागि एकले अर्कोलाई आरोप वा दोषारोपणको बदला न्यायपालिकाका र कानुन व्यवसायीलगायत समग्र सरोकारवालाहरूको सामूहिक र समन्वयात्मक रूपमा महत्वपूर्ण, सक्रिय र रचनात्मक भूमिका आवश्यक हुन्छ । उच्च अदालत विराटनगरका न्यायाधीश हुन् ।"
बालबालिकालाई के पढाउने ?,"हामीकहाँ साना बालबालिकाप्रतिको अभिभावकको गुनासो प्रायः एकै खालको हुने गर्छ मेरो बच्चाले खाना राम्ररी खाँदैन खुवाइदिनुपर्छ, सागसब्जी मुखैमा हाल्दैन, जंकफुड मात्र खान खोज्छ। मेरो बच्चा समयमा उठ्दैन, उसको बिहानको नित्यकर्ममा नियमितता छैन जसले गर्दा स्कुल पुग्न ढिला हुन्छ। मेरो बच्चाले आफ्नो ससानो काम पनि आफैं गर्दैन, सबै सामान अस्तव्यस्त हुन्छन् मिलाउँदामिलाउँदा हैरान हुन्छु। मेरा छोराछोरीलाई मोबाइलबाहेक केहीको वास्ता हुँदैन, घरमा को आएके भयो केही थाहा नहुने। खै यी केटाकेटी कहिले व्यावहारिक बन्ने होलान्आदि आदि। विकसित मुलुकका अभिभावकलाई भने यस प्रकारको गुनासोको आवश्यकता नपर्दोरहेछ। किनभने उनीहरूका बालबालिकालाई पहिला व्यवहार सिकाउने र पढाउने गरिँदो रहेछ अनि मात्र पुस्तक ! तर हामीकहाँ भने पहिल्यै पुस्तक पढाइन्छ। त्यसैले त हाम्रा बालबालिकाले पुस्तकका कुरा जानेका हुन्छन् तर व्यवहार बुझेका हुँदैनन्। उनीहरूले जानेको अव्यावहारिक पढाइका कारण पहिला अभिभावकलाई हैरानी हुन्छ भने अन्त्यमा उनीहरू स्वयम्ले अनेक हन्डर खानुपर्ने हुन्छ। जापानमा प्रारम्भिक तहमा पढ्ने बालबालिकालाई सर्वप्रथम आफ्नो काम आफैं गर्न सिकाइन्छ। कक्षाभित्र प्रवेश गर्नुअघि जुत्तामोजा खोलेर निश्चित ठाउँमा राख्ने, कक्षाकोठा र वरपरको सरसफाइदेखि खाना खाने काम उनीहरू स्वयम् गर्छन्। उनीहरू घर फर्केपछि पनि लुगाफाटा व्यवस्थित गर्ने, कोठा सफा गर्ने र खाना खाने आदि आपैं गर्छन्। यसबाट एकातिर उनीहरूमा स्वावलम्बनको चेतना विकसित हुँदै जान्छ भने अर्कातिर उनीहरूका अभिभावकको समय बचत हुन्छ, जसलाई अन्य काममा लगाउन सकिन्छ। यस प्रकारको शिक्षा पाएका बालबालिकामा श्रमप्रति सम्मानको भावना विकास हुन्छ। त्यसैले ठूलो भएपछि उनीहरू आआफ्नो रुचिअनुसार श्रम गर्न सक्षम हुन्छन्। पुस्तकको ज्ञानभन्दा अनुभवको ज्ञान प्रभावकारी हुने हुनाले नै विकसित देशका किशोरकिशोरीहरू निश्चित उमेर पुगेपछि स्वतन्त्र भएर जीवनयापन गर्न सक्षम हुन्छन्। यसको विपरीत हामीकहाँ प्राथमिक तहदेखि नै धानिनसक्नु किताबको भारी बोकेर विद्यालय जाने अनि तिनै किताब रटेर पढ्ने बालबालिका घर पुगेपछि उनीहरूका जुत्तादेखि लुगाफाटो सबै अरूले नै व्यवस्थित गरिदिनुपर्छ। यतिमात्र होइन उनीहरूलाई खुवाउने जिम्मा पनि अभिभावकको नै हुन्छ। खाना पनि त्यही मात्र खान्छन्, जे उनीहरूलाई मीठो लाग्छ। सानैदेखि आफ्नो काम आफैं गर्नुपर्छ भन्ने भावनाको विकास नभएकाले उनीहरूमा श्रमप्रतिको सम्मान पनि देखिँदैन। त्यसैले त हाम्रा युवाहरू दुईचार कक्षा पढ्नेबित्तिकै शारीरिक श्रमदेखि विमुख हुन थाल्छन्। पढाइ पूरा गरे पछि जागिर नै उनीहरूको लक्ष्य बन्न जान्छ। देशमा विद्यमान बेरोजगारका कारण रोजगारको खोजीमा विदेश जान्छन्। श्रमका सम्बन्धमा उनीहरूको धारणा यस्तो हुन्छ, यहाँ काम गर्दा लाज हुन्छ तर विदेशमा जे गरे पनि कसले चिन्छ र ? पैसा पाए भैहाल्यो। उनीहरूमा विकसित यस प्रकारको गलत मानसिकताप्रतिको जिम्मेवार हाम्रो शिक्षा पद्धति नै हो। बालबालिकका हरेक समस्याका समाधान पहिला उनीहरूलाई नै गर्न लगाउने र शिक्षक केवल सहयोगी र सहजकर्ताका रूपमा रहने किसिमको शैक्षिक पद्धति निर्माण हुने हो भने तमाम अव्यावहारिक शिक्षाको थिचाइबाट विद्यार्थीले मुक्ति पाउने थिए। हाम्रो शिक्षा पद्धति सैद्धान्तिक मात्र नभएर अव्यावहारिक पनि छ। राजधानीका केही महँगा निजी विद्यालयमा बालबालिकाले फरक वातावरणमा पढ्ने अवसर पाए पनि बाँकी सबैमा पुस्तककै पढाइ हुने गर्छ, व्यवहार पढाइँदैन। हामीकहाँ पनि प्रारम्भिक तहका बालबालिकालाई विद्यालयमा उनीहरूका ससाना दैनिक काम आफैं गर्न लगाउने, के खाने, कति खाने, कसरी खाने आदि कुरा सिकाउने, स्वास्थ्यका लागि सन्तुलित भोजनको आवश्यकताबारे उनीहरूले बुझ्ने गरी सिकाउने, स्वादका लागि नभएर स्वास्थ्यका लागि खाना खानुपर्छ भन्ने यथार्थबोध बालमष्तिष्कमै गराइदिने, कुन खानेकुरा कति पोषक छ भनेर बुझाइदिने, सम्भव भएमा दिवा खाजाको व्यवस्था विद्यालयमै गरेर सन्तुलित र स्वस्थकर भोजनप्रति बालबालिकालाई आकर्षित गर्न सकेमा हाम्रा बालबालिकाको स्वास्थ्य धेरै हदसम्म राम्रो हुने थियो। यस्तै पढाइका कुरा सिकाउनुअघि उनीहरूलाई आफ्नो काम आफैं गर्न र बिहानदेखि बेलुकासम्म कतिबेला के गर्ने, कसरी गर्ने आदि कुरा सिकाइदिने हो भने अभिभावकका आधा जिम्मेवारी स्वतः घट्ने थिए। घरपरिवार तथा समाजमा गर्न हुने र गर्न नहुने आचरण तथा क्रियाकलापबारे पनि प्रारम्भिक तहका बालबालिकालाई उनीहरूले बुझ्ने गरी कथा, गीत वा अन्य रमाइला खेलका माध्यमबाट सिकाउने, अनुशासन तथा नैतिक आचरण आदि कुराप्रति पनि सचेत गराउँदै जाने हो भने उनीहरूको उमेरसँगै सही आचरण र अनुकूल व्यवहार पनि विकास हुन जान्छ। ठीकबेठीक तथा असल र खराबबारे उनीहरू स्वयम् सोच्न सक्ने हुन्छन्। बालबालिकाले सबैभन्दा विश्वास गर्ने भनेको शिक्षकलाई नै हो। शिक्षणसिकाइमा यिनै कुराको अभावका कारण आज हाम्रो समाज भ्रष्ट बन्दै गइरहेको छ। नैतिक शिक्षा नपाएको व्यक्ति स्वार्थी र भ्रष्ट हुनु स्वाभाविकै हो। यस्ता स्वार्थी तथा भ्रष्टहरूका गतिविधिले समग्र समाजलाई पतनतिर धकेलिरहेको हुन्छ। शिक्षणसिकाइलाई प्रभावकारी तथा जीवनोपयोगी बनाउन औपचारिक शिक्षा आरम्भ गर्नुअघि खेल, व्यावहारिक क्रियाकलाप, विभिन्न प्रयोग आदिका माध्यमबाट बालबालिकाको रुचि र क्षमता पत्ता लगाउनुपर्ने हुन्छ। त्यसपछि मात्र औपचारिक रूपमा पढाइ आरम्भ गरिनुपर्छ। यसमा पनि विभिन्न समूह बनाएर एकैखाले रुचि र क्षमता हुनेलाई एउटा समूहमा राखेर सोहीअनुरूप पठनपाठन गराउने हो भने शिक्षा प्रभावकारी हुन जान्छ। वर्तमानको हाम्रो शिक्षा पद्धतिले यसतर्प ध्यान दिएको देखिँदैन। आज हाम्रा बालबालिकालाई भविष्यमा के बन्न चाहन्छौ भनेर प्रश्न गर्दा सबैले एकै खालको र तयारी जवाफ दिने गर्छन् डाक्टर बन्छु, इन्जिनियर बन्छु, पाइलट बन्छु आदिआदि। कतिपय बालबालिकाले त सोध्ने पनि गर्छन्, सबैभन्दा बढी पैसा कसले कमाउँछ ? किनकि भविष्यमा ऊ त्यही बन्न चाहन्छ, जसले सबैभन्दा बढी पैसा कमाउँछ। कसैले भन्दैन म किसान बन्छु, म उद्योग खोल्छु, म आफ्नो गाउँको विकास गर्छु, आपूजस्तै बालबालिकालाई शिक्षा दिने शिक्षक बन्छु आदिआदि। मानवीय मूल्यमान्यता समावेश नगरिएका र आफ्नो देशका लागि आवश्यक जनशक्ति उत्पादनका लक्ष्य नराखिएका जागिरमुखी शिक्षाका कारण यसको प्रतिफल वर्तमानमा हामीले भोगिरहेका छौं। हाम्रो शिक्षाले बाँझा गरा जोतेर हराभरा बनाउने किसान उत्पादन गर्न चाहँदैन जबकि माटोमा जीवन हुन्छ। माटोलाई माया गरेर यसको संरक्षण गर्नुपर्छ भनेर हामी आफ्ना बालबालिकालाई सिकाउन सक्दैनौं। आफ्नो काम आफैं गर्नुपर्छ, श्रम गर्दा लाज मान्नु हुँदैन, आत्मनिर्भरता नै सबैभन्दा ठूलो हो भन्ने हाम्रो पाठ्यपुस्तकमा लेखिएन। त्यसैले त हाम्रो शैक्षिक प्रमाणपत्र बेरोजगारका परिचायक बन्न पुगे। हाम्रा बालबालिकाले कामको इज्जत गर्न सिकेका भए युवा शिक्षित बेरोजगार भएर विदेश पलायन हुने थिएनन् र हामी हरेक कुरामा परनिर्भर पनि बन्ने थिएनौं ! युगौंदेखि अनेकौं विभेद, रुढि र अन्धविश्वासले ग्रसित हाम्रो समाजमा महिलाले गर्ने, पुरुषले गर्ने, उपल्लो जातिवर्ग, तल्लो जातिवर्ग, धनीगरिब आदिले गर्ने फरकफरक कार्यविभाजन देखिन्छ। त्यसैले यहाँ श्रमले सम्मान पाउन सकेको देखिँदैन। अबको शिक्षा पद्धतिमा परिवर्तन आवश्यक देखिएको छ। अबका बालबालिकालाई किताबका पाना पल्टाउनुभन्दा पहिला जीवनका लागि आवश्यक व्यवहारका पाटा देखाइदिनुपर्छ। अक्षरका धर्का कोर्न सिकाउनुअघि भविष्यमा हिँड्नुपर्ने बाटोका धर्काहरू कोर्न लगाउनुपर्छ। सानैदेखि घरपरिवारमा उनीहरूले गर्न सक्ने योगदान र अभिभावकलाई पुर्याउन सक्ने सहयोगका लागि पे्ररित गराउनुपर्छ ताकि ऊ भविष्यमा समाज र राष्ट्रका लागि योगदान गर्न सक्षम बनोस्। बालबालिकका हरेक समस्याका समाधान पहिला उनीहरूलाई नै गर्न लगाउनुपर्छ। शिक्षक केवल सहयोगी र सहजकर्ताका रूपमा रहने किसिमको शैक्षिक पद्धति निर्माण हुने हो भने दुई झोला किताबकापी बोकेर एकाबिहानै विद्यालय जाने अनि गृहकार्य गर्दागर्दै आधा रात बित्ने, तीन घण्टाको परीक्षाका आधारमा व्यक्तिको समग्र योग्यताको मापन हुने अव्यावहारिक शिक्षाको थिचाइबाट विद्यार्थीले मुक्ति पाउने थिए। यसैगरी जति बढे पनि र जति पढे पनि व्यावहारिक बन्न नसक्ने बालबालिकाका अभिभावकलाई पनि राहत मिल्ने थियो। त्यसैले बालबालिकालाई पहिला के पढाउने र कसरी पढाउने भन्ने पनि अबको शैक्षिक बहसको विषय बन्नुपर्छ।"
सन्दीपको टोलीका स्टोनिसलाई ७५०० डलर जरिवाना,"मेल्बर्न : जारी बिग बास लिग (बीबीएल) मा मेल्बर्न स्टार्सका अलराउन्डर मार्कस स्टोनिसलाई ७ हजार ५ सय डलर जरिवाना गरिएको छ। स्टोनिस नेपालका क्रिकेटर सन्दीप लामिछाने आवद्ध रहेको टोली मेल्बर्नका ओपनर ब्याट्स्म्यान हुन्। समलिङ्गीलाई दुर्व्यवहार गरेका कारण उनलाई क्रिकेट अस्ट्रेलियाले कारबाही गरेको हो। उनले शनिबार मेल्बर्न रेनेगड्ससँग भएको खेलमा रेनेगड्सका तीव्र गतिका बलर केन रिचार्डसनलाई दुर्व्यवहार गरेका थिए। शनिबार भएको उत्त खेलमा स्टार्सले रेनेगड्सलाई ८ विकेटले पराजित गरेको थियो। नेपालका सन्दीपको ३ विकेट लिन सफल भएका थिए। क्रिकेट अस्ट्रेलियकाअनुसार उनलाई क्रिकेट अस्ट्रेलियाको व्यत्तिगत बेइज्जती आचारसंहिता तोडेकाले कारबारी गरिएको हो। लगत्तै स्टोनिसले गल्ती महसुस गरेको बताएका छन्। तुरुन्तै मैले गल्ती गरेको महसुस गरेको थिएँ, उनले भनेका छन्, त्यसपछि मैले केन र अम्पायरसँग माफी मागेँ। साथै उनले गल्ती गरेकाले सहर्ष कारबाही भोग्ने बताएका छन्। स्टोनिस जारी बिग बास लिगमा सर्वाधिक रन बनाउने ब्याट्सम्यानको सूचीमा पहिलो नम्बरमा छन्। हालसम्म ६ खेल खेल्दा ३ अर्धशतकसहित उनले २८१ रन बनाएका छन्। उनको टोली मेलवर्नले ६ खेल खेल्दा ५ मा जित निकाल्ने क्रममा उनले महत्वपूर्ण योगदान गरेका थिए।"
