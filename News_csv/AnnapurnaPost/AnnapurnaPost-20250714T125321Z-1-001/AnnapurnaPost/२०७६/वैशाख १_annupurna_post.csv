शीर्षक,विवरण
उच्च र मध्यमवर्गीय नेपाली समाजका चार दुर्गुण,"नयाँ वर्षले हामी अधिकांशलाई भ्रष्ट, गैरजिम्मेवार, आडम्बरपूर्ण र दूरदृष्टिहीन प्रवृत्ति त्याग्ने प्रेरणा प्रदान गरोस् अन्यथा हामी दशकौंको अविकासको दुष्चक्रबाट मुक्त हुने छैनौं आज नयाँ वर्ष। पाठकलगायत नेपालभित्र र बाहिर रहेका सबै नेपालीमा हार्दिक मंगलमय शुभकामना ! नयाँ वर्ष भएकाले आज आशा, उत्साह, सपना र प्रतिबद्धता बाँड्ने र अभिव्यक्त गर्ने दिन। दशकौं भयो हामीले शुभकामना आदानप्रदान गरेको। तर, दशकौं भयो हामीले आफ्ना चाहनालाई साकार रूप दिने ढंगबाट नेपाली समाजको विकासमुखी रूपान्तरण गर्न नसकेको। अधिकारमुखी रूपान्तरण भएको छ तर अधिकारलाई विकासका खम्बाहरूले टेवा दिन सकिएन भने अधिकारले निरन्तरको अस्थिरता उत्पन्न गर्छ। गत तीन दशकमा हामीले धेरै अधिकार पायौं। कुनै, कुनै अधिकार त सुसंस्कृत, विकसित राष्ट्रहरूले पाउनेभन्दा धेरै पायौं। विकासको मामिलामा भने हामी अत्यन्तै पछाडि रह्यौं। परिणामस्वरूप, प्राप्त अधिकार न त स्थिर छन् न तिनको दीर्घकालीन भविष्यका बारेमा हामी ढुक्क छौं। समाज रूपान्तरणको विषय आयो कि त्यो गएर राजनीतिमा ठोकिन्छ। राजनीति मूलनीति, त्यसैले त्यो स्वाभाविक पनि छ। तर, जटिलता कहाँनिर आउँछ भने राजनीतिले समग्र समाजको रूपान्तरण गर्छ तर अपवादलाई छोडेर राजनीतिको चरित्रचाहिँ समाजले निर्धारण गर्छ। जति म नेपाली समाजलाई गहिरिएर बुझ्न र अनुभूत गर्न प्रयास गर्छु त्यति नै बढी म नेपाली समाजको आफूसमेत संलग्न एउटा खण्डमा राजनीतिमा भन्दा विकराल समस्या देख्छु। ती समस्यालाई हामीले निराकरण नगर्ने हो भने यो देश बदल्न धेरै कठिन हुनेछ र हरेक नयाँ वर्षमा हामी शब्दमा मात्र आशा, उत्साह, सपना र प्रतिबद्धता बाँडिरहन बाध्य हुनेछौं। उच्च र मध्यम वर्ग जतिसुकै सर्वहारा वर्गको मुद्दा उठाए पनि, सर्वहारा वर्गलाई उत्तेजित बनाए पनि र सर्वहारा वर्गको शासनको नारा लगाए पनि राजनीति र सत्ताको नेतृत्व संसारभर मूलतः उच्च र मध्यम वर्गले नै गर्छन्। कोही साँच्चिकै सर्वाहारा नै रहेछ भने पनि सत्ता नेतृत्व गर्ने समयसम्म ऊ कतिपय स्थितिमा मध्यम मात्र होइन उच्च वर्गमै रूपान्तरण भइसकेको हुन्छ। उच्च र मध्यम वर्ग शिक्षित हुन्छन्। कुनै न कुनै पेसाव्यवसायमा संलग्न हुन्छन्। राजनीति, सत्ता, पेसा र व्यवसायको नेतृत्व उच्च र मध्यम वर्गले गर्ने हुनाले राजनीति, सत्ता र समाज चरित्र कालान्तरमा मूलतः यही दुई वर्गले निर्धारण गर्छन्। तर, नेपालको परिप्रेक्षमा उच्च र मध्यम वर्ग भन्नु र विकसित देशको परिप्रेक्ष्यमा उच्च र मध्यम वर्ग भन्नुमा आकाश जमिनको अन्तर छ। विश्व बैंकको सहयोगमा केन्द्रीय तथ्यांक विभागले सन् २०११ मा गरेको नेपाल जीवनस्तर सर्वेक्षणले २२ प्रतिशत अर्थात् लगभग ६० लाख नेपाली मध्यम वर्गीय भएको देखाएको थियो। त्यसै सर्वेक्षणको नतिजालाई सन् २०१४ मा अद्यावधिक गरिँदा दैनिक प्रतिव्यक्ति आठ डलरभन्दा बढी (करिब नौ सय रुपैयाँ) उपभोग गर्ने उच्च वर्गको हिस्सा दुई प्रतिशत अर्थात् पाँच लाखको हाराहारीमा भएको जनाएको थियो। सन् १९९६ को तुलनामा मध्यम र उच्च वर्गको हिस्सा तीन गुणाले बढेको त छ। तर, विश्वव्यापी मध्यम वर्गको तुलनामा स्थिर पेसा र आम्दानी, उल्लेख्य बचत र विलासी जीवनयापन गर्न सक्नेको संख्या सानै भएको विश्वास गर्न सकिन्छ। उच्च र मध्यम वर्ग संसारको कुनै पनि समाजका आशा, विडम्बना र धोका, सबै हुन्। समाज बनाउने, बिगार्ने, शान्त या अशान्त पार्ने, जातीय, क्षेत्रीय तीक्तता फैलाउन या नफैलाउने, समतामूलक या दूरीयुक्त समाज बनाउने भन्नेमा तिनै दुई वर्गको भूमिका प्रधान रहन्छ। तिनले सांगोपांगो समाजको नेतृत्व कसरी गरिरहेका हुन्छन्, त्यसैमा देशको वर्तमान र भविष्य निहित हुन्छ। नेपालको परिप्रेक्ष्यमा पनि त्यही नियम लागू हुन्छ। तसर्थ, नेपालको अधिकारमुखी रूपान्तरणको श्रेय पनि मूलतः त्यही वर्गलाई जान्छ जसले सो संघर्षको नेतृत्व गरे र नेपालको अविकासको दोष पनि त्यही वर्गलाई जान्छ जसको अक्षमता र भ्रष्टताले विकासका प्रचुर सम्भावना अवरुद्ध तुल्याइदिए। अपवाद छोडेर भन्नुपर्दा नेपालको उच्च र मध्यम वर्ग मूलतः चारवटा गम्भीर दुर्गुणबाट ग्रस्त छन्, जसले यो समाजको विकासमुखी रूपान्तरणमा ठूलो बाधा पुर्याइरहेको छ। ती दुर्गुणबाट टाढा रहेका नेपाली पनि छन्, जो यो समाजमा प्रेरणाका स्रोत हुन्। तर समग्रमा भन्नुपर्दा हामी भ्रष्ट, गैरजिम्मेवार, आडम्बरी र दूरदृष्टिहीन छौं। ती दुर्गुणबाट ग्रस्त नभएको भए न हामी ट्रान्सपरेन्सी इन्टनेसनलको सूचीमा पुछारमा पर्ने थियौं न त हामी यति अविकसित र अपरिस्कृत समाजको सर्जक हुने थियौं। भ्रष्ट हामी भ्रष्ट मात्र होइन, महाभ्रष्ट छौं। भ्रष्टताका बारेमा कति लेख्नु ?जति लेखे पनि त्यो अपर्याप्त हुन्छ। भ्रष्टाचारको निरूपण गर्नुपर्ने संस्थाहरू राजनीतिक नेतृत्व, कार्यपालिका, न्यायपालिका, अख्तियार, सम्पत्ति शुद्धीकरण विभाग, प्रहरी, प्रशासन सबै ठाउँमा भ्रष्टाचार छ। कसले गर्छ ? उच्च र मध्यम वर्गका शिक्षित नेपालीले। अत्यन्तै सुशिक्षित र सम्भ्रान्तद्वारा सञ्चालित ठूलाठूला व्यापारिक गृहहरूबाट भएका भ्रष्टाचारका समाचार त हामीले बारम्बार पढ्ने गरेकै छौं। घुस कसले खान्छ ? गाउँका कुनै गरिब किसानले होइन। सबै उच्च र मध्यम आयका शिक्षित नेपालीले। नियम, कानुन तोड्नेजति सबै उच्च र मध्यम वर्गीय शिक्षित नेपाली। हो, भोको पेटले या परिवार चलाउन धौधौ हुने पेसाकर्मीले नियम, कानुनभन्दा पनि दालभात र घर भाडाबारे बढी सोच्छ। मर्ता क्या न कर्ता। तर विपन्नताका कारण भ्रष्टाचार गर्न बाध्य ठूला देश बिगार्ने भ्रष्टाचारीका बाइप्रडक्ट मात्र हुन्। ठूला भ्रष्टाचार गर्नेहरू सबै उच्च र मध्यम वर्गकै हुन्। ठूला भ्रष्टाचार नियन्त्रण गर्न सक्ने हो भने साना भ्रष्टाचार स्वतः नियन्त्रणमा आइहाल्छ। गैरजिम्मेवार लगभग हरेक टोलमा टोल सुधार समिति छ तर केहीलाई छोडेर सबै टोलको हाल बेहाल छ, किन ? धेरै शिक्षित पेसाकर्मी नेपाली विभिन्न सामाजिक संघसंस्थाको जिम्मेवार पदमा हुन्छन्। अरूको जिम्मेवारीको गज्जबले चर्चा गर्छन् तर आफ्नो संस्थाभित्रको जिम्मेवारीमा विरलै ध्यान दिन्छन्, किन ? अरूले सडकको सेतो रेखा काटेर मोटरसाइकल या मोटर लैजाँदा रिसाउने व्यक्ति मौका पर्नेबित्तिकै आफैं सो रेखा काटेर सवारी साधन हुइँक्याउँछ, किन ? केही समयअघि फ्याक्ट्स नेपालका प्रमुख कार्यकारी अधिकृत मनीष झाले तथ्यगत ग्य्राफिक्ससहितको एउटा सन्देश सामाजिक सञ्जालमा राखेका थिए जसमा लेखिएको थियो, एक वर्षमा १६ लाख पटक ट्राफिक नियम उल्लंघन कारबाहीमा पर्ने देशका नागरिकलाई कत्तिको सभ्य मान्ने ? देश नबनेको कारण केवल राजनीतिक समस्या मात्र हैन, सामाजिक संस्कार पनि हो। उनले देशका नागरिक भनेर मूलतः तिनै उच्च र मध्य वर्गीय शिक्षित नागरिकलाई संकेत गरेका हुन् जो निजी सवारी साधन चलाउँछन्। उच्च र मध्यम वर्गीय नेपाली समाजको चरित्रमा परिवर्तन नआउने हो भने न हाम्रो राजनीतिक स्तरमा सहजै परिवर्तन आउनेछ न त नेपालको समाज नै सुसंस्कृत र विकसित हुनेछ। नेपालमा बिरलै कुनै बैठक ठीक समयमा सुरु हुन्छ। बिरलै मान्छेले गर्नुपर्ने काम समयमा गर्छन्। कुराले संसार नै हाँकिदिन्छन्। काममा भने एक किलोमिटर हिँड्न एक महिना लगाइदिन्छन् या गर्दै गर्दैनन्। काम नहुनुको दोष सजिलै अरूका टाउकोमा हालिदिन्छन्। हामीकहाँ शिक्षक, प्राध्यापक राम्ररी पढाउँदैनन्, विद्यार्थी राम्ररी पढ्दैनन्, पेसाकर्मीहरू पेसागत जिम्मेवारी निभाउँदैनन्। दशकौंदेखि फोहोरी, भ्रष्ट, राष्ट्रघाती राजनीतिको नेतृत्व गर्नेलाई हामी बारम्बार भोट दिएर जिताइरहन्छौं। ती हरेक अकर्मण्यताका औचित्य दर्शाउन हामी खप्पिस छौं। गैरजिम्मेवारीपनाको योभन्दा पराकाष्ठा के हुनसक्छ ? आडम्बरपूर्ण हामी संसारमै भ्रष्टहरूमध्येमा पर्छौं। त्यसमा कुनै शंकै भएन। हामी धर्मकर्ममा ठूलो विश्वास राख्छौं। त्यसमा पनि शंकै भएन। तर, दुःखका साथ भन्नुपर्छ, बिहानबिहानै पूजाकोठामा धूप बालेर ईश्वरको आराधना सकेपछि हाम्रो भ्रष्टताको यात्रा सुरु हुन्छ। पेसाकर्मीले पेसाबाट, व्यावसायीले व्यवसायबाट, राजनीतिकर्मीले राजनीतिबाट, जहाँजहाँ सकिन्छ त्यहींत्यहीं भ्रष्टाचार गरेर बिहानै गरेको ईश्वरको आराधनाको अपमान गरिन्छ। पाँचतारे होटेलमा नेपालका गरिबतम् नागरिकले भोग्नुपरेको पीडाबारेमा सशक्त भाषण दिनेले तिनै नागरिकका लागि आएको रकममा भ्रष्टाचार गर्छ। नदी फोहोर भयो भनेर सधैं गुनासो गर्नेहरू करोडौंको घर बनाउँदा थोरै पैसामा बन्ने सेप्टिक ट्यांक नबनाएर घरको ढल नदीमा मिसाउँछन्। नियमकानुनको हर दिन भाषण दिने सबै उच्च र मध्यम वर्गीय शिक्षित नेपाली हुन्छन् तर हर दिन नियम, कानुन तोड्ने तिनै हुन्छन्। हाम्रो आडम्बरको स्तरसँग हामी आफैं अनभिज्ञ छौं। दूरदृष्टिहीन हामी भविष्य भन्ने शब्दसँग परिचित छौं तर भविष्य शब्दको गहिराइबारे हामीलाई मतलबै छैन। हाम्रो भ्रष्टता, गैरजिम्मेवारीपन र आडम्बर त्यसैको परिणाम हो। तात्कालिक फाइदा भए पनि यो समाज विकृत हुँदा त्यसले दीर्घकालमा आफैं र आफ्ना सन्तानलाई प्रत्यक्ष असर पार्छ भन्ने हामी सोच्नै चाहँदनौं। भ्रष्ट, गैरजिम्मेवार, आडम्बरी र दूरदृष्टिहीन समाजले सुसंस्कृत र विकसित भविष्य निर्माण गर्न सक्दैन। आज काठमाडौंमा ८० काटेका थुप्रै सम्पन्न वृद्धवृद्धा किन छोरीछोरी अमेरिका, बेलायतमा छन् भनेर गर्व गर्दै आफूचाहिँ एकजना सहयोगीले घरमा ओल्टाइपल्टाइ गरेर औषधि खुवाइदिनुपर्ने अवस्थामा छन् ? जिन्दगीमा चाहेको सबै पाउँदापाउँदै पनि किन त्यस्तो अवस्था आयो ? त्यो मूलतः हाम्रो व्यक्तिकेन्द्रित सोच र समाज निर्माणबारे दूरदृष्टि अभावको परिणाम हो। हामीले न आफू बन्ने क्रममा, न आफू बनिसकेपछि देशबारेमा सोच्यौं। आफू बनिसकेपछि पनि थप आफैंलाई बनाउन चाह्यौं, देश बने हामी सबै बन्छौं भनेर सोच्दै सोचेनौं। हामीमा अलिकति पनि दूरदृष्टि भएको भए आज संसारकै सुन्दरतम् हुन सक्ने काठमाडौं उपत्यकाको यो दुर्गति हुँदैनथ्यो। राजमार्ग सामान्य सडक र सामान्य सडक राजमार्गमा रूपान्तरण हुँदैनथ्यो। संसार हेरेर देखेर आएका नेता र प्रशासक हुँदा पनि बाह्रफुटे बाटो बन्ने क्रम जारी रहँदैनथ्यो। पानीको पाइप, ढल र बिजुलीका तार दशकौंदेखि अव्यवस्थित हुँदैनथ्यो। शिक्षा, स्वास्थ्य, गाउँ, सहरको अवस्था यति नाजुक हुने थिएन। हामीमा पर्फेक्सनिस्ट (अब्बल नतिजा चाहने) दृष्टिकोण नै छैन। चल्ता हे मानसिकता कति व्यापक छ भने कुनै पनि काम उत्कृष्ट बनाउने हाम्रो प्रयासको तह नै न्यून छ। न्यून तहको सोचाइमा दूरदृष्टि हुने कुरै भएन। चौतर्फी मापदण्ड न्यून राखेर देशलाई कसरी एसियाली मापदण्डमा पुर्याउने ? समाज रूपान्तरण र देश निर्माणमा दूरदृष्टिको अभाव अशिक्षित न्यून आय भएका जनतामा होइन उच्च र मध्यमवर्गीय शिक्षित जनतामा हुने कमजोरी हो। माथि उल्लिखित चार दुर्गुण समाज विकास क्रमका विविध पाटासँग जोडिएका छन्। तर ती सबैभन्दा बढी हाम्रो राजनीतिक स्तरसँगै जोडिएको छ। यो आलेखको सुरुतिर चर्चा गरिएजस्तै विडम्बनाचाहिँ के भने, राजनीतिक स्तर नसुध्रिएसम्म समाज स्तर सुध्रिँदैन र समाज स्तर नसुध्रिएसम्म राजनीतिक स्तर सुधार्न कठिन हुन्छ। लोकतन्त्र नभएका कैयन् विकासशील र विकसित देशमा समाज रूपान्तरणको थालनी राजनीतिक नेतृत्वबाट सुरु भएका प्रशस्त उदाहरण छन्। तर लोकतान्त्रिक शासन प्रणाली भएको देश हुनाले नेपालको हकमा सामाजको चेतनामा परिवर्तनका संकेत नदेखिएसम्म राजनीतिक रूपान्तरणको सम्भावना न्यून रहन्छ। अधिकांश अवस्थामा, भ्रष्ट, गैरजिम्मेवार, आडम्बरी र दूरदृष्टिहीन समाजले जानीनजानी आफैंजस्तो नेतृत्व चयन गर्छ। त्यो दुष्चक्रबाट बाहिर निस्किने प्रयासको थालनी उच्च र मध्यमवर्गीय समाजका सदस्यबाटै हुनु नितान्त जरुरी छ। त्यो गह्रौं भारी आफ्नै जीवनको वजन धान्न धौधौ पर्ने विपन्नलाई बोकाउनु अन्याय हुनेछ। उच्च र मध्यम वर्गका हरेक नागरिकले त्यसका लागि सचेततापूर्वक प्रयास गर्नैपर्छ। कतिपयले भन्नेछन् शिक्षा र आर्थिक स्तरमा सुधार नआई चेतना स्तरमा सुधारको अपेक्षा गर्नु कठिन हुन्छ। तर नेपालको हकमा हाम्रो विकासमुखी रूपान्तरणमा बाधा पुर्याइरहेका दुर्गुणको भागीदार अशिक्षित र विपन्न वर्ग होइनन्। गुणस्तरहीन शिक्षा र विपन्नतालाई अविकासको कारक मान्ने हो भने पनि तिनमा सुधार ल्याउन राजनीति नै सुधार्नुपर्छ। राजनीतिक सुधारको सम्बन्ध फेरि उच्च र मध्यमवर्गीय समाजसँगै गएर जोडिएको हुन्छ। तसर्थ उच्च र मध्यमवर्गीय नेपाली समाजको चरित्रमा परिवर्तन नआउने हो भने न हाम्रो राजनीतिक स्तरमा सहजै परिवर्तन आउनेछ न त नेपालको समाज नै सुसंस्कृत र विकसित हुनेछ। यो नयाँ वर्षले हामी सबैलाई ती दुर्गुणबाट मुक्त हुने चेतना र शक्ति प्रदान गरोस्। मिश्र विवेकशील साझा पार्टीका संयोजक हुन्।"
नेपाली संस्कृतिको सेतु,"सौरमानका आधारमा बाह्र महिना मिली बनेको संवत्सर नै वर्ष वा साल वा संवत् हो। विश्वमा प्रायः मुलुकले आत्मसात गरेका राष्ट्रिय संवतहरू जसलाई अभिनव वर्ष प्रारम्भको दिन महोत्सवका साथ मनाउने गरिन्छ। कुनै पनि समुदाय, प्रदेश वा देशमा नयाँ संवत्सँग कुनै न कुनै ऐतिहासिक, सामाजिक, सांस्कृतिक घटना गाँसिएका हुन्छन्। कतै चक्रवर्ती राजाले विजय अभियान पूरा गरेको, बाह्य शत्रुलाई परास्त गरेको, देशवासीका लागि चीरकालसम्म स्मरण रहने उच्च कार्य सम्पन्न भएको खुसीयालीमा नयाँ संवत् उठान गरेको पाइन्छ। कहीं त किम्वदन्तीकै आधारमा पनि संवत्को थालनी भएका छन्। विश्वभरि संवतहरू चलनचल्तीमा छन्। तर जति संवत् उद्भव हुन पुगे ती सबै चलनचल्तीमा देखिँदैन। विसं २०७५ चैतमा ५७७८७९ मा टेकिरहेको हिब्रु संवत्लाई नै विश्वकै सर्वप्राचीन संवत् रहेको छ। प्रयोगमा खासै नआउने तर गणना भइरहने २०७५ चैतमा ५११९ ब मा दौडिरहेको कलियुग संवत्लाई पनि अर्को प्राचीन संवत् हो। नेपालमा व्यवहारमा नआए पनि गणना हुने संवतमा किरात येले संवत्, शाक्यमुनि बुद्ध संवत्, लक्ष्मण संवत् आदि छन्। भारतमा पनि हिजरी, कलचुरी, गुप्त, हर्ष, गाङ्गेय, शक, विक्रम आदि सूचीकृत छन्। नेपालमा प्रचलनमा आएका संवतमा शक संवत्, मानदेव संवत्, नेपाल संवत्, विक्रम संवत् र ईस्वी संवत् प्रमुख छन्। ईस्वीको पाँचौंछैटौं शताब्दीतिर अर्थात् प्राचीन नेपालमा शालिवाहनसमेत भनिने शक संवत् प्रचलनमा रहेको छ जुन संवत् ई ७८ वा विसं १३५ मा आरम्भ भएको थियो। शक संवत् प्रयोग भइरहेको बेला मानदेव नामक अर्को संवत् चलनचल्तीमा आउन थाल्यो। ई ५७६ मा प्रारम्भ भएको मानदेव संवत् छैटौंसातौं शताब्दीमा केही समय चलनमा आयो र हरायो। उता शक संवत्को प्रयोग कम भए पनि आजसम्मै पचांग निर्णायक समितिबाट स्वीकृत पात्रोहरूमा फाटफुट उत्कीर्ण भइरहेकै देख्न सकिन्छ। पूर्वमध्यकालको प्रारम्भका राजा राघवदेवको शासनकाल अर्थात् ई ८७९ अक्टोबर २० (९३६ साल कार्तिक शुक्ल प्रतिपदा) बाट अर्को नयाँ संवत् सुरु भयो जसलाई प्रारम्भमा पशुपतिभट्टारक संवत् भनियो। पछि यो नेपाल संवत् नामले चल्यो। मध्यकालमा नेपाल संवत्को प्रयोग विशेष काठमाडौं उपत्यकाभित्र बढी रह्यो। राष्ट्रिय संवतमा दर्ज भएपछि पनि उपत्यकाभित्र नेवार समुदायवरिपरि नै यो संवत् केन्द्रित हुन पुग्यो। विश्वमा सबभन्दा बढी प्रयोगमा आउने संवतमा ईस्वी संवत् नै रहेको छ। ईस्वी संवत् जिसस क्राइस्टको जन्मसम्बद्ध मान्दै स्मरणार्थ चलाइएको मानिन्छ र यसलाई ग्रेगोरियन संवत्को नामबाट पनि चिनिन्छ। सोह्रौं शताब्दीको अन्त्यदेखि ग्रेगोरियन पात्रो (क्यालेन्डर) प्रयोगमा आउन थालेको अनुमान हुन्छ। भनिन्छ यसअगाडि यसको जुलियन पात्रोका रूपमा चिनारी रहेको थियो। नेपालमा भने ईस्वी संवत्को प्रभाव र प्रयोग केहीपछि नै अर्थात् मध्यकालको उत्तरार्ध अर्थात् अठारौं शताब्दीबाट मात्र हुन पुग्यो। आज यो संवतमा जनवरी १ लाई नव वर्षको पहिलो दिन मानिन्छ भने विश्वभर नै देशदेशबीच हुने सन्धिसम्झौता, पत्राचार आदिमा प्रायः ईस्वी नै प्रयोग देखिन्छ। भारतस्थित इस्टइन्डिया कम्पनीसँग भएका पत्राचार, सन्धि, नेपालअंग्रेज युद्ध (ई १८१४१६) पछि भएको सुगौलीसन्धिलगायतमा ईस्वी संवत् नै प्रयोग गरिएको छ। केही समययता प्रायः विदेशी लेखकका लेख तथा प्रकाशनहरूमा पनि ईस्वीलाई नै प्राथमिकता दिइएको प्रस्ट हुन्छ। आज कुनै पनि लेख, प्रलेख वा अरू कुनै संवत्सँगसँगै ईस्वी संवत् पनि उत्कीर्ण गर्ने परम्परा बढेको छ। नेपालका हिमाल, पहाड र तराईमा बसोवास गर्ने विविध जाति तथा समुदायका संस्कारसंस्कृतिसँग अनन्य रहेको, भिजेको र लोकप्रिय एवं व्यावहारिक देखिएको राष्ट्रिय संवत् हो विक्रम संवत्। तत्कालीन उत्तर भारतका धेरै शासकको उपाधि विक्रमादित्य रहेको ठम्याइका आधारमा ईशापूर्व प्रथम शताब्दीका उज्जैनका अधिपति विक्रमादित्यले नै विक्रम संवत् प्रवर्तन गरेको हुन सक्ने धेरैको जिकिर छ। ईशापूर्व ५७ देखि आरम्भ भएको विक्रम संवत् भारतका विभिन्न प्रदेशमा समेत प्रयोग हुने संवत् हो। यो संवत् नेपालको कर्णाली प्रदेशमा करिब ई दशौं शताब्दीमै र नेपाल खाल्डो (काठमाडौं उपत्यका) मा करिब तेह्रौं शताब्दीदेखि प्रचलनमा रहेको अभिलेखबाट प्रस्ट हुन्छ। अठारौं शताब्दीको मध्यपछि अर्थात् पृथ्वीनारायण शाहको नेपाल एकीकरण अभियानसँगसँगै विक्रम संवत्को प्रयोग र विस्तार भएको देखिन्छ। पहिलो राणा प्रधानमन्त्री जंगबहादुरले बेलायतबाट फर्किएपछि जारी मुलुकी ऐनमा पनि विक्रम संवत् नै उत्कीर्ण छ, जहाँ १९१० साल लेखिएको छ। प्रधानमन्त्री चन्द्रशमशेरले पनि बेलायतबाट फर्किएपछि विक्रम संवत्लाई नेपालको आधिकारिक संवत्का रूपमा पहिलोपटक मान्यता दिएका थिए। मध्यकाल, राणा, शाहकाल हुँदै गणतन्त्रसम्म आइपुगेको विक्रम संवत् नै नेपाली समाजमा अत्यधिक प्रभावी, घुलमिल र विवादरहित संवत्का रूपमा रहेको छ। नेपाली जनजीवनमा भिजेको र यहाँको रीतिथितिसंस्कृति जोड्ने एक सशक्त माध्यम हुन पुगेको छ विक्रम संवत्। सरकारी, गैरसरकारी कार्यालय र संघसंस्थाका सामग्री तथा मुद्रा, चिठीपत्र, चिना, साइत एवं अभिलेख आदिमा ऐतिहासिक प्रमाण भएर रहेको संवत् पनि यही हो। एउटा साल, वर्ष वा संवत्को पूर्णतापछि नयाँ साल वा वर्ष आरम्भको पहिलो दिन हर्षोल्लासका साथ उत्सवका रूपमा शान्ति, समृद्धिका लागि शुभकामना साटासाट गर्दै विविध कार्यक्रम गर्ने परम्परा संसारभर नै देखिन्छ। हामी पनि उत्साह र उमंगका साथ सद्भाव प्रकट गर्दै परस्पर संस्कृति जोडौं। अभिनव वर्ष २०७६ को मंगलमय शुभकामना !"
मुलुक अविकासका कारण,"अहिले सबैको मुखमा विकास र समृद्धि कै नारा झुन्डिएको छ। सबै पार्टीले विकास र समृद्धिकै कुरा गरेर दिन गुजारिरहेका छन्। दुईतिहाइ बहुमतको सरकार जोडबलका साथ समृद्धिको यात्रा मा हिँडेको दाबी गरिरहेको छ। तर, कस्तो समृद्धि ? कसका लागि समृद्धि ? कसरी आउँछ त्यो समृद्धि ? यसका अन्तरवस्तु र नागरिक तहसम्म यसले पुर्याउने लाभांशबारेमा खासै बहस भएको देखिँदैन। अहिलेको विकासको प्रक्रिया केवल दाताहरूको निगाहमा चल्ने खालको छ। हाम्रो आवश्यकताको पहिचान गर्न सम्भाव्यता अध्ययनको नाउँमा विदेशी दातृ निकायहरूले परामर्शदातासहितको स्रोतसाधन दिन्छन्। उनीहरूले नै आवश्यकता पहिचान गरिदिन्छन्। अनि उनीहरूकै परामर्श, सामग्री र जनशक्तिले निर्माण सुरु हुन्छ। सम्भवतः त्यसको उपभोग पनि उनीहरूले नै गर्छन्। यसरी न निर्णयमा नागरिकको सहभागिता छ, न अध्ययनमा सहभागिता हुन्छ, न डिजाइनमा न त निर्माण र व्यवस्थापनमै। हामीले पाउने भनेको केही सय या हजार थान श्रमिकको रोजगार मात्र हो। त्यसैले त्यस्ता परियोजनाबाट स्थानीय स्तरमा कुनै उलटपुलट भएको छैन। त्यसले न त व्यापक मात्रामा रोजगार नै सिर्जना गरेको छ, न त स्थानीय अर्थतन्त्रलाई नै प्रभाव पारेको छ। मानिसको दैनिकी जस्ताको त्यस्तै रहने यस्ता किसिमका आयातीत विकासले केही सीमित वर्ग र शासकीय समुदायमा आर्थिक लाभ पुग्नेबाहेक अर्को परिवर्तन हुन सकेन। त्यसैले यो उल्टो प्रवाह सुल्टाउँदै साँच्चिकै नागरिकको दैनिकी सुध्रिने विकासको पहलु टड्कारो आवश्यकता हो। त्यसैले सबैभन्दा पहिले अविकासको कारण खोतल्नु जरुरी हुन्छ। यो संक्षिप्त आलेखमा केही ऐतिहासिक कारण उजिल्याउने जमर्को गरिएको छ। अस्वीकृत विविधता नेपाल भौगोलिक रूपमा विविधतायुक्त देश हो भन्नै परेन। विद्यालय शिक्षादेखि नै हिमाल, पहाड र तराईको वर्णन सुनिएकै हो। हामीलाई प्राकृतिक सम्पदाको बखान गर्न मात्रै सिकाइयो। हाम्रो पहाड, नदीनाला, झरना, सेता हिमाल, वनजंगल, तालतलैया इत्यादिबारेमा सुन्दर साहित्य सिर्जना गर्न, गीत र कविताको भाका हाल्न मात्रै सिकाइयो। तर, त्यसको भौतिक उपयोग गरेर जीवन सहज बनाउनेतिर सोचिएन। हिमाललाई दन्तलहरसँग तुलना गरेर गीत बन्यो। झरनालाई केश राशिसँग दाँजेर प्रेमील कविता बन्यो। पहाडका हरियालीलाई नारी सुन्दरताको प्रतीक बनाइयो। तराईका फाँटहरूलाई बिस्कुनको भण्डार बनाइयो। तर, त्यसको उपयोगिता र विविधताको संयोजन गर्नेबारे सोच्दै सोचिएन। जान्दै जानिएन। अनि यो विविधतायुक्त भूगोलका फरकफरक मान्छेलाई त चिन्दै चिनिएन। बरु विविधतायुक्त मुलुकमा एकल सामुदायिक वर्चस्व स्थापित गर्ने चेष्टा गरियो। मेरै पोसाक राम्रो, मेरै अनुहारको बान्की राम्रो, मेरै भाषा सजिलो, मेरै भेष सुहाइलो भन्ने भाष्य निर्माण गर्न खोज्दा हाम्रो विविधिता बेवास्ताको सिकार भयो। जब विविधताको सम्मान र स्वीकारोक्ति हुँदैन पक्कै पनि समतामूलक विकास र समृद्धि सम्भव हुने कुरै थिएन र भएन पनि। ऐतिहासिक संक्रमण : अपूर्ण क्रान्ति नेपालको राजनीतिक इतिहासको पछिल्लो सात दसकको कालखण्ड मात्र नियाल्ने हो भने नेपाल सधैं कुनै न कुनै रूपमा ऐतिहासिक संक्रमणकै अवस्थाबाट गुज्रिएको देखिन्छ। २००७ सालअघिको १०४ बर्से जहानियाँ राणाशासनको अवधि अन्धकारमै बित्यो। त्योअगाडि आधुनिक राज्य निर्माणकै चरणमा रह्यो। २००७ सालयता हामी पटकपटक लोकतन्त्र प्राप्तिको लडाइँमै समय गुजारिरह्यौं। २००७ सालको परिवर्तनले मुलुकमा लोकतन्त्र ल्याएको भए र तत्कालीन शासकहरूको बुद्धि फर्केको भए देशले काँचुली फेर्ने थियो। तर शासकहरूले आफ्नो व्यक्तिगत र पारिवारिक ऐसआराम, शानसौकतलाई नै आफ्नो अभीष्ट ठानिदिनाले हाम्रो सात दशकको समय त्यसै खेर गयो। हाम्रै हैसियतमा रहेका देशहरूले आर्थिक प्रगतिमा छलाङ मार्दा पनि हामी भने सत्ता संघर्षमै रुमल्लिन पुग्यौं। पटकपटक भएको जनसंघर्ष र अपूरो क्रान्तिको पीडाले मुलुकलाई कायाकल्प गर्ने परिवर्तन हुन सकेन। हामीसँग भएको आन्तरिक, अन्तरमुखी, निर्वाहमुखी, खुद्रे, टुक्रे र खण्डित बजारवाला सोचले अब काम गर्दैन। अब अलि फराकिलो भएर सोच्नुपर्छ। सन् २०१५ सालको चुनावी मुद्दा जनताको आवास, शिक्षा, स्वास्थ्य, खानेपानी थियो भने गएको २०७४ को चुनावमा पनि मूलभूत रूपमा त्यही राजनीतिक मुद्दा अघि सारियो। यसबाट हामीले सात दशकको अवधिमा मुलुकले जेजस्तो परिवर्तन खेप्नुपर्ने थियो त्यो हुन नसकेको देखिन्छ। यसको मुख्य कारणको रूपमा पटकपटकको राजनीतिक संघर्ष र अपूरो क्रान्तिको पीडा नै हो। राजनीतिक परिवर्तनको आन्दोलनले निर्णायक सफलता हासिल गर्न नसक्दा विकास, समृद्धि र प्रगतिको मुद्दा सधैं ओझेलमा पर्ने गरेको थियो। तर, अब यो अवस्था छैन। हामीले मुलुकमा ठूलै राजनीतिक परिवर्तन ल्याएका छौं। अब यही बदलिएको राजनीतिक व्यवस्थामा टेकेर देशलाई समृद्ध बनाउनु जरुरी छ। यसका लागि भिजनसहितको राजनीतिक इच्छाशक्ति भएको नेतृत्वको आवश्यकता छ। अब त्यही नेतृत्वका खोजीमा लाग्नुपर्छ। प्रतिकूल श्रम संस्कृति देश अविकासको अर्को कारण प्रतिकूल श्रम संस्कृति र युवा शक्तिको पलायन पनि हो। हाम्रो शिक्षा प्रणाली असाध्यै कर्मकाण्डी र अव्यावहारिक छ। हाम्रो शिक्षाले कहिल्यै श्रमप्रति सम्मान र आस्था जगाएन। यहाँ समाजमा पढ्नु भनेको जान्नेसुन्ने हुनु हो। जान्नेसुन्नु हुनु भनेको अह्रनखटन गर्नु हो। अरूलाई काम लगाउनु हो। श्रम नगरी बस्नु हो। काम नगरी खानु हो। हाम्रो शिक्षाले काम गर्न हैन, काम अह्राउन मात्र सिकायो। त्यस्तै हाम्रो शिक्षाले लामो समयसम्म जातपात र भाग्यवादलाई नै प्र श्रय दिई नै रह्यो। परिणामस्वरूप मान्छे श्रममा होइन भाग्यमा विश्वास गर्ने भए। भाग्यवादले कामलाई भन्दा काकतालीलाई विश्वास गर्छ। त्यस्तै पछिल्लो २० वर्षमा श्रमशक्ति पलायनले देश नै युवाविहीन बन्ने अवस्था उत्पन्न भइरहेको छ। तर, सरकारले युवा शक्तिलाई स्वदेशमै खपत हुने न त कुनै योजना ल्याउन सकेको छ, न त बिदेसिन विवश तनहरूलाई रोक्ने कुनै जमर्को नै छ। बरु सरकार नयाँनयाँ देशसँग श्रम सम्झौता गरेर युवालाई बिदेसिन उद्यत् पार्दै छ। अनि विभिन्न देशहरूसँग हुने श्रम सम्झौतालाई सरकार आफ्नो उपलब्धिका रूपमा लिन्छ। यस्तो अवस्थाले मुलुकले विकासको गति लिन सकेको छैन। प्रतिकूल श्रम संस्कृतिकै कारण हामीले आफैंलाई विश्वास र भरोसा गर्न सकेका छैनौं। पुँजी निर्माणमा संकुचन विश्वको अर्थराजनीति अहिले उत्तर पुँजीवादी बहसमा छ। हामी अझै प्राक्पुँजीवादी चरणमा छौं। त्यसैले मुलुक अविकासको अर्को कारण देशमा राष्ट्रिय पुँजी निर्माण प्रक्रिया आरम्भ हुन नसक्नु हो। एकथरी अर्थोडक्स कम्युनिस्टहरू छन्, जसले पुँजी शब्दप्रति नै घृणा व्यक्त गर्छन्। मुलुकको विकासका लागि कुनै न कुनै रूपमा पुँजी परिचालन हुनैपर्छ। हामीले आफ्नो आन्तरिक तथा बाह्य कोष प्रयोग गरेर ठूलो पैमानामा पुँजी परिचालन गरेरै विकास र प्रगति हासिल गर्ने हो। तर, देशमा पुँजी निर्माण प्रक्रिया आरम्भै हुन सकेन। लामो समयसम्म सामन्तवादले गाँजेको मुलुक पुँजीवादी अर्थतन्त्रमा संक्रमण नै हुन सकेन। बल्लतल्ल आउन खोजेको पुँजीवादी अर्थव्यवस्था पनि उत्पादनको नभई व्यापारको बाटो भएर आइरहेको छ। जसले अर्थतन्त्रलाई नै दलालीकृत बनाइदिएको छ। त्यसले राष्ट्रिय पुँजी निर्माणको बाटो पहिल्याउन सकेन। केही सीमित व्यक्ति, समूह वा परिवारमै सीमित अर्थचक्रले आम नागरिकलाई प्रभावित पार्न सकेन। सत्ता र शक्तिको प्रयोग गरी सीमित व्यापारिक लाभ लिने क्रोनी क्यापिटलिज्म संस्थागत भयो र मुलुकको अर्थव्यवस्था त्यही क्रोनी क्यापिटलिज्मको दुष्चक्रमा फसेको छ। भूराजनीतिक पासो र खण्डित बजार नेपाल भौगोलिक रूपमा हेर्दा दुई ठूला देशहरूबीचको स्यान्ड्विच्ड मुलुक झैं प्रतीत हुन्छ। तर, आर्थिक कोणबाट हेर्ने हो भने विश्वको दोस्रो (पहिलो बन्ने होडमा रहेको) ठूलो अर्थतन्त्र चीन र त्यस्तै अर्को उदीयमान अर्थतन्त्र भारतबीच अवस्थित रहनु आफैंमा ठूलो अवसर हो। किनकि हामीले सही र सन्तुलित नीति अपनायौं भने हाम्रो सीमानासँग जोडिएका दुई ठूला बजारलाई हामी निर्बाध उपयोग गर्न सक्छौं। तर, भयको राजनीतिमै आफ्नो भविष्य देख्ने गलत सोचका कारण हाम्रो अवस्था र सम्भावना उजागर गर्ने कुरा हामीले कहिल्यै सोचेनौं। इतिहासमा कहिल्यै दुई ठूला देशलाई, दुई ठूला अर्थ बजार भनेर परिभाषित गरेनौं। अझै पनि त्यसरी गरेका छैनौं। छिमेकी हस्तक्षेप र अतिक्रमणको त्रासले नै हामी खिइएका छौं। राजनीतिक रूपमा आफूलाई दुई देशको विश्वासिलो छिमेकी बनाउन सकेका छैनौं। त्यही हीनताबोधले कमजोर भयौं। जब आन्तरिक रूपमा कमजोर भइन्छ, तब छिमेकीले गर्ने व्यवहार फरक हुन्छ। हामीले आन्तरिक राष्ट्रियताकै जग बसाल्न सकेनौं। इतिहासको त्यो कमजोरीबाट पाठ सिकेर हामीसँग रहेको खुद्रे र खण्डित बजारबाट मुलुकको आर्थिक कायाकल्प हुन सक्दैन भन्ने महसुस गर्नैपर्छ। हामीले अर्थतन्त्रमा रहेको परनिर्भरता हटाएर दुई ठूला अर्थतन्त्रसँगको अन्तरनिर्भरता बढाउनेतिर जोड दिनुपर्छ। हामीसँग भएको आन्तरिक, अन्तरमुखी, निर्वाहमुखी, खुद्रे, टुक्रे र खण्डित बजारवाला सोचले अब काम गर्दैन। अब अलि फराकिलो भएर सोच्नुपर्छ। सोहीअनुसार नीतिनियम बनाएर प्रगतिपथमा लाग्नुपर्छ। त्यसैले अब विकास र समृद्धिको एकसरो नाराले मात्र हुँदैन भन्ने बुझ्न ढिलाइ गर्नु हुँदैन। सबैभन्दा पहिले हाम्रो अर्थराजनीतिक अवस्थाबारेमा जानकारी हुनैपर्छ। अहिले विश्व अर्थराजनीतिमा कस्तो विमर्श भइरहेको छ ? अनि हामी विश्वको अर्थराजनीतिक टाइमलाइनमा कहाँ छौं ? विकासका लागि हामीले अहिलेसम्म अवलम्बन गरेका नीतिकार्यक्रम किन अलपत्र परे ? देश किन बनेन ? अविकासका कारण केके हुन् ? अनि हाम्रो अर्थतन्त्रको विद्यमान अवस्था कस्तो छ ? अर्थतन्त्रको समस्या के हो ? र त्यसको समाधान कसरी गर्न सकिन्छ ? यी यावत् विषयमा गम्भीर प्रकृतिको खोज, अनुसन्धान र विमर्श आवश्यक छ। केवल आकर्षक नारा अनि लयात्मक भाषणले मात्रै देश बन्दैन। यत्ति कुरा बुझ्न ठूलै शास्त्रार्थ गर्नुपर्छ भन्ने लाग्दैन।"
जनअदालतमा मोदी परीक्षा,"संसारकै ठूलो लोकतन्त्रको बहस एक व्यक्तिलाई जिताउने कि हराउनेमा केन्द्रित भएको छ, जुन स्वस्थकर हुँदैन। कुल गार्हस्थ उत्पादनमा संसारको छैटौं ठूलो र संसारकै सबैभन्दा ठूलो लोकतन्त्र भारतका प्रधानमन्त्री नरेन्द्र मोदीको दोस्रो कार्यकालको परीक्षा जनअदालतमा छ। आगामी दशकमा विश्व पुँजीको प्रमुख हिस्सा चीन र भारतले ओगट्नेमा अर्थशास्त्रीहरूमा मतान्तर छैन। लोकतान्त्रिक उदीयमान अर्थतन्त्र भएकाले भारतको निर्वाचनको चासो विश्वमै भइरहेको छ तर भारतीय निर्वाचनमा वंशवाद, जातीयता, धार्मिकता र क्षेत्रीयता प्राथमिक मुद्दाका रूपमा रहेका छन्। यसको कारण एउटा सामान्य गणितमा लुकेको छ। भारतमा कुल गार्हस्थ उत्पादन र जनसंख्याको अनुपात सानो छ र अर्थात् प्रतिव्यक्ति आय भारतमा सानो छ। यो अनुपात अर्थात् आर्थिक कारणले नै भारतको बृहत् राजनीतिक बहस र निर्वाचन प्रभावित हुने गरेको छ। संसारकै ठूलो लोकतन्त्रको बहस एक व्यक्तिलाई जिताउने कि हराउनेमा केन्द्रित भएको छ, जुन स्वस्थकर हुँदैन । धर्मनिरपेक्ष भारतमा मोदीको दल भारतीय जनता पार्टी (भाजपा) एक हिन्दु परम्परावादी दल भएकाले मोदीलाई धार्मिक र जातीय असहिष्णु भएको आरोपमा उनलाई घृणा गर्ने भारतमा प्रशस्तै छन्। सन् २०१४ मा अनेक आकर्षक नारा दिएर राष्ट्रिय राजनीतिमा उदाएका मोदीका नाराहरू अहिले मोदीका लागि समस्या बनेका छन्। बिदेसिएको कालो धन फिर्ता र रोजगार सृजनमा मोदीसँग जनतालाई देखाउने तथ्य छैनन्। नोटबन्दीको औचित्य उनले प्रमाणित गर्न सकेनन्। कश्मीर समस्यामा मोदी असफल भए। २०१४ मा प्राप्त सत्ताविरोधी मनोभावको लाभ अहिले उनलाई छैन। मोदीको चमत्कारिक नेतृत्व केवल भाषणमा मात्र सीमित देखियो। छिमेकीले भारतलाई हेर्ने दृष्टिकोणमा मोदीले सुधार ल्याउन सकेनन् । विशाल भौगोलिक, जातीय र धार्मिक विविधता भएको भारतको केन्द्रीय राजनीतिमा क्षेत्रीय दलहरूको भूमिका विशेष हुन्छ। सबभन्दा ठूलो भारतीय राज्य उत्तरप्रदेशमा समाजवादी र बहुजन समाज पार्टीको गठबन्धनले भाजपालाई दरिलो चुनौती दिएको छ तर तिनको प्रभाव उत्तरप्रदेशमा सीमित छ। भाजपाका कट्टर विरोधी कम्युनिस्ट दलहरूको प्रभाव एकदुई राज्यहरूमा मात्र छ। तृणमूल कांग्रेस केवल पश्चिम बंगालमा लोकप्रिय छ। आरजेडी बिहारमा, आम आदमी पार्टी पन्जाब र दिल्लीमा, डीएमके तामिलनाडुमा र नेसनल कन्फ्रेस केवल कश्मीरमा सीमित छन्। मोदी हटाओको नारा सिवाय कुनै सर्वसम्मत कार्यक्रम र नेता नभएका यिनीहरूको मोदीलाई चुनौती दिन सक्ने राष्ट्रिय जनाधार छैन। पुरानो र धर्मनिरपेक्ष दल भारतीय कांग्रेस विस्तारित दल भएकाले मोदीका प्रतिस्पर्धी कांग्रेसका अध्यक्ष राहुल गान्धी हुन् । विकासशील लोकतन्त्रमा सस्ता र हचुवा नारा बेच्ने इन्धन गरिबी हो। नेपाललाई चौकीदारको देश भन्ने अनपढ र दरिद्र नेताहरूको देश भारतमा नेपालको जनसंख्याको दोब्बरभन्दा बढी करिब सात करोड जनता अत्यन्त गरिबीको रेखामुनि अर्थात् कंगाल छन्। सर्प नचाएर गुजारा गर्ने मात्र भारतमा करिब आठ लाख छन्। विश्व बैंकको मापदण्डअनुरूपको भारतको गरिबी अहिले करिब २५ करोड छ। मोदीलाई रोक्न सक्ने नारा, कार्यक्रम र नेतृत्व क्षमता अभावमा राहुलले गरिब कार्ड खेलेका छन्। उनले गरिबीको रेखामुनि रहेका २५ करोड जनताको बैंक खातामा वार्षिक रु ७२,००० सरकारले नगद जम्मा गरेर गरिबी निवारण गर्ने घोषणा गरेका छन्। यस्तो हचुवा नीति भारतको आर्थिक वृद्धिमा एक घातक कदम हुनेछ। यसले मुद्रास्फीति बढ्नेछ र नागरिकलाई गरिबीको रेखामुनि बस्न प्रोत्साहित गर्नेछ। गरिबलाई सशक्त नबनाई उसको गरिबी निवारण गर्नै सकिँदैन। हजुरआमाले दिएको गरिबी हटाओ नाराको ५० वर्षमा राहुलले पुनः पुरानै हचुवा नारा दिएर आफ्नो बौेद्धिक कदको परिचय दिएका छन् । सन् १९९१ मा एक आर्थिक संकटमा परेको बेलामा तत्कालीन अर्थमन्त्री मनमोहन सिंहले चालेको आर्थिक उदारीकरणको कदमले आर्थिक वृद्धिमा प्रगति गरेसँगै भारतको गरिबी घट्दो छ। सरकारीकरणबाट निजीकरणमा गएसँगै भारतको त्यसबेलाको गरिबीमा ६० प्रतिशत कमी आएको विश्व बैंकको तथ्यांक छ। त्यो निजीकरणको आर्थिक कदम कम्युनिस्ट सिद्धान्तको विरुद्ध थियो। यसमा कम्युनिस्ट दलहरूको विमती थियो। त्यो कदमको नेतृत्व एक सामथ्र्यवान् नेता पूर्वप्रधानमन्त्री पीभी नरसिंह रावले गरेका थिए। उनी र मनमोहन सिंह दुवै गान्धी परिवारका होइनन्। अहिलेकै आर्थिक वृद्धि कायम रहेमा भारतको गरिबी सन् २०२२ सम्ममा ३ प्रतिशतमा झर्ने अनुमान गरिएको छ। त्यसैले खुला बजारको निरन्तरता अहिलेको भारतीय आवश्यकता हो। कम्युनिस्टसँगको सहकार्य राहुलका लागि यसमा बाधक हुनेछ। यस्तो असहयोगको व्यवस्थापन गर्न सक्ने उनको हैसियत र अनुभव छैन । आमा सोनिया गान्धीले कांग्रेसको अध्यक्ष पद त्याग गरेपछि राहुल कांग्रेसका अध्यक्ष बनेका हुन्। उनले राजनीतिमा नरहेकी आफ्नी बहिनी प्रियंका गान्धीलाई कांग्रेसको महासचिवमा नियुक्त गरेर मोदीलहर रोक्ने प्रयास गरेका छन्। भावनात्मक सम्बन्धमा विश्वास गर्ने भारतीय मतदातासामु राहुलले आफ्नी हजुरआमा पूर्वप्रधानमन्त्री इन्दिरा गान्धीको प्रभावको लाभ लिने हेतुले प्रियंकालाई निर्वाचनमा उतारेका हुन्। इन्दिराजस्ती देखिने प्रियंकाले जनताको भीड आकर्षित गरेको पनि स्पष्ट देखिन्छ। तर भीडको अर्थ भोट नहुन पनि सक्छ । कांग्रेसको वंशवादको राजनीतिमा कठोर प्रहार गर्ने भाजपालाई प्रियंकाको राजनीतिमा प्रवेशले थप मलजल दिएको छ। मत सर्वेक्षण र विगतमा विधानसभाको मतपरिणाम हेर्दा कांग्रेसको सरकार बनाउन सक्ने हैसियत देखिँदैन। उनलाई एक बृहत् गठबन्धनको खाँचो परेको छ। परिवारसिवाय अर्को परिचय नभएका राहुललाई आफ्नो क्षमताले राजनीतिमा स्थापित भएका ममता बेनर्जी, मायावती, अखिलेश यादव, सीताराम यचुरी र अरविन्द केजरीवालजस्ता नेता नपत्याएका कारण कांग्रेसले कल्पना गरेको महागठबन्धन एक कल्पनामा सीमित भयो । त्यसैले मोदीलाई बहुमत ल्याउनबाट रोक्नु मात्रै प्रतिपक्षको उद्देश्य छ। मोदीको विकल्प प्रतिपक्षसँग छैन। आजको मितिसम्म मोदीले सन् २०१४ को जस्तो मोदी लहर देखाउन सकेका छैनन्। कश्मीरमा भएको आतंककारी हमला, पाकिस्तानमाथि गरिएको हवाई आक्रमण र तत्पश्चात् उद्भव भएको राष्ट्रवादको लाभ मोदीलाई छ। राममन्दिर निर्माण नभए पनि यसले यथेष्ट विवाद ल्याएकाले हिन्दुत्वको लाभ मोदीसँगै छ। भ्रष्टाचार निवारण र लगानी आकर्षणमा मोदीले प्रगति गरेका छन्। भारतको आर्थिक वृद्धिदर स्थिर छ। मोदीको सरकारलाई लागेको एउटा राफेल घोटालामा उनलाई अदालतले राहत दिइसकेको छ। मोदी एक गरिब परिवारबाट संघर्ष गरेर आएका नेता हुन्। सन् २०१४ मा आफ्नै दलका वरिष्ठ नेताहरू र अन्य सहकर्मी दलहरूको व्यापक विरोध हुँदाहुँदै पनि मोदी आफ्नो व्यक्तित्व क्षमताले राष्ट्रिय राजनीतिमा उदाएका हुन्। राज्यसभाको सदस्यको कार्यकाल झन्डै चार वर्ष बाँकी रहेका भाजपा अध्यक्ष अमित शाहलाई मोदीले भाजपा पूर्वअध्यक्षको एक सुरक्षित निर्वाचन क्षेत्रबाट निर्वाचनमा उतारेर आफ्ना अध्यक्षप्रति आदर र विश्वास देखाएर भाजपामा आफू निर्विकल्प नेताका रूपमा रहेको सन्देश दिएका छन्। यो मोदीको कुशल नेतृत्वको संकेत हो । मोदीविरुद्ध बनेका अनेक अस्वाभाविक गठबन्धनले मोदी एक बलवान् नेता भएको संकेत दिन्छ। मोदीको भयले परम्परागत कट्टर प्रतिद्वन्द्वी अखिलेश र मायावती एक ठाउँमा उभिएका छन्। अरविन्द केजरीवालले राहुलको शरण माग्नुपर्यो। राहुल र प्रियंकाले मन्दिरमन्दिर धाएर आफूलाई धार्मिक देखाउनुपरेको छ। मोदी भाजपा कमजोर रहेको राज्य तमिलनाडुमा र एक महत्त्वपूर्ण राज्य बिहारका लोकप्रिय मुख्यमन्त्री नीतिशकुमारसँग गठबन्धन गर्न सफल भएका छन्। आफ्नो सहकर्मी दल शिव सेनासँग तोडिएको सम्बन्ध जोडेका छन्। तर हालै भाजपाको जनमत बलियो भएका राज्य राजस्थान, मध्यप्रदेश र छत्तीसगढको निर्वाचनमा भाजपाले बेहोरेको क्षतिले मोदी सशंकित छन्। त्यसैले भाजपाले पूर्वोत्तर राज्यहरूमा निर्वाचन केन्द्रित गर्नुले निर्वाचनप्रतिको बीजेपीको संशय स्पष्ट देखिन्छ। औसतमा हेर्दा भाजपाले स्पष्ट बहुमत पाउनेमा शंका गर्नुपर्ने आँकडा देखिएका छन् तर मिलिजुली सरकार बन्ने परिस्थिति पनि मोदीको पक्षमा हुनेछ । राजनीतिमा निरपेक्ष मूल्यांकन गर्नु अर्थपूर्ण हुँदैन। त्यसैले प्रश्न भारतको नेतृत्वका लागि मोदी योग्य छन् वा छैनन् भन्ने नभएर राहुल योग्य कि मोदी भन्ने हो। परिवारमा आतंकवादीको भय भएकाले राहुलले विद्यालयमा समेत स्वतन्त्र रूपले अध्ययन गर्न पाएनन्। देश र जनताका समस्यासँग जानकार हुने युवा अवस्थाको प्रमुख समय उनले विदेशमा बिताए। सुरक्षाको कारणले विदेशमा उनी छद्मनामले लुकेर बसेका थिए। भारत फर्केपछि कांग्रेसको महासचिव हुन उनले संघर्ष गर्नुपरेन। भारतीय गरिब जनतासँग, गरिबले पढ्ने विद्यालयसँग, गरिबले बस्ने झोपडीसँग र गरिबले प्रयोग गर्ने बस, ट्रक, साइकल र रिक्सासँग राहुलको साक्षात्कार भएकै छैन। मोदीले गरिबको धुलो माटोसँग परिचय गरिरहनु पर्दैन। राहुलको आयस्रोतमा शंका गरिएको छ, मोदीकोमा छैन। तर मोदी दक्षिणपन्थी विचारधाराका र अल्पसंख्यकले नरुचाएका नेता हुन् । माओले लथालिंग परेको अर्थतन्त्र सुधार गर्ने सन्दर्भमा चीनका नेता देङ स्याओ पिङले सन् १९७९ मा भनेका थिए, बिरालो कालो भए पनि हुन्छ, सेतो भए पनि हुन्छ तर मुसा मार्न सक्नुपर्छ । पुँजी वितरण र श्रम व्यवस्थापन पुराना नारा हुन्। ऋण माफ गर्ने र नगद बाँड्ने राहुलको सानो र सस्तो सोच हो। मोदीसँग नवीनतम् विचारमार्फत जनतालाई ऊर्जावान् बनाउन सक्ने सम्प्रेक्षणीय क्षमता छ। भाजपा पराजित भएमा भारतमा कुनै मुद्दामा एकरूपता नभएका दलहरूको एक उद्देश्यहीन सरकार बन्नेछ। कम्युनिस्ट र तृणमूलजस्ता परस्पर विरोधीहरूको साथ राहुललाई चाहिनेछ। उत्तरप्रदेशमा मायावती र अखिलेशसँग र अन्यत्र कम्युनिस्टहरूसँग प्रतिस्पर्धा गरिरहेको कांग्रेसले तिनै दलसँग सहकार्य गर्नुपर्नेछ। लगानीकर्तालाई आकर्षित गर्ने स्थिरता भारतले गुमाउनेछ । भारतको यो निर्वाचन मोदीलाई रोज्ने कि रोक्ने भन्ने प्रश्नमा केन्द्रित भएको देखिएको छ। सन् २०१४ को तुलनामा अहिले भारतमा करिब १० करोड मतदाता थापिएका छन्। मोदीको शासनमा वयस्क भएका यी मतदाताको मत मोदीका लागि निर्णायक हुने हालै भएका विधानसभाको निर्वाचन र अनेक जनमत सर्वेक्षणको रुझानले देखाएको छ। त्यसैले मोदी यिनै नयाँ पुस्ताका युवाहरूको इजलासमा छन्। मोदीको विजयले भारतमा वंशवादमा भने एक धक्का लाग्नेछ। प्रकारान्तरले त्यो लोकतन्त्रको पनि विजय हुनेछ ।हाइलाइट मोदीले गरिबको धुलो माटोसँग परिचय गरिरहनु पर्दैन। राहुलको आयस्रोतमा शंका गरिएको छ, मोदीकोमा छैन। तर मोदी दक्षिणपन्थी विचारधाराका र अल्पसंख्यकले नरुचाएका नेता हुन् ।"
यसरी जोगिन्छ न्यायालयको सर्वोच्चता,"कुनै दिन चोलेन्द्रशमशेर राणा न्यायाधीश हुँदा माओवादी नेता प्रचण्ड र कांग्रेस नेता शेरबहादुर देउवाको सहमतिमा महाभियोग लगाइएकी प्रधानन्यायाधीश सुशीला कार्कीलाई पदमा कायम रहिरहन आदेश गर्दा सतीको श्राप र चोलेन्द्रको साहस शीर्षकको पंक्तिकारको लेखमा उक्त कार्यको प्रशंसा गरिएको थियो। तर, केही कानुन व्यवसायीले भने, तपाईंले गलत व्यक्तिको प्रशंसा गर्नुभयो। मैले भनें, व्यक्तिको होइन यो फैसलाको प्रशंसा गरेको हुँ। मलाई चोलेन्द्रको विगत पनि थाहा छैन। भविष्य पनि थाहा छैन। तर यो सुशीलालाई प्रधानन्यायाधीशमा फर्काउने फैसलाको प्रशंसा गरेको छु। अहिले चोलेन्द्रशमशेर स्वयं प्रधानन्यायाधीश हुनुभएको छ। २० चैत २०७५ मा यसै दैनिकमा सर्वोच्चमा पाँच र उच्च अदालतका न्यायाधीश नियुक्तिको समाचार पढें। न्यायाधीशमा नातागोता शीर्षक समाचारमा कोही कम्युनिस्ट नेताकी भान्जी, कोही कांग्रेस नेता र सिफारिस परिषद् सदस्यका ज्वाइँ छन्। कोही पूर्व प्रधानन्यायाधीशको छोरी छन्, कोही भतिज छन् लेखिएको छ। वरिष्ठ अधिवक्ता एवं नेपाल बारका पूर्व अध्यक्ष शम्भु थापाले यसबारे भन्नुभयो, परिषद्को निर्णयमा जिल्ला, उच्च सर्वोच्च अदालत र अग्रज कानुन व्यवसायीहरूको हुर्मत काढ्ने काम गरिएको छ। केही नामका कारण न्याय परिषद्को बचेको साख पनि गिर्ने जोखिम भयो। उच्च अदालतको मुख्य न्यायाधीश हुनसमेत योग्यता नपुग्ने व्यक्तिलाई सोझै टिपेर सर्वोच्च अदालतमा ल्याउन सोच्नसम्म नसकिने विषय हो। अहिलेको संवैधानिक परिषद् बनेदेखि नै कानुन व्यवसायी र स्वयं न्यायाधीशमाझ पनि नराम्रो चर्चा र बद्नाम रहँदै आएको निकाय हो। प्रसिद्ध कानुन व्यवसायी, सर्वोच्च अदालतका पूर्व अस्थायी न्यायाधीश तथा मानव अधिकार आयोगका सदस्य प्रकाश वस्तीले कुनै बेला भन्नुभएको सत्य आज पनि यथार्थ छ, यसले योग्यहरूलाई छानीछानी फाल्यो र अनुपयुक्तलाई छानीछानी टिप्यो। किन यस्तो भइरहेको छ ? ०४८ देखि आजसम्म यसैको निरन्तरता छ। त्यसैले वर्तमान शासन पद्धतिलाई प्रजातन्त्र, व्यक्तिगत स्वतन्त्रता र प्रेस स्वतन्त्रता सूचकांकमा प्रजातान्त्रिक नमानिएर वर्णसंकर शासन पद्धति (हाइब्रिड रिजिम) मानिएको। भारतमा पनि भ्रष्टाचार छ, कार्यपालिका बलियो छ, प्रेस र सञ्चारमा समस्या छन्, तैपनि भारतलाई बलियो प्रजातान्त्रिक शासन पद्धति भएको देश मानिन्छ तर नेपालको मानिँदैन। भारतमा सुनिश्चित, सम्मानित, स्वतन्त्र सर्वोच्च न्यायालय छ। प्रजातान्त्रिक संसारले त्यहाँको उच्च न्यायालयलाई प्रतिष्ठित र आदरयुक्त मानेको छ। भारतको संविधान २६ जनवरी १९५० मा बन्दा भारतको न्यायपालिका अहिलेजस्तो स्वतन्त्र र सर्वोच्च थिएन। भारतको संविधानमा धारा १२४ खण्ड (२) मा लेखिएको छ, भारतको प्रधान न्यायमूर्ति र सर्वोच्च अदालतका न्यायमूर्तिहरू भारतको राष्ट्रपतिद्वारा नियुक्त गरिन्छन्। आज पनि भारतको संविधानमा यही व्यवस्था, शब्द र अक्षरहरू छन्। भारतीय संविधानका यी शब्दका अक्षर आज मृत अक्षर भइसकेका छन्। किनभने भारतका न्यायाधीशहरू, विशेषगरी भारतीय सुप्रिम कोर्टका न्यायाधीश र उच्च अदालतका न्यायाधीशहरू सबै न्यायपालिकाको स्वतन्त्रता, सम्मान र सर्वोच्चताकै पक्षमा रहिरहे। विशेषगरी संकटकालीन शासन सन् १९७५ मा प्रधानमन्त्री इन्दिरा गान्धीले सन् १९७७ सम्म लागू गर्दा प्रधानमन्त्रीको सल्लाहबमोजिम राष्ट्रपतिमार्फत सबैभन्दा वरिष्ठ न्यायाधीशको साटो उनीभन्दा कनिष्ठ एएन रेलाई प्रधानन्यायाधीश बनाउँदा उनले मात्र होइन एएन रेभन्दा वरिष्ठ सबै न्यायाधीशले राजीनामा दिए। तर, सन् १९७७ मा इन्दिरा गान्धीको संकटकाल टिक्न सकेन। निर्धारित आवधिक चुनावमा उनको दल शासनच्युत मात्र भएन स्वयं इन्दिरा गान्धीको जमानत जफतसमेत भयो। न्यायाधीशहरू र कानुन व्यवसायीहरूले जबसम्म आत्मसम्मानलाई सर्वोच्चता दिँदैनन् तबसम्म माटो जोडिएको छिमेकी भारतको जस्तै संसारकै सबैभन्दा स्वतन्त्र र सर्वोच्च न्यायालय नेपालको कदापि हुन सक्दैन। उक्त घटनापछि भारतका न्यायाधीशले साहस र सजगताका साथ न्यायपालिकाको स्वतन्त्रता बढाउँदै लगे। तीनवटा मुद्दाको प्रसंग एक सन् १९८१ मा एसपी गुप्ताविरुद्ध भारतीय संघको मुद्दा, जो न्यायाधीशहरूको स्थानान्तर वा सरुवाको मुद्दा नामले पनि प्रख्यात छ। दुई सुप्रिम कोर्ट एडभोकेटस् अन रेकर्डविरुद्ध भारतीय संघको सन् १९९३ को मुद्दा र तीन राष्ट्रपति केआर नारायणन्ले सन् १९९८ मा सर्वोच्च अदालतसँग राय माग्दा दिएको विशेष सन्दर्भ। सन् १९९३ देखि नै भारतका न्यायाधीश र कानुन व्यवसायीले न्यायिक स्वतन्त्रता भनेको राज्यको कुनै पनि अरू अंग कार्यपालिका, विधायिका (लोकसभा, राज्यसभा, प्रान्तीय विधान सभाहरू) भन्दा स्वतन्त्र हो र हुनुपर्छ भन्ने मान्यताका लागि लडे। उक्त सिद्धान्त स्थापित गराएरै छाडे। अमेरिकाको सुप्रिम कोर्टले जोन मार्सलको नेतृत्वमा न्यायिक पुनरावलोकन (जुडिसियल रिभ्यू) को सिद्धान्त प्रतिपादित गरी सुप्रिमकोर्टको कार्यपालिका मात्रै होइन संसद्का सदनले बनाएका कानुनसमेत बदर गर्ने अधिकार आफ्नो क्षेत्रमा पायो। त्यसपछि सयौं वर्ष अमेरिकाको सुप्रिम कोर्ट संसारको सबैभन्दा शक्तिशाली अदालत मानियो। भारतको सर्वोच्च अदालत अमेरिकाको भन्दा पनि सर्वोच्च र सबै प्रकारले स्वतन्त्र छ। अमेरिकाको सर्वोच्च अदालतको प्रधानन्यायाधीश र न्यायाधीश पद रिक्त हुँदा अमेरिकाको (कार्यपालिका) राष्ट्रपतिले प्रस्तावित गर्छ। त्यहाँको विधायिका (सिनेट) का बहुमतले त्यो राष्ट्रपतिको प्रस्तावित नाम स्वीकृत वा अस्वीकृत जे पनि गर्न सक्छ। भारतीय जनताद्वारा प्रत्यक्ष निर्वाचित लोकसभा (नेपालको जस्तो जनताद्वारा अर्धनिर्वाचित र अर्धपरोक्ष प्रतिनिधिसभा होइन) ले न समानुपातिक आदिवासी, जनजाति, दलितको आरक्षण भएको परोक्ष निर्वाचित राज्यसभा र प्रान्तप्रान्तका जनताले निर्वाचित विधानसभाको एक त्यान्द्रो भूमिका भारतको सर्वोच्च अदालत वा उच्च अदालत (हाइकोर्ट) हरूका न्यायाधीश नियुक्तिमा छैन। संसदीय प्रजातन्त्र नेपाल २०१५ मा स्थापित गरी बीपी कोइरालाका अनुयायी हुँ भन्ने नेपाली कांग्रेसका स्वनामधन्य आजका नेताहरू र आफूलाई मदन भण्डारीको बहुदलीय जनवादका हिमायती हुँ भन्नेलगायत नेताहरू स्वयं कार्यपालिकाको पराधीनतामा भ्रष्टाचारमा रमाउने आत्मसम्मानविहीन न्यायाधीश चरित्रले मलाई दुःखी बनाएको छ। म पनि पत्रकारिताका साथै एउटा ८१ वर्षको उमेरमा पनि नेपाल बारको निर्वाचनमा भोट हाल्ने न्यायापालिकाको एउटा सूक्ष्म प्राणी हुँ। सिक्नुस्, सिक्न जोसुकैसँग पाइन्छ। नेपालका न्यायाधीशहरू र कानुन व्यवसायीहरूले जबसम्म आत्मसम्मानलाई सर्वोच्चता दिँदैनन् तबसम्म माटो जोडिएको छिमेकी भारतको जस्तै संसारकै सबैभन्दा स्वतन्त्र र सर्वोच्च न्यायालय नेपालको कदापि हुन सक्दैन। साँचो प्रजातन्त्रवादी भन्नेहरूले बुझ्नैपर्छ जबसम्म न्यायपालिका साँच्चिकै स्वतन्त्र, स्वच्छ र सम्मानित हुँदैन तबसम्म यो अन्तर्राष्ट्रिय अध्ययनकर्ताहरूले वर्तमान शासन पद्धतिलाई लगाइदिएको ट्याग वर्णसंकर शासनतन्त्र (हाइब्रिड रिजम) बाट मुक्त हुँदैन।"
स्टार खेलाडीलाई आराम दिँदा बार्सिलोनालाई धक्का,"एजेन्सी : स्पेनिस ला लिगाको शनिबार रातिको खेलमा लिग लिडर बार्सिलोना बराबरीमा रोकिएको छ। स्टार खेलाडीहरुलाई आराम दिएर मैदानमा उत्रिएको बार्सिलोनालाई अंक तालिकाको पुच्छारमा रहेको नवप्रवेशी टोली हुयस्काले गोलरहति बराबरीमा रोकेको हो। हुयस्काको मैदानमा भएको खेलमा बार्सिलोनाका खेलाडीले अधिकांश समय बल आफ्नो नियन्त्रणमा राखे पनि गोल गर्न भने सकेनन्। यस खेललमा बार्सिलोनाले स्टार खेलाडीहरू मेसी, स्वारेज, कोटिन्हो, राकाटिकलाई मैदानमा उतारेको थिएन। डेम्बेले र बोटेङलाई स्ट्राइकको जिम्मेबारी दिएको थियो। कमजोर टोली भएकाले महत्वपूर्ण खेलाडीहरुबिनै सहज जित निकाल्ने आशा गरेको बार्सिलोलाई धक्का लागेको छ। फराकिलो अग्रता बनाई उपाधिलाई सहज बनाउने अवसर गुमाएको छ। यसअघि घरेलु मैदानमा बार्सिलोनाले हुयस्कालाई ८२ गोले हराएको थियो। बराबरीका बाबजुद पनि ३२ खेलबाट ७४ अंक बनाएको बार्सिलोना दोस्रो स्थानका एथ्लेटिको मड्रिडभन्दा ९ अंकले अगाडी छ। शनिबार कै खेलमा सेल्टाभिगोमाथि २० को जित निकालेको एथ्लेटिको मड्रिडको ३२ खेलबाट ६५ अंक छ। च्याम्पियन लिग क्वाटर फाइनलमा म्यान्चेस्टर युनाइटेडविरुद्ध दोस्रो लेगको खेल मंगलबार हुँदैछ। यसैका लागि बार्सिलोनाले आफ्ना महत्वपूर्ण खेलाडीलाई आराम दिएको हो।"
पराजयले नेपाललाई मुस्किल,"काठमाडौं : नेपालले मलेसियामा जारी यू१९ विश्वकप छनोटअन्तर्गत आफ्नो दोस्रो खेलमा पराजय बेहोरेको छ । शनिबार भएको खेलमा नेपाल संयुक्त अरब ईमिरेट्स (यूएई) सँग डकवर्थ लेविस नियमका आधारमा एक रनले पराजित भएको हो । यो पराजयसँगै नेपाललाई विश्वकप छनोट मुस्किल बनेको छ । अर्काे वर्ष दक्षिण अफ्रिकामा हुने विश्वकपको सहभागीता निश्चित गर्न नेपाललाई प्रतियोगितामा अव बाँकि रहेको आफ्नो सबै खेलमा जित हात पारेर मात्रै पुग्ने छैन । यूएईले कम्तिमा एक खेल गुमाउँनु पर्ने छ र त्यसमा नेट रन रेटमा समेत नेपालले उछिन्नु पर्ने छ । अन्तर्राष्ट्रिय क्रिकेट काउन्सिल (आईसीसी) ले सिंगल राउन्ड रोबिन प्रणालीमा हुने प्रतियोगिताको शीर्ष स्थानमा रहने एक टोली मात्रै सिधै दक्षिण अफ्रिका विश्वकपका लागि छनोट हुने प्राबधान बनाएको छ । मलेसियाको किन्रारा एकेडेमी ओभलमा टस हारी पहिले ब्याटिङ गरेको नेपालले निर्धारीत ५० ओभरमा सबै विकेट गुमाउँनु अघि दुई सय ४७ रनको योगफल तय गरेको थियो । जवाफी ब्याटिङमा आएको यूएईले ३० ओभरमा तीन विकेट गुमाएर एक सय २२ रन बनाएको अवस्थामा बर्षा भएपछि खेल रोकिएको थियो । खेल फेरी सुरु हुन नसक्दा यूएई डकवर्थ लेविस नियममा भाग्यमानी ठहरीयो । प्रतियोगितामा दुई खेलबाट दुई जित नै हात पारेको यूएईको चार अंक भएको छ । दुई खेलमा एक हार बेहोरेको नेपालको मात्र दुई अंक छ । नेपालका लागि हरी बहादुर चौहानले अबिजित ६७ तथा भीम सार्कीले ५३ रनको महत्वपूर्ण योगदान गरेका थिए । यी दुई खेलाडीले छैटो विकेटका लागि ९२ रनको साझेदारी गरेका थिए । त्यस अघि ठूला सट् प्रहार गर्ने प्रयासमा प्रारम्भिक खेलाडीहरूले नियमित विकेट गुमाउँदा नेपाल समस्यामा देखिएको थियो । प्रारम्भिक ब्याट्सम्यान रीत गौतमले ४४ रन जोड्दा आशिफ शेख २७, कप्तान रोहित कुमार पौडेल १८ र पवन सर्राफ १२ रनमा आउट हुन पुगेका थिए । यूएईका लागि अन्स टन्डोन (५४) र भृत्य अर्भिन्द (४७) ले तेस्रो विकेटका लागि एक सय एक रनको सतकीय साझेदारी गर्दा डकवर्थ लेविस नियमका आधारमा टोलीको जित निश्चित बनेको थियो । बलिङतर्फ यूएईका रीशव मुखर्जीले नेपालको चार विकेट लिएका थिए ।"
"आईपीएल : बैंग्लोरको पहिलो जित, १ रनले शतकबाट चुके गेल","पञ्जाब : इन्डियन प्रिमियर लिग( आईपीएल)को यस सिजनमा विराट कोहलीको कप्तानीमा रहेको रोयल च्यालेजर्स बैंग्लोरले पहिलो जित निकालेको छ । शनिबार राति भएको खेलमा किंग्स ११ पञ्जाबलाई ८ विकेटले हराउँदै सातौं खेलमा बैंग्लोरले पहिलो जित हात पारेको हो । मोहली क्रिकेट मैदान पञ्चाबमा भएको खेलमा बैंग्लोरले टस जितेर पहिले बलिङ राोजेको थियो । पहिले ब्याटिङको निमता पाएको पञ्जाबले २० ओभरमा ४ विकेट गुमाएर १७३ रन बनायो । १७४ रनको लक्ष्य बैंग्लोरले १९२ ओभरमा २ विकेट गुमाएर पुरा गर्यो । बैंग्लोरेको जितका लागि विराट कोहली, एबी डे भिलियर्स र मार्कुस स्टोनिसको विषेश योगदान रह्यो । कोहली ६७ रन बनाएर आउट भए भने डे भिलियर्स ३८ बलमा ५९ रन र स्टोनिस १६ बलमा २८ रन बनाई नट आउट रहे । पञ्जाबका लागि भने आक्रामक ब्याट्सम्यान क्रिस गेलले एकल प्रदर्शन गरे । उनले ६४ बलमा १० चौका र ५ छक्कासहति ९९ रन बनाए । आईपीएलमा सातौं शतक बनाउनबाट उनी एक रनले चुके । आईपीएलमा सबैभन्दा धेरै शतक बनाउने रेकर्ड गेलकै नाममा छ । जितपछि पनि तालिकाको पुच्छारमा रहेको बैंग्लोरले अंकविहीन अवस्थालाई भने टुंग्याएको छ । ८ खेल खेल्दा ४ मा जित र ४ मा हार व्यहोरेका पञ्जाब ८ अंकसहित ५औं स्थानमा छ । शनिबार नै भएको आईपीएलको पहिलो खेलमा राजस्थान रोयल्सले मुम्बई इन्डियन्सलाई ४ विकेटले हरायो ।"
बुद्धिचालमा आर्मी र पुलिसकै अग्रता,"गुलरिया : आठौं राष्ट्रिय खेलकुद प्रतियोगिता अन्तर्गत बर्दियाको पर्यटकीय नगरी ठाकुरद्वारास्थित गैंडाक्याम्प रिसोर्टमा भइरहेको बुद्धिचाल प्रतियोगितामा क्लासिकतर्फको खेलमा महिलातर्फ नेपाल आर्मी र पुरुषतर्फ नेपाल पुलिसले अग्रता लिएका छन्। महिलातर्फ नेपाल आर्मीकी सुजना लोहनी र सिन्दिरा जोशीले ४ अंकका साथ अग्रता लिएका छन्। उनीहरूलाई वर्तमान नेपाल च्याम्पियन मोनालिसा खुम्बु, गण्डकी प्रदेशका पूजा भण्डारी, प्रदेश नम्बर ३ का अनिशा न्यौपाने र प्रदेश नम्बर १ का कृपा अधिकारी ३ अंकका साथ पछ्याइरहेको प्रतियोगिता निर्देशक धरम लामाले जानकारी दिए। पुरुषतर्फ ४ खेलमा ४ अंक प्राप्त गरी नेपाल पुलिसका पुरुषोत्तम चौलागाइँको एकल अग्रता छ। एपीएफका क्षितिज भण्डारीले साढे ३ अंक सहित पछ्याइरहेका हुन्। वर्तमान नेपाल च्याम्पियन पुलिसका मदनकृष्ण कायस्त, पूर्व च्याम्पियन सुधीर लामा, मनिष हमाल, युवा खेलाडी सुशील चौधरी, सजिन मर्हजन, सुमन राई, रिजेन्द्र राजभण्डारी र कृष्ण थापा ३ अंक सहित उपाधि होडमा रहेको निर्देशक लामाले जानकारी दिए।"
धनगढीमा हाफ म्याराथन प्रतियोगिता,"धनगढी : अब धनगढी दौडिन्छ हाफ म्याराथन दौड प्रतियोगिताको पूर्व प्रधानमन्त्री एवम् नेपाली कांग्रेसका सभापति शेरबहादुर देउवाले उद्घाटन गरेका छन्। आइतबार धनगढी जेसिजको आयोजनामा नयाँ बर्षको अवसरमा भएको सो प्रतियोगिताको उद्घाटन गर्दै देउवाले देशवासीलाई नयाँ वर्ष २०७६ को अवसरमा शान्ति र समृद्धिको कामना गदैँ शुभकामना व्यक्त गरे। पर्यटन र खेलको विकासमा टेवा पुर्याउने उद्देश्यका साथ हरेक वर्ष हुँदै आएको प्रतियोगिताको यो छैठौँ संस्करण हो। प्रतियोगिताका संयोजक लोकराज भट्टका अनुसार २१ दशमलव १ किलोमिटरको खुला दौडमा २ सय ४० भन्दा बढी, ५ किलोमिटरको कर्पोरेटमा ५० जना र ५ किलोमिटरकै ट्राईसाकल रेसमा १५ जनाले भाग लिएका छन्। धनगढी रंगशालाबाट सुरु भएको दौड प्रतियोगिता २१ दशमलव १ किलोमिटरको हो। प्रतियोगितामा खुलातर्फ प्रथम हुनेले ५५ हजार ५ सय ५५ रुपैयाँ, दोस्रोले ३३ हजार ३ सय ३३ र तेस्रोले २२ हजार २ सय २२ रुपैयाँ, कर्पोरेट र संचारतर्फपहिलो, दोस्राे र तेस्रो हुनेले क्रमशः ५ हजार ५ सय ५५, ३ हजार ३ सय ३३ र २ हजार २ सय २२ रुपैयाँ पुरस्कार पाउने धनगढी जेसिजका अध्यक्ष नरेन्द्रराज अवस्थीले जानकारी दिए।"
आईपीएल : दिल्लीको आजको खेलमा पनि सन्दीप परेनन्,काठमाडौं : इन्डियन प्रिमियर लिग (आईपीएल) अन्तर्गत आइतबारको खेलमा पनि दिल्लीको प्लेइङ ११ मा नेपाली स्पीनर सन्दीप लामिछाने परेनन्। आईपीएलमा सहभागी नेपालका एकमात्र क्रिकेटर सन्दीपले सुरुको दुई खेलमा पनि अवसर पाएका थिएनन्। आईपीएलको १२ औं संस्करणमा दिल्लीले चार खेलमा मात्र अवसर पाएका छन्। चार खेलमा उनले ५ विकेट लिएका छन्। शुक्रबार राति भएको खेलमा दिल्लीले कोलकात्तालाई सात विकेटले पराजित गरेको थियो। आइतबारको खेलमा सनराइजर्स हैदरवादले टस जिटेर फिल्ड रोजेको छ। दिल्लीले केही बेरमै ब्याटिङ गर्दैछ।
फेन्सिङमा आर्मी च्याम्पियन,"नेपालगन्ज : आठौं राष्ट्रिय खेलकुद प्रतियोगिताअन्तर्गत सञ्चालित चौथो राष्ट्रिय फेन्सिङ विभागीय टोली त्रिभुवन आर्मी क्लब च्याम्पियन बनेको छ। नेपालगन्ज रंगशाला परिसरको कभर्डहलमा आइतबार सम्पन्न फाइनलपछि आर्मी क्लब ६ स्वर्णसहित पहिलो भएको हो। आर्मी क्लबले ६ स्वर्णसहित चार रजत र पाँच कांस्य गरी कुल १५ वटा पदक जित्यो। प्रतियोगितामा अर्को विभागीय टोली एपीएफ क्लब तीन स्वर्णसहित दोस्रो भयो। एपीएफ क्लबले तीन स्वर्णसहित पाँच रजत र पाँच कांस्य गरी कुल १३ पदक हात पार्यो। प्रदेश नम्बर ३ ले तेस्रो स्थान हासिल गर्यो। प्रतियोगितामा प्रदेश नम्बर ३ ले तीन स्वर्ण, दुई रजत र ६ कांस्यसहित कुल ११ वटा पदक जित्यो। प्रदेश नम्बर १ ले चौथो स्थान हासिल गर्यो। स्वर्ण पदक जित्न नसकेको प्रदेश नम्बर १ ले ६ रजत हात पार्यो। यसैगरी गण्डकी प्रदेशले दुई रजत र सुदूरपश्चिम प्रदेशले एक कांस्य पदक जिते। प्रतियोगिताका विजयी टोली र खेलाडीलाई राष्ट्रिय खेलकुद परिषद् (राखेप) का सदस्यसचिव केशवकुमार विष्ट, कोषाध्यक्ष शैलेश कर्माचार्य, सदस्य उपेन्द्र पौडेललगायतले पुरस्कार तथा प्रमाणपत्र वितरण गरे। फेन्सिङ प्रतियोगिता चैत २८ गतेदेखि सुरु भएको थियो। प्रतियोगितामा एक सय २९ जना खेलाडीले विभिन्न १२ स्पर्धामा प्रतिस्पर्धा गरेका थिए। आठौं राष्ट्रिय खेलकुदको औपचारिक उद्घाटन भने वैशाख ५ गते नेपालगञ्ज रंगशालामा हुँदैछ।"
