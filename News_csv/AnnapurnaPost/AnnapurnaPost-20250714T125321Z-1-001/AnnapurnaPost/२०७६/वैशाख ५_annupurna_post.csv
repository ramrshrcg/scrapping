शीर्षक,विवरण
ओबामा र नेपाली युवा पुस्ता,"अमेरिका स्वयंमा स्वर्ग होइन। कर्मठ जनताको वर्षौको मेहनतले नै स्वर्ग बनेको हो। सेवानिवृत्तपछिको मेरो जीवन प्रशस्त फुर्सदिलो नै रह्यो। पत्रकारदेखि मित्रहरूसमेत आजभोलि के गरेर समय बिताउने गर्नुभएको छ भनेर बारम्बार सोध्ने गर्छन्। मलाई बाहिर हिँडडुल गर्नुभन्दा बरु घरमै बसी लेखपढ गर्ने रुचि छ। मैले यसअघि नै केही पुस्तक भेला पारेकी थिएँ फर्सदमा पढ्न हुन्छ भनेर। ती पुस्तक विशेषतः विश्वका चर्चित राजनीतिक विद्वान्, समाजसेवी, धर्मावलम्बी आादिका जीवनी मूलभूत हुन्। आजभोलि तिनै पुस्तक पढ्ने गर्छु। वास्तवमा महान् प्रतिभा भएका व्यक्तित्वहरूको जीवन पढ्दा एउटा आनन्द प्राप्त हुन्छ। हालै मैले अमेरिकाका पूर्वराष्ट्रपति बाराक हुसेन ओबामाको जीवनी दोहोर्याएर पढें। त्यसो त, काला जातकी दासी आमा र गोरा जातका बाबुबाट जन्मेका अर्का पूर्वराष्ट्रपति बुकर टी वासिङटनको जीवनीबारेमा हामीलाई पढाइन्थ्यो सानै हुँदा। उनको जीवनीले मलाई अत्यन्त प्रभावित पारेको थियो। अहिले पनि ती कुरा स्मरणमा छन्। उनी एउटी दासी महिलाका सन्तान थिए। स्वयं आफू दास भएकोमा उनलाई दासमुक्त हुने घोषणापछि मुक्ति दिइयो। उनी पछि अमेरिकाको राष्ट्रपति बन्न सफल भए। उनी सानो हुँदा उनकी माता र झड्केलो पिताले जंगलबाट काठदाउरा ल्याई ओत लाग्ने सानो झुप्रो निर्माण गरेका थिए। सम्भवतः त्यो घर अहिले पनि सुरक्षित छ। ओबामा स्वयंले लेखेको मेरा पिताको सपना उनको जीवनी आफ्नै शब्दमा भन्ने पुस्तक आम नेपाली युवाले पढ्न आवश्यक छ। किनकि, हाम्रा आम युवाका सपना आजभोलि अमेरिकामा पढ्न जानु र त्यहीं स्थापित हुनु हो। उनको सो आत्मकथा पढ्दा कैयन् स्थानमा उनले गरेको एक्लो संघर्षले मन छुन्छ। तसर्थ यसबारेमा केही लेख्न गइरहेकी छु। सन् १९६१ को चार अगस्तमा जन्मिएका बाराक ओबामा मध्यमवर्गीय परिवारका सन्तान हुन्। उनले आत्मनिर्भर बन्दै व्यक्तित्व विकास गरे। फलस्वरूप सन् २००९ मा उनी अमेरिकाको चौवालीसौं राष्ट्रपति बन्न सफल भए। आफ्नो भावी जीवनको लक्ष्य ओबामा आफैंले कोरेको देख्न सकिन्छ। उनका पिता केनियाली नागरिक थिए, जो अमेरिकामा पढ्न आउँदा उनको आमासँग भेट भई प्रेम सम्बन्ध कायम हुन गएको थियो। बाराक ओबामाकी आमा अमेरिकी नागरिक थिइन् र उनी एउटा सेवानिवृत्त सेनाकी एक मात्र सन्तान थिइन्। ओबामाका पिता अर्थशास्त्रमा डाक्टर पदवी हाँसिल गरी केनियाको सरकारी सेवाका उच्च पदाधिकारी बन्न सफल भएका थिए। ओबामा अमेरिकामा जन्मिएको केही वर्षपछि केनियामै फर्किए र त्यहीं स्थापित भए। तत्कालीन समयमा केनियाली जनताको सोच नेपालको जस्तै परम्परावादी र संकीर्ण रहेछ। किनकि, ओबामाका केनियाली बाजेले मावली बाजे स्ट्यानले आर्मर ड्रनहामलाई पत्र लेखेछन् म मेरो परिवारको रगतमा गोरा जातिको रगत मिसाउन चाहन्न। तपाईंकी छोरीसँग मेरो छोराको बिहेबारी म स्विकार्दिनँ। पूर्वराष्ट्रपति बाराक ओबामाले भनेअनुसार सन् १९६३ मा उनका पिता उनलाई भेट गर्न हवाई आएका थिए, जुन बेला उनी मात्र दुई वर्षका थिए। तसर्थ त्यो भेटबारे उनलाई स्मरण हुने कुरै आएन। ओबामा भन्छन् मेरा पिता उनको मृत्युका बेला मेरानिम्ति कल्पनासम्म थियो उनलाई पिताबारेमा जेजति जानकारी थियो, त्यो कि त उनकी आमा वा मावली बज्यैबाटै सुनेको सम्म थियो। ओबामाका पिताको देहावसान उनी एक्काइस वर्षको हुँदा केनियामै एक दुर्घटनामा परी भएको थियो। जुन बेला उनी जीवनको लक्ष्य प्राप्तिका निम्ति न्युयोर्कको म्यानहटनमा कठोर संघर्ष गरिरहेका थिए। म्यानहटन सहरमा उनका परिचित पाकिस्तानी मित्र सादिकसँगै बस्न उनी हवाई भन्ने सहरबाट आएका थिए। उनी आएको राति उनका मित्र सम्भवतः कुनै होटलमा रात्रिकालीन सेवामा व्यस्त थिए। उनी सादिकको कोठा भएको भवनअगाडि आफ्नो सुटकेसका साथ रात बिताएका थिए जसरी आबास र ठेगाना नभएका मानिसले सडकमा रात गुजारेजस्तो। त्यसैबीच उनी आफूसँग रहेको पिता बाराक ओबामा प्रथमले पठाएको पत्र झिकेर पढ्छन्। त्यसबेला उनी मनमनै भन्छन् मेराबारेमा कुनै निजी चिन्तन छैन मेरो जीवनबारेमा म भविष्यमा के गर्दै छु, मलाई थाहा छैन। कहाँसम्म भने, अब म कहाँ बस्ने हो, त्यो सम्बन्धमा पनि मलाई यकिन छैन। म हवाई भन्ने स्थानबाट बाहिरिएँ भने फेरि त्यहाँ फर्केर स्थापित हुन सम्भव छैन। त्यहाँ बसोवास गर्ने कल्पना पनि गर्न सक्दिनँ। हो, त्यहाँ मैले बाल्यकाल बिताएका स्मरण मसँग छन्। मैले मेरा पिता बाराक हुसेन ओबामा हुसेनसँग भेट गरें भने उनले मलाई भन्नेछन् अब तिम्रोनिम्ति अफ्रिकाको केनियामा बसोवास गर्ने भन्ने कुरा ढिलो भइसकेको छ। फेरि म जन्मस्थानले गर्दा काला जातिका अमेरिकी नागरिकका रूपमा यहाँ दर्ता भइसकेको पनि छु। ओबामा भन्छन् म काला जातका अमेरिकी नागकिका रूपमा यहाँ दर्ता भइसकेको पनि छ। ओबामा भन्छन् म काला जातिको समुदायनिम्ति केही काम गर्नका लागि र तिनका हितनिम्ति नेतृत्व गर्न यहीं पनि आवश्यक छ। वास्तवमा ओबामा मावली बाजेबज्यैसँग बसी हुर्किएका थिए। उनले सोह्र वर्षपछि नै सानातिना काम सुरु गरी आफ्नो गर्जो टारेको देखिन्छ। ओबामाका मातापिताको सम्बन्धविच्छेदपछि उनकी आमा स्टयानले ऐनको इन्डोनोसियाली मित्र लोलो सोइरोटोसँग मार्च १५ सन् १९६५ मा दोस्रो विवाह हुन्छ। आफ्नी आमासँग उनी सन् १९६६ मा पाँच वर्षको हुँदा इन्डोनेसियाको सौतेनी बाबुका घरमा पुग्छन्। बाल्यकालमा इन्डोनेसियामा हुँदा सहरभित्रका इन्डोनेसियाली युवाहरू त्यहाँको जातीय भेदभाव, गरिबी र भ्रष्टाचारविरुद्ध आक्रोशित भएको अभिव्यक्ति उनीबाट लिखित पुस्तकमा पढ्न पाइन्छ। ओबामाको जीवनी पढ्दा युवा वर्गमा एउटै सन्देश प्रवाह हुन्छ तपाईं हामी जहाँ जन्मौं, परिश्रम नगरी लक्ष्य प्राप्त हुँदैन। मुलुक बनाउने पनि युवा नै हुन्। ओबामा सन् १९७१ मा पुनः हवाईमै फर्किन्छन् र युवावस्थासम्म मावली बाजेबज्यैसँग बसेर शिक्षा हाँसिल गर्छन्। तथापि, उनको मावली बाजेबज्यैको आर्थिक अवस्था कमजोर नै देखिन्छ। होनोबुबुमा सञ्चालित बाजेको काठ फर्निचर पसल त्यति चल्ती भएको थिएन। बज्यै नोकरी सेवा गर्थिन्। ओबामाको जीवनबारेमा मूल्यांकन गर्दा पिता केनियाली, माता अमेरिकी, झड्केलो पिता इन्डोनेसियाली हुन्। यिनैबीचमा उनको जीवनको सेरोफेरो घुमिरहेको पाइन्छ। केनियामा उनका छसातजना सौतेनी भाइबहिनी छन् र इन्डोनेसियामा एक झड्केली बहिनी छ। तथापि पृष्ठ ११५ मा बाबुको तर्फबाट उनको खोजखबर नहुँदा केही आक्रोशजस्तो अभिव्यक्ति पोखिएको पाइन्छ। तर जुन परिस्थितिमा उनी हुर्किए र उनले आफ्ना लागि संघर्ष गरे, त्यसका अलावा पनि उनले सौतेनी भाइबहिनीका परिवार र झड्केलो परिवारसँग उनको जुन सुमधुर सम्बन्ध र मित्रवत् व्यवहार छ, त्यो सराहनीय छ। ओबामालाई बाल्यकालमा उनका झड्केलो पिता र मावली बाजेबज्यैले हेरविचार गरेको पाइन्छ। जब युवा भए उनले आफ्नो जीवनको मार्गप्रशस्त स्वयं गरेको देखिन्छ। उनको सिंगो पुस्तक पढ्दा युवाबाट राष्ट्रपति बन्दासम्म ओबामाले कसैको सहयोगमा नभई आफ्नो जीवन लक्ष्य आफैंले निर्धारण गरेको पाइन्छ। ओबामाले अमेरिकामा बसोवास गर्ने काला जाति पिछडिएका छन्, तिरष्कृत छन् र विकासको मूलधारमा सबै पर्न सकेका छैनन्। त्यसको कारण उनीहरूका बीचमै आपसी सद्भाव र संगठित नहुनु भन्ने महसुस गरेको देखिन्छ। उनी अभिव्यक्त गर्छन् सिंगो काला जाति समुदायको उन्नतिमा उनीहरूै गम्भीर चिन्तन नरहनु पनि एक कारण हो। ओबामा एक्काईस वर्षमा स्नातकको पढाइ सकिएपछि हवाईबाट काला जातका सामुदायिक सेवा र संगठननिम्ति भनेर न्युयोर्क आउँछन्। उनको म्यानहटनको बसाइको लक्ष्य त्यही थियो। उनी चर्चमार्फत सामुदायिक सेवा सञ्चालन र काला जाति तथा हिपानिकहरूको संगठन गर्न चाहन्छन्। उनी यी पिछडिएको समाजमा एउटा जागरण र संगठनात्मक एकता ल्याउन चाहन्छन् र यसैनिम्ति संगठन गर्न चाहन्छन्। यसै लक्ष्यनिम्ति दुई वर्षसम्म सिकागोमा भौंतारिन्छन्। उनलाई अनन्य मित्रहरूले सल्लाह दिएका हुन्छन् निजी व्यक्तित्व विकास गर्न र पैसा कमाउन। उनका ती मित्र भन्छन् छोड यो फजुल कुरामा नलाग। राम्रो आवाज छ बरु रेडियो टेलिभिजनमा काम गर। आफ्नानिम्ति पैसा कमाऊ र राम्रो जीवन व्यतीत गर। तर उनको मनले मानेन। उनलाई थाहा थियो सामुदायिक सेवामा पैसा हुन्न। जसले त्यस योजनानिम्ति सिकागोमा पैसा लगानी गर्नु भनेको थियो उसको बारेमा ओबामा भन्छन् उनले अर्थ अभावमा सिकागोमा ६ महिना मात्र सुप पिएर गुजारेका थिए। ओबामा सहनशील र जुझारु मात्र होइन, गम्भीर पनि देखिन्छन्। उनको यिनै स्वभावले संघर्ष गर्न अटल बनायो। परिणामतः उनी एउटा सफल कानुन व्यवसायी र अमेरिकाको राष्ट्रपति बन्न सफल भए। हाम्रो पूर्वीय समाज र पश्चिमी समाजबीचको संस्कृति र परम्परामा काफी अन्तर छ। हामीकहाँ पैत्रिक सम्पत्तिमा छोराछोरीका हक रहन्छ। कानुन र प्रथाले आमाबुवाले सन्तानको लालनपालन तथा शिक्षादीक्षा दिनैपर्छ। अमेरिकामा अठार वर्ष पुगेपछि अभिभावकले पाल्न र सन्तानले पनि सँगै बस्नुपर्ने बाध्यता छैन। नेपाली युवा अमेरिकालाई स्वर्ग ठान्छन्। बुवाआमा पनि छोराछोरी अमेरिकामा बसेका छन् भने गर्वसाथ भन्छन् त्यहाँको सुरक्षा, त्यहाँको कामअनुसारको दाम, विकसित सहर, भारी वजन भएको डलर मुद्रा हाम्रा युवानिम्ति ठूलो आकर्षण हो। तसर्थ ठूलो कष्ट गरी नेपाली युवायुवती दक्षिण अमेरिका र अफ्रिकी देशका सिमाका तारबार कष्टसँगले नाघी अमेरिका पुग्न भारी रकम दलाल र माफियाका हात बुझाउँछन्। अमेरिकाको सपना देख्नेहरूले पैत्रिक सम्पत्तिबाट हात धोएका छन्, अनाहकमा ऋणको भार बोकेका छन्, ज्यान गुमाएका छन्, लुटिएका छन् र अझ बढी बन्धक बस्न र थुनामा पर्न बाध्य भएका छन्। परि श्रम गरेमा र विधिको शासन शासन पालन गरेमा कुनै पनि राष्ट्र स्वर्ग बन्न सक्छ। अमेरिका स्वयंमा स्वर्ग होइन। कर्मठ जनताको वर्षौ को मेहनतले नै स्वर्ग बनेको हो। काम नगरेमा अमेरिकामा भोकै मात्र हुँदैन, मर्न पनि सकिन्छ। यस कुराको हेक्का सबैले राख्न जरुरी छ। अमेरिकामा आम जनताको जीउज्यान सुरक्षित छ। कामअनुसारको दाम पाइन्छ। त्यस्तै बेरोजगार भएर बस्नु पर्दैन। अन्यायविरुद्ध निश्पक्ष न्याय प्राप्ति हुन्छ र लुटको संस्कृति पनि छैन। त्यसैले पनि त्यहाँ गरिब राष्ट्रका युवायुवतीको आकर्षण छ। एसिया, अफ्रिका, ल्याटिन अमेरिकी युवायुवती त्यहाँ बस्न चाहन्छन्। नेपालबाट ६० लाख युवायुवती मुलुकबाहिर पलायन भएका छन्। उनीहरूले एक मुठी रकमनिम्ति अन्य मुलुकमा रगत र पसिना बगाएको देखिन्छ। मुलुकका गाउँहरू युवा अभावमा शून्य छन्। परि श्रम गर्ने युवा शक्ति नभएपछि मुलुकको विकास नहुनु स्वाभाविक हो। ओबामाको जीवनी पढ्दा युवा वर्गमा एउटै सन्देश प्रवाह हुन्छ तपाईंहामी जहाँ जन्मौं, परि श्रम नगरी लक्ष्य प्राप्त हुँदैन। मुलुक बनाउने पनि युवा नै हुन्। तिनले नै मुलुकको स्वरूप परिवर्तन गराउने हो र विकासको मूलधारमा लाने हो भने संगठित भई प्रयास गर्न जरुरी छ, पलायन भएर हुँदैन।"
चायवाला मोदी भर्सेस चौकीदार मोदी,"विश्व जनसंख्याको १७ प्रतिशत हिस्सा ओगटेको छिमेकी राष्ट्र भारत यतिबेला चुनावमय भएको छ। ११ अप्रिलमा सुुरु भएको सत्रौं लोकसभा निर्वाचन मे १९ मा सकिनेछ। मे २३ मा नतिजा सार्वजनिक गर्ने कार्यक्रम छ। चुनावी मैदानमा रहेका ४५० राजनीतिक दलका आठ हजारभन्दा बढी उम्मेदवारमध्येबाट ५४३ जनालाई जनताले लोकसभामा पठाउने छन्। निर्वाचनमा ९० करोड बालिग मतदाताले मताधिकार प्रयोग गर्नेछन्। सन् २०१४ को लोकसभा निर्वाचन नजिकिँदै गर्दा दुई कार्यकाल सत्तामा रहेको कांग्रेस आईप्रति जनविश्वास घट्दो थियो। मनमोहन सिंह सरकारको पछिल्लो कार्यकालमा आर्थिक विकासले अपेक्षाकृत गति लिन सकेन। २००९ मा कुल गार्हस्थ उत्पादन ८५९ प्रतिशत थियो भने २०१३ को अन्त्यतिर ४४७ प्रतिशतमा झरेको थियो। जनताले विकल्प खोजिरहेको बेला २०१४ को लोकसभा निर्वाचन विपक्षी दल भारतीय जनता पार्टी र उसको गठबन्धनलाई सुनौलो अवसर थियो। विकल्प सीमित थिए। सन् २०१४ मा भाजपाका लागि पहिलो चुनौती कसको नेतृत्वमा चुनाव लड्ने भन्ने थियो। संस्थापक नेतात्रयमध्येका प्रभावशाली तथा धरोहर नेता अटलविहारी बाजपेयीले अस्वस्थताका कारण सक्रिय राजनीतिबाट सन्न्यास लिइसकेका थिए। पार्टी नेतृत्व सम्हालेका दोस्रो पुस्ताका नेता अन्य दुई नेता लालकृष्ण आडवाणी र मुरली मनोहर जोशीलाई मार्गदर्शक मण्डलमा राखेर सम्मान दिन चाहन्थे। तर, भावी सरकारको नेतृत्वकर्ताका रूपमा प्रस्तुत गरेर जोखिम मोल्न चाहँदैनथे। तत्कालीन पार्टी अध्यक्ष राजनाथ सिंहलगायत अन्य नेताले आफूलाई भावी प्रधानमन्त्रीका रूपमा अघि सार्ने हिम्मत गरेनन्। कार्यकर्तामा ऊर्जा जगाउने र मतदाता आकर्षित गर्न सक्ने नेता खोजी गरिँदा एक्ला पात्रका रूपमा गुजरात प्रान्तका तत्कालीन मुख्यमन्त्री नरेन्द्र मोदी अग्रपंक्तिमा आए। १२ वर्षसम्म मुख्यमन्त्रीका रूपमा काम गरेको अनुभव, मोदी कार्यकालको गुजराती विकास मोडेल, राष्ट्रिय स्वयंसेवक संघ (आरएसएस) को अध्यक्ष मोहन भगतसँगको सम्बन्ध र उनको पारिवारिक पृष्ठभूमिका कारणले मोदीले सन् २०१४ को चुनावी मोर्चा सम्हाल्ने जिम्मा पाए। सन् २००२ को गुजरातमा भएको हिन्दुमुस्लिमबीचको साम्प्रादयिक दंगामा मोदीको संलग्नता रहेको भन्ने आशंकाले उनको छवि धमिलिएको थियो। जसका कारण अमेरिकाले सन् २००५ मा भिसा दिएको थिएन। तर, सम्बन्धमा गठित विशेष जाँचबुझ समितिले उनलाई सन् २०१२ मा सफाइ दिइसकेको थियो। बीजेपीले मोदीको रिब्रान्डिङ गरेर भिजिनरी तथा चायवाला नेताका रूपमा मार्केटिङ गर्यो। मोदी भिजनरी नेता हुन्, त्यसैले उनले गुजरातजस्तै देशको कायपलट गर्नेछन्, मोदी चिया बेच्ने गरिब पृष्ठभूमिबाट आएका हुन् र उनले आम नागरिकका भावना बुझेर काम गर्नेछन् भन्ने सन्देश दिन खोजियो। यसैबीच ममता बेनर्जीले कोलकातामा राख्न नदिएको टाटा समूहको न्यानो प्लान्टलाई मोदीले एकै रातमा निर्णय गरेर गुजरातमा स्थापना गर्ने अनुमति दिएकाले कर्पोरेट वर्ग उनीबाट प्रभावित थिए। शिक्षित युवा र कर्पोरेट वर्गबाट मोदीले साथ पाए। कुशल भाषणकला भएका मोदीले देशव्यापी चुनावी र्यालीमा भाग लिए। मे भी चायवाला हुँ भन्दै हिँडे सामाजिक सञ्जालमा पनि चायवाला अभियान चलाएर जनताको मन जित्ने प्रयत्न गरे। अच्छे दिन आनेवाला है, अब की बार मोदी सरकार भन्ने नाराले सफलता पायो। फलस्वरूप भाजपा नेतृत्वको नेसनल डेमोक्र्याटिक एलाइन्स (एनडीए) सन् २०१४ को लोकसभा निर्वाचनमा ३३६ सिट ल्याउन सफल भयो, जसमा भाजपा एक्लैले २८२ सिट ल्याएको थियो। चायवाला मोदीको विरासतलाई चौकीदार मोदीले कायम राख्न सक्छन् कि सक्दैनन् मे २३ मा सार्वजनिक हुने निर्वाचन परिणामले बताउनेछ। मोदीको सत्तारोहणसँगै मोडिफाइड अर्थात् परिष्कृत भारतको अपेक्षा गर्न थालियो। ग्रामीण विद्युतीकरण, भौतिक पूर्वाधार निर्माण, स्वच्छ भारत कार्यक्रममार्फत ग्रामीण भागमा शौचालय निर्माण, कार्यक्रम, उज्जला कार्यक्रममार्फत गाउँगाउँमा ग्याँस आपूर्ति, प्रधानमन्त्री जनधन कार्यक्रममार्फत गरिब जनतालाई बैंक खाता खोल्न अभिपे्ररित गरी वित्तीय सेवा पुर्याउने र अमेरिका र रूससँगको सन्तुलित सम्बन्ध स्थापित आदि मोदी सरकारले पाएको आशिंक उपलब्धि मानिन्छ। जाली नोट र कालो धन नियन्त्रणका लागि लागू गरिएको नोटबन्दी कार्यक्रम, युवा रोजगार कार्यक्रम, गरिब किसानको समस्या सम्बोधन, महँगी नियन्त्रण तथा दक्षिण एसियामा चीनको प्रभाव रोक्न नसक्नु मोदी सरकारका असफलता मानिन्छन्। आरएसएसलाई बीजेपी तथा उसको नेतृत्वको सरकारको रिमोट कन्ट्रोलर मानिन्छ। अमेरिकी राष्ट्रपति डोनाल्ड ट्रम्प, चिनियाँ राष्ट्रपति सी जिनपिङ, जापानी प्रधानमन्त्री सिन्जो आबे तथा रूसी राष्ट्रपति भ्लादिमिर पुटिनजस्ता बलशाली कार्यकारी प्रमुखहरूको युगको प्रभाव मोदीमा नपर्ने कुरा भएन। उनले सरकार र त्यसमातहतका संयन्त्रलाई मोदीकेन्द्रित बनाउँदै लगे। मोदी र आरएसएसका बीचमा आकर्षण र विकर्षणको सम्बन्ध छ। मोदीका गतिविधिसँग असहमति भए पनि बीजेपी र आरएसएसका कार्यकर्ताले समाजमा वितण्डा मच्चाउने छुट पाए। उनीहरूको कार्यलाई सहमति नजनाए पनि मोदी मौन बसिदिएका छन्। २०१८ को अप्रिलमा कश्मीरको कठुवामा आठ वर्षीया बालिकाको बलात्कारपछि हत्या गरियो। घटनाका आरोपी हिन्दु युवक भएकाले धार्मिक प्रतिशोधका आधारमा आरोप लगाइएको भन्दै भाजपाका दुई प्रान्तीय मन्त्रीसहितका बीजेपी कार्यकर्ताले आरोपीका पक्षमा र्याली निकाले। मोदी धेरै बेरसम्म मौन बसे। सन् २०१७ मा उत्तर प्रदेशको उनाउमा भाजपाका विधानसभा सांसद कुलदीप सिंहले १७ वर्षीया युवतीमाथि बलात्कार गरे। पीडित युवतीका पिताले न्याय माग्न जाँदा उल्टो हिरासतमा राखियो र हिरासतमा रहस्यमय ढंगले उनको पनि मृत्यु भयो। उक्त घटनाका सम्बन्धमा मोदीले धेरै समयपछि मुख खोले। पीडितलाई न्याय दिने आश्वासन त दिए तर घटनालाई बलात्कार भनेर किटान गरेनन्। सन् २०१७ को जुनमा हरियाणा राज्यमा रेलमा यात्रा गरिरहेका सोह्र वर्षीया जुनैद खान नामक मुस्लिम युवालाई गाईको मासु बोकेको आरोपमा भाजपाका गौरक्षक दस्ताले कुटेर हत्या गर्यो। सन् २०१८ को मार्चमा गुजरात प्रान्तका एक दलित युवकले घोडा चढेर हिँडेका देखेपछि कथित उच्च जातीय समुदायले कुटेर हत्या गरे। सन् २०१६ मा हैदराबाद विशवविद्यालयमा पीएचडी गरिरहेका दलित विद्यार्थी रोहिथ बेमुलाले, भाजपाको विद्यार्थी संगठन अखिल भारतीय विद्यार्थी परिषद्को पक्ष लिएर विश्वविद्यालय प्रशासनले निलम्बन गरेपछि आत्महत्या गरे। उक्त घटनामा केन्द्र सरकारको समेत संलग्नता थियो। बेमुला घटनाको विरोधमा जवाहरलाल नेहरू विश्वविद्यालयमा आन्दोलन भइरहेको थियो। त्यो आन्दोलन दबाउन सन् २००१ मा भारतीय संसद् भवनअगाडि भएको आतंककारी हमलाको आरोपी अफजल गुरुको वार्षिकी कार्यक्रमसँग जोडेर विद्यार्थी नेता कन्हैया कुमारलगायत अन्य तीन विद्यार्थीलाई पक्रेर देशद्रोहको मुद्दा लगाइयो। तिनै कन्हैया कुमार हाल भारतभरि उम्दा युवा नेताका रूपमा चर्चामा छन्। चायवाला मोदीको पहिलो कार्यकालमा भारतीय समाज सबैभन्दा बढी धु्रवीकृत भयो। मोदी, उनको नेतृत्वको सरकार र भाजपको विरोधी सबैलाई राष्ट्रविरोधी र पाकिस्तानी समर्थकका रूपमा चित्रित गरियो र गरिन्छ। समाजमा बढ्दो ध्रुवीकरण, घृणाको राजनीति र अल्पसंख्यकले भोग्नुपरेको असहिष्णु व्यवहारप्रति प्रतिक्रिया दिँदा बलिउडका नायक अमिर खान, नसुरद्दिन शाह आदिले चर्को आलोचना खेप्नुपर्यो। भाजपाका नेताले उनीहरूलाई पाकिस्तान जानसमेत सल्लाह दिए। मोदी सरकार भाजपाको उग्र दक्षिणपन्थी र भाजपाको चरम दक्षिणपन्थी आइडोलोजीको कट्टर विरोधीका रूपमा चिनिएकी पत्रकार गौरी लंकेशको उनकै आवासमा गोली हानी हत्या गरियो। मोदी सरकारको आलोचना गर्ने पत्रकार र लेखकले बारम्बार धम्की र सास्ती खेप्नुपरेको भारतीय पत्रकार बताउँछन्। पाँच वर्षको शासनकालको उत्तरार्धतिर आइपुग्दा मोदीमा फासिस्ट शैली हावी भएको विश्लेषक बताउँछन्। मोदीमा आत्मकेन्द्रित र उग्र महत्त्वाकांक्षी भावनाले जरो गाढेको छ। उनी दोस्रो कार्यकालका लागि दोहोरिएर शक्तिशाली, ऐतिहासिक र यादगार प्रधानमन्त्रीको छाप छोड्न चाहन्छन्। तर, गत डिसेम्बरमा सम्पन्न विधानसभा निर्वाचनमा मध्यप्रदेश, राजस्थान, छत्तीसगढ र तेलंगना राज्यमा बीजेपीले नराम्रो हार बेहोरेपछि भने उनी केही झस्किएका थिए। चायवाला मोदीले सन् २०१४ मा जनतासँग धेरै वाचा गरेका थिए तर विगत पाँच वर्षमा ती वाचा पूरा गर्न मोदी असफल भए। सन् २०१९ को निर्वाचन नजिकिँदै गर्दा उनलाई एउटा सशक्त नाराको जरुरत थियो, जसले आफ्ना कमजोरी ढाकेर जनतामा नयाँ तरंग ल्याउन सकोस्। यसैबीच गत फेब्रुअरी १४ मा भारतप्रशासित कश्मीरको पुलवामामा भएको आत्मघाती हमलामा ४० जना भारतीय अर्धसैनिक जवान मारिए। त्यसको जवाफी कारबाहीस्वरूप बालकोटमा भारतीय वायु सेनाले हमला गर्यो। भारतीय विङ कमान्डर अभिनन्दन वर्तमान पाकिस्तानी कब्जामा परे र पाकिस्तानी हिरासतबाट रिहा भए। सेनाको कामलाई राजनीतिक रङ दिएर मोदीले में भी चौकीदार हुँ भन्ने चुनावी नारा निकाले। मार्च १ मा अभिनन्दन वर्तमान पाकिस्तानी हिरासतबाट रिहा हुँदै गर्दा मोदी तामिलनाडुको एक कार्यक्रमलाई सम्बोधन गर्दै थिए। उक्त सम्बोधनमा हर भारतीयले गर्व गर्नलायक विङ कमान्डर अभिनन्दन वर्तमान तामिलनाडुका हुन् र उनी आज रिहा हुुँदै छन् भनेका थिए। हिन्दू राष्ट्रवादको पक्षपाती भाजपाले पुलवामाको आतंककारी हमला र त्यसको जवाफस्वरूप गरिएको बालकोटको हवाई हमलासँग जोडेर राष्ट्रवादको मुद्दालाई उराल्दै मोदी है तो मुम्किन है भन्दै मोदीलाई देशको रक्षकका रूपमा रिब्रन्डिङ गर्यो। त्यसै क्रममा मोदीले मार्च १२ मा ट्विटमार्फत देशलाई माया गर्नेहरू सबै भ्रष्टाचार, खराबी र सामाजिक विकृतिविरुद्धमा लड्न हर कोही चौकीदारका रूपमा खडा हुन आह्वान गरे। उनको ट्वीटलाई हजारौंले रिट्वीट गरे। बीजेपीले चुनावी प्रचारका सामग्री, क्याप, टिसर्ट र पर्चामा में भी चौकीदार हुुँ भन्ने नारा लेख्यो। मार्चको तेस्रो हप्तामा मोदीले झन्डै २०लाख चौकीदारलाई टेलिभिजनबाट सम्बोधन गरे भने मार्च २७ मा में भी चौकीदार हुँ भन्ने गीतलाई बीजेपीको चुनावी गीतका रूपमा सार्वजनिक गरियो। मोदी नवमतदातालाई पुलवामा सहिद हुने र बालकोटमा आक्रमण गर्ने वीर जवानप्रति सम्मानस्वरूप भोट दिन आह्वान गरिरहेका छन्। बालकोट आक्रमणका सम्बन्धमा भाजपाका नेताले साढे दुुई सय आतंककारी मारिएको भनी प्रचार गर्दा त्यसलाई पुष्टि गर्ने तथ्यांक भेटिएनन्। उक्त हवाई आक्रमणमा मानवीय नभई वृक्षको क्षति भएको पाकिस्तानी दाबीलाई खण्डन गर्ने तथ्य भारतले प्रस्तुत गर्न नसक्दा भाजपाको आलोचना बढ्न थालेपछि मोदीले अर्को कदम चाले। मनमोहन सिंह सरकारको कार्यकालमै सक्षम भएको तर परीक्षण नगरिएको अन्तरिक्ष यान खसाल्ने मिसन शक्ति परीक्षण गरेर मोदीले टेलिभिजन सम्बोधनमार्फत जनताको ध्यान मोड्ने काम गरे। मोदी सफल मार्केटर हुन्। सन् २०१४ चायवाला मोदीले विकासको मन्त्र र गरिबको हमदर्दीलाई मार्केटिङ गरेका थिए र हाल चौकीदार मोदीले राष्ट्रवाद र राष्ट्रिय सुरक्षालाई मार्केटिङ गरेका छन्। बीजेपी नेतृत्वको गठबन्धन नेसनल डेमोक्र्याटिक एलाइन्स (एनडीए) ले देश बचाउनका लागि चौकीदारलाई भोट हाल्न आह्वान गरेको छ भने कांग्रेस नेतृत्वको गठबन्धन युनाइटेड प्रोग्रेसिभ एलाइन्स (यूपीए) चौकीदार चोर हो भन्दै लोकतन्त्र र संविधानको रक्षाका लागि भोट मागिरहेको छ। ब्रिटिस उपनिवेशबाट स्वतन्त्र भएपछिको भारतीय राजनीतिको केन्द्रविन्दुमा प्रायः नेहरू र गान्धी परिवार रहन्थे तर हाल त्यसको स्थान मोदीले लिएका छन्। हालको निर्वाचन एनडीए भर्सेस यूपीए, मोदी भर्सेस राहुलभन्दा पनि मोदी भर्सेस अन्य सबै भन्न थालिएको छ। निर्वाचनअघिका सर्वेक्षणले एनडीएले स्पष्ट बहुमत ल्याउने संकेत देखाएको छ। राहुल गान्धीभन्दा मोदी बलिया देखिएका छन्। यो निर्वाचनमा मोदीको प्रतिस्पर्धा अरूसँग भन्दा पनि आफैंसँग हो। चायवाला मोदी भर्सेस चौकीदार मोदी। चायवाला मोदीको विरासतलाई चौकीदार मोदीले कायम राख्न सक्छन् कि सक्दैनन् मे २३ मा सार्वजनिक हुने निर्वाचन परिणामले बताउनेछ।"
रहेन जीवन्त संसद्,"संघीय संसद्को बर्खे अधिवेशन केही हप्तापछि सुरु हुँदै छ। सरकारको वार्षिक नीति तथा कार्यक्रम र बजेटमा सुझाव दिने र पारित गर्ने बर्खे अधिवेशनका मुख्य कार्यभार हुन्। सरकारका गलत कामकारबाहीबारे प्रश्न उठाउने, खबरदारी गर्ने र सच्चिन बाध्य पार्नेभन्दा संसद्का गतिविधि बढी औपचारिक हुन थालेका छन्। औपचारिक बिजनेसमा मात्र सीमित हुँदा संसद्को प्रभावकारिता र जीवन्तता खस्किँदै गएको छ। २०४८ र ०५१ सालतिर संसद्मा कुनै न कुनै एजेन्डामाथि गहन छलफल र बहस भइरहन्थ्यो। जनताका कान संसद् गतिविधितर्फ केन्द्रित हुन्थे। त्यतिबेला सत्तापक्ष होस् कि विपक्षी, कुनै न कुनै मुद्दा संसद्मा उठाउँथे र त्यसमाथि नै दुईतीन घन्टा बहस चल्थ्यो। जनताका ससाना समस्याले पनि संसदीय बहसमा स्थान पाउँथे। संसद्मा उठेका विषयलाई तत्काल सम्बोधन गर्न सरकार बाध्य हुन्थ्यो। यस्ता बहस वा छलफलले एकातिर सरकारलाई जनअपेक्षाअनुसार काम गर्न बाध्य पार्थे भने अर्कोतर्फ पार्टीका नीति, घोषणा र कार्यक्रम प्रभावित पार्थे। तर अहिले स्थिति उल्टो छ। सांसदहरू विषय उठान गर्न इच्छाशक्ति नै देखाउँदैनन्। संसद्मा बोलेर के नै हुन्छ भन्ने मानसिकताबाट सांसदहरू ग्रस्त छन्। आफूले उठाएका विषयको जवाफ दिन वा सम्बोधन गर्न सरकारलाई कसरी बाध्य पार्ने भन्ने सोच्नेसम्म फुर्सद छैन हाम्रा सांसदहरूमा। सांसदहरूले उठाएका विषयको तत्काल सरकारले सम्बोधन नगरे पनि ती विषय संसद्को रेकर्डमा हुन्छन् र भावी पुस्ता वा अनुसन्धानकर्ताका लागि महत्त्वपूर्ण सम्पत्ति हुन्छन् भन्ने स्मरण गर्न जरुरी छ। निश्चय नै, संसद् सरकारको बिजनेसमा चल्छ। सांसदहरू सरकारको बिजनेसको मुख ताकेर बस्ने गर्छन्। राष्ट्रिय सरोकार र सार्वजनिक महत्त्वका विषय उठान गर्ने जाँगर सांसदहरूमा मर्दै गएको देखिन्छ। सरकारले बिजनेस दिन नसके संसद्लाई जीवन्त र प्रभावकारी बनाउन सांसदहरू आफैंले बिजनेस उत्पादन गर्न सक्छन्। जस्तो कि सार्वजनिक विषयमा जरुरी सार्वजनिक महत्त्वको प्रस्ताव, संकल्प प्रस्ताव र ध्यानाकर्षण प्रस्ताव संसद्मा दर्ता गर्ने, ती विषयमाथि जवाफ दिन सरकारलाई बाध्य पार्ने काम सांसदहरूले गर्न सक्छन्। सामाजिक सुधारका विषय, विकृति र विसंगति अन्त्य गर्न, मौलिक हक कार्यान्वयनका सयौं विषयमा सांसदहरूले विशेष महत्त्वका प्रस्ताव तयार पारेर संसद्लाई बिजनेस दिन सक्छन्। आफू सत्तापक्ष वा प्रतिपक्षको सांसद नभनी समाजप्रतिको उत्तरदायित्व र जिम्मेवारी बोध गरी सांसदहरूले यस्ता प्रस्ताव संयुक्त रूपमा तयार पार्न सक्छन्। यी विषयमा संसद्मा घन्टौं बहस हुन सक्छ। यस्ता कार्यले एकातिर संसद्को जीवन्तता बचिरहन्छ भने अर्कोतर्फ सामाजिक र आर्थिक विकासमा टेवा पुगिरहेको हुन्छ। सांसदले उठान गरेका कतिपय विषयको तत्काल परिणाम नआए पनि नीतिगत र कानुनी सुधारका लागि सरकारलाई सहयोग पुर्याइरहेका हुन्छन्। संसद्लाई प्रभावकारी बनाउन सत्तापक्ष भन्दा प्रतिपक्षको भूमिका अहम् मानिन्छ। त्यसैले संसद् भनेकै प्रतिपक्षको हो भन्ने मान्यता स्थापित छ। तर, पछिल्ला दिनमा प्रतिपक्ष सातो गएको बच्चा जस्तो देखिन्छ। प्रतिपक्ष नै टोलाएर बस्दा सरकारले हाइसञ्चो महसुस गर्ने नै भयो। सरकारका हरेक निर्णयमाथि खबरदारी गर्ने, ती निर्णयमाथि संसद्मा छलफल गराउने, सरकारका गलत काम रोक्ने, समाजलाई हानिनोक्सानी पुर्याउने सरकारका काममाथि अंकुश लगाउन प्रतिपक्षले संसद्को उपयोग गर्न सक्छ। संसद्मा जति छलफल हुन्छ, सरकारलाई आफ्ना निर्णयमाथि उत्तरदायी र पारदर्शी हुन त्यति नै बाध्यता आइलाग्छ। त्यसैले संसद्मा प्रतिपक्षको रचनात्मक भूमिकाको अपेक्षा गरिएको हुन्छ। तर, पछिल्ला केही दिनमा न प्रतिपक्ष बोल्छ, न त सत्तापक्षकै सांसदले चासो देखाउँछन्। सत्तापक्षका सांसदहरूका आफ्नै समस्या होलान्। आफ्नै पार्टीको सरकारका निर्णयप्रति कसरी औंला ठड्याउने ? वा आफ्नै पार्टीको सरकारले गलत गर्यो भनेर जनतामा सन्देश किन दिने भन्ने गलत मानसिकता सत्तापक्षका सांसदहरूमा देखिन्छ। तर, सरकारलाई उत्तरदायी, जिम्मेवार र क्रियाशील बनाउन घच्घच्याउनैपर्छ भन्ने कुरा सत्तापक्षका सांसदहरूले बुझ्नुपर्छ। अर्कोतर्फ आफ्नो पार्टीको सरकार छ भनेर संसद्को कार्यकालभरि सत्तापक्षका सांसदहरू चुप लागेर बस्ने हो भने भोलि चुनावको बेला के एजेन्डा लिएर जाने भन्नेमा उनीहरूको ध्यान जान जरुरी छ। मुद्दा वा विषयमा छलफल हुनुको अर्थ सरकारको विरोध मात्र हो भन्ने मानसिकता त्याग्नुपर्छ। संसद् भनेकै प्रतिपक्षको हो भन्ने मान्यता स्थापित छ। तर, पछिल्ला दिनमा प्रतिपक्ष सातो गएको बच्चा जस्तो देखिन्छ। संसद्मा हुने जीवन्त र गहन छलफलले नै सरकारलाई सही बाटोमा हिँड्न र जनताका अपेक्षा सम्बोधन गर्न सहयोग पुर्याउँछ। नघच्घच्याउने वा खबरदारी नगर्ने हो भने सरकार त स्वेच्छाचारी बन्ने खतरा उत्पन्न हुन्छ। किनकि, सत्तामा बस्नेले जतासुकै आफूले राम्रो मात्र गरिरहेको देख्छ। सरकारलाई संसद्मार्फत जनताप्रति उत्तरदायी बनाउने भनेको सांसद वा संसद्कै हो। जनताका समस्याप्रति प्रतिपक्ष नबोल्ने र सत्तापक्षले नसुन्ने हो भने संसदीय प्रणालीमाथि नै कालान्तरमा प्रश्न उठछ भन्ने हेक्का राख्न जरुरी छ। संसद्लाई प्रभावकारी बनाउन प्रधानमन्त्री र मन्त्रीहरूसँग सांसदहरूको प्रत्यक्ष प्रश्नोत्तर कार्यक्रमलाई निरन्तरता दिन जरुरी छ। संसद्को अभिभावक सभामुखले पनि सरकारले चाहेको दिनमा मात्र प्रश्नोत्तर कार्यक्रम राख्ने गर्नुहुन्न। व्यवस्थापिकाको प्रमुख कार्यपालिकाको छायाँमा पर्दै जाने हो भने संसद्को गरिमा र प्रतिष्ठा बच्न सक्दैन। सभामुखले संसद्को नियमावलीअनुसार प्रश्नोत्तर कार्यक्रमलाई निरन्तरता दिने, सांसदका प्रश्नको जवाफ दिन मन्त्रीहरूलाई बाध्य पार्ने र जवाफअनुसार मन्त्रीहरूले काम गरेनगरेको अनुगमन गर्ने संयन्त्रको विकास गर्नुपर्छ। सांसदहरूले शून्य वा विशेष समयमा उठाएका विषयको जवाफ दिन सरकारलाई घच्घच्याउने, आफूले दिएका ह्विप वा निर्देशन पालना गर्न सरकारलाई बाध्य पार्ने दायित्व सभामुखको हो। सभामुखले ह्विप लगाउँदै जाने तर सरकारले त्यसको सुनुवाइ नगर्ने हो भने सांसदको इच्छाशक्ति पनि मर्दै जान्छ। सांसदमा इच्छाशक्ति जगाइराख्ने, आफ्नो अंगको भूमिकालाई तलमाथि हुन नदिने, तटस्थ भूमिकामा कम्प्रोमाइज नगर्ने र संसद्को गरिमा जोगाइराख्ने काम सभामुखबाट हुनुपर्छ। संसद्मा हुने छलफल वा बहसबाट सरकार पनि तर्किनु हुन्न। आफूले गरेका निर्णयको आलोचना, विरोध, अस्पष्टता वा जनतामा अन्योलता देखिए त्यसलाई स्पष्ट पार्ने थलोका रूपमा सरकारले संसद्को उपयोग गर्नुपर्छ। भाषण, सेमिनार वा गोष्ठीमा प्रधानमन्त्री वा मन्त्रीले गर्ने सम्बोधनलाई आम जनताका लागि गरेको सम्बोधन मानिँदैन। सार्वजनिक महत्त्वका विषयमा गरिने सम्बोधन, महत्त्वपूर्ण निर्णय सार्वजनिक गर्ने वा राष्ट्रिय महत्त्वका भ्रमण वा कार्यक्रमबारे सदनमा दिने जानकारी नै आम जनताका लागि हो भन्ने अर्थ लाग्छ, संसदीय अभ्यासमा। त्यसैले सरकारले संसद्मार्फत जनतामा उत्तरदायी रहेको सन्देश दिन सके सरकारकै उचाइ बढ्छ। यसका लागि सभामुखले पनि सरकारलाई कस्नैपर्छ। संसद्को प्रभावकारिता या जीवन्त बहसले नै आम जनतामा संसद्प्रति सकारात्मक सन्देश गइरहेको हुन्छ। सरकार आफ्नै ढंगले चल्ने, विपक्षी नबोल्ने र सदनमा छलफल नहुने हो भने जनताले आफ्ना कुराको सुनुवाइ भएको महसुस कसरी गर्ने ? जनताले आफ्ना कुरा सीधै सिंहदरबार वा सरकारसमक्ष राख्न सक्दैनन्। जनताका प्रतिनिधिमार्फत उठान हुने विषय नै जनताका समस्या र गुनासा हुन्। जनताका यी नै अपेक्षामाथि गहन छलफल र बहस गरेर संसद्लाई प्रभावकारी बनाउन सकिन्छ।"
भेरीबबईमा राष्ट्रिय सान,"किसानका गह्रामा पानी पुर्याइदिने हो भने नेपाली आफैं गरिखान सक्छन्। सबैलाई थाहा छ हाम्रो मुलुकको कुल क्षेत्रफल एक करोड ४७ लाख १८ हजार एक सय हेक्टर छ। यो क्षेत्रफलमध्ये २६ लाख ४१ हजार हेक्टर कृषियोग्य छ। यसमा पनि १७ लाख ६६ हजार हेक्टर मात्र सिँचाइयोग्य जमिन छ। हालसम्म १४ लाख ३३ हजार दुई सय ८७ हेक्टर जमिनमा सिँचाइ संरचना तथा पूर्वाधार बनेका छन्। यसमध्ये पनि चार लाख ४३ हजार तीन सय ६५ हेक्टर भूमिगत सिँचाइ, एक लाख ७६ हजार नौ सय २५ हेक्टर परम्परागत सिँचाइ प्रणालीबाट र आठ लाख १३ हजार ६७ हेक्टर सतह सिँचाइ छन् (सिँचाइ विभाग)। यति संरचना र प्रणाली निर्माण भएर पनि (दुःखको कुरा) बाह्रै महिना सिँचाइ पुग्ने सुविधा केवल ३५ प्रतिशत भूमिलाई मात्र उपलब्ध छ। यसको अर्थ हामीले बनाएका संरचना र प्रणालीमध्ये ६५ प्रतिशत सिँचाइयोग्य खेतबारी आकाशे पानीका भरमा छन्। बर्खामा, धान रोप्ने बेलामा पानी परेन भने हाम्रो आर्थिक वृद्धिदरमै गडबडी हुन्छ। अनि अर्थमन्त्री भन्छन्, मौसमको प्रतिकूलताले खाद्यान्न उत्पादन निराशाजनक रह्यो, जसले समग्र आर्थिक वृद्धिदरलाई प्रभावित तुल्यायो। अर्थमन्त्रीले यति भनिदिएपछि उनको कर्तव्य, दायित्व सबै पूरा भयो। मानौं त्यसपछि केही गरिरहनु नै परेन। अझै पनि हाम्रो देश कृषिमै निर्भर छ। भलै त्यो निर्वाहमुखी नै होस्। मुलुकको कृषि अवस्था व्यापारिक होइन, निर्वाहमुखी छ। निर्वाहमुखीबाट पनि तल झरेर अहिले आयातमुखीमा रूपान्तरण भएको छ। कृषि क्षेत्रमा आयात बढ्दो छ। यो आर्थिक वर्षको पहिलो चार महिनामा १६ अर्ब रुपैयाँ बराबरको खाद्यान्न आयात भएको भन्सार विभागको तथ्यांक छ। कूल १६ अर्बको आयातमा चामल मात्रै नौ अर्ब दुई करोड रुपैयाँको भएछ। यो तथ्यांक नै पर्याप्त छ कि कृषिमा हाम्रो हालत के छ। पर्याप्त जनशक्ति, रासायनिक मल, गुणस्तरीय बीउवीजन, पूर्वाधार (सडक, सिँचाइ, बिजुली) र प्रतिस्पर्धी क्षमता अभाव आदि यसका कारण हुन्। नेपाली किसानले फलाएको धान नेपालको बजारमा बिक्री हुन मुस्किल पर्छ। ज्यालाखाजा उठ्दैन। कारण, नेपालीले फलाउँदा परेको लागतभन्दा भारतीय उत्पादन सस्तो छ, जुन सहजै नेपाली बजारमा विस्तीर्ण भइरहेछ। नेपाली किसानले फलाएका बन्दा र काउली खेतमै कुहाउन बाध्य पारिन्छ, त्यही तरकारी भारतबाट आइरहेका छन्। नेपाली किसानको बजार व्यवस्थापनमा सरकार चुकेको मात्र छैन, किसानका पीडाप्रति उदासीन छ। कृषिको यहींनेर ज्यादा पीडा छ। लागत नै महँगो भएकाले उत्पादित वस्तु प्रतिस्पर्धी हुँदैन। कृषिलाई जीविकोपार्जनबाट माथि उठेर व्यावसायिक तुल्याउन सके मात्र हाम्रो व्यापार घाटा धेरै सुधार्न सकिन्छ। यसका लागि कृषि पूर्वाधार मुख्य हो। पूर्वाधारमा पनि पहिलो नम्बरमा सिँचाइ आउँछ। सिँचाइ पूर्वाधारको विकास बहुपक्षीय र द्विपक्षीय दाताका भरमा चलेका छन्। भारतले सिक्टा, बागमती र बबईमा द्विपक्षीय तथा बहुपक्षीय विदेशी ऋणअनुदान रोकिदियो। आफ्नो भूभागलाई पानी नपुग्ने भन्दै उसले गरेको जलराजनीतिले तराईका हाम्रा मलिला फाँटमा उत्पादकत्व वृद्धि हुन नसकेर पछाडि परे। बाली विविधीकरण भएन। कृषिले आकाशे पानीको भर पर्नुपर्यो। आउनै लागिसकेको ऋण रोकेर तराई क्षेत्रका यी मलिला फाँट हरियाली हुन कैयन् वर्ष लाग्यो। अझै पनि त्यसको असर छ, जहाँ पर्याप्त पूर्वाधार पुग्न सकेको छैन। हामी आफैंले नगरिनहुने रहेछ भन्ने बुद्धत्व प्राप्त भएर २०३५ सालमा बागमती सिँचाइ सुरु भयो। वामदेवले बबई बनाए। तत्कालीन राजा ज्ञानेन्द्रले सिक्टा। उनले सिक्टामा स्वदेशी लगानीको निर्णय नगरेको भए यो आयोजना अहिलेसम्म अलपत्रै हुने थियो। कारण, भारतलाई खुसी पार्न हाम्रा नेताले सिक्टा बनाउँदैनथे। यी तीनवटा प्रमुख सिँचाइ आफ्नै बलबुतामा अघि सरे। केन्द्र, प्रदेश तथा स्थानीय सरकारले आफ्नो खुबीअनुसारको लगानी हुने बन्दोबस्ती मिलाउने हो भने सबैको अपनत्व बढ्छ र भेरीबबईजस्ता आयोजना कार्यान्वयनमा आउने जटिलता अन्त्य गरिदिन्छ। सिक्टा अहिले भ्रष्टाचारले अस्तव्यस्त छ। संरचना भत्केका छन्। बागमती अभै जारी छ। बागमतीलाई पुग्ने पानी नै छैन। भारतले बनाएको नारायणीमा पानी नै दिँंदैन। निर्माण सुरु भएको तीन दशकको अवधिमा पनि बबई अधुरै छ। सन् १९८७ मा सुरु भएको बबईको सुरु लागत दुई अर्ब थियो। दुई सय करोडको आयोजनाका लागि सरकारले बजेट छुट्याउँथ्यो एक करोड। लागत बढ्दै गएर १२ अर्ब पुग्यो। जति ढिला, उति लागत वृद्धि। दुई अर्ब ३३ करोडको कुलेखानी तेस्रो (१४ मेगावाट) १० वर्षमा पनि बनेन, लागतचाहिँ ठीक दोब्बर हुन पुग्यो। यो नियति सिँचाइको हकमा पनि लागू भएको छ। बबईमा पानी नपुगेर पूरा कमान्ड एरिया (बाँकेसमेत गरी ५१ हजार हेक्टर) मा सिँचाइ हुन सक्दैन। त्यही भएर सिँचाइ विभाग र तत्कालीन जलस्रोत मन्त्रालयका पदाधिकारीले भेरीबबई डाइभर्सनको अवधारणा अघि सारे। अध्ययन हुँदै जाँदा पानी भएको क्षेत्रबाट पानी नभएको क्षेत्रमा जल स्थानान्तरणको रोमाञ्चक विषयवस्तु अघि बढ्यो। विभागमा अहिले पनि एक से एक काबिल इन्जिनियर छन्। तिनको क्षमताको मात्र उपयोग हुन नसकेको हो। सुनकोसीमरिन, नौमुरेराप्ती, कालीगण्डकीतिनाउ र कन्काई जलाशययुक्त बहुउद्देश्यीय आयोजना अध्ययन अहिले विभिन्न चरणमा छन्। यी आयोजना सम्पन्न भएपछि मात्र नेपालको कृषि प्रणाली दिगो र आत्मनिर्भर हुन्छ। भेरीबबईको अध्ययन आरम्भ २०६७ सालमै भएको हो। प्रारम्भिक अध्ययनले यसको लागत १६ अर्ब ४३ करोड रुपैयाँ देखाएको थियो। पछि बीपीसीईआरएमसीले २०६९ मा अध्ययन गर्यो। लागत आयो २६ अर्ब १७ करोड। पछि २०७५ मा सरकारले यसको लागत ३५ अर्ब १९ करोड रुपैयाँमा स्वीकृत गर्यो। अहिले यसको १२ किलोमिटर सुरुङ निर्माण कार्य पूरा भएको छ। भेरीको ४० घनमिटर प्रतिसेकेन्ड पानीलाई बबई नदीमा मिसाउने र बाटोमा ४६८ मेगावाट बिजुली उत्पादन गर्ने यसको मुख्य लक्ष्य हो। भेरीबबईको सुरुङले नेपालको सुरुङ इतिहासमा नयाँ आयाम रेखांकित गरेको छ। कमजोर भूगर्भ भएको ठाउँमा टनेल बोरिङ मेसिन (टीबीएम) प्रयोग गरिँदा धेरै प्राविधिक समस्या देखा पर्नेमा सबै आशंकित र भयभीत थिए। तर, त्यस्तो भएन। अब नेपालको अन्य जलविद्युत् र यस्तै जल स्थानान्तरण (बेसिन ट्रान्सफर) आयोजनाका सुरुङमा टीबीएम प्रयोग गर्दा निकै कम समयमा काम गर्न सकिने प्राविधिक ज्ञान हस्तान्तरण भएको छ। एक वर्षअघि नै सुरुङ छेडिनु सुखद पक्ष हो, जसले अन्य जलविद्युत्, सुरुङ मार्ग र भूमिगत पूर्वाधारलाई पनि यो प्रविधि उपयोग गर्न प्रेरित गरेको छ। यसैले यो आयोजना राष्ट्रिय शान बनेको छ। भेरीबबई नेपालका लागि महत्त्वपूर्ण आयोजना हो। ५१ हजार हेक्टर खेतमा वर्षभरि सिँचाइ सुविधा उपलब्ध हुनेछ। किसानका गह्रागह्रामा पानी पुगेपछि कृषि उत्पादन वृद्धिबाट तीन अर्ब १० करोड रुपैयाँ र बिजुलीबाट चार अर्ब रुपैयाँ गरी वार्षिक कूल सात अर्ब रुपैयाँ फाइदा पुग्नेछ। यसको बिजुली जलाशययुक्त आयोजनाको जस्तै हुने हुनाले हालको मूल्यमा प्रतियुनिट १० रुपैयाँ पाँच पैसा पर्न आउँछ। जलविद्युत्मा सिँचाइको अवयव जोडिनासाथ यसको लागत न्यून हुन जान्छ। नेपालले जलस्रोतको विकास गर्नुपर्ने मोडल नै यही हो। कूल लागत ३३ अर्ब १९ करोड रुपैयाँमा भारित हिसाबले सुरुङको लागत ३५ प्रतिशत पार्न आउँछ। यसको विद्युत् गृह, मुहान (हेडवक्र्स) आदि सिभिल संरचनाको लागत ४० प्रतिशत छ। अब हेडवक्र्स, इलेक्ट्रोमेकानिकल, हाइड्रो मेकानिकल, विद्युत् गृह, प्रसारण लाइन संरचना बनाउन बाँकी छ। आगामी २०८० सालभित्र यो आयोजना पूरा गर्ने लक्ष्य छ। भेरीबबईलाई दाता पर्खेको भए यसको अध्ययन पनि पूरा हुन सक्दैनथ्यो। यो आयोजनाले अब अध्ययनका क्रममा रहेका अन्य बहुउद्देश्यीय आयोजनालाई पनि गतिलो पाठ सिकाएको छ। प्रदेश सरकारहरूलाई झक्झकाएको छ। प्रदेश सरकार समृद्ध हुनका लागि यस्ता पूर्वाधार आवश्यक पर्छन्। प्रदेश सरकारको समेत स्वामित्व र लगानीमा यस्ता बहुउद्देश्यीय आयोजना बन्नुपर्छ। विकेन्द्रीकरण अपनाइसकेको मुलुकमा फेरि पनि केन्द्रबाटै नियन्त्रित र निर्देशित हुने परिपाटी अन्त्य नभएमा आयोजना अघि बढ्न सक्दैन। केन्द्र सरकारले धेरै र प्रदेश तथा स्थानीय सरकारले आफ्नो खुबीअनुसारको लगानी हुने बन्दोबस्ती मिलाउने हो भने सबैको अपनत्व बढ्छ। यसले आयोजना कार्यान्वयनमा आउने जटिलता अन्त्य गरिदिन्छ। विदेशीको मुख ताक्ने हो भने अहिले प्रस्तावित माथि उल्लिखित जल स्थानान्तरण बहुउद्देश्यीय आयोजनाका हविगत पनि बागमती र सिक्टाको जस्तै हुनेछ। बागमतीमा उच्च बाँध बनाउन भारतले फकाएको छ। तर कोसी उच्च बाँधको विस्तृत अध्ययन (डीपीआर) समेत नसकी सुनकोसीकमला डाइभर्सनको अध्ययन पूरा नहुने र अध्ययन पूरा नभएसम्म नेपाललाई गर्न नदिने भारतीय पक्षको अडान छ। हिजो जाबो अध्ययनका लागि पनि विदेशीको मुख ताक्ने प्रवृत्तिको घाटा अहिले आएर नराम्रोसित महसुस भएको छ। सरकारले जतिसक्दो चाँडो सुनकोसीकमलालाई पनि भारतीय दायराबाट झिक्न सक्नुपर्छ। योसमेत गरी अध्ययन भएका जल स्थानान्तरण बहुउद्देश्यीय आयोजना कार्यान्वयनबाट मात्र पनि देशको आर्थिकसामाजिक स्तरमा उल्लेखनीय रूपमा परिवर्तन ल्याउन सकिन्छ। यहाँ मोनोरेल नै चाहिँदैन। किसानका गह्रामा पानी पुर्याइदिने हो भने नेपाली आफैं गरिखान सक्छन्।"
सुरु भयो आठौं राष्ट्रिय खेलकुद प्रतियोगिता (फोटो),काठमाडौं : आठौं राष्ट्रिय खेलकुद प्रतियोगिताका नेपालगन्ज रंगशालामा सुरु भएकाे छ। नगरमा आठौंको रौनकता खासै नदेखिए पनि रंगशाला परिसर भने झकिझकाउ छ। बिहीबार साँझ राष्ट्रपति विद्यादेवी भण्डारीले उद्घाटन गरेपछि प्रतियोगिता सुरु भएको हो।
एथलेटिक्समा चन्द्रकलाको राष्ट्रिय कीर्तिमान,दाङ : आठौं राष्ट्रिय खेलकुदअन्तर्गत बिहीबारदेखि दाङको बेलझुन्डीमा सुरु भएको एथलेटिक्स प्रतियोगिताको पहिलो दिन नै चन्द्रकला लामगादेले नयाँ राष्ट्रिय कीर्तिमान बनाएकी छन्। उनले महिला सटपुट स्पर्धामा राष्ट्रिय कीर्तिमानसहित स्वर्ण पदक जितेकी हुन्। उनले १२०४ मिटरको प्रदर्शनसहित राष्ट्रिय कीर्तिमान बनाएकी हुन्। यसअघि पनि उक्त स्पर्धाको कीर्तिमान चन्द्रकलाकै नाममा थियो। यसअघि उनले इटहरीमा भएको राखेप च्याम्पियनसिपमा ११५६ मिटरको कीर्तिमान बनाएकी थिइन्। चन्द्रकलाले २०७३ सालमा पूर्वाञ्चलमा सम्पन्न सातौं राष्ट्रिय खेलकुदमा पनि राष्ट्रिय कीर्तिमान बनाएकी थिइन्। महिला सटपुटमा प्रदेश नम्बर ५ की संगीता अधिकारीले १०१५ मिटरको प्रदर्शनसहित रजत र नेपाल पुलिस क्लबकी वसन्ती चौधरीले १००५ मिटरको प्रदर्शनसहित कांस्य पदक जिते। महिला एक सय मिटर दौडमा त्रिभुवन आर्मी क्लबकी सरस्वती चौधरीले स्वर्ण पदक जितिन्। उनले निर्धारित दूरी पूरा गर्न १२१९ सेकेन्डमा पूरा गरिन्। उक्त स्पर्धामा प्रदेश नम्बर ५ की जयरानी चौधरीले रजत र आर्मी क्लबकी कृष्णा चौधरीले कांस्य पदक हात पारे। यसैगरी पुरुष एक सय मिटर दौडमा एपीएफ क्लबका आशिष चौधरीले स्वर्ण पदक जिते। उनले निर्धारित दूरी पूरा गर्न केवल ११ सेकेन्ड समय खर्चिए। कर्णाली प्रदेशबाट प्रतिस्पर्धा गरेका यमसाजन सुनार १११० सेकेन्डसहित दोस्रो र आर्मी क्लबका आनन्ददेव चौधरी १११५ सेकेन्डसहित तेस्रो भए। महिला १० हजार मिटर दौडमा आर्मी क्लबकी विश्वरूपा बुढाले स्वर्ण पदक जितिन्। उनले ३७ मिनेट ३०९ सेकेन्डमा दौड पूरा गरेकी थिइन्। पुलिस क्लबकी राजपुरा पछाई दोस्रो भइन्। उक्त स्पर्धामा प्रदेश नम्बर ३ की सन्तोषी श्रेष्ठ ३७ मिनेट ५०६ सेकेन्डसहित तेस्रो भइन्। पुरुष १० हजार मिटर दौडमा कर्णाली प्रदेशका दुर्गा बुढाले स्वर्ण पदक जिते। उनले ३१ मिनेट ०३१ सेकेन्डमा दौड पूरा गरे। गण्डकी प्रदेशका अनिश थापा ३१ मिनेट ०९८ सेकेन्डसहित दोस्रो भए। एपीएफका गोपीचन्द्र पार्की ३१ मिनेट ५८३ सेकेन्डमा दौड पूरा गर्दै तेस्रो भए। पुरुष सटपुटमा आर्मी क्लबका टंकप्रसाद दाहालले स्वर्ण पदक जिते। उनले १२१९ मिटरको प्रदर्शनसहित स्वर्ण पदक जितेका हुन्। उक्त स्पर्धामा १२०४ मिटरको प्रदर्शनसहित पुलिस क्लबका पुष्कल शर्माले रजत पदक जिते। आर्मी क्लबकै चित्रबहादुर वलीले ११८५ मिटरको प्रदर्शनसहित कांस्य पदक हात पारे।
आठौं खेलकुद उद्घाटनका लागि सजियो रंगशाला (फोटो फिचर),नेपालगन्ज : आठौं राष्ट्रिय खेलकुद प्रतियोगिताका लागि नेपालगन्ज रंगशाला सजाइएको छ। नगरमा आठौंको रौनकता खासै नदेखिए पनि रंगशाला परिसर भने झकिझकाउ छ। बिहीबार साँझ पौने ६ बजे राष्ट्रपति विद्यादेवी भण्डारीले उद्घाटन गर्ने कार्यक्रम छ। राति आतिसबाजी गरिनेछ।
कर्णालीको पोस्टमा एपीएफको २३ गोल ! दुईजनाको डबल ह्याट्रिक,"तौलिहवा : आठौं राष्ट्रिय खेलकुद अन्तर्गत एपीएफले कर्णाली प्रदेशको पोस्टमा २३ गोल गरेको हो। कपिलवस्तुको बुद्धरंगशालामा जारी महिला राष्ट्रिय फुटबलमा बिहीबार एपीएफले कर्णालीको पोस्टमा गोल वर्षा गरेको हो। एपीएफलाई जिताउन २ खेलाडीले डबल ह्याट्रिक गरे। जर्सी नम्बर ९ की सावित्रा भण्डारी (साम्बा) ले ७ गोल गरिन् भने जर्सी नम्बर १० की अनु लामाले ६ गोल गरिन्। खेल सुरु भएको तेश्रो मिनेटमा जर्सी नम्बर १६ की मञ्जु डोङबाट खाता खोलेको एपीएफले ९० मिनेटमा २३ गोल गरेको हो। खेलको सातौँ, आठौँ र नवौँ मिनेटमा अनिता बस्नेत, सावित्रा भण्डारी र रेनुका नगरकोटीले एकएक गोल गरे। पन्ध्रौँ र अठारौँ मिनेटमा पुनः भण्डारी, जर्सी नम्बर ७ की रेनुका नगरकोटीले व्यक्तिगत दोश्रो गोल गर्न सफल भए। खेलमा ६ गोल गरेर म्यान अफ दि म्याच बनेकी जर्सी नम्बर १० की अनु लामाले २३ औँ मिनेटमा गोल गर्दै खाता खोलिन्। यस्तै अनिता केसीले ४१ औँ र ४२ औँ मिनेटमा २ गोल गरिन्। पहिलो हाफ सकिन १८ मिनेट बाँकी हुँदासम्म एपीएफले थप ६ गोल गर्दै गोलको संख्या १३ पुर्याएको थियो। दोश्रो हाफमा थप १० गोल भयो। दोस्रो हाफको ३ मिनेटमै एपीएफले २ गोल गर्यो। अनु लामाले एक्लै पाँच गोल गरिन्। उनले ५१ औँ, ५७ औँ, ६२ औँ, ६७ औँ र ७४ औँ मिनेटमा गोल गर्दे डबल ह्याट्रिक गरिन्। यस्तै ४६ औँ मिनेटमा सावित्रा भण्डारी गोल गरिन् भने ४८ औं मिनेटमा मञ्जु डोङले दोस्रो गोल गरिन्। भण्डारले ८० र ८२ औँ मिनेटमा गोल गर्दै डबल ह्याट्रिक पुरा गरिन्। खेल मैदानमा जर्सी नम्बर र ९ की भण्डारी, १० कि लामा, ११ की बस्नेत र १४ की केसीले सबै दर्शकलाई आकर्षित गरेका थिए। एक पटक पनि कर्णालीको पोस्टमा बल पुर्याउन नसकेको कर्णालीको यो दोस्रो हार हो। दोस्रो जितसँगै एपीएफ ६ अंकसहित शीर्ष स्थानमा छ।"
आठौं राष्ट्रिय खेलकुदको उद्घाटन आज,"नेपालगन्ज : आठौं राष्ट्रिय खेलकुद प्रतियोगिताको औपचारिक उद्घाटन राष्ट्रपति विद्यादेवी भण्डारीबाट हुने भएको छ। बाँकेको नेपालगन्ज रंगशालामा बिहीबार साँझ प्रतियोगिताको भव्य उद्घाटन गरिने राष्ट्रिय खेलकुद परिषद्का सदस्यसचिव केशवकुमार विष्टले जानकारी दिए। प्रतियोगिताको बिहीबार बेलुका राष्ट्रपतिज्यूबाट उद्घाटन हुनेछ, विष्टले भने, उद्घाटन समारोहको सम्पूर्ण तयारी पूरा भएको छ। कार्यक्रम सवा दुई घण्टा चल्नेछ। प्रतियोगिताको समापन भने चैत ११ गते प्रधानमन्त्री केपी शर्मा ओलीले गर्नेछन्। विष्टले सातै प्रदेशको परिक्रमा गरेर ओलम्पिक टर्च बिहीबार रंगशाला परिसर आइपुग्ने र ओलम्पियन सुरेन्द्र हमालबाट दीप प्रज्वलन गरिने पनि जानकारी दिए। बुधबार साँझसम्म उद्घाटन कार्यक्रमको सम्पूर्ण तयारी पूरा भइसक्ने जानकारी समारोह उपसमितिका संयोजक विनोद मैनालीले दिए। बुधबार साँझसम्म रंगशालालाई सजाउने काम सम्पन्न हुनेछ, उनले भने। उनले नेपालगन्ज सहरभित्र एक सयभन्दा बढी स्वागतद्वार निर्माण गरिएको उनले बताए। उनले आतिसबाजीका लागि भारतबाट विशेषज्ञ टोली नेपालगन्ज आइसकेको बताए। उद्घाटनमा स्पोर्ट्स र सीआरपी लाइट प्रयोग गर्न भारतको लखनउबाट विशेषज्ञ टोली आइसकेको छ। उनीहरुले आधा घण्टासम्म आतिसवाजी गर्नेछन्, परिषद्का बोर्ड सदस्य समेत रहेका मैनालीले भने। समारोह उपसमितिका सचिव कुलबहादुर थापाले उद्घाटन समारोहमा आधा खेलाडी र आधा स्थानीय विद्यालयका विद्यार्थीलाई सहभागी गराइएको बताए। विभिन्न साँस्कृतिक तथा स्थानीय पहिचान झल्कने झाँकीहरु प्रस्तुत गरिने छ थापाले भने, खेलाडी गीतमा एकैपटक आठ सय ५० जनाले नृत्य गर्नेछन्। प्रतियोगिताको उद्घाटन बिहीबार भए पनि अधिकांश खेलहरु भने चैत २७ गतेदेखि नै सुरु भइसकेका छन्। उद्घाटनअघि ११ खेल सम्पन्न भइसकेको सदस्यसचिव विष्टले बुधबार नेपालगन्जमा आयोजित पत्रकार सम्मेलनमा जानकारी दिए। बुधबार मात्र बाँकेको कोहलपुरमा क्रिकेट, खजुरामा फुटबल र भलिबल सुरु भएको छ। प्रतियोगितामा समावेश ३५ खेलहरु प्रदेश ५ का बाँके, बर्दिया, दाङ, कपिलवस्तु र रूपन्देहीमा सञ्चालन भइरहेका छन्। भौतिक संरचनाका कारण आठौंअन्तर्गतका केही खेल प्रदेश ५ बाहिरका जिल्लामा पनि सञ्चालन गरिएको छ। स्क्वास ललितपुर, प्याराग्लाइडिङ कास्की र गल्फ काठमाडौंमा भएका थिए। आठौं राष्ट्रिय खेलकुदमा व्यक्तिगत स्पर्धामा स्वर्ण पदक विजेता खेलाडीलाई जनही १५ हजार रुपैयाँ दिने निर्णय गरिएको सदस्यसचिव विष्टले बताए। सातौं राष्ट्रिय खेलकुदका स्वर्ण विजेताले १० हजार रुपैयाँ पाएका थिए। नयाँ कीर्तिमान बनाउने खेलाडीले भने २५ हजार रुपैयाँ पुरस्कार पाउने छन्। प्रतियोगितामा नेपाल पुलिस क्लब, त्रिभुवन आर्मी क्लब, एपीएफ क्लब, सातवटै प्रदेश र गैरआवासीय नेपाली संघ (एनआरएनए) बाट आउने नौ देशका खेलाडीसहित पाँच हजार दुई सय ११ खेलाडीको सहभागिता रहेको छ।सहभागी खेलाडीमध्ये दुई हजार आठ सय २५ पुरुष र दुई हजार तीन सय ८६ महिला छन्। प्रतियोगितामा विभिन्न खेलका ६ सय ४० प्रशिक्षक र चार सय ६१ व्यवस्थापक सहभागी भएका छन्। सदस्यसचिव विष्टले सबै खेलका खेलाडी, प्रशिक्षक र अफिसियल नेपालगन्ज आइसकेको जानकारी दिए।"
