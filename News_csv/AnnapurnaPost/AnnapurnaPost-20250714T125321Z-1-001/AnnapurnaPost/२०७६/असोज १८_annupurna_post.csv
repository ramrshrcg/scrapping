शीर्षक,विवरण
देवी ऊर्जा र दसैं,"यस वर्षको बडादसैं मनाउने क्रममा हामी प्रवेश गरिसकेका छौं। वास्तवमा बडादसैंको समय ऋतु परिवर्तन तथा मौसम परिवर्तन र कामकाजको फुर्सदका हिसाबले पनि उत्तम समय हो। यो चाड अलिक लामै छ र खानपिन, भेटघाट, शुभकामना र आशीर्वादको आदानप्रदानलगायत हिजोआज शून्यप्रायः भएका गाउँघरमा रौनक र चहलपहल बढाउने अवसर पनि हो दसैं। दसैंमा घर जाने भनेर दिनगन्ती गर्ने पर्खने र मनलाई शान्ति र चयन दिलाउने अवसर पनि हो। धर्मसंस्कृतिको निरन्तरतासँगै यसभित्र छिपेका गुह्य र सूक्ष्म रहस्यहरू पनि मननयोग्य छन्। नवदुर्गाको पूजा गरी विजयादशमी मनाउने धर्मसंस्कृतिको परम्परा रहेको र वैदिक सनातन मान्यतामा देवता र देवीसँगसँगै जोडिएर आउने हुन्छ। शिवशक्ति, शिवपार्वती, गौरीशंकर, उमामहेश्वर, राधाकृष्ण, रामसीतासँगसँगै जोडिएर आएका र तदनुसार विश्वास, आराधना, पूजा र समर्पण भाव गरिन्छ। वास्तवमा हाम्रा शास्त्रहरूमा शिव र शक्तिकै विभिन्न रूपको वर्णन पाइन्छ। सूक्ष्मरूपमा बुझ्दा शिव चेतनाको प्रतिरूप र शक्ति ऊर्जाको स्वरूप हो। साकार प्रतीकात्मक रूपमा विभिन्न आकृति, भेषभूषा र हाउभाउ देखिने विषयको पछाडि सूक्ष्म रहस्यहरू पनि छन्। सृष्टिको सबैभन्दा सर्वोत्तम रूप मानव भएकाले मानवले चेतना र ऊर्जाको साकार रहस्य र रूपलाई उन्नत रूपमा आफ्नै स्वरूप र प्रतिमूर्तिमा बुझ्ने र हेर्ने गरेको छ। यी सबै देवीदेवताका मानवनिर्मित प्रतिरूप हुन्। तर सबैको मूलमा चेतना र ऊर्जा नै छ, शिव र शक्ति। ब्रह्म तथा चेतनाबाट ऊर्जा उत्पन्न र विकसित हुन्छ र ऊर्जाबाट पदार्थ बन्छ। चेतना र ऊर्जा अदृश्य छ, पदार्थ दृश्य छ। वास्तवमा कारणजगत्बाट सूक्ष्म जगत् र सूक्ष्मबाट दृश्यवान् जगत् प्रकृतिको उदय भएको छ। यो रहस्य बुझ्न एउटा पीपलको बीउ दाना सम्झौं। यसभित्र कति ठूलो आकारको वृक्ष समेटिएको छ। त्यो सानो बीउभित्र सुषुप्तिमा चेतना र ऊर्जाले काम गरिरहेको हुन्छ। सबै वनस्पति र प्राणी जगत्को उदय र विकास क्रममा चेतना र ऊर्जाको संयुक्त कार्य र आयोजन चलिरहन्छ। ब्रह्म भनेको चेतना हो। प्रभु, भगवान्, ईश्वर भनेको पनि त्यही हो। यो पुरुषतत्व पनि हो। चेतनालाई पुरुष र ऊर्जालाई प्रकृति भनिन्छ। गीतामा यसलाई परा र अपरा प्रकृति भनिएको छ। परा प्रकृतिले अपरा प्रकृतिलाई सत्ता स्फूर्ति दिन्छ, अर्थात् चलाउँछ, सञ्चालन गर्छ। ब्रह्माण्डको आध्यात्मिक रहस्य नै यही हो। ऊर्जा निर्माणको स्रोत र कारण हो। ऊर्जालाई देवीको रूपमा बुझ्नुपर्छ। शिवको एउटा स्वरूपमा अर्धनारीश्वरको रूप पनि आउँछ र यसमा आधा भाग पुरुष र आधा भाग स्त्रीको प्रतिमूर्ति देखिन्छ। यसको रहस्य हो चेतना र ऊर्जाको संगम, पुरुष र प्रकृति तथा परा र अपरा प्रकृतिको संयुक्त रूप र कार्यको प्रतीकात्मक रूप। हामी दसैंमा चण्डी पाठ गर्छौं र नवदुर्गाको पूजा गर्छौं। वास्तवमा यो कार्यको महत्त्व के छ भने हामीले ऊर्जालाई मानेको हो। त्यो ऊर्जा ब्रह्माण्डमा विभिन्न रूपमा र विभिन्न सृजनात्मक कार्यका लागि विभक्त छ। समग्रमा त त्यो एउटै छ, तर प्रकृतिको विकासक्रममा विभिन्न कार्य सञ्चालन गर्नुपर्ने भएकाले त्यो विभक्त रूपमा पनि देखिन्छ। मानव अस्तित्वमा चेतना र ऊर्जाको कार्य गरेको हुँदा हामीभित्रै त्यो ऊर्जा छिपेको छ, हाम्रो शक्ति र सामथ्र्यका रूपमा। चण्डीमा त्यो शक्तिलाई महाकाली, महालक्ष्मी र महासरस्वतीका रूपमा प्रस्तुत गरिएको छ। प्रतीकात्मक रूपमा त्यो तीन प्रकारको ऊर्जाशक्तिको सम्पन्न गर्न सक्ने कार्यका आधारमा तिनका रूपमा पनि फरकफरक छन्। महाकालीको रूपमा भयंकर छ, डरलाग्दो छ। महालक्ष्मी र महासरस्वतीको रूपमा सौम्य र शालीन छ। त्यो रूपको प्रतीकात्मक रूपमा अर्थ छ। विजया दसैंमा हामी महाकाली रूपको पूजा गर्छौं। तिहारमा महालक्ष्मी रूपको पूजा गर्छौं। वास्तवमा मानव जातिलाई शक्ति र सामथ्र्य चाहिएको छ। त्यो शक्ति सामथ्र्य घर, समाज र राष्ट्र र संसार सबैथोक चलाउन चाहिन्छ। त्यसैले त्यो शक्ति र सामथ्र्य प्राप्त होस् भनेरै हामी देवीको आराधना गर्छौं। तर त्यो देवी बाहिर छैन, हामीभित्रै छ। हाम्रो आफ्नो मनको आयतनभित्र छ। बाहिर खोज्ने त धारणा बनाउनलाई हो। दुर्गा सप्तशतिको तन्त्रोक्तं देवी सुत्तम्मा देवीलाई शिवा, प्रकृति, महादेवी, भद्रा, जगदम्बा, रौद्रा, निप्मा, गौरी, धात्री, श्योप्स्यामयी, चन्द्ररूपिणी र सुखस्वरूपा भनेर सम्बोधन गरिएको छ। अनि, राक्षसको पनि लक्ष्मी राजाको पनि लक्ष्मी, शिवपत्नी, ठूलाठूला संकटबाट पार लगाउने, सबै कारणको उत्पत्ति भनेर नमस्कार गरिएको छ। शिष्ट र सौम्य रूप अनि डरलाग्दो रौद्र रूपमा नमस्कार गरिएको छ। सबै प्राणीमा विद्यमान माया, चेतना, बुद्धि, निद्रा, भोक जगाउने, क्षुधा, प्राणीको छाया, शक्ति, तृष्णा, क्षमा, जाति, लज्जा, शान्ति श्रद्धा, ओज तथा कान्ति, प्राप्त ऐश्वर्य, वृत्ति स्मृति, दया, तुष्टी, आमाको रूप, भ्रान्ति पैदा गर्नेलगायतका प्राणी जगत्का गुणधर्म, चरित्र, आचरण व्यवहार सबैमा देवीको शक्ति र सामथ्र्यको कार्य गरिरहेको उल्लेख छ। सबै जीवको इन्द्रिय वर्गको उत्पन्न गराउने तथा कार्य गराउने अधिष्ठात्री र चेतना प्रदान गर्ने शक्तिका रूपमा पनि देवीलाई नै व्याप्त रहेको भनिएको छ। त्यसैले ऊर्जा शक्तिको महŒव छ। तर त्यो ऊर्जा शक्ति हामीभित्रै छ। हामी बाहिर खोज्छौं शक्ति आफूभित्र के छ ? हामी के गर्दछौं ? शक्ति बनाउँदै छौं, उन्नत गर्दै छौं कि बिगार्दै छौं ? यो कुरा बुझ्न जरुरी छ। आसुरी र दैवी शक्ति हामीभित्रै छ। सत्व, रज र तम गुण हामीसँगै छ। कोही मानिस मानव छन्। कोही दानव छन्। कोही भगवान्का प्रतिमूर्ति छन् त, कोही दुष्ट, अत्याचारी र भ्रष्टाचारी छन्। यो प्रवृत्ति उत्पन्न गर्नमा ऊर्जाको हात छ। वास्तवमा देवीले चण्ड र मुण्डलगायत दैत्य दानवको संहार गरेको भनेको आफूभित्रकै दुष्ट दानव प्रवृत्तिको अन्त्य गर्ने भनेको हो आफैं ऊर्जा शक्तिलाई स्वच्छ र निर्मल बनाएर। तर, आज मानवको प्रवृत्ति कस्तो छ ? हाम्रै देशमा हेर्दा त ? स्वार्थी, लोभी, पापी र भ्रष्टहरूको संख्या बढ्दो छ। धर्म हराएको भनेको यही हो। आफूभित्रको ऊर्जा बिग्रियो ? यसलाई सुधार्न के गर्ने ? अनुशासनमा बस्नुपर्यो। शारीरिक, माानसिक तथा नैतिक अनुशासनको महŒव छ। हामीले हाम्रो धर्मसंस्कृतिको मर्म नबुझी अमूक पशुहरूको हत्या गर्छौं। देवीलाई खुसी पार्ने भनेर बलि दिन्छौं। यो के हामीले पुण्य गरेको हो ? देवीदेवताका मन्दिरमा गएर यो कार्य गर्दा पुण्य हुन्छ भने पाप खोज्न कहाँ जाने ? केमा छ पाप ? हामीले बुझौं यस महान् विजयादशमी चाडका अवसरमा हामीभित्रका खराब संस्कार, सोचाइ र कृत्य नाश गर्न सदाचारी जीवनमा, सादा जीवन र उच्च विचारमा ध्यान पुर्याऔं। हिंसा होइन, अहिंसाको मार्ग, भ्रष्टाचारी होइन, सदाचारी वृत्तिमा ध्यान दिऔं। यसैमा परिवार, समाज र राष्ट्रको कल्याण छ। अन्त्यमा मांसाहारी र मदिरा उपभोग बढ्ने हुनाले खानपिनमा ध्यान दिऊँ। जस्तो खाना त्यस्तो मन र जस्तो मन त्यस्तै ऊर्जा बन्ने हुँदा आफ्नो जीवनको ऊर्जा नबिगारौं। नवदुर्गा भवानी देवीले राष्ट्रको कल्याणका लागि सकारात्मक ऊर्जाको सञ्चार सबैमा गरिदिऊन्, शुभकामना ? हाइलाइट देवीले चण्ड र मुण्डलगायत दैत्य दानवको संहार गरेको भनेको आफूभित्रकै दुष्ट दानव प्रवृत्तिको अन्त्य गर्ने भनेको हो आफैं ऊर्जा शक्तिलाई स्वच्छ र निर्मल बनाएर। तर, आज मानवको प्रवृत्ति कस्तो छ ?"
राकाथुममा भलिबल,"रामेछाप : खाँडादेवी गाउँपालिका१ राकाथुममा प्रथम राकाथुम वडा अध्यक्ष कप भलिबल प्रतियोगिता आयोजना हुने भएको छ। यही असोज २३ गतेबाट सुरु हुने प्रतियोगिताको तयारी अन्तिम अवस्थामा पुगेको आयोजक राकाथुम युवा तथा खेलकुद विकास समितिले जनाएको छ। खाँडादेवीमा हुने प्रतियोगितामा रामेछाप जिल्लाभरिका वडास्तरीय टोलीले सहभागिता जनाउन पाउने संस्थाका अध्यक्ष मकर श्रेष्ठले जानकारी दिए। रामेछाप जिल्लाभित्र रहेका विभिन्न पेसा व्यवसायमा संलग्न तथा संघसंस्थामा आबद्ध खेलप्रेमीहरुलाई लक्षित गरी प्रतियोगिता आयोजना गरिएको उनले बताए। प्रत्येक टोलीमा नौ जनासम्म खेलाडी सहभागी हुन पाउनेछन्। प्रतियोगिताका विजेता, उपविजेता र तेस्रो हुने टोलीलाई क्रमशः ५१ हजार, ३१ हजार र २१ हजार नगद पुरस्कार प्रदान गरिने खाँडादेवी वडा नम्बर १ का वडा अध्यक्ष विष्णुकुमार श्रेष्ठले जानकारी दिए। रामेछापबासीबीच सद्भाव, एकता एवं मनोरञ्जन गराउने उद्देश्यले प्रतियोगिता आयोजना गरिएको उनले बताए। प्रतियोगिताका सर्वोत्कृष्ट खेलाडीले पनि आकर्षक पुरस्कार पाउने उनले बताए।"
यू१५ टोली भुटान जाँदै,"काठमाडौं : भुटानमा हुने तेस्रो संस्करणको महिला साफ यू१५ च्याम्पियनसिपमा सहभागिता जनाउन जाने नेपाली टिमको शुक्रबार बिदाइ गरिएको छ। सातदोबाटोस्थित एन्फा कम्प्लेक्समा आयोजना गरिएको कार्यक्रममा भुटान जाने ३१ सदस्यीय नेपाली टोलीको बिदाइ गरिएको हो। नेपाली टोलीलाई अखिल नेपाल फुटबल संघ ९एन्फा०का अध्यक्ष कर्माछिरिङ शेर्पाले बिदाइ गरे। नेपाली टोली सोमबार भुटान प्रस्थान गर्नेछ। नेपालले असोज २२ गते भारतसँग खेल्दै प्रतियोगिताको सुरुआत गर्नेछ। नेपालले असोज २४ गते बंगलादेश र असोज २६ गते आयोजक भुटानसँग प्रतिस्पर्धा गर्नेछ। लिग चरणको खेलपछि शीर्ष दुई टोलीले उपाधिका लागि प्रतिस्पर्धा गर्ने छन्। नेपाली टोलीमा सुनकला राई, कुमारी तामाङ, मनीषा राउत, अनु राई, ममता पुन, मनमाया दमाई, निकिता थोकर, सुरक्षा सुखरिया, अमिषा कार्की, पुष्पा गुरुङ, मन्दिरा राई छन्। यसैगरी सरा वज्राचार्य, सरु हमाल, प्रीति राई, पूजा थापा, सावित्री किसन, सबिना चौधरी, सुषमा घर्तीमगर, अस्मिता रानापाल, मञ्जुकुमारी खड्का, प्रतीक्षा चौधरी, देव्या मगर र लीला जोशी छन्। नेपाली टोलीको मुख्य प्रशिक्षकमा राकेश श्रेष्ठ, सहायक प्रशिक्षकमा भगवती थापा र गोलकिपर प्रशिक्षकमा मीनबहादुर बस्नेत छन्।"
खेलाडी उत्पादन गर्न दुर्गममा नमुना खेलमदान,"भोजपुर : गाउँस्तरबाटै खेलाडी उत्पादन र दुर्गमको समग्र खेलकुदको विकास गर्ने उद्देश्यले टेम्केमैयुङ गाउँपालिका२, छिनामखुस्थित जिल्लाकै नमुना खेलमैदान निर्माण गरिएको छ। एक सय २० मिटर लम्बाइ र ६५ मिटर चौडाइको खेलमैदान निर्माण गरिएको हो। खेलकुदको विकासका लागि काम गर्ने उद्देश्यले २०६८ सालमा मलुवा सामुदायिक क्लब स्थापना गरी उक्त खेलमैदानमा खेलकुदका कार्यक्रम सञ्चालन गरिँदै आएको थियो। आर्थिक वर्ष ०७५७६ मा प्रदेश सरकारले खेलमैदानका लागि २० लाख रुपैयाँ बजेट विनियोजन गरेको थियो। सो रकमले खेलमैदान खार्ने, सम्याउने र वरपर घेराबार तयार गरिएको क्लबका अध्यक्ष विदेन राईले जानकारी दिए। खेलमैदान निर्माण गर्न २०७२ सालमा स्थानीय समाजसेवी इन्द्रदेव राईले १२ लाख ५० हजार रुपैयाँ मूल्यबराबरको २४ रोपनी जग्गा निःशुल्क उपलब्ध गराएका थिए। यस्तै प्रदेशसभा सदस्य राजेन्द्र राईले खेलमैदानसम्म सडक पुर्याउन सात लाख रुपैयाँ बजेट विनियोजन गरेका थिए। तर दुर्गममा खेलमैदान निमार्ण भइरहँदा गाउँपालिकाले भने कुनै चासो नदिएको स्थानीय मुमीहाङ राई गुनासो गर्छन्। पटकपटक गाउँपालिकालाई खेलमैदान स्तरोन्नतिका लागि बजेट माग गर्दा पनि गाउँपालिकाले बेवास्ता गरेको उनले बताए। खेलमैदानसँगै पाँच मिटर लम्बाइ र पाँच मिटर चौडाइ भएको मञ्च र १० मिटरको प्यारापिटसमेत तयार गरिएको छ। खेलमैदानकै लागि प्रदेश सरकारले चालू आर्थिक वर्षमा ३० लाख बजेट विनियोजन गरेको छ। त्यस्तै यो वर्ष वडाबाट पनि पाँच लाख रुपैयाँ बजेट विनियोजन भएको छ। जिल्लाकै उत्कृष्ट खेलमैदान बनाउन क्लब र स्थानीय सरोकारवाला निकाय दिनरात लागिपरेको क्लबका सचिव जंगनाथ राईले बताए। निर्माण काममा गाउँपालिकाले सहयोग नगरे पनि आफूहरू तल्लीन रहेको उनले बताए। यसअघि खेलमैदान अभावमा गाउँका युवापुस्ता फुटबल खेल्न सदरमुकाम, छिमेकी गाउँका खेलमैदान धाउने गरेका थिए। अहिले खेलमैदानको स्तरोन्नती राम्रो भएपछि पहिले जस्तो अन्य ठाउँमा गएर अभ्यास गर्नुपर्ने बाध्यता हटेको स्थानीय युवा विसन राईले बताए। खेलमैदानमा शौचालयको अभावले खेलाडी र दर्शकलाई समस्या हुने भएपछि गाउँपालिका र वडामा बजेटका लागि आग्रह गरेपनि सुनुवाइ नभएको समाजसेवी इन्द्रदेव राईले गुनासो पोखे। खेलमैदान तयार भएपछि प्रतियोगिता आयोजना गर्न सहज भएको छ। यसबाहेक खेलमैदानको लम्बाइ भागमा पर्खाल, प्यारपिट थप्नुपर्ने र अन्य केही भौतिक संरचनाको काम बाँकी रहेको संस्थाका सदस्य मुमिहाङ राईले बताए।"
जमुनाको दोहोरो जित,"काठमाडौं : रेस्लिङ च्याम्पियनसिपमा जमुना तामाङले दोहोरो जित हात पारेकी छन्। पहिलो खेलमा शान्ता धामीलाई पराजित गरेकी जमुनाले दोस्रोमा लक्ष्मी घर्तीमगरलाई हराइन्। नेपाल महिला रेस्लिङ फाउन्डेसनले विजया दशमीका अवसरमा आयोजना गरेको प्रतियोगिताको अन्य खेलमा भगवती खड्का (युनिका)ले सिर्जना कोजू तथा गीता जिरेलले तनु ठकुरीलाई पाखा लगाए। विजेतालाई ट्रक व्यवसायी संघका अध्यक्ष जनार्दन फुयाल, एलएसएए मल्टिपर्पोज कम्पनी प्रालिकी प्रोप्राइटर लक्ष्मी श्रेष्ठलगायतले पुरस्कृत गरे। प्रतियोगितालाई फुयालले ५० हजार तथा श्रेष्ठले १० हजार नगद पनि प्रायोजन गरेका थिए। अन्य प्रायोजकमा ज्योति विकास बैंक, महालक्ष्मी बैंक, नेपाल दूरसञ्चार प्राधिकरण र होङ्सी सिमेन्टले प्रायोजन गरेको आयोजकले जनाएको छ। शान्तिनगरमा भएको एकदिने प्रतियोगितामा अस्मिता जुरेलीले निर्णायकको भूमिका निर्वाह गरेकी थिइन्।"
सन्दीप लामिछाने द हन्ड्रेड प्रतियोगिताको ड्राफ्टमा,"काठमाडौं : नेपाली युवा क्रिकेटर सन्दीप लामिछाने इङ्ल्यान्ड र वेल्समा हुने द हन्ड्रेड क्रिकेट प्रतियोगिताको ड्राफ्टमा परेका छन्। उनी विदेशी खेलाडीको कोटामा परेका हुन्। ड्रााफ्टमा सन्दीपको न्यूनतम मूल्य एक लाख पाउन्ड राखिएको छ। उनले आइपीएल, बिगबास, सीपीएल लगायतका टी२० फम्र्याटका फ्रेन्चाइज प्रतियोगिता खेलिसकेका छन्। द हन्ड्रेड प्रतियोगिता नयाँ फम्र्याटको क्रिकेट खेल हो। प्रतियोगिता इङ्ल्यान्ड र वेल्सका आठ सहरको नामबाट खेलिने छ। सन् २०२० को जुलाईमा हुने उक्त प्रतियोगिताका लागि अक्टोबर २० मा लन्डनमा खेलाडीको ड्राफ्ट खोलिनेछ। द हन्ड्रेड कस्तो फम्र्याट हो ? यो बिल्कुलै क्रिकेट खेलमा नयाँ फम्र्याट हो। यसमा हरेक इनिङमा १ सय बल हुन्छ। १० बलपछि स्टम्प परिवर्तन हुन्छ। बलरले एकपटकमा ५ वा १० बल गर्न पाउँछ भने एक खेलमा २० बल मात्र गर्न पाउँछ। यसैगरी २५ बलको पावरप्ले खेल हुन्छ। पावरप्ले अवधिमा दुई जना फिल्डर ३० यार्डभन्दा बाहिर बस्न पाउँछन्।"
