शीर्षक,विवरण
तिहारका गुलिया मिठाइ र स्वास्थ्य,"चाडपर्वका बेला खानेकुरामै ज्यादा ध्यान केन्द्रित हुन्छ। बिहान उठेदेखि राति नसुतेसम्म तथा दिनभर नै अब अर्काेपटक के खाने भन्ने छलफलमै व्यस्त बन्छौं। हामी पनि त्यस्तै छौं, चाडपर्वकै नाममा जीवनशैली अनियमित बनाइदिन्छौं। मनाउने तरिका अस्वस्थकर बनाउँछौं र विभिन्न स्वास्थ्य समस्याबाट जकडिरहेका हुन्छौं। जानीजानी बिहान चाँडै उठेर नियमित व्यायाम गर्ने बानी छाड्छौं, राति पनि अबेर सुत्छौं। ट्राइग्लिसिराइड, युरिक एसिड, सुगर, उच्च रक्तचाप ३० देखि ४० प्रतिशतमाथि गएको पाइन्छ। यसको स्तर ठीकमा ल्याउँदासम्म शरीरको भित्री भागमा केही न केही नोक्सान भइसकेको हुन्छ। तिहारमा गुलियो खानेकुराको स्थान सबैभन्दा उच्च छ। चिनी गुलियो हुन्छ। सबैलाई मन पर्छ तर चिनीले तत्कालै शक्ति दिनेबाहेक कुनै फाइदा दिँदैन तथा स्वास्थ्यका लागि उपयुक्त पनि हँदैन। गुलियोले सेता रक्तकोषहरू कमजोर बनाउँछ, ग्लुकोजको रासायनिक बनोट भिटामिन सीसँग मिल्दोजुल्दो भएकाले रगतमा ग्लुकोज बढ्दा कोषकोषमा बस्छन्। जसले एकातिर भिटामिन सीको कमी भई रोगविरुद्ध लड्ने शक्तिमा ह्रास हुन्छ भने अर्काेतिर इन्सुलिन बढाई ग्रोथ हर्माेनको उत्पादन कम हुन्छ र इम्युनिटी घटाउँछ। इन्सुलिनले शरीरमा ट्राइग्लेसेराइडको मात्रा बढाउँछ, बोसो भण्डारण गर्छ। जसले मुटुधमनीका रोगहरू, उच्च रक्तचाप बनाउन सक्छ। धेरै वा पटकपटक चिनी वा गुलियो परिकार खानेमा चाँडै नअघाउने, पटकपटक खाइरहने बानीले मोटोपना, खनिजतत्वको सञ्चित र भण्डारणमा कमी ल्याउँछ। शिशुहरूमा दाँतको समस्या देखिन्छ। अत्यधिक चिनी सेवनले मानसिक एकाग्रतामा कमी, झर्किने तथा डिप्रेसन ल्याउँछ, मिर्गौलामा नकारात्मक असर, शरीर सुन्निने, पेटको समस्या, हड्डी खिइने, टाउको दुख्ने, माइग्रेन समस्या बढी हुन्छ। हिजोआज त झनै चिनी महँगिएका कारण चिनीभन्दा पाँच सय गुणा बढी गुलियो रसायन स्याकरिनको प्रयोग बढ्दो छ। २० रुपैयाँमा पाइने ५० ग्राम स्याकरिनले ३० किलो बढी चिनीको काम गर्ने बताइन्छ। सन्तुलित शाकाहारी खानाले मुटुरोग, उच्च रक्तचाप, क्यान्सर, मधुमेह, जोर्नी दुख्नेलगायत अनगिन्ती रोगबाट बचाउँछ। सागपात तथा शाकाहारी खानामा बढी प्रोटिन र एमिनोएसिड भएकाले रक्तचाप नियन्त्रणमा राख्छ, रेसा, म्याग्नेसियम, क्याल्सियम, फलाम र भिटामिन के यथेष्ट हुन्छ। मासुमा अत्यधिक प्रोटिन, बोसो, कम कार्बोहाइड्रेट तथा फलाम र क्याल्सियम पाइँदैन, विभिन्न रोगहरू लगाउँछ। उग्र स्वभावको बनाउँछ। तसर्थ माछामासुले तनका साथै मन पनि अस्वस्थ बनाउँछ। हरेक चाडपर्वमा पसलका मिठाईहरू किन्ने चलन बढ्दो छ। तर हिजोआज बजारमा उपलब्ध विभिन्न प्रकारका मिठाईसँगै रोगहरू पनि किनिरहेका छौं। किनभने सामान्य दिनको तुलनामा तिहारमा बढी खपत हुने भएकाले मिसावट गरिएको अशुद्ध मिठाई तिहार आउनु साता अघिदेखि नै बनाइन्छ। मिठाई बनाउँदा धेरै समयसम्म पकाइने भएकाले अखाद्य पदार्थले शरीरमा दीर्घकालीन असर पारिरहन्छ। अर्को अस्वस्थ बानी जब चाडपर्व वा मिठाईको बिक्रीको समय आउँछ, तब पसलेले मिठाई ढोका बाहिर आँगन, बाटोसम्म राखेर बेच्ने चलनले बाटोको धुवाँ, धुलोले एकातिर मिठाईलाई दूषित बनाइरहेका हुन्छन् भने अर्कोतिर झिँगा, किरा लागी संक्रमित बनाइरहेका हुन्छन्। विभिन्न प्रकारका रङहरू, सिम्रिक, सिन्दूर, अबिर, नीर, रोडामिन बी, ब्रिलियन्ट ग्रिन, मालाचिट ग्रिन, मेटालिन एल्लो, ओरेन्ज, जी नेप्थोल, एल्लो एस, अउरामिन, केशरी तथा चम्पारङ र बढी मात्रामा खाद्य रङहरू क्यारोरिन, एनाटो, विकबिन, कार्नेन, खैरो चिनी इत्यादि तथा एडेटियो प्रिजरभेटिभहरू प्रयोग गरिएका खानेकुरा खाँदा कतिपय अवस्थामा प्रत्यक्ष हानि गर्ने त केहीमा दीर्घकालीन असर स्वास्थ्यमा पर्दछन्। रङमिश्रित वा दूषित घिउ तेलको प्रयोगले रक्तकोषिकाहरू विशाक्त भई शरीरमा रगत कम हुने समस्या, रोगसँग लड्ने क्षमता घट्छ। भित्री कोमल अंगहरू जस्तै कलेजो, मुटु, मिर्गौला, कमजोर हुन्छन्। क्यान्सर हुने सम्भावना बढेर जान्छ। चर्मरोग लाग्ने प्रबल सम्भावना हुन्छ। बाँझोपन हुन सक्छ। आँखा, कान कमजोर हुन सक्छ, सन्तान लुला, लँगडा एवं अपा हुन सक्छन्। सन्तानलाई ट्युमर, क्यान्सर हुन सक्छ। पुरुषको वीजकोष मार्दै सानो हुँदै जाने तथा पुरुषत्व नाश हुने, मिर्गौला तथा कलेजोमा घाउ हुने र छालामा दीर्घरोगका देखिन सक्छ। तसर्थ मानवीय संवेदनाको ख्यालै नगरी चाडपर्वको मौका छोपी दिन दुई गुणा रात चार गुणा बढी नाफा कमाउन खाद्यपदार्थमा खतरनाक रङ, रसायन, औषधि प्रयोग गर्ने, काला बजारी गर्ने काम रोक्न एकातिर कडा नियमकानुन, अनुगमन र नियन्त्रणका निम्ति सरकार नै अगाडि बढ्नुपर्छ भने अर्कोतिर उपभोक्तामा सचेतना आउनपर्छ। जबसम्म उपभोक्ता सचेत हुँदैन तबसम्म खाद्य विषाक्तता बढेको बढ्यै हुने छ।हाइलाइट गुलियोले सेता रक्तकोषहरू कमजोर बनाउँछ, ग्लुकोजको रासायनिक बनोट भिटामिन सीसँग मिल्दोजुल्दो भएकाले रगतमा ग्लुकोज बढ्दा कोषकोषमा बस्छन्। जसले एकातिर भिटामिन सीको कमी भई रोगविरुद्ध लड्ने शक्तिमा ह्रास आउँछ।"
लक्ष्मीको लोभ नगर्ने सरस्वतीका वरदान,"कल्पनाका बादशाह भनौं या सरस्वतीका वरदपुत्र महाकवि लक्ष्मीप्रसाद देवकोटाको व्यक्तित्वलाई नसम्झने कमै होलान्। घर, चोक, आँगन सिँगारिएका बेला सायद बत्तीको झिलीमिलीको रौनकसँगै १९६६ विक्रमाब्द कात्तिक २७ गते लक्ष्मीपूजाका दिन जन्मिएका देवकोटाको प्रेरणाले थुप्रैलाई कवि बनायो। भनिन्छ, उनी चौध भाषा बुझ्थे। नेपाली साहित्यका महापण्डित उनले मूलतः नेपाली, संस्कृत, अंग्रेजीदेखि नेवारी, बंगाली, उर्दू, फ्रेन्च, जर्मनी र रसियनसमेतका भाषामा कविता लेखे। लेखेर कहिल्यै नथाक्ने उनका साहित्य धारासँग आज कसले प्रतिस्पर्धा गर्ला र तर नेपाली साहित्यले सदा गर्व गर्ने कालजयी प्रतिभासँग पढिरहन्छ, सिकिरहन्छ, प्रेमले टाउको अड्याइरहन्छ। आदिकवि र कविशिरोमणिलाई श्रद्धा गर्न र झुक्न नचुक्ने देवकोटाको युग जन्माउने खुबीलाई नेपाली साहित्यले मुक्तकण्ठले प्रशंसा गर्छ। तब त उनले भने, हामी भानुभक्त पढेर शिक्षा सुरु गर्छौं र उनलाई हेला गरेर समाप्त गर्छौं। माता अमर राज्यलक्ष्मीदेवी र पिता पं तिलमाधवका साइँला छोरा जसले कालजयी इतिहासका ओजश्वी व्यक्तित्व बनेर एउटा युगलाई जन्माइदिए। अरू युगमा जन्मिन्छन् तर उनले स्वच्छन्दतावादी भावधारालाई सिंगै डोर्याए, हुर्काए र जीवन्त तुल्याए। उनको नाम नेपाली साहित्यबाट झिकिदिने हो भने साहित्य नै अपूरो र अधुरो बन्छ। दासताले चिमोटिरहँदा कवित्वको झरना छङ्किरह्यो। अभावले धकेलिरहँदा निबन्धका फोहोरा फुटिरहे। १० वर्षकै उमेरदेखि करिब ४ दशक कविता यात्रामा होमिएका देवकोटा बहुमुखी प्रतिभा हुन्। कवितापछि दोस्रो स्थानमा निबन्ध विधालाई शिरोधार्य गरेका उनले ६५० बढी फुटकर कविता लेखे। ३६ वटा खण्डकाव्य तथा ६ वटा (कतै ७ पनि भनिन्छ) त महाकाव्य नै रचना गरे। उनका ४ वटा निबन्ध संग्रह, दुईटा नाटक, एउटा कथा संग्रह, एउटा उपन्यास र तीनवटा समीक्षासमालोचना उपलब्ध छन्। नरेन्द्रराज प्रसाईको देवकोटाको जीवनशैली पुस्तकका आधारमा हेर्दा देवकोटाले कति कृति लेखे उनी स्वयंलाई थाहा नभएको कुरा उनले शंकर लामिछानेलाई भनेका रहेछन् खै ! मैले कति लेखेँ त्यो त मलाई थाहा छैन किनकि सयकडा पचहत्तर कृतिहरू हराए। पच्चीसको मलाई राम्रो सम्झना छैन। पूर्वीय र पाश्चात्य दर्शनको घुलनका साधक जसले संस्कृतका अमरकोश, रघुवंश लगायतका कृति पढे, सेली, कलरिज, सेक्सपियर, वाइरनदेखि मोन्तेनसम्मलाई नियाले। पूर्वलाई पश्चिममा चिनाए। त्यसैले त डा ल्यूदमिला आगानानीले भनेकी रहिछन्देवकोटाको प्रतिभाले नेपालबाहिर पनि प्रशंसा प्राप्त गर्यो। उनी सोभियत संघमा पनि प्रख्यात भए। अनि आशुकवित्वको खहरेबाट एकै रातमा कुञ्जिनी खण्डकाव्य जन्माए। दश दिनमै सुलोचना महाकाव्य मात्र होइन नेपाली साहित्यमा आइसल्यान्डको सर्पजस्तै अवस्थामा तीन महिनामै अनुपम लेखनशिल्पीमा शाकुन्तल महाकाव्य लेखे। भनिन्छ, देवकोटा साह्रै सोझा थिए जसले बिहे गरेर ससुराली जाँदा छ रुपैयाँको जुत्ता नै हराएकाले आफ्नो बुबाको गाली खाएका थिए। वासुदेव शर्मा लुइँटेलले देवकोटा ढुंगेधारामा पानी खान निहुरेको बेला स्वागतम् शीर्षकको कवितालाई देवकोटाको खल्तिबाट सुटुक्क निकालेर आफ्नो नाममा गोरखापत्र मा छपाएको कुरालाई सम्झेका छन्। देवकोटालाई फकाएर कवि बन्ने, अझ मासुभात खुवाएर किताबै चोरेर आफ्ना नाउँमा छपाउनेलाई चिनेको कुरा लुइँटेलले गरेका रहेछन्, लेखक प्रसाईको देवकोटाको जीवनशैली पुस्तकमा उल्लेख छ। साह्रै सामान्य पहिरनमा बस्ने उनको जीवनघात प्रतिघातको अग्निज्वालामा पिल्सिँदा खुला हृदयको मुहान धमिलिएन। जालसाजी गर्न नजान्ने उनलाई देवत्वका प्रतीक भनी विद्वान्ले प्रशंसा गर्छन्। घरमा बस्दा माग्नेजस्ता देखिने उनी बाहिर निस्कँदा खुब रमाइला हुन्थे रे। एकखालका लहडी पनि जसले चर्पी जाँदा बारुलाले चिलेकाले बारुलालाई कारबाही गरी पाऊँ भनी प्रहरीमा उजुरी दिएका थिए। उनको उदारवादी व्यवहार र अर्धपागलपनाका कारण धेरैले फाइदा लिएका थिए। लैनो भनेर थारो भैंसी भिराए, लैनो भैँसी पनि पछि चोरी भएछ। तर, उनी भने अर्काको नखाने बरु आफ्नो चाहिँ सर्वश्व दिने मान्छे। हो उनी, गरिबीले थिचेकाले टालेको तन्नामा सुत्थे। भ्वाङ परेको झुलमा सुते पनि पैसा हुँदा खर्च गर्ने सोखले कहिल्यै जीवनको सन्तुलन भएन। भावनामा डुब्नाले र गरिबीको बेहोसीपनाले उनी थिल्थिलिएका रहेछन्। यो कुनै बनावटी कल्पना थिएन, नौटंकी होइनथ्यो। त्यसैले त उनलाई गरिबीसँग जन्माएर गरिबीमै मारेकाले सायद अरूसँग अमिल्दा देखिए। श्रीमती मनदेवीले सन्तानको भोकलाई मार्न चामलमा ढुटो मिसाएर ख्वाएका सम्मका वेदना र प्रताडनाले थिचेका हृदयविदारक घटना थिए। मानौं देवकोटा र गरिबी आपसमा पर्याय थियो। गरिबीले थिचेकैले बटुवाले जाडो भयो भन्दा आपूले लगाएको कोट नै दिए। आफू जाडाले काम्दै घर आए। अझ महिना दिनको तलबै बाटाको माग्नेलाई सुम्पिएर रित्तो हात घर फर्के। सायद यस्तै विविध कारण र पृथक व्यवहारका कारण राँची पुर्याइएका देवकोटाले व्यंग्य गर्दै साथीहरूसँगको असहमतिमा पागल कविता लेखे ः मेरो गणितमा एकबाट एक झिके एकै बाँकी रहन्छ तिमी पाँच इन्द्रियले काम गर्दछौ, म छैटौँले तिम्रो गिदी छ साथी ! मेरो मुटु तिमी गुलाफलाई गुलाफ शिवाय देख्न सक्तैनौ म उसमा हेलेन र पद्मिनी पाउछु। दर्शनको घुलनमा अवस्थाको फोटोचित्र प्रदर्शित आशुकवित्वको झझल्को यसमा स्पष्ट झल्किन्छ। दासताको आर्तनादभित्र ईश्वरीय सिंहनाद गर्जाउने खुबीसँग शासकीय कठोरता शनै शनै हार्यो नै। अथक परि श्रमले नेपाली साहित्य जाग्यो। नेपालीपनमा खोजमूलक भावना मिसियो। प्रकृतिका हाँगाबिँगा नियालेर चौतारीमा सुसेली हाल्ने गरिब किसानको ढुकढुकी छाम्ने गुणले नेपालीत्व मौलायो। देशप्रेम र स्वाभिमानको ज्योति चम्कियो। मानवता बोल्यो। न्यायको पोको खोल्यो। तब त देवकोटाले बालकृष्ण समसँग ठट्टिँदै भनेका रहेछन्, म हजुरहरूको राणातन्त्रकै विरोधमा पनि लेखिदिन सक्छु। त्यो मैले लेखेको कुरा हजुरहरूलाई नै पनि थाहा हुनेछैन। अनि उनले लेखिदिएछन् लुत्ते कुकुर। घरका साहिँला छोरा जसलाई बुवा र जेठो दाजुबाट शिक्षाको आधार मिल्यो। १०१५ मिनेटमै दरबार स्कुल शीर्षकको कविता लेखी कोपिलाउँदो कवि को उपाधि पाएका देवकोटाले त १० वर्षमा दुई हरफे कविता लेखिसकेका रहेछन् : घनघोर दुःख सागर जान भाइ नगरे घमण्ड कहिले मर्नू छ हामीलाई। आखिर मृत्युशय्या २०१६ मा पनि कविताविहीन नभएका कविको लेखनी बगेकै रहेछ : संस्कार आफ्नो सब नै गुमाएँ म शून्यमा शून्यसरि बिलाएँ। रहेछ संसार निशा समान आएन ज्यूँदै रहँदा नि ज्ञान आखिर श्रीकृष्ण रहेछ एक न भक्ति भो ज्ञान न भो विवेक। जीवन दर्शनले जीवन र जगत्लाई पारदर्शी बनाउँछ। जीवनलाई गरिबी र अभावमा थपिएको प्रताडित वज्रपातसँग पनि सिर्जनशील बनाउने खुबी कमैमा हुन्छ। सायद साहित्य सुधामा रम्ने वरदान प्राप्त मानिसमा हुन्छ। अपमानको पोकोलाई पनि कवित्वमै सुल्झाउने गुण हुन्छ। कोइलाबाट हीरा बनाउने खुबी हुन्छ। त्यसैले पनि होलाउनी गुजारा चलाउनैका लागि दिनकै १८ घण्टासम्म ट्युसन पढाउँथे भनिन्छ। प्रसाईले उल्लेख गरेका आधारमा हेर्दा पं श्यामदास वैष्णवका अनुसार देवकोटाले एक घण्टामा सरदर साठी पृष्ठको किताब पढ्थे। पढ्दा पढ्दै समय बितेको होस हुँदैनथ्यो। एकातिर पारिवारिक दयनीय अवस्था अर्कातिर पढाइ, अझ अर्कातिर राजनीति अप्ठेरोपना अनि स्वाभिमानमा हार्न नसक्ने उनको स्वभाव आखिर उनलाई जागिरे जीवनमा स्थायित्व भएनछ। २४ वर्षको उमेरमा विसं २००० भदौ ११ गते नेपाली भाषा परिषद्मा पाठ्यपुस्तक लेखकका रूपमा नियुक्त भएका उनी २००३ साल असार १२ गते त्रिचन्द्र कलेजका अंग्रेजी शिक्षक भए। २०११ मा पद्मकन्या कलेजमा, २०१२ मा कमर्स कलेजमा प्राध्यापक भए। राजनीतिक कोणबाट हेर्दा २००९ र २०११ सालमा राजा महेन्द्रबाट तत्कालीन सल्लाहकार सभामा नियुक्त भएका उनी विसं २०१४ साउन ११ गते स्वायत्त शासन मन्त्री भई ११० दिनसम्म मन्त्री बन्दा त्रिभुवन विश्वविद्यालयका लागि पाँच हजार रोपनीभन्दा बढी जग्गाको व्यवस्थापन तथा नेपाली भाषालाई अनिवार्य विषयका रूपमा पठनपाठन गर्ने व्यवस्था मिलाए। यसर्थ पनि उनको चातुर्यताले नेपाली माटो र राष्ट्रियतालाई बोध गराउँछ। व्यक्तिगत सुख सुविधा बिर्सेर नेपाली मुटुको स्पन्दन बनेका उनका अघि आर्थिक संकटको कहालीलाग्दो वेदना थियो नै तर लक्ष्मीको लोभ थिएन। सरस्वतीको सीमा थिएन। हो, प्रकृति, ईश्वर र मानवको त्रिकोणको घुलनमा जीवनको मीठासता हुन्छ। वेद र विद्वता देखाउने भन्दा जनाउने सत्यमा अडिन्छ। आध्यात्मिकता र भौतिकताको विराट चिन्तनको सागरमा कालीदासदेखि रूसोसम्मको विचार छचल्किन्छ। सायद पूर्वीय दर्शनको चार्वाक दर्शन घुसेको पनि हुँदो हो या त गीताको रहस्य छिरोलिएको हुँदो हो। अनि, यो दुनियाँको जाली व्यवहारबाट आजित भएरै होला, उनले लेखे विद्याको सर्टिफिकेट कोठाको बाकसमा हुन्छ। भलाद्मीको प्रमाणपत्र सधैं उसको शरीरउपर विज्ञापन जाहेरी गर्दछ। स्वच्छन्दतावाद र प्रगतिवादको आकारभित्र कागज नभेट्दा भित्तामा कविता कोरिन्थे। आखिर आशुकवित्वको बहाव कति तेजिलो हुँदो हो ! किताबका पानामा हराउने उनको आदतै अचम्मको जो पढ्दापढ्दै निदाउँथे। फेरि उठेर पढ्थे। कोमलतामा हार्दिकताले अँगालो हालेपछि स्वर्गीय सुखानुभूति आफैंभित्र हुन्छ। मानिस ज्वरशमना प्रकृतिभित्र हराओस् या प्रश्नोत्तरमा आखिर जीवनको दर्शन त खोतल्छ नै। तब त समले भन्न भ्याएछन्, देवकोटा ः मुनामदनमा, पागलमा र शाकुन्तलमा गरी तीन पटक जन्मिए। हो, आत्मिक प्रेम र कला सौन्दर्य अमर हुन्छन्। मानवताको पूजारीले ग्रामीण जनजिन्दगानीको सोझोपनमा बोक्रे अङ्ग्रेजी लवजभित्र आमाको ममता भोग्दैन। दहीचिउराको स्वाद चाख्ने पोथी गद्यमय निबन्धका फाँटमा झुलेका बालासँग रमरम बौद्धिकताको आँचल अल्झिन्छ र भन्छ जीवनको रहस्यलाई यात्री कवितामा खोज्न नभुल। लघु, मध्यम र बृहत् रचनाशिल्पीमा कविता, खण्डकाव्य, महाकाव्य, निबन्ध, नाटक, कथा, उपन्यास, गीत र समालोचनाको विविध आयामभित्रको विविधताले अपूरणीय, अतुलनीय योगदान पाउँदा नेपाली साहित्यको शिर उँचो छ। नेपालीको दिल भरिभराउ छ। शिक्षाको मियोमा लौह जडित आँट स्थापित छ। गद्य र पद्य दुवैमा दखलताको बहुआयामिकता छ। तब त समुद्रपारीका सर्जकले देवकोटाको जन्मलाई भौगोलिक त्रुटिको भावमा लोभी बनेर व्याख्या गर्न चुक्दैनन्। सायद जीवन र मृत्युलाई चिन्ने उनको अनुभूति पोखिइसकेकै थिएन। गरिबीबाट माथि उक्लेपछि अझ कति बग्ने रहर थियो तर अल्पायुमै २०१६ सालमा ४९ वर्ष १० महिना २ दिन मात्र बाँचेर उनले यो संसारलाई छोडे। आखिर लेखक कृतिसँगै जन्मन्छ र मर्छ तर पाठकसँग बाँच्छ किनकि पाठक जन्मिरहन्छन्। आजसम्म पनि देवकोटा जीवन्त छन्। उनको बहुआयामिक सक्षमता सम्माननीय, मननीय, अनुकरणीय छ। हाइलाइट व्यक्तिगत सुख सुविधा बिर्सेर नेपाली मुटुको स्पन्दन बनेका लक्ष्मीप्रसाद देवकोटासामु आर्थिक संकटको कहालीलाग्दो वेदना थियो नै तर लक्ष्मीको लोभ थिएन। सरस्वतीको सीमा थिएन।"
नैतिकता र सदाचार,"सेवाग्राहीहरू प्रशासनिक सास्तीबाट मुक्ति खोजिरहेका छन् तर नेपाली समाज मूल्यहरूको संक्रमणमा छ भनिन्छ राज्यलाई सधैं इमानदार मानिसहरूको खाँचो छ। अहिले सार्वजनिक क्षेत्रमा नैतिकता र सदाचारको महत्व झनै बढेर गएको छ। किनकि सर्वसाधारणहरूको अनुभूतिमा नैतिक आचरणको स्तर निकै कमजोर छ। नागरिकहरू स्तरीय सेवा र सेवामैत्री व्यवहारको अपेक्षामा छन्। तर त्यसको सामथ्र्य र तत्परता सार्वजनिक क्षेत्रमा देखिएको छैन। संस्थाहरूको कर्मचारीतन्त्रीकरण र सेवा वितरणमा राजनीतीकरणले प्रशासनयन्त्र पक्षपाती देखिएको छ। नैतिकता र उच्च इमानदारी देखाउनुपर्ने पदाधिकारीमाथि बारम्बार नैतिक आचरणका प्रश्न ठडिएका छन्। यस अवस्थामा सार्वजनिक प्रशासनमा नैतिक आचरणलाई संस्थागत गर्नुको विकल्प छैन। तर कसरी ? यो नै अहिलेको ज्वलन्त चुनौती हो। सार्वजनिक क्षेत्रमा नैतिकता भन्नाले पदाधिकारीले सम्पादन गर्ने कार्य र कार्यसम्पादन गर्दा देखाउने व्यवहारलाई व्यावसायिक र जनमुखी बनाउने मूल्य, सिद्धान्त र मानकहरूको अवलम्बन हो। प्रत्येक पेसाबाट सेवाग्राहीले खास व्यवहारको अपेक्षा गछर्न्। त्यो अपेक्षा पूरा गर्न सके मात्र सार्वजनिक प्रशासन बैध हुन्छ र सर्वसाधारण सन्तुष्ट हुन्छन्। राजनीतिक रूपमा टतस्थ, आर्थिक रूपमा सदाचारी, सामाजिक रूपमा नैतिक, पेसागत रूपमा व्यावसायिक कर्मचारी नै राज्य प्रभावकारिता विस्तार गर्ने आधार हुन्। समकालीन समाजमा यिनै कुराको औधी माग भइरहेको छ, जसलाई सिद्ध गर्न राज्य संयन्त्रमाथि व्यापक दबाब परिरहेको छ। सबै व्यक्तिहरू सार्वजनिक ओहोदा लिनका लागि योग्य हुँदैनन्। सार्वजनिक जीवन निर्वाहका लागि सीप र दक्षता त चाहिन्छ नै। त्यति मात्र पर्याप्त हुँदैन। उ, नैतिक, इमानदार र सदाचारी पनि हुनुपर्छ। जिम्मेवारी लिने व्यक्तिहरू योग्य, इमानदार र जवाफदेही हुनुपर्छ। उसका हरेक व्यवहारले नैतिकता र औचित्यको पुष्टि गर्न सक्नुपर्छ, सर्वसाधारणको मन जितेको हुनुपर्छ। संगठनभित्र निष्ठाका साथै सामाजिक रहनसहन पनि सदाचारी हुनुपर्छ। जनताको सेवक भएकाले सर्वसाधारणसँग उसको प्रस्तुति मीठो र विनम्र हुनैपर्छ। सार्वजनिक भूमिकामा रहने व्यक्तिको ओहोदा र भूमिका विस्तारका साथ बैयक्तिक अधिकार खुम्चिँदै र र सार्वजनिक दायित्व फैलिँदै जान्छन्। उनीहरूलाई सार्वजनिक जीवनका सिद्धान्तले मार्गदर्शन गरिरहेको हुन्छ। पहिलो सिद्धान्त स्वार्थहीनता हो। पदाधिकारीले प्रयोग गरेको ओहोदा र गरेको कार्यबाट सार्वजनिक स्वार्थमा कत्ति पनि आँच आउनु हुँदैन र आफू वा सम्बन्धितको स्वार्थ पूरा गर्नु हुँदैन। दोस्रो सिद्धान्त सदाचार हो। सार्वजनिक पदाधिकारीले काम गर्दा वैयक्तिक लोभ, लालच र स्वार्थबाट अलग रहनुपर्छ। तेस्रो, वस्तुपरकता हो। सार्वजनिक सरोकारका कार्यमा अपनाइएको कार्यविधि एवम् कार्यधारमा मनोगत आग्रह होइन, वस्तुपरकता रहनुपर्छ। चौथो सिद्धान्त जवाफदेहिता हो। सार्वजनिक पद र अधिकार प्रयोग गर्ने व्यक्तिले प्रयोग गरेको साधन, स्रोत तथा अधिकार एवम् निरोपित भूमिकाप्रति ऊ स्वयं जवाफदेही रहनुपर्छ। पाँचौं सिद्धान्त खुलापन हो। लिइएका निर्णय, अपनाइएको आधार, प्रयोग गरेको साधनलगायतका कार्यमा सरोकारवालाको पूर्ण पहुँच स्थापित गर्नुपर्छ। पारदिर्शता अधिकार हो र गोपनीयताचाहिँ अपवाद भन्ने मान्यता अवलम्बन गरिनुपर्छ। छैटौं सिद्धान्त इमानदारी हो। पदीय भूमिका निर्वाह गर्दा पेसागत इमानदारीको उच्चतम प्रदर्शन गर्नुपर्छ। आफूमा भएको क्षमता र सीपको प्रयोग पूर्णरूपमा गर्नुपर्छ। सातौं र सबैभन्दा महत्वपूर्ण सिद्धान्त उदाहरणीयता हो। व्यवहार, आचरण, कार्य र प्रस्तुतिमा उच्चतम उदाहरण ओहोदाधारी स्वयं बन्नु पर्छ। त्यसो हुन सकेमा संस्था नैतिक बन्दछ र नैतिक आचरणको लहरे असर मातहत पदाधिकारी र समाजमा समेत पर्न जान्छ। सार्वजनिक प्रशासनमा रहने व्यक्तिहरूमा व्यावसायिक नैतिकताको अपेक्षा गरिन्छ। सामान्यरूपमा भन्दा निजामती सेवाका सिद्धान्त र ती सिद्धान्त अवलम्बन गर्ने तत्परता नै व्यावसायिक नैतिकता हुन्। सिद्धान्त किन हो भने सिद्धान्तले खास मूल्य प्रणाली स्थापनामा जोड दिन्छ, कार्य उपलब्धिको आधार दिन्छ। सिद्धान्तप्रतिको प्रतिबद्धता किन भने यसले ज्ञान, सीप र क्षमताको उच्चतम प्रयोग गर्न लगाउँछ। त्यसैले व्यावसायिकता वा व्यावसायिक हुनु नै निजामती सेवाको नैतिकता हो। व्यावसायिक नैतिकता प्रवद्र्धनका लागि प्रशासनले सार्वजनिक फाइदाको अधिकीकरण गर्नुपर्छ। सामान्य जागिर खाएर त्यो पुष्टि हँदैन। त्यसको पुष्टिका लागि आवश्यकता पहिचान र सम्बोधन, सांगठनिक मूल्य प्रवद्र्धन, सेवाग्राहीको भावनाको अन्तरबोध, वैयक्तिक चाखको परित्याग, खुला पहुँचमा रहने प्रवृत्ति र कानुन कार्यान्वयनमा स्वयं चालित हुनुपर्छ। प्रशासनले सार्वजनिक जवाफदेहिता र जिम्मेवारीको सुनिश्चित गर्नुपर्छ। जसका लागि खुला र पारदर्शी बन्ने, सुसूचित हुने, अभिलेखित हुने, इमानदार बन्ने र ग्रहणशील हुने स्वभाव देखिनुपर्छ। सार्वजनिक प्रशासक जो नेतृत्वमा छ, ऊ सधैं उदाहरणीय बन्नुपर्छ। उदाहरणीय बन्नु भनेको अभिव्यक्ति दिएर हुँदैन, आदर्श भएर, नैतिक आचरण लिएर, ठीक रहेर, मानवीय बनेर, निष्पक्षता देखाएर, स्वयं क्रियाशील बनेर, योग्यताप्रति सम्मान गरेर र उपयुक्त रहेरै उदाहरणीयता पुष्टि हुने हो। अरूको गल्ती देखाएर होइन, आफ्नो कार्यव्यवहारबाट नै कोही उदाहरण बन्न सक्छ। व्यावसायिक नैतिकताको अर्को पक्ष व्यावसायिक उपलब्धि बढाउनु हो। पदाधिकारी प्रश्नमा रहेर, लगातारको सुधारमा रहेर, आविष्कारमुखी भएर, सेवाग्राहीमैत्री प्रक्रिया अपनाएर, नीति दक्षता बढाएर, प्रशासनिक रोगविरुद्ध लडेर र सम्पादित कार्यको महत्व प्रमाणित गरेर नै सार्वजनिक प्रशासन नतिजामुखी बन्न सक्छ। सार्वजनिक प्रशासनमा व्यावसायिक नैतिक आचरण बढाउने कार्य निकै जटिल छ। यो चाहेजस्तो सजिलो छैन। न त यसलाई सूत्रमै आबद्ध गर्न सकिन्छ। विद्वान् लाओ त्छुले भन्नु भएथ्यो, धेरै कानुन र निर्देशन हुनु भनेको धेरै चोरी र दुराचार छ भन्नु पनि हो। अल्पविकसित मुलुकमा धेरै कानुन र आचारविधि त जारी गरिएको हुन्छ तर नैतिकताको सवाल त्यही नै बढी देखिन्छ। तसर्थ कानुन, नीति संरचना र संगठन हुनु मात्र पर्याप्त होइन, त्यसलाई कार्यान्वयन गर्ने तत्परता, संस्थागत प्रयास र सामाजिक अभिमुखीकरणसहितको नैतिक अभियान प्रमुख कुरा हुन्। सदाचार र नैतिक संस्कृति विकास गर्न पदाधिकारीको कार्यजिम्मेवारीको परिभाषा, कार्यसम्पदान सूचकको स्थापना, सेवा बडापत्र, नागरिक पृष्ठपोषण, प्रोत्साहन र मूल्यांकन प्रणाली र नागरिक दबाबजस्ता संयन्त्रहरू अपनाउने सामान्य प्रचलन छ। नागरिक चेतनाको स्तर, समाजको लोकतन्त्रीकरण र प्रविधिको प्रसारले पनि सार्वजनिक प्रशासनलाई नैतिक, व्यावसायिक र सदाचारी बनाउन बल पुर्याएका छन्। सर्वसाधारणले सरोकार राख्ने विषय भनेको सार्वजनिक सेवा वितरण हो। सेवा वितरणका खास मान्यता र सिद्धान्त छन्, जसलाई अवलम्बन गरेरै सार्वजनिक संस्थाहरू नैतिक बन्न र सेवाग्राहीको विश्वास जित्न सक्छन्। सार्वजनिक क्षेत्रमा नैतिक मूल्य र सदाचारलाई प्रवद्र्धन गर्न केही जरुरी छ। पहिलो त राजनीतिक तहको कठोर इच्छाशक्ति चाहिन्छ। उसैले समाजलाई दिशाबोध गर्ने हो, राज्य सञ्चालनका महत्वपूर्ण स्थानमा नैतिक र इमानदार व्यक्तिलाई उसैले स्थान दिने हो र असल नीति तथा मानकहरू उसैले स्थापना गर्ने हो। कार्यान्वयनयोग्य आचारसंहिता चाहिन्छ। आचार संहिता समग्र सार्वजनिक प्रणालीका लागि सामान्य र पेसागत समूहका लागि विशिष्टीकृत चाहिन्छ र यिनीहरूको निर्ममतापूर्वक कार्यान्वयन गरिनुपर्छ। तेस्रो पूर्वाधार पेसागत संरचनाहरू हुन्, जसले निरन्तर रूपमा व्यावसायिक नैतिकता बढाउन बल गर्न सक्छन्। चौथौ, आचरण समन्वय संयन्त्र चाहिन्छ, जसले संस्था तथा पदाधिकारीलाई नैतिक र सदाचारी बनाउन सहजीकरण, शिक्षा, सचेतना दिने गर्छ। पाँचौं महत्वपूर्ण पक्ष सहयोगी सार्वजनिक कार्यावस्था हो। स्वयम् प्रशासनको संस्कृतिले नस्विकारेसम्म औपचारिक एजेन्डालाई लुकेको एजेन्डाले परास्त गर्ने खतरा हुन्छ। छैटौं, पूर्वसक्रियता देखाउने दक्ष व्यवस्थापकीय नेतृत्व चाहिन्छ, जसले हरतरहले प्रणाली शुद्धीकरण गर्न र नैतिक मूल्यमान्यतालाई संस्थानीकरण गर्ने निरन्तर जागरुकता देखाओस्। सुधारलाई अभियानका रूपमा लिने वातावरण बनाओस्। सातौं, सक्रिय तर निष्पक्ष नागरिक समाज, जसले असल प्रणालीको समर्थन र प्रशासनिक खराबीलाई पहेरदारी गर्न सकोस्। केही वर्षअघिको विश्व सदाचार प्रतिवेदनमा उल्लेख भएअनुसार नेपालको इन्टिग्रिटी इन्डिकेटर स्कोरकार्ड कमजोर (१०० मा ६० भन्दा न्यून) देखिएको छ। सूचकांकका पक्षहरू (नागरिक समाज र सार्वजनिक जानकारी, निर्वाचन, सरकारी उत्तरदायित्व, प्रशासनिक सेवा, निगरानी संयन्त्र र विधिको शासन) मा प्रशासनिक सेवा सबैभन्दा कमजोर देखिएको थियो। संवैधानिक अंग र स्वायत्त निकायको प्रतिवेदन, आमसञ्चारका माध्यम र नागरिक समाजको पर्यवेक्षण, सेवाग्राहीबाट व्यक्ति भएका भावनाबाट पनि नेपालको सार्वजनिक प्रशासन नैतिकता र सदाचारको कठोर प्रश्नको सामना गरिरहेका छन्। प्रोएक्टिभ भएर केही निकायले गरेको सेवाग्राही सर्वेक्षण, एक्जिट पोल, सूचना परीक्षण र नागरिक विवेचनाबाट पनि नैतिक आचरणको स्थिति कमजोर देखिएको छ। सर्वसाधारणले सरोकार राख्ने विषय भनेको सार्वजनिक सेवा वितरण हो। सेवा वितरणका खास मान्यता र सिद्धान्त छन्, जसलाई अवलम्बन गरेरै सार्वजनिक संस्थाहरू नैतिक बन्न र सेवाग्राहीको विश्वास जित्न सक्छन्। जस्तो कि उपलब्ध सेवा सान्दर्भिक हुनुपर्छ, स्तरीय हुनुपर्छ, कम लागतमै उपलब्ध हुनुपर्छ, सेवा पूर्ण र पर्याप्त हुनुपर्छ, सेवाको पहुँच सहज हुनुपर्छ, सेवा वितरण निष्पक्ष हुनुपर्छ र यो समन्यायिक पनि हुनुपर्छ। भनिएजस्तो गरी सेवा प्राप्त गर्ने नागरिकको अधिकार र सेवा प्रदाताको दायित्व हो। तर मान्यता वा आचरण पूरा गर्ने सन्दर्भमा तजविजी अधिकारको प्रयोग, भ्रष्टाचार, नातावाद, प्रशासनिक गोपनीयता, सूचना चुहावट, सार्वजनिक अजवाफदेहिता, प्रशासनिक विकृति, विभाजित निष्ठा, कर्मचारीमा अतिवृत्तिवादी प्रवृत्ति, कार्यविधि मोह र जानकारीबाट पृथक् रहने बानीजस्ता नैतिकताका सवालहरू देखिएका छन्। सेवाग्राहीहरू प्रशासनिक सास्तीबाट मुक्ति खोजिरहेका छन् तर नेपाली समाज मूल्यहरूको संक्रमणमा छ। लोभ, लालसा र लालचका कारण बेथितिले पनि प्र श्रय पाउँदै आएको छ। यसर्थ क्रमिक रूपमा व्यक्तिगत तहमा आफूले गर्नुपर्ने काम कुन उचित र कुनचाहिँ अनुचित छट्ट्याउने, व्यावसायिक तहमा पेसागत मान्यता अवलम्बन गर्ने, संगठन तहमा कार्यमूलक संस्कृतिको विकास गर्ने र सामाजिक तहमा समुदायको चाख चाहनाप्रति संवेदनशील बन्ने बानी विकास गरेरै सार्वजनिक क्षेत्रलाई नैतिक र सदाचारी बनाउन सकिन्छ।"
प्राणदाता खान नफालौं,"विश्वमा भोकमरी व्यापक छ। खानाकै अभाव मानिस मरिरहेका छन्। सन्तुलित भोजनको अभावमा धेरै बालबच्चा कुपोषणबाट ग्रसित छन्। यो हामी सबैलाई थाहा हुँदाहुँदै पनि किन हामी खानालाई सजिलै फाल्दछौं ? आफ्नो लागि आफैंले प्लेटमा खाना लिँदा आधा मिल्काउन कसले सिकायो हामीलाई ? थोरै लिएर पछि केके खान मन लाग्छ थपेर खाँदा के फरक पर्ला र ? दुःख गरेर कसैले हाम्रो लागि बनाएर खाना दिएको खाना थालमा छाडेर ठूलोठालु हुने सभ्यता नेपालीमा कहाँबाट भित्रियो ? आफूले कति खाइन्छ भन्ने पनि नजान्ने हामी कति बुद्धु हौं ? कुनै विवाह, व्रतबन्ध वा अन्य यस्तै पर्वको भोजभतेरमा हामीहरूले दिल ठूलो बनाएर खर्च गर्छौं। आफ्नो आर्थिक हैसियतलाई नाघेर ऋण खोजेर ठूलो भोजको आयोजना गर्छौं। भव्य पार्टी दिएपछि आफ्नो र आफ्नाहरूको इज्जत बढ्ने, प्रतिष्ठा बढ्छ भन्ने मानसिकता छ हामीभित्र। त्यही भोजभतेरमा खाना खान आउनेहरूले आधाभन्दा बढी खाना फालेर आफूलाई खान्दानी देखाउन रुचाउँछन्। त्यही फालिएको खाना खान सडक बालबालिका र अन्य सडक मान्छेहरूको भिड लाग्छ। आफूले फालेको खाना आफ्नै अगाडि आएर कसैले खाँदा पनि लाज नमान्ने कस्ता निर्लज्ज हौं हामी ? एकदुईपटक परेपछि पनि सधैं अनावश्यक भाग लिएर खाना फालिरहने कस्ता असभ्य हौं हामी ? जसले जीवन धान्छ, जसले प्राण दिन्छ त्यही चिज फालेर आफूलाई ठूलो मान्छे मान्ने, हुनेखाने मान्ने कस्तो निकृष्ट सोचबाट ग्रसित छौं ? आफ्ना खेतबारीमा फलेका धान, मकै, गहुँ, कोदो, जौ, फापर, भटमास आदि खाने कुराहरू खाँदैनौं। जुन खाने कुराहरू पौष्टिक पदार्थबाट निकै भरिपूर्ण हुन्छन्। मेरै पालामा गाउँमा हुँदा कोदोको रोटी खाएको बेला कुनै पाहुना आए भने छिटोछिटो त्यो रोटीलाई कसैले नदेख्ने ठाउँमा फालिन्थ्यो। जसको खेत छैन उसैलाई चारकोस टाढाबाट बेसाएर ल्याएको चामलखान रहर लाग्थ्यो। आफ्नो खेतबारीमा जे फल्छ त्यही खान हामीले किन हुँदैन ? नेपाल जैविक विविधताले भरिएको देश हो। यहाँ हिमाल, पहाड र तराईमा सबै ठाउँमा केही न केही खेती हुन्छ। त्यही खेतीलाई सबैले व्यवस्थित तरिकाले गर्ने हो भने हामी छिट्टै खाद्यान्नमा आत्मनिर्भर बन्न सक्छौं। जहाँ जे खेती फल्छ सबैले त्यही खेती गरौं। बढीमात्रामा आफ्नै खेतबारीमा फलेको खानेकुरा खाने गरौं। हिमाली भेगमा हुनेहरूले धेरै जसो जौ, फापर, आलु, सेमी आदिमा बढी जोड दिऔं। यसो भनिरहँदा हिमालमा बस्नेले चामल खानै हुन्न भनेको होइन। बढी मात्रमा स्थानीय उत्पादनको प्रयोग गर्न सक्यौं भने स्वास्थ्यको हिसाबले अनि आर्थिक हिसाबले पनि सबैलाई फाइदा हुन्छ भन्न खोजेको हो। त्यस्तै पहाडमा बस्नेहरूले मकै, कोदो, भटमासलाई आफ्नो प्रमुख खाद्यान्नको स्रोत बनाऔं। तराईका बासिन्दाले चामल, गहुँ, आलु आदिलाई पहिलो प्राथमिकतामा राख्दा सबैलाई फाइदा नै फाइदा हुन्छ। त्यसैगरी पशुपालन र फलफूल खेती गर्दा भौगोलिक बनोटअनुसार जहाँ जे राम्रो हुन्छ त्यही गर्नु उपयुक्त हुन्छ। यसले व्यक्ति अनि देश दुवैको समृिद्ध हुन्छ। चाडपर्व भित्रिएसँगै हाम्रा भान्सामा खाद्यान्नहरू बढी मात्रामा भित्रिन्छन्। रमाइलोसँग चाडपर्व मनाउने नाममा चाहिनेभन्दा बढी खाने चिज बनाउने गरिन्छ। आफ्नो शरीरलाई आवश्यक हुने भन्दा बढी खाँदा झन् बिरामी भएर स्वास्थ्यमा नै गडबडी हुन्छ एकातिर भने आवश्यकताभन्दा बढी पकाएर खाने चिज फाल्नाले आर्थिक रूपमा पनि नोक्सानी हुन्छ। खाने चिज भनेको हाम्रो प्राण हो। यसको अभावमा कोही पनि बाँच्न सक्दैन। धेरै मानिसको परि श्रमबाट खाने चिज फलाइएको हुन्छ। यो सबै बुझेर पनि खाने वस्तुको सम्मान गर्न जानेका छैनौं। जापानीजहरूले खाना खानुभन्दा अगाडि प्रार्थना गरेर मात्र खाने गर्छन्। हामीलाई भने खाने चिज फाल्दा केही नराम्रो अनुभूति हुँदैन। द्वितीय विश्वयुद्धमा निकै तहसनहस भएको जापानको अर्थतन्त्र अहिले निकै बलियो भएको छ। त्यहाँको कृषि, त्यहाँको स्थानीय उत्पादनको जगेर्ना र उपभोग, खाने चिजलाई भगवानलाई जस्तै आदर गर्ने जापनिजहरूको बानीले गर्दा नै जापानमा विकास भएको हो। त्यहाँ कसैले आफ्नै स्थानीय खाद्यान्न प्रयोग नगरेर अन्य ठाउँबाट ल्याउन चाहन्छ भने निकै बढी कर तिर्नुपर्छ। जसले गर्दा जहाँ जे फल्छ त्यो नखाएर अन्य आयातित खानेकुरा खाने बानी गर्दैनन्। जसले गर्दा एकातिर स्थानीय उत्पादनले स्थानीयकै आर्थिक विकास भएको हुन्छ भने अर्कोतिर राम्रो, पोषणयुक्त खानाखानाले मानिसहरू स्वास्थ्य र निरोगी हुन्छन्। जापानिजहरूको औशत आयु बढी हुनुको कारण पनि यही हो। नेपालको संविधानमा नै मौलिक हकको रूपमा खाद्यसम्बन्धी हक छ। यसमा प्रत्येक नागरिकलाई खाद्यसम्बन्धी हक हुनेछ। प्रत्येक नागरिकलाई खाद्यवस्तुको अभावमा जीवन जोखिममा पर्ने अवस्थाबाट सुरक्षित हुने हक हुनेछ। प्रत्येक नागरिकलाई कानुनबमोजिम खाद्य सम्प्रभुताको हक हुनेछ भन्ने उल्लेख छ। विकट हिमाली जिल्लाहरूमा अहिले पनि खाद्यान्नको समस्या छ। खाद्यान्नको उत्पादन, उचित भण्डारण र उपभोगको राम्रो व्यवस्था मिलाउने काममा सरकार पनि राम्रो काम गर्न सकेको छैन। चाडबाड भित्रिएसँगै बजार झन् अनियन्त्रित हुन्छ। एक बोरा चामल लिनलाई हप्तौं दिन लाइन लागेर बस्ने अवस्था अझै पनि विद्यमान छ। खाद्य सम्प्रभुता सुन्ने नारा मात्र भएको छ। किसानले उत्पादन मात्र गर्ने हुन्, भण्डारणको क्षमता उनीहरूमा पुग्न सकेको छैन। किसानले सस्तो मूल्यमा बेच्ने र उपभोक्ताले महँगो मूल्यमा किनेर खानबाध्य छन्। फाइदा लुट्नेमा बिचौलियाहरू नै हाबी भएका छन्। उत्पादन गर्नेलाई नै उचित भण्डारण र मूल्यनिर्धारण साथै बिक्रीवितरण गर्ने सम्मको सबै अधिकार सम्पन्न गराउन सके सबैलाई राम्रो हुन्छ। किसानको जीवनस्तरमा वृद्धि हुन्छ। चाडबाडसँगै अस्पतालमा बिरामीको संख्या बृद्धि हुन्छ। खानपानमा ध्यान नदिँदा नै यो समयमा बिरामीको संख्या बढेको हो। जहाँ, जुन मौसममा जे फल्छ त्यही चिजलाई प्रमुख खाद्यान्न मानेर खाने बानीमा विकास गर्नु जरुरी छ। खाना बनाउन अल्छी मानेर जंक फुड खाने बानी नगरौं। प्रायजसो सबै स्कुलको होस्टलहरूमा धेरै खाने कुरा फालिन्छ। होस्टलमा अगाडि खाना खानेहरूले निकै फाल्ने र पछाडिकालाई नपुग्ने भएकाले दालमा पानी थपेर खाएका प्रत्यक्ष देखेका छौं अनि खाएका छौं। हामीले हाम्रा सन्तानलाई खाने कुरा फाल्नु हुन्न भनेर स्कुलिङ गर्न सकेका छैनौं। हरेक घरमा सबैले खाने कुरा जति चाहिने हो त्यति बनाउने बानीको विकास गर्नुपर्छ। खाने चिजलाई आफूले पनि नफाल्ने र अरूलाई पनि फाल्न हुन्न भनेर बुझाउनु हामी सबैको साझा दायित्व हो। खानेकुरा सबैको प्राणदाता हो। यसलाई सबैले आदर गरौं, सम्मान गरौं। झुक्किएर पनि कहीं कसैले खाने कुरा नफालौं। हाइलाइट खाने चिज सबैको प्राणदाता हो। यसलाई सबैले आदर गरौं, सम्मान गरौं। झुक्किएर पनि कहीं कसैले खाने कुरा नफालौं।"
लक्ष्मी : व्यक्तिभित्रको वैभव,"ॐ ह्रीं श्रीं लक्ष्मीभ्यो नमः।। जीवनमा समृद्धिको कुनै कमी नहोस्। जीवनमा कुनै दुःख, कष्ट नआओस् र ऋणमुक्त भएर जीवन सुखपूर्वक बितोस् यो सबै मानिसको चाहना हो। जीवनमा लक्ष्मी प्राप्त भएपछि सबै समस्या समाधान हुन्छन् भन्ने आशा र भरोसा पनि हामी सबै नेपालीलाई छ। तर त्यो लक्ष्मी स्वरूप के हो त जान्न जरुरी छ। एउटा जागृत व्यक्तिले मात्र वास्तविक धन के हो थाहा पाउन सक्छ। जागृत व्यक्ति त्यो हो, जसले भयलाई उत्साहमा, चिन्तालाई विस्मयमा, शोकलाई शक्तिमा, क्रोधलाई करुणामा र कामनालाई तृप्तिमा बदल्न सक्दछ। जागृत व्यक्तिले जीवनका ससाना दुःखलाई सुख र खुसियालीमा बदल्नेदेखि लिएर जीवनलाई नै आनन्दको प्रवाहमा रूपान्तरण गर्ने ज्ञान, सोच र कलाले निपुण हुन्छ। त्यही नै उसको लागि लक्ष्मी प्राप्ति हुन्छ। नेपालीहरूको दोस्रो महत्वपूर्ण पर्व तिहार नजिकिँदै गर्दा लक्ष्मीपूजा, दीपावली र भाइपूजाको विशेष महत्व रहने गर्छ। त्यसो त, यमपञ्चकका रूपमा पनि मानिने हुँदा काग, कुकुर, लक्ष्मी, गार्ईगोरु र दाजुभाइको पूजा गरिन्छ। अस्तित्वको सृजना र हाम्रो जीवनसँग प्रत्यक्ष सम्बन्ध राख्ने यी सबै प्रसंगले हाम्रो जीवनमा थप उत्सव थप्ने काम गरेका हुन्छन्, गरिन्छ। हिन्दी भाषामा त्योहार शब्दले उत्सव, खुसी, आनन्द भन्ने अर्थ दिने हुँदा हाम्रो पर्व तिहारले पनि जीवनमा थप उत्साह, खुसी र उमंग थप्ने हुँदा तिहार नामाकरण हुन गएको होला कि भन्ने अनुमान लगाउन सकिन्छ। मानव जीवन अनेक विविधता र उत्तरदायित्वले भरिएको हुँदा वर्षैभर अनेक कार्यमा व्यस्त हुने र बेलामौकामा आउने यस्ता पर्वले जीवनमा सुखद क्षण ल्याउने गर्छन् भन्ने मान्यता राखिन्छ। खुसी र उमंगका लागि पर्व मनाउनु र त्यो समयमा कुनै न कुनै देवीदेवताका प्रार्थना गरी आफ्नो जीवनमा प्रसादको अपेक्षा गर्नु अर्को प्रचलन रहेको छ। तिनै संस्कार र प्रचलन मध्य तिहारमा धनकी देवी लक्ष्मीको पूजा आराधना गर्नु र लक्ष्मी मातालाई खुसी राखी धनसम्पत्ति मिलोस् र जीवन अरू सहज होस् भन्ने सबैको चाहना रहेको बुझिन्छ। एक अर्थमा त सही पनि हो। प्रत्येक व्यक्तिको जीवनमा बिहान उठेदेखि साँझसम्म धनविना कुनै काम बन्दैन। तर, बाहिरी धन, पैसा र मनग्गे सम्पत्ति मात्र खुसी आर्जन गर्ने माध्यम नभएर भित्रको वैभवता महत्वपूर्ण हो भन्ने कुरालाई धेरैले ख्याल गरेका हुँदैनन्। स्वास्थ्य, परिवार सुख, सम्बन्धमा मधुरता, सम्यक् आजीविका, सकारात्मक जीवनशैली, ध्यान, रामरतन धन, स्वाध्याय सबै हामीले आर्जन गर्नलायक धनभित्रै पर्छन्। जब तिम्रो मन र विचार पवित्र भावनाले ओतप्रोत हुन थाल्छ, त्यसै दिन तिमी दीक्षित हुनेछौ। यो बोध कथाभित्र लुकेको सन्देशले जोसुकैलाई जागृत गराई स्वाध्यायरूपी धन आर्जनमा प्रेरित गराउँछ, स्वाध्यायबाटै आन्तरिक वैभवताको विकास हुन्छ। यिनीहरूमध्ये कुनै एकको अभावमा जीवनमा सन्तुलन आउँदैन। लक्ष्मीको आराधनाको अर्थ पैसा धेरै आर्जन गर्ने हिम्मत मिलोस् मात्र नभएर मानिसको जीवनमा आवश्यक सबै वैभव फलित होस् भन्ने सांकेतिक अर्थ महत्वपूर्ण छ। हाम्रो समाजमा साथमा पैसा नहुने मानिस जति दुःखी छन्, त्योभन्दा बढी दुःखी छन्। साथमा मनग्गे पैसा भएर पनि जीवनका विभिन्न आयामलाई सन्तुलनमा राख्न नसकी विचलित हुनेहरू। जो पैसा कमाउनकै लागि विदेशी भूमिमा आफ्नो जीवन अर्पेको छ तर घरमा वृद्ध बाआमालाई तातोपानी खुवाउने छोराछोरी साथमा छैनन् भने त्यो धनको के काम ? जीवन नै धन कमाउनका लागि अर्पेको छ। तर पत्नी र छोराछोरीलाई दिने समय छैन, प्रेमभाव दर्शाउने फुर्सद छैन भने त्यो धनको के महत्व ? धनविना जीवन नचले पनि आफ्ना परिवारका सदस्यलाई खुसी राख्न र जीवनलाई त्योहार बनाउन धन होइन, प्रेम, शान्ति, आनन्द र भित्रको वैभता जरुरी छ। साग र सिस्नु खाएको बेस आनन्दी मनले भन्ने भावको अर्थ हो भित्रबाट खुसी र आनन्द मिल्ने धनको जरुरी छ सबैको जीवनमा। बाहिर देखाउनका लागि, प्रतिष्ठा आर्जनका लागि र अरूका अगाडि कोही बनेर चिनिनका लागि आर्जन हुने धनले जीवनलाई सधैं विचलित पारिदिएको उदाहरण प्रशस्तै देख्न र पढ्न पाइन्छ। धन हाम्रो आवश्यकतामा काम आउन सकोस् हाम्रो चाहनालाई पूरा गर्नका लागि होइन। मृगतृष्णारूपी हाम्रा चाहना पूरा गर्नकै निम्ति हामी धन आर्जनमा लागेका छौं भने सोच्ने बेला आएको छ पैसारूपी लक्ष्मी होइन, सुख र आनन्दरूपी लक्ष्मीले हाम्रो जीवनमा वास गरून्। हामीलाई भित्रबाट सम्पन्नताको आभास मिलोस् र जीवनका हरेक सफलतामा लक्ष्मीको स्वरूप अनुभूति होस्, त्यो हाम्रो वास्तविक आर्जन हो। हामीले मेहनत गरेपछि धन त आर्जन भइहाल्छ तर लक्ष्मीरूपी वैभवता प्राप्तिका लागि मेहनत होइन, शान्त, सरल र सहजताको आवश्यकता पर्दछ। फलेको वृक्षको हाँगो नझुकेको कहाँ छ र ! भने झैं धन कमाएर पनि प्रेम, करुणा, दया, परोपकार, आनन्द, अहोभावजस्ता आफ्नो स्वभावमा जिउने कला जान्नु महत्वपूर्ण आर्जन सावित हुनेछ, जसले जीवनलाई सधैं उत्सवमय र जिउनुको आनन्द अनुभूति गराउँछ। पर्वको अर्थ नै पारिवारिक जमघट, पारिवारिक सुख, संवेदना, भाइचारा र संगठित ऊर्जाको अभिव्यक्ति भएकाले त्यो ऊर्जारूपी लक्ष्मी हाम्रो जीवनमा सधैं मिलोस् भन्ने प्रार्थना वास्तविक प्रार्थना बन्नुपर्छ। लक्ष्मीको आह्वानका लागि जसरी घर, ढोका सफासुग्घर पारिन्छ त्यसैगरी अस्तित्वको कृपाबाट प्राप्त यो शरीररूपी घरलाई सफा पार्न सके जीवन आफैंमा धन्य हुने थियो। एकजना प्रख्यात व्यापारीलाई ७५ वर्षको उमेरमा एक्कासि सन्न्यास दीक्षा लिने इच्छा जागेछ र गुरुकहाँ पुगेछन्। गुरुले आश्चर्य मान्दै सोधेछन् यो उमेरमा आएर तिमीलाई किन यस्तो भावना आयो ? व्यापारीले भने गुरुजी जीवनभरको सपनाले मलाई जगाएको छ। अब म सन्न्यास लिएर जीवनलाई धन्य बनाउन चाहन्छु। जीवनको केही समय भए पनि स्वाध्यायमा बिताउन चाहन्छु। गुरुलाई लागिरहेछ अझै व्यापारीको मन र विचार शुद्ध भइसकेको छैन। जीवनभरको कोडा कचेराले त्यति नै स्थान लिइरहेको छ। यसपटक गुरुले भन्नुभयो तिमी जाऊ, समय आएपछि म नै तिमीकहाँ आउनेछु। करिब दुई महिनापछि गुरु व्यापारीकहाँ पुगे। गुरुलाई देखेर व्यापारी दंग परे। मनमनै सोचे आज त गुरुले दीक्षा दिनुहुन्छ। गुरुले पहिले भिक्षा दानका लागि व्यापारीसँग अनुरोध गरे। गुरुको भिक्षा पात्रमा फोहोरमैला, कुहिएको खानेकुरा थियो। व्यापारीले भने, गुरु, म यो मिष्ठान्न हजुरको दुर्गन्धित भिक्षा पात्रमा कसरी दिन सक्छु। पहिले यसलाई सफा त गर्नुस्। गुरुले मुस्कुराउँदै जवाफ दिनुभयो व्यापारी ठीक भन्यौ ! मैले पनि तिमीभित्र वर्षौंदेखि अझै बाँकी रहेको लोभ, मोह, क्रोध, ईष्र्यारूपी दुर्गन्ध भरिएको मनलाई सफा नगरीकन, तिम्रो चित्त शुद्दी नभईकन कसरी दीक्षा दिऊँ ? तिमीले पनि मनका अशुद्धिहरूलाई सफा गर। जब तिम्रो मन र विचार पवित्र भावनाले ओतप्रोत हुन थाल्छ, त्यसै दिन तिमी दीक्षित हुनेछौ। यो बोध कथाभित्र लुकेको सन्देशले जोसुकैलाई जागृत गराई स्वाध्यायरूपी धन आर्जनमा प्रेरित गराउँछ, स्वाध्यायबाटै आन्तरिक वैभवताको विकास हुन्छ।"
अन्तर्राष्ट्रिय क्यासांगा च्यालेन्ज : इम्ली र सुमनलाई उपाधि,"पोखरा : पोखरामा भएको अन्तर्राष्ट्रिय क्यासांगा च्यालेन्ज प्रतियोगितामा महिलातर्फ अमेरिकाकी इम्ली लिटल र पुरुषमा नेपालका सुमन तामाङले पहिलो स्थान हात पारेका छन्। पोखराको अपर सेती नदीमा नेपाल एसोसिएसन अफ र्याफ्टिङ एजेन्सी (नारा) गण्डकी प्रदेश पोखराको आयोजनामा प्रतियोगिता भएको हो। नेपालमै पहिलो पटक भएको साइक्लिङ ७५ किलोमिटर, दौड ६ किलोमिटर र सेती नदीमा कायकिङ ६ किलोमिटर गरी १९५ किलोमिटरको प्रतिस्पर्धामा इम्लीले एक घण्टा ३३ मिनेटमा निर्धारित दूरी पूरा गरिन्। सुमनले एक घण्टा २५ मिनेटमा उक्त दूरी पूरा गरे। महिलाको स्पर्धामा अस्टेलियाकी लिज हेथले निर्धारित दूरी एक घण्टा ४४ मिनेटमा पूरा गर्दै दोस्रो भइन् भने नेपालकी सुधा राईले एक घण्टा ५४ मिनेटमा दूरी पार गर्दै तेस्रो स्थान हात पारिन्। फुल च्यालेन्जको पुरुष प्रतिस्पर्धामा नेपालका प्रशान्त राई पहिलो भए। उनले एक घण्टा २५ मिनेट १५ सेकन्डमा दूरी पूरा गरेका थिए। फुल च्यालेन्जमा साइक्लिङ, दौड र कायकिङ प्रतिस्पर्धामा महिला र पुरुष दुवैमा पहिलो, दोस्रो र तेस्रो हुने खेलाडीले क्रमशः एक लाख, ५० हजार र २५ हजार रुपैयाँ पुरस्कार प्राप्त गरे। हाफ च्यालेन्जअन्तर्गतको साइक्लिङ र रनिङ नेपालकी हुमी बुढामगरले ५१ मिनेट ३ सेकेन्डमा पूरा गर्दै पहिलो भइन्। दोस्रो भएकी इन्द्रकला नेम्बाङले ५२ मिनेट ३७ सेकेन्डमा पूरा गरेकी थिइन्। सोही विधाको पुरुषमा लक्ष्मण मल्ल पहिलो, हिमाल तामाङ दोस्रो र कमल ओली तेस्रो भए। उनीहरूले ३० हजार, २० हजार र १० हजार नगद पुरस्कार प्राप्त गरे। अस्टेलियाकी अन्तर्राष्ट्रिय कायकिङ खेलाडी क्यासन्ड्रको सम्झनामा नेपालमै पहिलो पटक प्रतियोगिता आयोजना गरिएको हो। गत वर्ष पोखराको हेम्जास्थित सेती नदीमा कायकिङ गर्ने क्रममा दुर्घटनामा परी उनको निधन भएको थियो। प्रतियोगितामा नेपालसँगै अमेरिका, अस्टेलिया, क्यानडाका खेलाडीको सहभागिता थियो। गत वर्ष कायकिङ गर्ने क्रममा अस्ट्रेलियाका क्यासांगाको निधन भएपछि उनको परिवारले स्थापना गरेको कोषबाट यो प्रतियोगिता आयोजना गरिएको हो।"
