शीर्षक,विवरण
कन्जरभेटिभको कब्जा,"बेलायती राजनीतिले नयाँ मोड लिँदा विश्व राजनीतिमा नेपाललगायत साना मुलुक ठूलाका छायामा पर्छन् भने यो क्षेत्रमा भारतीय नेतृत्वको मनोबल झन् बढ्नेछ। बेलायतमा कन्जरभेटिभ पार्टीले संसदीय निर्वाचनमा बहुमत ल्याएपछि विश्व राजनीति तरंगित छ। पाँच वर्षमा तेस्रो पटक आमनिर्वाचन झेलेको बेलायतमा बिहीबार भएको मध्यावधिमा सत्तारूढ दल कन्जरभेटिभले बहुमत ल्यायो। बेलायतमा ३२ वर्षपछि कन्जरभेटिभ बलियो गरी उदाएको हो। कुनै बेला सूर्यास्त नहुने साम्राज्य खडा गरेको थियो, बेलायतले। यतिखेर कन्जरभेटिभ हाबी हुँदा विश्व राजनीतिमा फरक बहस सुरु भएको छ। बलियो मतसहित पत्रकारसमेत रहेका प्रधानमन्त्री बोरिस जोन्सन फेरि डाउन स्ट्रिट१० मा प्रवेश गरेका छन्। इंगल्यान्ड, स्कटल्यान्ड, उत्तरी आयरल्यान्ड, वेल्सका कुल ६५० क्षेत्रमा भएको निर्वाचनमा कन्जरभेटिभले ३६५ स्थानमा आफूलाई अब्बल ठहर्यायो। बहुमतका लागि ३२६ काफी थियो। यो अघिल्लो मध्यावधिभन्दा ४८ सिट बढी हो। प्रमुख प्रतिपक्षी लेबर पार्टीले २०२, स्कटिस नेसनल पार्टीले ४८, लिबरल डेमोक्य्राटसले ११, डेमोक्य्राटिक युनियनिस्ट पार्टीले ८ र अन्यले १६ सिट तय गरे। आइरन लेडीका रूपमा परिचित मार्गरेट थ्याचरको समय (सन्् १९८७) पछि कन्जरभेटिभको सबैभन्दा बलियो जित हो यो। यसरी बोरिस पहिलो बलियो पकडको रूपमा उदाए । ब्रेक्जिट सकसले निर्वाचन बोरिसको दलले लिएको एजेण्डा संसद्मा पारित हुन नसकेपछि आफ्नो एजेण्डासहित उनी मध्यावधिमा गएका हुन्। बेलायतलाई युरोपेली युनियन (ईयू) बाट छुट्याउन अर्थात ब्रेक्जिट कार्यान्वयन गराउन उनले बहुमत नागरिकको साथ पाए। ब्रेक्जिटको बढ्दो अन्योल चिर्न मध्यावधिमा गए, उनलाई मतदाताले पत्याए। जसले गर्दा सात दशकयताकै सबैभन्दा नराम्रो धक्का बेहोरेको लेबर पार्टी अघिल्लो मध्यावधि भन्दा ६० सिट कममा खुम्चियो। लेबरसँग मतक्कै हुने स्कटिस नेसनल पार्टीले भने स्कटल्याण्डको मुद्दालाई जोड दिएर १३ सिट बढाएको छ। जसले गर्दा स्कटल्यान्डको स्वतन्त्रताका लागि जनमत संग्रह थप बलियो हुने देखिन्छ। ब्रेक्जिटबाट बेलायत बाहिरिए स्कटल्याण्ड बेलायतबाट बाहिर जानसक्ने सम्भावना पनि उत्तिकै छ। बेलायतबाट स्कटल्याण्ड छुट्नुपर्ने धारणा राख्दै आएको नेतृत्व स्कटल्याण्डमा बलियो बन्दै गएको छ। सबै समेट्दा कन्जरभेटिभ हाबी भए पनि स्कटल्याण्ड ब्रेक्जिटको विपक्षमा छ। बोरिसलाई त्यहाँ संकट पैदा हुनेछ। बोरिसले नागरिकबाट ब्रेक्जिट कार्यान्वयन गर्ने मत त पाए तर त्यसको जोखिम पनि उत्तिकै छ। यद्यपि संसद्बाट अब ब्रेक्जिट पारित हुन कुनै समस्या छैन। तर, त्यो पारितसँगै स्कटल्याण्ड र उत्तरी आयरल्याण्डको नीति के हुन्छ, त्यो पारित हुनुअघि उनले ख्याल राख्नुपर्ने विषय बनेको छ। यसअघि बोरिसले संसद्बाट ब्रेक्जिट पारित गराउँदै गर्दा स्कटल्याण्डले ईयूमा बेलायत बस्नुपर्ने लविङ तीव्र पारेको थियो। हुन त, सन् २०१६ देखि नै यो मुद्दामा स्कटल्याण्ड टसमस छैन तर बोरिस भद्रगोलमा गोल गर्ने भने झंै विवादमा रम्ने पात्र हुन्। जोन्सनले विभाजित विचार र उत्तेजनात्मक विवादका बीचबाट आफ्नो करिअर तय गरेका थिए, विगतमा पनि। पत्रकारितामा रमेका उनले ईयूलाई राम्रोसँग बुझेका छन्। बोरिसले सफलताको श्रेय दलभन्दा पनि उनको लोकरिझ्यार्इंवाद (पपुलिस्ट) छवि मुख्य हो। विश्वमा लोकरिझ्याईंवाद हाबी भएकाले त्यसको फाइदा उनलाई पनि भयो। टर्किस वंश अनि ब्रसेल्स र अमेरिकामा जीवन बिताएका उनी युरोपेली एकताको विरोधीका रूपमा परिचित छन्। उनको पिता कूटनीतिज्ञ हुन् भने आमा कलाकार। उनमा दुवैको छनक आउने विश्लेषकको टिप्पणी छ। बोरिसलाई ट्रम्पकोे साथ यो निर्वाचनसँगै अमेरिकी राष्ट्रपति निर्वाचन जोडेर हेर्न थालिएको छ। अमेरिकी राष्ट्रपति डोनाल्ड ट्रम्पले बोरिसलाई बधाई दिँदै सहकार्य गर्ने स्पष्ट पारेका थिए। नेपालमा पनि प्रायः अमेरिकी राजदूतले नेपालबारे बोलेपछि बेलायती राजदूत बोल्ने गरेको घटना उनीहरूको ट्विट हेर्दा स्पष्ट हुन्छ। त्यही विषयमा नियाल्दै राष्ट्रपतिस्तरमा पुग्दा दुवैलाई एक अर्काको साथ आवश्यक छ। बेलायती कन्जरभेटिभ र अमेरिकी रिपब्लिकनको धारणा मिल्छ पनि। वर्तमान नेतृत्व दुवै पपुलिस्ट लोकरिझ्याईंवाला हुन्। यसैले यतिबेला बेलायतको अमेरिकासँगको सम्बन्ध थ्याचरको समयको अवस्थासँग दाँज्न थालिएको छ। त्यतिबेला थ्याचरलाई अमेरिकी इशारामा चल्ने गरेको आरोप लागेको थियो। ईयूमा मुख्य भूमिका निर्वाह गर्न सक्ने फ्रान्स र जर्मनीसँग अमेरिकाको यतिबेला बलियो सहकार्य छैन। बोरिसले नागरिकबाट ब्रेक्जिट कार्यान्वयन गर्ने मत त पाए तर त्यसको जोखिम पनि उत्तिकै छ। यद्यपि संसद्बाट अब ब्रेक्जिट पारित हुन कुनै समस्या छैन। तर, त्यो पारितसँगै स्कटल्याण्ड र उत्तरी आयरल्याण्डको नीति के हुन्छ, त्यो पारित हुनुअघि उनले ख्याल राख्नुपर्नेछ। अर्थात्, वासिंगटन कन्सेन्सस मा धमिरा लाग्दैछ। त्यसैले युरोप आफ्नो पक्का गठबन्धनको रूपमा सहकार्य गर्न अमेरिकाले बेलायतलाई थप बलियो बनाउनेछ। युरोपमा ईयूमार्फत भन्दा बेलायतसँगको सहकार्यलाई अपरिहार्य ठानेका छन् ट्रम्पले। आफ्नै पञ्जामा राख्ने र त्यहाँ मिलेर सहकार्यको नीति अघि बढाउने देखिन्छ। युरोपमा व्यापार सुरक्षित गर्न अमेरिकाले रच्ने रणनीति हो, बेलायतसँगको सम्बन्ध। अबको निर्वाचनमा पुनः रिपब्लिकन अर्थात ट्रम्प अमेरिकामा उदाए भने यो अलाई अर्थात पक्ष थप बलियो हुनेछ। कन्जरभेटिभहरू विश्वमा अब्बल रहनेछन्। अनि उनीहरू कम्युनिस्ट र मुस्लिम समुदायविरुद्धमा विश्व एकजुटको प्रयास गर्नेछन्। ट्रम्प र बोरिस मिलेर अघि बढेमा नेपालजस्तो मुलुकलाई हेर्ने राष्ट्र छिमेकी शक्तिमार्फत हुनेछ। यहाँको नेतृत्वलाई पनि उत्तिकै थ्रेट रहनेछ। कन्जरभेटिभहरू प्रायः हरेक क्षेत्रमा एउटा उदाएको मुलुकलाई आफ्नो अलाई बनाउने र त्यसमार्फत् त्यसको आसपास हेर्ने गर्छन्। त्यही नीति हाबी हुनेछ। छिमेकी भारतलाई बलियो बनाएर उनीहरू यो क्षेत्रमा आफ्नो उपस्थिति झन् चर्को बनाउनेछन्। अमेरिका, भारत चीन होस् या बेलायत सबैतर्फ लोकरिझ्याईंवाद वा व्यक्ति बलियो भएको नेतृत्व छन्। यसको प्रभाव साना छिमेकमा पनि परेको छ। जस्तै नेपाल, श्रीलंका, बंगलादेश र पाकिस्तानमा समेत। अमेरिका बेलायत र भारत सहकार्य अमेरिकारले भारत र बेलायतसँग नयाँ व्यापार सहजीकरणको वातावरण खोजेको देखिन्छ। आरसीईपी (बृहत् क्षेत्रीय आर्थिक सहकार्य) बाट भारत अझै बाहिर छ। यही समयमा अमेरिकाले बोरिससँग नयाँ ट्रेड डिल गर्न सक्छ। भारतसँग पनि अमेरिकाको नयाँ ट्रेड डिल भइरहेको तर टुंगोमा पुग्न नसकेको अवस्था छ। यसबाट नयाँ ट्रेड बल्क निस्कन सक्छ। यही ट्रेड बल्कमा अडेर भारतमार्फत चीनलाई चुनौती दिने नीति अमेरिकाको हुनसक्छ। सीधा चीनसँग असहज देखिएको वा चीनले पनि त्यस्तै कुनै कदम अघि बढाएपछि अमेरिकाले आफूलाई अब्बल ठहर्याउन यो बाटो रोजेका होलान्। यस्ता सहकार्यको नीतिमा अमेरिका अग्रसर छ। आसियान प्लसको भूमिका रहेर जापान, अस्ट्रेलिया र न्युजिल्याण्डले भारतलाई आरसीईपीमा ल्याउन पहल गरिरहेका छन्। आसियान र त्यसका प्लस सिक्स बाट त्यो सहकार्य हुने भनिरहेका भए पनि भारतले आफ्नो मुलुकमा आउने समान उत्पादित मुलुकबाट मात्र हुनुपर्ने (रुल अफ ओरिजिन), सत प्रतशत नभई केही निहित हितमा खुल्ला राख्नुपर्ने जस्ता विषयमा अडान राख्दै आएको छ। सन् २०१२ मा आरसीईपीमा जाने बाटो तय गरेको भए पनि अझै जान सकेको छैन। यतिबेला भारत आरसीईपीबाट बाहिरिँदा फाइदा कि नबाहिरिँदा भनी हेर्दैछ। मोदीले निर्वाचनमा समेत यसलाई मुद्दा बनाए। आरसीईपीलाई चीनबाट गाइडेट ट्रेड समूह हो भन्ने गरिएकाले भारतले यसमा आफ्नो अडान छोडेको छैन। चीन आफैंले नियन्त्रण गर्ला भन्ने डर भारतलाई छ। चीनको सामान जताबाट पनि भारतमा आएपछि आफ्नो साना उद्योग डुब्ने सोचले भारतले यसमा आफूलाई ढिक्का राखेको हो। भारतले ९० प्रतिशत सम्ममात्र भन्सार खुला गर्ने र चीनसँगको हकमा खुला गर्न नसकिने अडान राख्दै आएको छ। अस्ट्रेलिया र न्युजिल्याण्डबाट भारत भित्रिने डेरि प्रोडक्टले भारतको उत्पादनलाई असहजता ल्याउने धारणा पनि पढ्न पाइन्छ। आसियान र चीनसँग व्यापार घाटा बढ्दो छ। यसैले यता आरसीईपीको कुरा चल्दै गर्दा त्रिकोणात्मक नयाँ इकोनोमी बल्क नजन्मेला भन्न सकिन्न। इकोनोमीमा तालमेल हुने र शक्ति सहकार्य हुने गरेको छ। भारतबेलायत सहकार्य र नेपाल लोकरिझ्याईंवाद भनेको त्यस्तो हो, जसको जहाँ पनि सहकार्य हुन्छ नै उनीहरूबीच। सिद्धान्त्त मिल्नु पर्दैन, व्यक्ति मिल्नेबित्तिकै सहकार्य जुट्छ। त्यही हो, भारतीय प्रधानमन्त्री नरेन्द्र मोदीले टेक्सासमा ट्रम्पको लागि भोट मागे। बेलायतमा हिन्दूवादीहरू बोरिसलाई जिताउन लागे। सुन्दा नै अचम्म लाग्ने सहकार्य छ। बेलायतमा आठ लाख बढी हिन्दू मतदाता छन्। जसले ४० सिटमा तलमाथि गर्ने सामथ्र्य राख्छ। बीजेपीको बेलायती विङले बोरिसलाई जिताउनुपर्ने भनेको खबर पढेकै हो। बेलायतमा लेबर पार्टीलाई प्रो पाकिस्तानी भनिएको र त्यसका लागि पनि बीजेपी बेलायतमा बोरिसको पक्षमा लागेको हो। भारतीय मुलका प्रिति पटेलहरूले बोरिसलाई यस्तो लविङ गराएका हुन्। बोरिस बेलायतको मन्दिरमा गएर पूजा गर्दै थिए। बेलायत र भारतको पार्टीगत सम्बन्ध राम्रो हुने र हामीलाई असर गर्छ। युरोपको मुख्य लिडर भनेको म्याक्रोन र मर्केल नै हो। म्याक्रोनलाई तह लगाउन सक्ने भनेको बोरिस नै भन्ने छ। मर्केल उमेरका कारण जर्मनीमा सक्रिय रहन्नन। बेलायतीलाई बलियो नेता बोरिस हुन भने उनले युरोपमा आफ्नो वर्चस्व कायम राख्ने हुनाले अन्य शक्तिको आड पाउने देखिन्छ। पपुलिस्ट मतदाता उदाउँदै गएको अवस्थामा इटाली, स्पेन, हंगेरी, अस्ट्रियातिर राइट विङ नै हाबी छन्। बेलायती राजनीतिले नयाँ मोड लिँदा विश्व राजनीतिमा नेपाललगायत साना मुलुक ठूलाका छायामा पर्छन्। यो क्षेत्रमा भारतको वर्तमान नेतृत्व मनोबल झन् बढ्दै जानेछ। उसको प्रबुद्ध र निर्णायक भूमिका यस क्षेत्रका मुलुकमा पर्ने निश्चित छ।"
कांग्रेस जोगाउने कि कांग्रेसी ?,"कांग्रेस सिद्धान्त र निष्ठाका हिसाबले जीवित त छ (? ) प्रश्न बारम्बार उठ्दै आएको हो, उठिरहन्छ। नेतृत्वका काम गर्ने सोच र शैलीले सिद्धान्त र निष्ठाको सम्बोधन गरिरहेको छैन। लक्ष्य आत्मकेन्द्रित भएपछि आउने परिणाम यस्तै हो। नेतृत्वसँग समस्या सिर्जना गर्ने क्षमता देखियो तर त्यसको समाधान गर्ने आँट र खुबी देखिएन। साँच्चिकै किचलो समाधान गर्न खोजिएको हो भने अब पार्टी कांग्रेसी ले होइन, कांग्रेस ले चलाउनुपर्छ। संसारले मानेको पार्टीलाई अब निश्चित स्वार्थी समूहको घेराबाट बाहिर निकाल्न सक्नुपर्छ, विवादको निकास खोज्ने मानसिकता हो भने। आदर्श र निष्ठालाई अधिकारको हैकमले कुल्चन खोज्नु लोकतान्त्रिक चरित्रभित्र पर्दैन। कम्युनिस्ट सरकारको प्रजातान्त्रिक संस्थाहरूलाई अंकुश लगाउने गरी एकपछि अर्को गरी भइरहेका गतिविधिको निगरानी गर्ने दायित्व बोकेको पार्टीको यो हालत भएपछि दलीय व्यवस्थाको भविष्य कसरी सुरक्षित होला ? कांग्रेस यतिबेला आन्तरिक विवादग्रस्त छ। पार्टीले बोलाएको केन्द्रीय समिति बैठक रामचन्द्र पौडेल पक्षधरले बहिष्कार गरेपछि उपनिर्वाचनमा एकढिक्का देखिएको कांग्रेस फेरि विवादमा अल्झिएको छ। बैठक बहिष्कारको शैलीले कुनै पनि पार्टीको आन्तरिक जीवनलाई बल पुर्याउँदैन। तेह्रौंं महाधिवेशनले निर्वाचित गरेको केन्द्रीय समितिको म्याद जम्मा दुई महिना बाँकी रहेका बेला संस्थापन पक्षको पार्टीको अन्तरिम संरचनाले पूर्णता पाउनुपर्छ भन्ने अडान सहमतिमा वाधक देखिएको फरक मत राख्नेहरूको बुझाइ छ। चार वर्षसम्म नचाहिएको विभाग गठनकै विषयमा खोचे थाप्नुको अर्थ छैन पनि। सहमतिमा विभाग गठन पनि अब समाधानको उपाय हुन सक्दैन। दलीय व्यवस्थाको पक्षपोषण हुनुपर्छ भन्ने मान्यतालाई आधार मान्ने हो भने महाधिवेशन कार्यतालिका सार्वजनिक गर्नुको विकल्प छैन। किनकि विधानतः पार्टीको निर्वाचित कार्यसमितिको पदावधि अबको दुई महिनापछि सकिँदैछ। सभापतिलाई विधानले दिएको अधिकार प्रयोग गर्दा पनि महाधिवेशन अबको एक वर्षपछि हुनैपर्छ। एक वर्षपछि हुने महाधिवेशनको कार्यतालिका सार्वजनिक गर्न संस्थापनलाई केको आपत्ति ? संस्थापन पक्ष संख्या बढाएर विभाग गठन गर्नुपर्छ भनिरहेको छ। तर, विभाग किन गठन गर्ने ? त्यसको औचित्य के हो ? केही व्यक्तिको व्यवस्थापनकै लागि विभाग गठन गर्न लागिएको त होइन ? यस्ता प्रश्न कांग्रेसी वृत्तमा उठिरहेका छन्। विगतमा पनि विभाग गठन नभएका होइनन्। विभाग गठनले नेताहरूलाई ग्रुमिङ गराउँछ तर विभाग नेताका व्यक्तिगत हितबाहेक पार्टीका लागि प्रभावकारी हुनै सकेनन्। विदेश विभाग घुम्ने, एनजीओ विभाग विदेशीसँग सम्बन्ध बढाउने, संगठन विभाग गुटको मात्र संगठन गर्ने, आर्थिक विभाग पैसा उठाएर अपारदर्शी खर्च गर्ने। यी तपसिल विभाग प्रतिनिधि पात्र उदाहरण मात्र हुन्। पार्टीका कुनै पनि विभाग आजसम्म प्रभावकारी बनेको इतिहास छैन। विभागको औचित्य के हो ? पार्टी नेतृत्वलाई फिडब्याक दिने होइन ? आजसम्म पार्टीले विभागका प्रमुखहरूसँग कुनै सुझाव र सल्लाह लिएको पाइँदैन। भएका उपसभापति, महामन्त्रीहरू र अन्य पदाधिकारीको समेत औचित्य पुष्टि हुन नसकिरहेका बेला विभाग गठनलाई प्रमुख एजेन्डा बनाइँदा संस्थापन पक्ष झनै कमजोर सावित हुँदै गएको छ। नेतृत्वको काम गर्ने सोच र शैलीले सिद्धान्त र निष्ठाको सम्बोधन गरिरहेको छैन। लक्ष्य आत्मकेन्द्रित भएपछि आउने परिणाम यस्तै हो। नेतृत्वसँग समस्या सिर्जना गर्ने क्षमता देखियो तर समाधान गर्ने आँट र खुबी देखिएन। पार्टीबाट सही वा गलत जे काम हुँदै आएका छन् ती काम सभापतिको स्वविवेकबाट मात्र भएका छन्। स्वतन्त्र न्यायपालिकाको पक्षधर मानिने पार्टीको नेता भए पनि प्रधानन्यायाधीशमाथिको महाभियोग प्रस्ताव, निर्वाचनमा माओवादीलाई मतदान गर्न कार्यकर्तालाई उर्दी, निर्वाचनमा लज्जास्पद हार हुँदा पनि नैतिक जिम्मेवारी लिने साहस नगर्नु, पछिल्लो आलम काण्डमा विवादमा आउनुलगायत सभापतिका एकल निर्णयबाट भएका कदम थिए। पार्टीका सम्बन्धित विज्ञहरूसँगको छलफल गरेर भएका भए यी निर्णयमा सभापति विवादमा आउनु नै पर्दैनथ्यो यदि विभाग गठनको औचित्य पुष्टि गर्ने हो भने। आफूनिकट व्यक्तिको व्यवस्थापनका लागि विभाग गठनभन्दा महाधिवेशन कार्यतालिका सार्वजनिक गर्दा सभापतिको गरिमा बढ्नेछ। सीमित कांग्रेसीको पक्षमा सती जाने निर्णयमा सभापति साक्षी बन्नु किमार्थ हुँदैन। कसैको राजनीतिक भविष्य जोगाउन सिंगो पार्टीलाई बन्धक बनाउँदा इतिहासले माफी दिने छैन। इतिहास बनाएका नेतापुत्रहरूको मनोदशा झनै दयालाग्दो छ। शशांक महामन्त्रीमा विजयी हुँदा बीपीको उदय भयो भन्ने आवाज मुखरित भएका थिए तर उनले महामन्त्री पदको गरिमा र हैसियत जोगाउन सकेनन्। जिम्मेवारीबारे स्पष्ट नभई कार्यकाल सकिँदैछ। फरक मत राख्दैमा जिम्मेवारी पूरा भएको मानिन्न। महामन्त्रीजस्तो व्यक्तिले विवादको हल खोज्ने हो, एउटा समूहको हतियार बन्ने होइन। निर्वाचित महामन्त्री भनेको अर्को कार्यकालको सभापतिको दाबेदार पनि हो। तर, बितेको चार वर्षमा पार्टीमा देखिनलायक कुनै पनि भूमिका निर्वाह गरेको पाइएन। गणेशमानपुत्र प्रकाशमान सिंह अर्का जब्बर नेता मानिन्छन्। काठमाडौंमा आफूबाहेक कोही माथि उठेको देख्न चाहँदैनन्। उनको सोच र शैली हेर्दा गणेशमान सिंहको राजनीतिक पुत्रको दर्जा दिन पनि कन्जुस्याईं गर्नुपर्ने हुन्छ। गगन थापा उदाएको उनलाई पटक्कै मन परेको छैन। कांग्रेस सिद्धान्त र निष्ठाको सम्मान हुन्छ भने जसलाई पनि नेता मान्न तयार हुनुपर्छ भन्ने गणेशमानको सन्देशलाई किन पुत्रले नै अस्वीकार गर्दै आएका छन् ? कुनैबेला तराईका खम्बा महेन्द्रनारायण निधिका पुत्र छन् बिमलेन्द्र। उनी पार्टीमा मनोनित उपसभापति छन्। राजेन्द्र महतोसँग निर्वाचनमा पराजित भएका निधिको पार्टीमा कुनै भूमिका देखिँदैन। राजनीतिक संस्कारको पूर्णत अभाव देखिने निधि आफ्नो राजनीतिक भविष्य सुरक्षित बनाउन पार्टीको अस्तित्व नामेट पार्न चाहन्छन्, सभापतिलाई प्रयोग गरेर। मधेसमा कांग्रेसको बीउसमेत खोज्नुपर्ने बेला आयो भने उनको औचित्य त्यतिबेला मात्र पुष्टि हुनेछ। अर्का मनोनित महामन्त्री पूर्णबहादुर खड्का विवादमा आउन चाहँदैनन्। सभापतिलाई सही सुझाव र सल्लाह त दिन सक्छन् नि अप्ठेरो परिस्थितिमा, त्यो पनि गर्दैनन्। बिरामी परेको नाटक गरेर बसिरहेका छन्। कांग्रेसजस्तो पार्टीको महामन्त्रीको कुनै भूमिका नदेखिँदा पदमै बसिरहनु के शोभनीय मानिएला ? सभापतिलाई उचित सल्लाह र सुझाव दिन राखिएका कुनै पनि पदको गरिमा नेताहरूले राख्न नसक्दा पार्टी लथालिंग भएको कोही पनि मान्न तयार देखिँदैनन्। आफ्ना सारथिहरूको यो हविगत भएपछि सभापतिले मात्र के गरुन् ? अनि बोल्नुपर्छ जथाभावी, अनि सबैको तारो। अनि तिनीहरूकै राजनीतिक भविष्यका लागि देउवा किन आमप्रजातन्त्रवादीको आलोचक बनिरहेका छन् ? आमप्रजातन्त्रवादीको सुझावलाई सम्बोधन गर्ने हो भने सबैको सुझाव लिएर आफूले निर्णय गर्नुपर्छ सभापतिले। साथीहरूसँग सल्लाह गरेर विवाद टुंग्याउँछु भनेर रामचन्द्र पौडेलसँग भन्नुको के अर्थ ? पौडेलभन्दा नजिक र सँगसँगैको सहयात्री को छ देउवाको ? पौडेलले पनि भागबन्डाको राजनीति छाड्नुपर्छ। सभापतिले बोल्दा पार्टीका मेसिनरीहरूको संयुक्त आवाज बोल्नुपर्छ। प्रजातान्त्रिक संस्थाको क्षयीकरण भइरहेका बेला व्यक्तिको राजनीतिक भविष्य जोगाउन लाग्ने कि पार्टीको भविष्य ? कांग्रेसभन्दा कांग्रेसी ठूलो हुन सक्छ र ?"
समायोजन र कर्मचारी मनोबल,"जनतालाई सेवा दिने अभिप्रायले राज्यसंयन्त्र सञ्चालनार्थ निश्चित सेवा र सर्तसहित कर्मचारी नियुक्ति गरिएको हुन्छ। दक्ष जनशक्ति छान्न लोकसेवा आयोग गठनको प्रावधान राखिएको छ। आयोगको एउटै उद्देश्य हुन्छभनसुनका आधारमा नभई विवेकयुक्त जनशक्ति छान्ने। त्यस्तो जनशक्तिले सरकारले बनाएका नीतिनियम स्वतन्त्र र पारदर्शी ढंगले कार्यान्वयन गरी जनतालाई चुस्त दुरुस्त सेवा प्रदान गरुन्। सरकार त प्रत्येक पाँचपाँच वर्षमा फेरबदल भई नै रहन्छ तर कर्मचारी स्थायी हुन्छन्। त्यसैले त कर्मचारीतन्त्रलाई स्थायी सरकार भन्ने गरिएको हो। सरकारलाई सफलवा असफल बनाउन कर्मचारीको महŒवपूर्ण भूमिका हुन्छ। उनीहरूले जनमुखी सेवा प्रवाह गर्दा नै सरकारले राम्रो गरेको सन्देश जाने हो। नेपाली सेना, नेपाल प्रहरी,राष्ट्रिय अनुसन्धान, सशस्त्र प्रहरीलाई अलग गर्ने हो भने करिब एक लाखको संख्यामा निजामती कर्मचारी (स्वास्थ्य सेवासहित) छन्। संविधानअनुसार राज्यको शक्ति संघ, प्रदेश र स्थानीय गरी तीन तहमा बाँडिएको छ। धेरै अधिकार र काम स्थानीय तहमा गएपछि संघको प्रशासनिक संरचना सानो बनाउने सिफारिस विभिन्न समितिले गरेका छन्। संघीय प्रशासनिक पुनः संरचना समितिले १५ वटा मन्त्रालय र ३० वटा विभागीय कार्यालय राख्न सिफारिस गरेको थियो। त्यसका लागि ३० हजार कर्मचारी भए पुग्ने अनुमान थियो। स्थानीय तह र प्रदेशमा अधिकार प्रत्यायोजन गरिएपश्चात कार्यान्वयनका लागि कर्मचारी थप्नुपर्ने भएकाले तत्काल समायोजन ऐन २०७५ ल्याएर कर्मचारीलाई ज्येष्ठता, नागरिकता र हाल रहेको कार्यालयलाई आधार बनाई हरेक कर्मचारीलाई फर्म भर्न लगाई सफ्ट्वेयरमार्फत कर्मचारी समायोजन गरियो। जसको कारण भर्खरै स्थापना भएर वामे सर्दै गरेका स्थानीय तह र प्रदेशमा अनुभवी कर्मचारी चाहिन्थ्यो तर भर्खरै पास गरेका कर्मचारी त्यहाँ खटाइयो। उनीहरूले पेसागत अनुभवको अभावमा स्थानीय तहलाई सोचेअनुसार सघाउन सकेनन्। फलस्वरूप दुईचार महिनामै फर्कनुपर्ने अवस्था उत्पन्न भयो। हाजिर नगराउने जनप्रतिनिधिबाट बेइज्जतपूर्ण व्यवहार खेप्नुसमेत पर्यो। आफूले जागिर खाँदा लिएका संघीय कानुनको सेवा सर्तबाट वन्चित गराउँदै निजामती सेवा नै नभएजस्तो गरी स्थानीय तहमा आफ्नो पायक नै नपर्ने ठाउँमा कर्मचारी पठाइयो। पठाइएका कर्मचारी अपहेलित भएको महसुस हुँदा काममा दत्तचित्त भएनन्। बरु अदालतको ढोका ढक्ढकाउन पुगे। करिब सयको संख्याका अधिकृत अहिले आफ्ना सेवा सर्तअनुसार आफू संघमा आउन पाउनुपर्ने भन्दै सर्वोच्च अदालतमा रिट हालेर न्यायको प्रतिक्षामा छन्। कतिपय कर्मचारी स्थानीय निकायमा हाजिर नगराइएपछि यता न उता भएर बसेका छन्। स्थायीरूपमा रहेका कर्मचारी मनोबलयुक्त सेवाभावले ओतपोत भए मात्र जनताले जनमुखी सेवा पाउनेछन्। हिनताबोध र विक्षिप्त मानसिकताको कर्मचारीतन्त्रबाट जनमुखी सेवाको आशा गर्न सकिँदैन। स्थानीय तहमा प्रशासकीय अधिकृत संघको रहने भएकाले राजस्व सेवा संघमै राखियो तर सँगसँगै पास भएका लेखा अधिकृतलाई तहमा पठाइयो। छिमेकी मुलुक भारतकै उदाहरण हेर्ने हो भने राजस्व र लेखा संघमातहत राख्ने प्रचलन छ, आर्थिक अनियमितता नहोस् भन्नका खातिर। हाम्रो मुलुकमा स्थानीय तह स्रोतसाधनले सम्पन्न छैनन्। उनीहरूलाई संघले नै अनुदान दिई चल्नुपर्ने वाध्यता छ। यस्तो अवस्थामा लेखा समूहलाई सरुवा नै नहुने गरी स्थानीय निकायमातहत पठाउनु भनेको जनप्रतिनिधिले लगाए अह्राएका सम्पूर्ण काम गर, चाहे ती कानुनविपरीत नै किन नहोउन्। त्यसरी खटिएका कर्मचारीले कानुनविपरीत भए पनि प्रतिवाद गर्न सक्ने छैनन्। किनकि उनीहरू सधैं त्यहीं बस्नु छ। स्थानीय तहमा गएर काम गर्न कर्मचारी अनिच्छुक होइनन् तर सरुवा भई आउन नपाउने व्यवस्थाले मात्र ज्येष्ठ कर्मचारी उत्प्रेरित नभएका मात्र हुन्। निजामती सेवामा प्रवेश गरेका कर्मचारीलाई स्थानीय सेवाका कर्मचारी भनी उनीहरूको पहिचान नै हटाइयो, यो उनीहरूको चित्त दुखाइको अर्को पक्ष हो। समायोजन गर्दा नागरिकताको आधारलाई प्राथामिकतामा राखियो। विवाहित महिलाको नजरअन्दाज गरियो। जसले गर्दा महिला कर्मचारी आफ्नो माइती गाउँमा काम गर्न जान वाध्य भए। जसको कारण पारिवारिक विचलनसमेत हुन पुग्यो। बालबच्चाको भार अर्को समस्या हो, पुरुषलाई यो समस्या हुँदैन भन्ने समायोजनमा खटाउनेलाई नै पत्तो नहुनु दुखद हो। कसको स्वार्थमा निजामती कर्मचारीलाई विचलित हुनेगरी समायोजन गरियो ? तत्कालीन अवस्थामा स्थानीय निकाय र प्रदेशमा कर्मचारी तत्कालै पुर्याउनुपर्ने दबाब थियो किनकि कर्मचारी अभावमा स्थानीय तह कामयावी हुन सकिरहेका थिएनन्। तत्कालीन सामान्य प्रशासनमन्त्री लालबाबु पण्डित छिटो कर्मचारी व्यवस्था होस् भन्ने चाहन्थे। उनका सारथि थिए, तत्कालिन सचिव तथा हालका प्रमुख निर्वाचन आयुक्त दिनेश थपलिया र समायोजन प्रमुख सहसचिव केदार पनेरु। तत्कालीन अवस्थामा मन्त्रालयमा रहेका कर्मचारीको स्वार्थलाई केन्द्रविन्दुमा राखी समायोजन ऐन ल्याइएको देखिन्छ। अन्यथा परिपक्क सिनियर कर्मचारीलाई निश्चित अवधि किटान गरी प्रदेश तथा तहमा व्यवस्था गरिएको हुन्थ्यो त नयाँ कार्यालय स्थापना भइ चल्दै गरेका प्रदेश र स्थानीय तहमा यस्तो चरम असन्तुष्टि जन्मने थिएन। नयाँ बनेका कार्यालयमा आलाकाँचा भर्खर उत्पादन भएका कर्मचारीले सेवा प्रवाह गर्न सकेनन्। किनकि उनीहरूमा सैद्धान्तिक ज्ञान त थियो तर व्यावहारिक ज्ञान नहुँदा समस्या उत्पन्न भयो। जसको कारण स्थानीय स्तरमा जनताले जनमुखी सेवा छिटो छरितो पाउन सकेनन्। समायोजित कर्मचारीले काम गर्ने वातावरण नपाइएको मात्र नभई पेलिएर बस्नुपरेका कारण आफूहरू सेवा सर्तअनुसार नै संघमा रिक्त दरबन्दीमा फर्किन पाउनुपर्ने मागसहित आन्दोलनको घोषणा गर्ने क्रममा देखिएको उनीहरूले राज्य व्यवस्था समितिका पदाधिकारीलाई दिएको ज्ञापनपत्रबाट स्पष्ट हुन्छ। समाधान के त ? निजामती सेवालाई सरकारले विश्वासमा लिएर काम गर्नुपर्छ। बन्दै गरेको संघीय निजामती सेवा ऐनमा संघीय कानुनअनुसार लोकसेवा आयोगमा उत्तीर्ण जनशक्तिलाई संघका दरबन्दी खाली हुँदा आउन सक्ने बाटो खुला राख्नुपर्छ। तत्काल संघमा खुलाएका ५६० अधिकृतको विज्ञापन रद्द गर्ने र उक्त विज्ञापन प्रदेश र स्थानीय तहमा खुलाउने। स्थानीय तहमा पूर्ति भएपश्चात स्थानीयमा वाध्यतावश समायोजित कर्मचारीलाई संघमा ल्याउने गरी कानुनमा व्यवस्था गर्ने। विशेषतः महिला कर्मचारीलाई उनीहरूलाई पायक पर्ने पतिको वतनमा अस्थायी रूपमा भए पनि तत्कालै व्यवस्थापन गरिदिने। छिमेकी मुलुक भारतसमेतको अभ्यासलाई हेरेर आर्थिक अनियमितता हुन नदिन लेखासमूहलाई संघमातहतमै राख्ने। स्थायीरूपमा रहेका कर्मचारी मनोबलयुक्त सेवाभावले ओतपोत भए मात्र जनताले जनमुखी सेवा पाउनेछन्। हिनताबोध र विक्षिप्त मानसिकताको कर्मचारीतन्त्रबाट जनमुखी सेवाको आशा गर्न सकिँदैन। कर्मचारीले दिने सेवाबाट नै सरकारी सुशासनको मापन हुने हो। तसर्थ, प्रदेश र तहमा निश्चित अवधि नबसेसम्म बढुवा नहुने प्रावधान कानुनमा गरिँदा ज्येष्ठ कर्मचारी जान हानथाप पर्ने छ। ज्येष्ठ कर्मचारी प्रदेश र स्थानीय तहमा जानेछन्। उनीहरू बढुवाको लाइनमा रहेका हुँदा अनियमिततामा समेत लाग्ने छैनन्। अनुभव र ज्ञानको सदुपयोग गर्ने छन्। जसले गर्दा स्थानीय सरकार थप मजबुत हुनेछ। अन्यथा सरकारले एकपटक पुनः कर्मचारी आन्दोलन थेग्नुपर्ने छ।"
लैंगिक हिंसाको समाधान,"भर्खरै लैंगिक हिंसाविरुद्धको १६ दिने अभियान सकिएको छ। नेपाली समाजमा लैंगिक हिंसा महिला हिंसाको पर्यायवाची बनेको छ। हाम्रो बाध्यता हिंसा भन्नेबित्तिकै आफ्ना आमा, दिदी, बहिनी, छोरी र बुहारी सम्झिन बाध्य भइन्छ। घरबाट स्कुल पढ्न गएका छोरी घरमा फिर्ता नआउन्जेल हरेक आमाको मन पिरोलिरहन्छ। आखिर किन यस्तो भयो हाम्रो समाज ? आफ्नै छोरी हिंसामा पर्दा छोरा नै हिंस्रक हुने चलनको अन्त्य कहिले गर्ने ? छोराछोरी बराबरी नारामा मात्र सीमित कहिलेसम्म बनाउने ? हिंसाविरुद्धको अभियान लगातार सबैले सधैं चलाइरहनु जरुरी छ। यो केवल १६ दिनमात्र सुविधा सम्पन्न सहरमा चलाएर सफल हुने अभियान होइन। सबैको सामूहिक प्रतिबद्धता, मानसिक रूपमा सक्रिय भएर लागेको खण्डमा मात्र लैंगिक हिंसा न्यूनीकरण गर्न सकिन्छ। छाउगोठमा छाउ बार्न बाध्यताले बस्दा मृत्युको मुखमा पुग्छन् महिला। निर्दोष महिलालाई बोक्सीको आरोपमा मलमूत्र खुबाउने, कपाल मुण्डन गरिदिने र कुटपिट गरेर गाउँ निकाला गर्दै मृत्युको मुखमा पुर्याउन सक्रिय छ हाम्रो समाज। आपूले भनेअनुसार मानिन भनेर युवतीमाथि एसिड प्रहार गर्छन् आज एक्काइसौं शताब्दीका युवा। दाइजो नपाएको निहुँमा वा कम दहेज भयो भनेर ज्यूँदै जलाएर मारेका छन् महिलालाई। अन्य असमानता र विभेदका हिंसा त कति छन् कति। आर्थिक हिंसा, सामाजिक हिंसा, सांस्कृतिक हिंसा, पारिवारिक हिंसा, हाम्रा कुरीतिले ल्याएका प्रथा र परम्पराका नाममा पनि महिला हिंसाको सिकार भइरहेका छन्। गण्डकी प्रदेशसभाका महिला सदस्यले लैंगिकताको सवालमा संसदीय निगरानी विषयमा आयोजित कार्यशाला गोष्ठीमा संसद्भित्रै यौनहिंसा भयो भन्ने विषय उठाए। पुरुष सांसदले जिस्किने र मात्तिने नियतले फिलिङ्स दिने गरी हात मिलाउने र टाँसिएर हग गर्ने गरेका बताए। महिलालाई आजको अवस्थामा पनि कहीं पनि सुरक्षित हुन किन दिँदैन हाम्रो समाज ? पितृसत्ताको दृष्टिकोण मात्रै होइन, हाम्रा परम्परागत उखान टुक्का र थेगा पनि महिलालाई हेप्ने खालका छन्। हिंसा गर्न उक्साउने खालका छन्। हरेक निर्णायक काममा महिलालाई केही सोधखोज नै गरिँदैन आज पनि। अझै पनि कति अन्धो हुन सकेको छ हाम्रो समाज। पितृसत्तात्मक संरचना र सोचमा आधारित हाम्रो समाजमा पुरुषको महिलालाई हेर्ने दृष्टिकोणमा कहिले सुधार आउने हो ? हरेक सानादेखि ठूला सबै कामकुराको पहुँचमा महिलालाई कहिलेसम्म नियन्त्रण गर्ने हो ? सृष्टिको एउटा पाङ्ग्रालाई अन्याय, अत्याचार, थिचोमिचो, विभेद अनि हिंसा गरेर अर्को पाङ्ग्रा कति परसम्म गुड्न सक्ला ? बढिरहेको सूचना र प्रविधिले समाजलाई सभ्य बनाउनुपर्ने हो। असल समाज र राष्ट्रको निर्माण गर्नुपर्ने हो। उल्टै वार्षिक रूपमा सोह्र प्रतिशतले बलात्कारका घटना बढ्नुले सबैमा चुनौती थपिदिएको छ। हाम्रो समाजमा रहेका जघन्य कुप्रथा, चर्को अन्धविश्वास, कुरीति, अचेतना, बहिष्करण र विभेदले हिंसा बढाइरहेको छ। महिलामाथि वैयक्तिक स्वतन्त्रता र सम्मानपूर्वक बाँच्न पाउने हक पनि खोसिएको छ। जान्ने, बुझ्ने, टाठाबाठाले हिंसामाथि सार्थक हस्तक्षेप गर्नुको सट्टा उल्टै आफैं हिंस्रक बन्न उद्यत देखिएका छन्। हिंसा घटाउन भएका प्रयास पनि गोष्ठी, सेमिनार र सभामा नै सीमित छन्। महिला हिंसाका घटना पुरुषबाट मात्र नभई महिलाबाट समेत भएका छन्। यसो हुनु महिलामा उच्च सचेतना नहुनु हो। हाम्रा पुरुषप्रधान समाजले सिकाएका अन्यायपूर्ण व्यवहार र दृष्टिकोणले गर्दा नै हो। आफ्नै १११२ वर्षे छोरीलाई छाउगोठमा जान वाध्य पार्ने आमाहरूको रहर नभएर सामाजिक संस्कारले सिकेको बाध्यता हो। रजस्वला हुँदा नबार्ने हो भने भगवान् रिसाउँछन्, कुल देवता रिसाउँछन् भन्ने अन्धविश्वासले गर्दा हो। त्यसैगरी आफूले बुहारी हुँदा निकै दुःख पाएका सासूआमाहरूले पनि अहिलेका आफ्ना बुहारीलाई विभेदपूर्ण व्यवहार गर्ने चलन यदाकदा भेटिन्छ। यसो हुनुमा पनि चेनताको स्तर कमजोर भएर हो। मानिसले आफ्नो छरछिमेकमा, समाजमा के भइरहेको छ, के देखिरहेको छ उसभित्र पनि त्यही छाप परिरहेको हुन्छ। एउटा कुप्रथा र अन्धविश्वासमा गुज्रेको समाजमा एकजना मानिसको दृष्टिकोण बदल्न सक्नु पनि कठिन कार्य हो। हिंसा भइसकेपछि त्यसको उपचार खोज्नुभन्दा कुनै पनि हिंसा हुन नदिनु नै उत्तम विकल्प हो। सापेक्ष रूपमा हिंसारहित समाज नहोला तर सबै लागिपर्ने हो भने अहिले भएका धेरै हिंसा न्यूनीकरण गर्न सकिन्छ र सक्नुपर्छ। यसको लागि सर्वप्रथम त महिलालाई हेर्ने पुरुषको दृष्टिकोण र महिलालाई हेर्ने महिलाकै दृष्टिकोणमा परिवर्तन जरुरी छ। पुरुषप्रधान समाजको आडम्बर र अन्धविश्वास अनि कुरीतिले भरिपूर्ण हाम्रा प्रथा र परम्परा पूर्णरूपमा हटाउनुपर्छ। समग्र महिला आर्थिक, सामाजिक र सांस्कृतिक रूपमा सक्षम र सशक्त बन्न सकेमा महिलामाथि हुने सबैखाले लैंगिक हिंसामा कमी आउँछ। लैंगिक हिंसाका कुरा उठाउनु, यसको विरुद्धमा लगातार विभिन्न कामकुरा गर्ने दायित्व महिलामात्रको नभई सो भन्दा बढी त अझ सम्पूर्ण पुरुषको हो। समाजको हो, राज्यको साझा विषय हो। आधाभन्दा बढी संख्या भएका महिलाको समग्र अवस्था माथि नआएसम्म सिंगोे समाजको विकासक्रम अगाडि बढ्दैन। महिला सबै पक्षबाट सशक्त हुनु जरुरी छ। आजको आवश्यकता पनि यही हो। यसको लागि महिलामा अधिकार र सशक्तीकरण दुवै विषयसँगै अगाडि लैजानुपर्छ। महिलाले आत्मबल बलियो बनाउन सक्नुपर्छ। हरेक पुरुषमा महिलालाई सम्मान गर्ने मानसिकताको मात्र विकास गर्ने हो भने आधाभन्दा बढी महिला हिंसा कम हुन्छ। लैंगिक हिंसा आधुनिक सभ्यताको चुनौती हो। यो बहुआयामिक स्वरूपको हुन्छ। समग्र महिलालाई हेर्ने आम पुरुषको दृष्टिकोणमा परिवर्तन नभएसम्म यसमा न्यूनीकरण गर्न सहज हुँदैन। यसलाई लैंंगिक हिंसाविरुद्धको १६ दिने अभियानले मात्र पनि केही गर्दैन।"
धर्तीको स्वर्गमा नर्कको गन्ध,"नागरिक समाजप्रतिको ज्यादा आकर्षण भनेको राजनीतिक समाजप्रति बढ्दै गएको विकर्षण पनि हुन सक्छ भन्ने सत्य दलहरूले समयमै बुझ्नुपर्छ सन् १९९८ लाई नेपाल भ्रमण वर्ष घोषणा गरिएको थियो। त्यसको एक वर्षअघि चितवनमा तत्कालीन मन्त्री चक्र बाँस्तोला समेत सहभागी कार्यक्रममा बोल्दा मैले भनेको थिएँ, कतै यो नागरिक मरण वर्ष सावित नहोस्। २०५२ फागुन १ गतेबाट सुरु भएको माओवादीको हिंसात्मक जनयुद्ध को आयतन बढ्दै थियो। सिस्ने मुर्झाउन र जलजला जल्न थालिसकेको थियो। नभन्दै सन् १९९८ पछि दुवैतिरबाट हत्याको ग्राफ बढ्दै गयो। कहिले खारा जल्यो भने कहिले निहत्था नागरिकको रगतको धारा बग्यो। दुवैतिरबाट क्रुरताको नग्न प्रदर्शन भयो। हजारौंको सिउँदो पुछियो, लाखौंको मन कुँडियो। रोल्पा, रुकुम, जाजरकोट, सल्यान हुँदै फैलिएको हिंसाको डढेलो दाङमा पनि सल्कियो। २०५३ देखि ५७ सालको सेरोफेरोमा म पटकपटक माओवादी गढ मानिएको रोल्पा, रुकुम, सल्यान र जाजरकोट पुगें र सबैभन्दा बढी टेकें दाङ। मेरो मानसपटलमा दाङ यसरी बस्यो कि मैले लेखेको हिंसाविरोधी उपन्यास ग्रहण लागेको बेला को मूल पात्र र परिवेश पनि दाङकै सेरोफेरोमा केन्द्रित थियो। यही मंसिर अन्तिम साता शान्ति समाजको कार्यक्रममा भाग लिने सिलसिलामा फेरि एकपटक म दाङको तुलसीपुर पुगें। दाङ मलाई तपोभूमि जस्तो लाग्छ, पुण्यभूमि जस्तो लाग्छ। त्यो विशाल उपत्यका, फाँट, सद्भाव र सहिष्णुताको जीवन्त उदाहरण लाग्छ। नेपाल सरकारले २० लाख पर्यटक भित्र्याउने उद्देश्यसहित सन् २०२० लाई नेपाल भ्रमण वर्ष घोषणा गरेको पृष्ठभूमिमा म दाङ पुग्दा घुम्न जाऔं तुलसीपुर नारा घन्किएको थियो। तुलसीपुरस्थित १८ विघा क्षेत्रफलमा फैलिएको राप्ती शान्ति उद्यानमा पुग्दा बालबालिका खेलिरहेका थिए। तिनको कलिलो अनुहारमा मुस्कान देख्दा मेरो हृदयमा खुसीको लहर दौडियो। कतै जोडी कतै बिजोडी तन्नेरीहरू उल्लाससहित विचरण गरिरहेका देखिन्थे। कोही आफ्नै बलमा कोही सहारामा ज्येष्ठ नागरिक घुमिरहेको देख्दा मेरो मन पनि औधी खुसी भयो। राप्ती शान्ति उद्यानमा भेटिएका तुलसीपुरका मेयर घनश्याम पाण्डे घुम्न जाऔं तुलसीपुर अभियानबारे उत्साहसहित नविन योजनाधारणा सुनाइरहेका थिए। तर के यो उल्लास कायम रहला ? दशक लामो त्रासदीपछि तङग्रिदै गरेको दाङमा अहिले भित्रभित्रै भयको लहर दौड्न थालेको छ। विगतमा जस्तै रोल्पालाई केन्द्रविन्दु बनाएर जनवादी क्रान्तिको नारासहित विप्लवले (विप्लव नेतृत्वको नेकपा) दाङमा पनि बम पड्काउन थालेका छन्। उनका पुराना गुरु प्रचण्ड जुन ठाउँमा गयो त्यही ठाउँसँग प्रेम भएको बासी भाषण दोहोर्याउँदै प्रधानमन्त्री बन्न मुख मिठ्याएर बसेका छन्। बिरामी प्रधानमन्त्री ओली बिछ्यौनाबाटै सरकार चलाउँदैछन्। कांग्रेस सभापति शेरबहादुर देउवा इन्तु न चिन्तु छन्। सत्तारुढ दल मैमत्त छ, प्रमुख प्रतिपक्षी नेपाली कांग्रेस कोमामा गएको छ। स्थिर सरकार बनेको दुई वर्ष भयो तर वातावरण अस्थिर लाग्छ। निर्वाचन भएको दुई वर्ष पुग्दा पनि चारवटा प्रदेशले नामाकरण गर्न र राजधानी तोक्न सकेका छैनन् र आफैंले आफैंलाई नालायकको प्रमाणपत्र दिएका छन्। लोकतन्त्रको आयु कहिं पनि तोकिएको हुँदैन। सुशासनले लोकतन्त्रलाई दीर्घायु बनाउँछ। कुशासन लोकतन्त्रमा लागेको रोग हो। त्यस्तो रोगको बेला छँदै उपचार नगरे लोकतन्त्रलाई घाटमा पुर्याउँछ। रोग लागेपछि उपचार गर्नुपर्छ। अहिले भ्रष्टाचारको धमिराले लोकतन्त्रलाई खोक्रो बनाउँदै लगेको देखिन्छ तर त्यसको उपचार गर्नुको साटो सत्तारुढ नेकपा घाटे वैद्यको शरण परेजस्तो देखिन्छ। केन्द्रमा मात्र होइन, प्रदेश स्थानीय तह सर्वत्र भ्रष्टाचारको आरोप चुलिन थालेको छ। प्रदेश ५ मा पनि गाडी खरिद र कृषि अनुदानमा भ्रष्टाचार भएको तीव्र आरोप सुनियो। तर, जति आरोप लागे पनि प्रदेश ५ का मुख्यमन्त्री शंकर पोखरेल मन्द मन्द मुस्कुराइरहन्छन्। सत्तारुढ दलका यस्ता कैयन नेतामा लज्जाबोध छैन। २०५२ सालपश्चात यस्तै मानसिकता तत्कालीन सत्तारुढ नेताहरूमा व्याप्त थियो। स्वतन्त्र निष्पक्ष र भयरहित निर्वाचन लोकतन्त्रको मेरुदण्ड हो। तर, निर्वाचन खर्चिलो भयो भन्ने गुनासो सत्तारुढ नेकपाका प्रवक्ता नारायणकाजी श्रेष्ठसहित कैयन नेकपाजनको छ। निर्वाचनमा धनको खोलो बगेका कारण भ्रष्टाचार बढेको भन्दा अत्युक्ति हुँदैन। यस अर्थमा लोकतन्त्रको मेरुदण्ड खिइन थालेको छ। बेला छँदै यो प्रवृत्तिलाई रोक्न नसके वा सुधार नगरे भविष्यमा लोकतन्त्र पक्षाघातले पीडित हुन सक्नेछ। ठूलो होस् वा सानो, ढुंगाहरू ठोक्किँदा झिल्को निस्कन्छ। त्यस्तो झिल्कोले खर, पराल छोयो भने आगो लाग्छ र डढेलो फैलन सक्छ। सत्तारुढ नेकपारुपि ठूलो ढुंगो र विप्लव नेतृत्वको नेकपारुपि सानो ढुंगाको जुधाइमा अहिले नागरिकले सास्ती खेपिरहेका छन्। जंगलबाट सिंहदरबार छिरेको माओवादीका केही नेता आफैं धमिरामा अनुवाद भए, केही धमिराका संरक्षक बन्न पुगे। जताततै नांगिन थालेपछि लोकतान्त्रिक प्रणालीबाट उन्नति र समृद्धि सम्भव छैन भन्दै नागरिकको आँखामा छारो हाल्न अहिले साम्यवादको राग अलाप्न थालेको हुनसक्छ। विप्लवको तागत कति छ, सत्तासीन पुराना गुरुहरूलाई राम्ररी थाहा छ। कतै आफ्ना कार्यकर्ता गुमाएर कतै रित्याएर विप्लव नउफ्रे हुन्छ। यसैगरी सत्तासीन आफ्ना पुराना गुरुहरूको कमजोरी के के छन् ? विप्लवलाई राम्ररी थाहा छ। तसर्र्थ नेकपाका पुराना गुरुहरू पनि नफुर्के हुन्छ। एउटा मानव अधिकारवादीले गर्ने आग्रह यही हो, राज्यले कुनै पनि अवस्थामा अधिकार उल्लंघन गर्नु हुँदैन। जे गर्ने हो कानुनसम्मत व्यवहार गर्नुपर्छ। सशस्त्र समूहले ज्यादति गर्नु हुँदैन र जस्तोसुकै अवस्थामा पनि मानवीय कानुन पालना गर्नुपर्छ। एउटा शान्तिवादीले गर्ने आग्रह यही हो, शान्तिको कुनै विकल्प हुँदैन। तसर्र्थ, सरकार वार्ताको ढोका खोल, विप्लव नेतृत्वको नेकपा विनासर्त वार्तामा आउ। जेजे भन्ने हो वार्तामा भन। एउटा अहिंसावादीले भन्ने यही हो, हिंसा अपराध हो। हिंसाको कुनै भविष्य हुँदैन तसर्थ सभ्य समाजलाई हिंसा स्वीकार्य छैन। एउटा लोकतन्त्रवादीले भन्ने यही हो, शान्तिपूर्ण राजनीतिमा आउ जनताको मन जित। निर्वाचनमा प्रतिस्पर्धा गर। लोकतन्त्रको प्राण भनेको स्वतन्त्रता हो, आधारभूत स्वतन्त्रता। तर, विप्लव नेतृत्वको नेकपाले त्यस्तो स्वतन्त्रतालाई स्वीकार्दैन भन्ने सबैलाई थाहा छ। सत्तारुढ नेकपाले पनि त्यस्तो स्वतन्त्रतालाई चुनौती दिन खोजेको आभास भएको छ। समाजवाद हुँदै साम्यवादी व्यवस्था स्थापनार्थ नेकपाको विधान संशोधन गर्ने निर्णय नेकपाले गरेको समाचार केहीअघि सार्वजनिक भयो। त्यसकारण स्वतन्त्रतामाथि ग्रहण लाग्न थालेको देखिन्छ। त्यसो हो भने बुझ्नुपर्छ सत्तारुढ नेकपा र विप्लव नेतृत्वको नेकपाबीच लक्ष्यलाई लिएर कुनै विरोधाभास छैन। एउटा सत्तामै तर मारेर दक्षिणी मोहडा बाट साम्यवादको शिखर टेक्न आरोहण गरिरहेको छ, अर्को हिंसाको राँको बालेर उत्तरी मोहडा बाट साम्यवादको शिखर चुम्न आरोहण गरिरहेको छ। यदि २०७९ सालको आम निर्वाचनमा अहिलेको सत्तारुढ नेकपाले बहुमत गुमायो भने यी दुई नेकपाबीच कार्यगत एकता र पछि एकीकरण हुँदैन भन्न सकिँदैन जस्तो सुदूर दक्षिणी ध्रुवमा रहेको एमाले र सुदूर उत्तरी धु्रवमा रहेको माओवादीबीच एकीकरण भएको थियो। नेपालका प्रमुख राजनीतिक दलहरूमा यत्रतत्र धमिरा भेटिन्छन्। त्यस्ता धमिरालाई कारबाही गर्ने इच्छाशक्ति ती दलहरूको नेतृत्वसँग छैन। त्यस्ता धमिरा समीकरणको जोडघटाउमा निर्णायक तवरले प्रस्तुत हुने गर्छन्। तिनले आफ्नै दललाई क्षति पुर्याउँछन्, अन्ततः लोकतन्त्रलाई सिध्याउँछन्। त्यस्ता धमिरा २०५२ सालपछि खुला राजनीतिमा छ्याप्छ्याप्ती भएका कारण नागरिकमा वितृष्णा थियो, तीमध्ये कतिपयको अहिले पनि सत्ता र प्रमुख प्रतिपक्षमा हालीमुहाली छ। जंगलबाट सिंहदरबार छिरेको माओवादीका केही नेता आफैं धमिरामा अनुवाद भए, केही धमिराका संरक्षक बन्न पुगे। जताततै नांगिन थालेपछि लोकतान्त्रिक प्रणालीबाट उन्नति र समृद्धि सम्भव छैन भन्दै नागरिकको आँखामा छारो हाल्न अहिले साम्यवादको राग अलाप्न थालेको हुनसक्छ। विकृति, विसंगति चुलिन थालेकाले होला अहिले नागरिक समाज खोज्न थालिएको छ। अधिकारकर्मीबाट बढी अपेक्षा गरिएको छ। यस पटकको दाङ भ्रमणमा मैले यही अनुभव गरें। अधिकारकर्मीबाट बढी अपेक्षा भनेको देशमा संकट गहिरिँदै गएको संकेत हो। आम नागरिकमा नागरिक समाजप्रतिको ज्यादा आकर्षण भनेको राजनीतिक समाजप्रति बढ्दै गएको विकर्षण पनि हुन सक्छ। बेला छँदै राजनीतिक दलहरूले यो सत्यलाई बुझ्नुपर्छ। कुशासन भनेको लोकतन्त्रको जरा सुकाउने तत्व हो। सुशासन भनेको लोकतन्त्रको वृक्षमा फलेको मिठो फल हो। सुशासन र कुशासनले लोकतन्त्रको भविष्य निर्धारण गर्ने हुँदा नागरिक स्तरबाट अनुगमन गर्ने, दबाब दिने तैपनि सुध्रिएनन् भने अहिंसात्मक तवरमा नागरिक आन्दोलन सञ्चालन गर्नुपर्ने हुन सक्छ। फेरि फर्कौं २०२० को नेपाल भ्रमण वर्षतर्फ। जिउँदै स्वर्ग हेर्ने हो भने एकपटक नेपाल घुम्नैपर्छ। यो स्वर्गलाई हिंसा र अराजकतामार्फत नर्क बनाउने अपराध कसैले गर्नु हुँदैन। नेपाल एउटा रमणीय अभयारण्ड जस्तो छ, जहाँ विशेष प्रजातिका प्राणी र वनस्पतिको उपस्थिति छ। सिंगो नेपाल एउटा विशाल उद्यान जस्तो छ। हिमाल, पहाड, तराईमधेस, विविधताले सजिएको एउटा सुन्दर बगैंचा जस्तो छ। २० लाख मात्र किन, शान्ति प्रत्याभूत गर्न सके ४० लाख पर्यटक पनि भित्र्याउन सकिन्छ। आन्तरिक पर्यटक पनि बढ्दै गइरहेका छन् तर काठमाडांैबाट दाङसम्मको महँगो हवाई भाडा ६ हजार भन्दा बढी किन ? यो प्रश्नको जबाफ सरकारले दिनुपर्छ। विदेशी पर्यटक नेपाल आउन चाहन्छन् तर देशको ध्वजावाहक वायुसेवा निगम अस्तव्यस्त छ, भनेको बेला पर्यटकले काठमाडांै आउने टिकट पाउँदैनन्। पाउनेले पनि अन्य एयरलाइन्समा महँगो टिकट काट्नुपर्छ। त्यसमाथि नेपाल टेक्नेबित्तिकै बन्द र हडतालका कारण पर्यटकले यति धेरै सास्ती खेप्नुपर्छ कि नेपालको सुन्दरता पारख गर्न आएका पर्यटक यहाँको अव्यवस्थालाई सराप्दै फर्किन्छन्। धेरै मेहनत गरेर होटल बुकिङ हुन्छ तर बन्दका कारण त्यस्तो बुकिङ रद्द हुँदा होटल र पर्यटन व्यवसायी रुनु परेको छ। नेपाल भ्रमण वर्ष सफल पार्ने हो भने बन्दलाई सदा सदाका लागि बन्द गर्नुपर्छ।"
फुटबल मैदान निर्माण अन्तिम चरणमा,"हेटौंडा : हेटौंडामा अन्तर्राष्ट्रिय स्तरको फुटबल प्रतियोगिता आयोजना गर्न मिल्ने फुटबल मैदानको निर्माणकार्य अन्तिम चरणमा पुगेको छ। मैदान निर्माण सकिएलगत्तै सुविधासम्पन्न प्यारापिट निर्माण थालिने ३ नम्बर प्रदेश खेलकुद परिषद्का सदस्य माधव तिमल्सिनाले बताए। महत्त्वाकांक्षी योजनासहित एक दशकअघि हेटौंडाको गौरीटारमा निर्माण सुरु भएको केन्द्रीय खेलकुद प्रतिष्ठानभित्र सुविधासम्पन्न प्यारापिट निर्माणका लागि सामाजिक विकास मन्त्रालयले चालू आर्थिक वर्षमा आठ करोड रुपैयाँ बजेट विनियोजन गरेको छ। प्रदेश सरकारले खेलकुद प्रतिष्ठानभित्र फुटबल मैदान बनाउन गत आर्थिक वर्ष २०७५७६ मा पाँच करोड रुपैयाँ विनियोजन गरेको थियो। हाल उक्त रकमबाट मैदान निर्माणको काम भइरहेको हो। मैदान निर्माण आगामी फागुनको अन्तिमसम्म सकिने जानकारी मैदान निर्माण गरिरहेको गिरी कस्ट्रक्सनका फिल्ड इन्जिनियर एलएन चौधरीले दिए। मैदान निर्माणको काम सकिएलगत्तै प्यारापिट निर्माणको काम सुरु गर्ने प्रदेश खेलकुद परिषद्का सदस्य तिमल्सिनाले बताए। लामो समय केन्द्र सरकार मातहत रहे पनि पर्याप्त बजेट विनियोजन हुन नसक्दा प्रतिष्ठानको कामले गति लिन सकेको थिएन। चालू आर्थिक वर्षमा छुट्ट्याएको आठ करोडबाट अन्तर्राष्ट्रिय फुटबल प्रतियोगिता गर्न मिल्ने स्टेडियम निर्माण हुन्छ, प्रदेश ३ का मुख्यमन्त्री डोरमणि पौड्यालले भने, स्टेडियम निर्माणपछि अन्तर्राष्ट्रिय स्तरको फुटबल प्रतियोगिता आयोजना गरेर स्टेडियमको उद्घाटन गर्नेछौं। यही वर्षभित्र फुटबल र क्रिकेट खेलका लागि मैदान तयार हुने उनको भनाइ छ। जिल्ला खेलकुद विकास समितिका खेलकुद प्राविधिक छत्र श्रेष्ठले निर्माण भइरहेको मैदान र प्यारापिट दशरथ रंगशाला बराबर क्षमताको हुने बताए। चारैतिर प्यारापिट बनाउँदा दशरथ रंगशाला बराबरको क्षमता हुन्छ, यहाँ अन्तर्राष्ट्रिय स्तरको प्रतियोगिता पनि आयोजना गर्न मिल्छ, उनले भने। उपयुक्त पार्किङ तथा वातावरणीय हिसाबमा समेत मैदान उच्च स्तरको रहेको श्रेष्ठले बताए। जिल्लामा अन्तर्राष्ट्रिय स्तरको रंगशाला निर्माणपछि यहाँको खेल क्षेत्र पनि उत्साही बनेको छ। अन्तर्राष्ट्रिय स्तरको फुटबल मैदानले यहाँको खेल क्षेत्रमा नयाँ आयम थप्ने विश्वास लिएका छौं, विजय युथ क्लब हेटौंडाका अध्यक्ष सुदीप राजवाहक भन्छन्, यो वर्षको मकवानपुर गोल्डकपसमेत यही मैदानमा गराउने तयारीमा छौं। २३ बिघा जमिनमा फैलिएको उक्त प्रतिष्ठानमा खेलाडी बसोबास गर्ने सुविधायुक्त छात्रावासको निर्माण भइसकेको छ। राष्ट्रिय खेलकुद परिषद् (राखेप) ले पनि चालू आर्थिक वर्षमा निर्माणाधीन दुईवटा कभर्डहलको काम सम्पन्न गर्न तीन करोड रुपैयाँ बजेट विनियोजन गरेको छ । प्रतिष्ठानको निर्माण कार्यमा हालसम्म आठ करोड रुपैयाँ खर्च भइसकेको छ । प्रतिष्ठानको गुरुयोजनाअनुसार फुटबल मैदान, बहुउद्देश्यीय कभर्डहल, पौडीपोखरी, महिला तथा पुरुषको छुट्टाछुट्टै आवास कक्ष, रिक्रिएसन कक्ष, औषधोपचार कक्ष र प्रशासनिक भवन निर्माणको योजना छ। करिब पाँच अर्ब रुपैयाँको लगानीमा निर्माण सम्पन्न गर्ने लक्ष्यसाथ २०६६ जेठ २८ गते तत्कालीन प्रधानमन्त्री माधवकुमार नेपालले प्रतिष्ठानको शिलान्यास गरेका थिए । ०००० फुटबल मैदान निर्माणकार्य गरिँदै। ० अन्नपूर्ण"
"ज्ञानेन्द्रको कीर्तिमानी शतक, धनगढीलाई १८६ रनको चुनौती",पोखरा : पोखरा प्रिमियर लिग (पीपीएल) मा काठमाडौँ गोल्डेन वारियर्सका कप्तान ज्ञानेन्द्र मल्लले पहिलो शतक प्रहार गरेका छन्। उनले बुधबार धनगढी ब्लुजका विरुद्ध १०० रन बनाएका हुन्। यससँगै ज्ञानेन्द्रले पीपीएलमा पहिलो शतक प्रहार गर्ने कीर्तिमान बनाएका छन्। १७ ओभरमा छोट्याइएको खेलमा काठमाडौँले कप्तान ज्ञानेन्द्रको शतकसँगै ५ विकेटको क्षतिमा १८६ रनको फराकिलो लक्ष्य प्रस्तुत गरेको छ। टस हारेर पहिलो ब्याटिङ गरेको काठमाडौँका लागि कप्तान ज्ञानेन्द्रले ९ छक्का र ८ चौका हिर्काए। उनले ३८ बलको सामना गर्दै शतक बनाए। उनी कमलसिंह ऐरीको बलमा सन्दीप जोराको हातबाट क्याच आउट भए। त्यस्तै जयक्रिशन कोल्सावालाले ४६ रन जोडे। विष्फोटक ब्याटिङ गरेका अमित श्रेष्ठले २१ बलको सामना गर्दै ३४ रन बनाए। काठमाडौँका ओपनर गौरव तोमर र सुबोथ भाटी शून्य रनमै आउट भए। धनगढीका लागि कमलसिंह ऐरीले ४ विकेट लिए। ४ ओभर बलिङ गरेका उनले ३७ रन खर्चे। त्यस्तै सागर ढकालले १ विकेट हात पारे। फराकिलो लक्ष्य पछ्याउने क्रममा धनगढीले अहिले ब्याटिङ गरिरहेको छ। १२ ओभरको समाप्तीमा उसले मात्र ६१ रन जोडेको छ। उसले ८ जना आफ्ना ब्याट्स्म्यान गुमाइसकेको छ। जितका लागि धनगढीलाई २५ बलमा १२५ रन चाहिएको छ। यसअघि काठमाडौँ दुई खेलमा पराजित भइसकेको छ भने धनगढीले १ खेल खेल्दै जित हात पारेको छ।
पीपीएल : विराटनगरसँग पोखरा ४५ रनले पराजित,पोखरा : जारी पोखरा प्रिमियर लिग (पीपीएल) मा विराटनगर टाइटन्सले पहिलो जित दर्ता गरेको छ। बुधबार घरेलु टिम पोखरा पल्टनलाई ४५ रनले पराजित गरेको हो। पोखराले टस जितेर फिल्डिङ रोजेपछि पहिलो ब्याटिङ गरेको विराटनगरले निर्धारित २० ओभरमा ५ विकेट गुमाएर १४५ रन बनायो। १४६ रनको लक्ष्य पछ्याएको पोखरा १९५ ओभरमा १०० रनमै अलआउट भयो। पोखराका लागि रोहित पौडेलले सर्वाधिक ३२ रन बनाए। त्यस्ते कुशल भुर्तेलले २४ र आसिफ शेखले १३ रन बनाए । अन्य ब्याट्स्म्यानले दोहोरो अंक जाेड्न सकेनन्। कप्तान शरद भेषावकर र कुशल मल्ल शून्य रनमै पेभिलियन फर्किए। महत्वपूर्ण जित दिलाउन विराटनगरका किशोर महतोले ३ विकेट लिए। त्यस्तै जितेन्द्र मुखिया र महम्मद जैद आलमले समान २२ विकेट हात पारे। यसअघि विराटनगरका पुनीत मेह्राले महत्वपूर्ण अर्धशतकीय पारी खेले। उनले नट आउट ६१ रन जोडे। पाँचौँ क्रममा आएका उनले २६ बलको सामना गर्दै ४ छक्का र ५ चौका हिर्काए। त्यस्तै ओपनरद्वय सुनिल धमलाले ३६ र मोहम्मद जैद आलमले २६ रनको योगदान गरे। पोखराका लागि शरद भेषावकरले २ विकेट लिए। त्यस्तै कुशल मल्ल र सरबजित लद्दाले ११ विकेट लिए। ३ खेल खेलेको पोखराले १ खेलमा जित र २ खेलमा हार व्यहोरेको छ । विराटनगरले १ खेलमा हार र १ खेलमा जित निकालेको छ। पोखरा पीपीएलको साविक विजेता हो।
ट्राईब्रेकरमा आदर्श जनप्रेमी र न्यू मिलेनियम विजयी,"भक्तपुर : भक्तपुरको मध्यपुर थिमिमा जारी ब्रिजवाटर कप पुरुष फुटबल प्रतियोगिताअन्र्तगत बुधबार आदर्श जनप्रेमी मावि र न्यू मिलेनियम कलेजले कठिन जीत निकालेका छन् । ब्रिजवाटर इन्टरनेसनल कलेजको आयोजनामा जारी प्रतियोगितामा आदर्श जनप्रेमी र न्यू मिलेनियमले ट्राईब्रेकरमा जीत हात पार्दै प्रिक्वार्टरफाइनलको यात्रा तय गरेका हुन् । निर्धारित ८० मिनेटको खेलमा आदर्श जनप्रेमी र श्रमिक शान्ति मावि एकएक गोलको बराबरीमा रोकिएपछि पेनाल्टीमार्फत निर्णय गरिएको थियो । जसमा सुरुवाती पाँचपाँच पेनाल्टी प्रहार दुवै टीमले सफल पारेका थिए । आठआठ गोलसम्मको पेनाल्टी बराबर भएपछि नवौं प्रहारमा भने श्रमिक शान्ति असफल भयो । जसले जनप्रेमीले नतिजा आफ्नो पोल्टामा पारेको थियो । उक्त स्पर्धामा आदर्श जनप्रेमीलाई जिताउन एक पेनाल्टी प्रहार बचाएका गोलकिपर पारस खत्री म्यान अफ दी म्याच बन्न सफल भए । त्यस्तै अर्को खेलमा न्यूू मिलेनियमले कस्टुभ एकेडेमीलाई ट्राईब्रेकरमै ३० गोलमा पन्छाए । निर्धारित ८० मिनेटको खेल गोलरहित बराबरीमा टुंगिएपछि पेनाल्टी हान्न लगाइएको थियो । जसमा कस्टुभका कुनै पनि खेलाडीले पेनाल्टीलाई गोलमा परिणत गर्न सकेनन् । जबकि न्यू मिलेनियमका तीनजा खेलाडीको पेनाल्टी सफल भएको थियो । विजेता न्यू मिलेनियमका विशाल सुनार उक्त खेलको उत्कृष्ट खेलाडी बन्न सफल भए । बुधबार नै भएको अर्को खेलमा साइपाल एकेडेमीले भीमेश्वर एकेडेमीलाई ३० गोलले हराउँदै प्रिक्वार्टरफाइनलमा पुगेको छ । नकआउटमा आधारमा हुँदै आएको खेलमा साइपालको लागि अस्मित घिमिरे, श्रीजन गौतम र बचन क्षेत्रीले एकएक गोल गरेका थिए । साइपालका सन्दीप लामा उक्त स्पर्धाको म्यान अफ दी म्याच बने । प्रतियोगिताअन्तर्गत बिहीबार पनि पहिलो चरणका तीन खेल हुने आयोजक ब्रिजवाटर कलेजका प्रिन्सिपल तेज श्रेष्ठले जानकारी दिए ।"
ए डिभिजन लिग : एनआरटीको सानदार जित,"काठमाडौं : एनआरटी क्लबले सहिद स्मारक ए डिभिजन लिगका सानदार जित निकालेको छ। सातदोबाटोस्थित एन्फा कम्प्लेक्स मैदानमा मंगलबार भएको खेलमा एनआरटीले सरस्वती क्लबलाई ४० गोलले हरायो। एनआरटीको जितमा सरोज तामाङले दुई तथा विदेशी खेलाडी जुनियर निकेनग्ये र जोर्डन एनडेम्बाले एकएक गोल गरे। पहिलो हाफमा एक गोल गरेको एनआरटीका लागि ४०औं मिनेटमा जुनियरले खाता खोलेका थिए। त्यसपछि सरोज तामाङले ६९औं र ८१औं मिनेटमा दुई गोल गरेका थिए। जोर्डनले ९०औं मिनेटमा गोल गर्दै एनआरटीलाई फराकिलो जित दिलाए। पहिलो हाफमा औसत प्रदर्शन गरेको सरस्वतीले दोस्रो हाफमा भने लय गुमाएको थियो। पहिलो हाफमा सरस्वतीले तीनवटा उत्कृष्ट अवसर गुमाएको थियो। दुई गोल गरेका सरोज म्यान अफ दी म्याच भए। उनले १० हजार रुपैयाँ पुरुस्कार पाए। एनआरटीले सरस्वतीसँग अघिल्लो लिगमा खेपेको हारको बदलासमेत लिएको छ। गत वर्ष एनआरटी सरस्वतीसँग २१ गोलले पराजित भएको थियो। जितसँगै एनआरटीले तीन अंक बनाएको छ। तर एनआरटीको लागि यसमा एक अंक मात्र पाउनेछ। अघिल्लो सिजन लिगको अन्तिममा परेकोले एनआरटीको दुई अंक घटुवा हुनेछ। खेलपछि एनआरटीका प्रशिक्षक राजुकाजी शाक्यले पहिलो खेलमा खेलाडीको प्रदर्शन र नतिजा राम्रै रहेको बताए। आज खेलाडीले ठीकै खेले। टिम सेट भएपछि विस्तारै सुधार हुनेछ, शाक्यले भने। सरस्वतीका प्रशिक्षक प्रदीप नेपालले पहिलो हाफमा पाएको मौका गुमाउँदा हार खेपेको बताए। यसैगरी दशरथ रंगशालामा भएको अर्को खेलमा विभागीय टोलीको नेपाल पुलिस क्लब र हिमालयन शेर्पा क्लबले गोलरहित बराबरी खेल्दै अंक बाँडेका छन्। पुलिसले लगातार मौका बनाए पनि गोल गर्न सकेन। अनुभवी पुलिसविरुद्ध रक्षात्मक रणनीति अपनाएको हिमालयन शेर्पा आफ्नो रणनीतिमा सफल भयो। शेर्पाका आशिष गुरुङ म्यान अफ दी म्याच भए। उनले १० हजार रुपैयाँ पुरस्कार पाए। खेलपछि पुलिसका प्रशिक्षक अनन्त थापाले अवसर पाए पनि गोल नहुँदा अंक बाँड्नु परेको बताए। पुलिसको प्रदर्शन विगतको जस्तो छैन। हामी विस्तारै साख फर्काउने प्रयासमा छौं। आगामी खेलमा व्यापक सुधार हुनेछ, अनन्तले भने। शेर्पाका प्रशिक्षक सञ्जीव बुढाथोकीले पुलिस जस्तो बलियो टोलीसँग अंक बाँड्न सक्नु टोलीको सफलता रहेको बताए।"
पीपीएल : काठमाडौँको शानदार जित,पोखरा : जारी दोस्रो संस्करणको पोखरा प्रिमियर लिग (पीपीएल) मा काठमाडौँ गोल्डेन वारियर्सले शानदार जित निकालेको छ। बुधबार पहिलो जित निकाल्ने क्रममा काठमाडौँले धनगढी ब्लुजलाई १०६ रनले पराजित गर्दै शानदार जित दर्ता गरेको हो। टस हारेर पहिलो ब्याटिङ गरेको काठमाडौँले निर्धारित १७ ओभरमा ५ विकेट गुमाउँदै १८५ रन जोड्यो। १८६ रनको लक्ष्य पछ्याएको धनगढीले १६ ओभरमा सबै विकेट गुमाउँदै मात्र ७९ रन बनाउन सक्याे। उसका कुनै पनि ब्याट्स्म्यान खुलेर खेल्न सकेनन्। श्रीमन्थ विजरत्नेले १५ र रोड्रिगो तोमसले १० रन बनाउन बाहेक अन्य ब्याट्स्म्यानले दोहोरो अंकको स्कोर बनाउन सकेनन्। सौरभ खनाल ९ रनमा रनआउट हुँदा कप्तान दीपेन्द्रसिंह ऐरी ८ रनमै पेभिलियन फर्किए। त्यस्तै विक्रम ठगुन्नाले ९ रन जोडे। धनगढीलाई सस्तैमा रोक्न काठमाडौँका बसन्त रेग्मीले ३ विकेट लिए। कसिलो बलिङ गरेका उनले ४ ओभरमा १ मेडन राख्दै १७ रन मात्र खर्चिए। त्यस्तै पवन सर्राफ र सुबोथ भाटीले समान २२ विकेट हात पारे। अमृत भट्टराई र सुशन भारीको नाममा ११ विकेट रह्यो। यसअघि काठमाडौँका लागि कप्तान ज्ञानेन्द्र मल्लले विष्फोटक ब्याटिङ गर्दै कीर्तिमानी शतक प्रहार गरे। ३८ बलको सामना गरेका उनले ९ छक्का र ८ चौका हिर्काए। १७ ओभरमा छोट्याइएको खेलमा उनी कमलसिंह ऐरीको बलमा सन्दीप जोराको हातबाट क्याच आउट भए। त्यस्तै जयक्रिशन कोल्सावालाले ४६ रन जोडे। यसैगरी अमित श्रेष्ठले २१ बलको सामना गर्दै ३४ रन बनाए। काठमाडौँका ओपनर गौरव तोमर र सुबोथ भाटी शून्य रनमै आउट भए। धनगढीका लागि कमलसिंह ऐरीले ४ विकेट लिए। ४ ओभर बलिङ गरेका उनले ३७ रन खर्चिए। त्यस्तै सागर ढकालले १ विकेट हात पारे। यसअघि काठमाडौँ दुई खेलमा पराजित भएको थियो। धनगढीले भने पहिलो खेलमा जित हात पारेको थियो।
स्वर्ण विजेता कमल श्रेष्ठलाई गृहजिल्लामा सम्मान,"सन्धिखर्क : सन्धिखर्क नगरपालिका १२ डिभर्ना स्थायी घर भएका स्वर्ण विजेता कमल श्रेष्ठलाई जिल्लामा बाजागाजासहित सम्मान गरिएको छ । उनलाई सन्धिखर्क नगरपालिकाले २५ हजार नगदसहित सम्मान पत्र, दोसल्ला र ढाका टोपीले सम्मान गरेको हो। सन्धिखर्कका नगर प्रमुख कमल प्रसाद भुसालले २५ हजार नगदसहित सम्मानपत्र, दोसल्ला र ढाका टोपीले सम्मान गरे। दक्षिण एशियाली खेलकुद (साग) मा स्वर्ण जित्ने खेलाडीलाई जिल्लावासीले भव्य स्वागत गरेका छन् । उनले तेक्वान्दोको पुम्से (एकल २४२९ वर्ष) तर्फ स्वर्ण र तेक्वान्दाकै समूहगत विधामा कास्य पदक जितेका थिए। उनलाइ उद्योग वाणिज्य संघ अर्घाखाँची, चेम्बर अफ कमर्स, जिल्ला खेलकुद विकास समिति, सदरमुकाम सन्धिखर्कका स्थानीयवासिन्दा र नेवार समुदायले फूलमाला, अबीर, मायाको चिनो र सम्मानपत्रले सम्मान गरेका हुन्। सम्मान कार्यक्रममा बोल्दै स्वर्ण विजेता कमल श्रेष्ठले जिल्लामा पाएको सम्मानले आत्मबल बढेको बताए। 'यति धेरै सम्मान पाउँछु भन्ने सोचेकै थिएन, उनले भने, 'यो सम्मानले मेरो आत्मबल उच्च भएको छ, अझै धेरै मेहनत गर्नेछु।'"
