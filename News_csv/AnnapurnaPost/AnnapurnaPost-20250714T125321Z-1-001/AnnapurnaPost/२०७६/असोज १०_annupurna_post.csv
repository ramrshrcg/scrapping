शीर्षक,विवरण
के श्रेणी हो यो शासनको ?,"संसारका देशहरूको शासन प्रणालीका आधारमा गरिएको वर्गीकरणको सूची ब्रिटेनको इकोनोमिस्ट इन्टलिजेन्स युनिटले १३ वर्षअघि सन् २००६ देखि प्रकाशित गर्दै आएको छ। जसलाई डेमोक्रेसी इन्डेक्स भनिन्छ। प्रजातन्त्रको सूचकांक हुन्छ होला नेपालीमा। १६४ संयुक्त राष्ट्रसंघ सदस्य देशहरू र ३ आफ्नै आन्तरिक शासन भएका राष्ट्रसंघ सदस्य नभएका क्षेत्रहरू गरी १६७ देशको क्रमसहितको पनि वर्गीकरण रहेछ। विभिन्न ६० वटा मापदण्ड र मूल्यांकनहरू जस्तै जनताको व्यक्तिगत स्वतन्त्रताको अवस्था, बहुलवादिता (प्लुरलिज्म) अभिव्यक्ति र प्रेस स्वतन्त्रता, राजनीतिक संस्कृति, चुनाव प्रणाली, (इलेक्ट्रलर प्रोसेस) आवधिक निर्वाचनहरूको स्वतन्त्रता र स्वच्छता, कानुनको राज्यको स्थिति, शासनमा विदेशी प्रभावको स्थिति, नीतिहरू लागु गर्न सक्ने कर्मचारीतन्त्रको सक्षमता, न्यायपालिकाको अवस्था, आर्थिक कारोबारको स्वतन्त्रता इत्यादिका आधारमा देशहरूको शासन पद्धतिको वर्गीकरण गरिएको छ। शासनहरूका चार श्रेणी शासन सञ्चालनको अवस्था हेरी (१) पूर्ण प्रजातन्त्र (फुल डेमोक्रेसी) (२) त्रुटियुक्त प्रजातन्त्र (फ्लाउड डेमोक्रेसी) (३) वर्णसंकर तन्त्र (हाइब्रिड रिजिम) (४) निरंकुश शासन (अथरिटेरियन रिजिम) चार श्रेणी रहेछन्। पूर्ण प्रजातन्त्रको श्रेणीमा नर्वे, आइसल्यान्ड, स्वीडेन, न्युजिल्यान्ड, डेनमार्क, आयरल्यान्ड, क्यानाडा, फिनल्यान्ड, अस्ट्रेलिया, स्वीट्जरल्इान्ड, निदरल्यान्ड, लक्जेमवर्ग, जर्मनी, युनाइटेड किङडम (बेलायत), उरुग्वे, अस्ट्रिया, मौरिसस, माल्टा, स्पेन, कोस्टारिका यस वर्ष सन् २०१९ को सूचीमा यी २० देश मात्र छन्। संयुक्त राज्य अमेरिकाको नाम पूर्ण प्रजातान्त्रिकबाट सन् २०१६ देखि पूर्ण प्रजातन्त्रको श्रेणीबाट झरेर दक्षिण कोरिया, जापान, इस्टोनिया र चिलीभन्दा तल त्रुटियुक्त प्रजातन्त्रको श्रेणीमा छ। अमेरिकाको पूर्ण १० मध्ये ७९६ प्रतिशत छ। एसियाको अवस्था एसियामा दक्षिण कोरिया र जापानको साथै त्रुटियुक्त प्रजातन्त्रको श्रेणीमा अरू देशहरूमध्ये ४१ औं स्थानमा भारत ७१ औं श्रीलंका छ। टिमोर, लेस्टे, मलेसिया, फिलिपिन्स, मंगोलिया, इन्डोनेसिया, सिंगापुर, चीनको स्वायत्त क्षेत्र हङकङ, राष्ट्रसंघ सदस्यता नभएको ताइवानको नाम पनि त्रुटियुक्तसहित प्रजातन्त्रको श्रेणीमा छन्। तर, हाम्रो नेपालको नाम न त पूर्ण प्रजातान्त्रिक २० देशको सूचीमा छ र न त त्रुटियुक्त प्रजातान्त्रिक ५५ देश गरी जम्मा ७५ प्रजातन्त्रिक देशहरू दुवैको सूचीमा छैन। नेपालको नाम कहाँ कुन श्रेणीमा छ भनिहेर्दा नेपालको नाम ९७ औं स्थानमा वर्तमान शासन प्रणाली भएका देशहरूको श्रेणीमा छ। के हो वर्णसंकर शासन प्रणाली ? वर्णसंकर शासन प्रणाली भनेको अति संक्षेपमाप्रजातान्त्रिक र अप्रजातान्त्रिक दुवै शासनका तत्वहरूको मिसावट वा मिलावट भएको शासन व्यवस्था हो। एकातिर हाम्रो देश वर्तमान शासन प्रणाली वर्णसंकर छ भने यो क्लेप्टोक्रेसीका कारण अर्थतन्त्र र आर्थिक विकास अधोगतिमा छ। के हो क्लेप्लोक्रेसी ? क्लेप्लोक्रेसी शब्दको नेपाली वा हिन्दी अनुवाद गुगलमा खोज्नु भयो भने कैयौंलाई नराम्रो लाग्ने र कैयौंलाई सटिक अर्थ लाग्ने शब्द भेट्नु हुनेछ चोरतन्त्र। क्लेप्लोक्रेसी यस्तो शासनतन्त्रलाई भनिन्छ, जो भ्रष्ट राजनीतिज्ञहरूद्वारा शासित हुन्छ, जसले देशका साधनस्रोत र राजस्व आफ्ना र आफ्ना सहयोगीको निजी सम्पत्तिमा परिणत बनाउन शासन शक्तिको दुरुपयोग गर्छन्। गिनिजबुक अफ रेकर्डअनुसार संसारका सबैभन्दा शीर्ष दस (टपटेन) क्लेप्टोक्रेटसहरूमा नौवटा राष्ट्रपति र एउटा प्रधानमन्त्रीको नाम देखिन्छ, जो यस प्रकार छन् क्लेप्लोक्रेसी यस्तो शासनतन्त्रलाई भनिन्छ, जो भ्रष्ट राजनीतिज्ञहरूद्वारा शासित हुन्छ, जसले देशका साधनस्रोत र राजस्व आफ्ना र आफ्ना सहयोगीको निजी सम्पत्तिमा परिणत बनाउन शासन शक्तिको दुरुपयोग गर्छन्। इन्डोनेसियाको राष्ट्रपति सुहार्तोले ३१ वर्ष (सन् १९६५ देखि १९९८ सम्म) मा अमेरिकन डलर १५ देखि ३५ अर्ब देशको राजस्व भक्षण गरेका थिए। सन् १९९७ र १९९८ मा देश आर्थिक संकटमा परेपछि जनआन्दोलन उठ्यो र राष्ट्रपति पद त्याग गर्न बाध्य भयो। दोस्रो स्थानमा रहेछ एसियाकै फिलिपिन्सको जनताद्वारा निर्वाचित राष्ट्रपति फर्डिनान्ड मार्कोस। सन् १९६५ मा जनताको मतले राष्ट्रपति निर्वाचित भए। तर सन् १९७२ देशमा अशान्ति र विद्रोहको स्थिति छ भनी मार्सल ल (सैनिक शासन) लगाए। सैनिक शासनअन्तर्गत नै जनमत संग्रह गर्न लगाई ९०७७ प्रतिशतले अनुमोदित भयो भनी २० वर्ष राष्ट्रपति पदको निर्वाचित पदमा रहँदा २१ अर्ब अमेरिकी डलर राजस्व लुटे। नाइजेरियाका सनी अवाचा, युगोस्लाभियाको मिलेसेभिक, हैटीको डुभालिएर, पेरूको फुजीमोरी, निकारागुआको अलेमान, युक्रेनको प्रधानमन्त्री लजारेन्को र फेरि फिलिपिन्सकै अर्का राष्ट्रपति निर्वाचित जोसेफ एसट्राडाको नाम छ। यिनीहरूमध्ये धेरैजसो पहिले जनताद्वारा निर्वाचित थिए। सार्कका छिमेकी प्रजातन्त्रमा पनि निर्वाचित प्रधानमन्त्रीहरू र राष्ट्रपति भ्रष्टाचार गरेर धन आर्जन गरेकोमा पाकिस्तानका पूर्वराष्ट्रपति असिफ अलि जरदारी, तीनपटक सबैभन्दा लामो काल प्रधानमन्त्री रहेका नवाज सरिफ र अर्का प्रधानमन्त्री साहिद अब्बासी जेलमा छन्। बंगलादेशकी प्रधानमन्त्री रहेकी खालिदा जिया भ्रष्टाचारमा जेल परिन्। पाँच वर्ष कैद, तल्लो अदालतले गरेकोमा हाल उनको स्वास्थ्यसमेतको विचार गरी उनको साहरा नलिई हिँडडुल गर्न नसक्ने अवस्था रहेकोमा बंगलादेशको सर्वोच्च अदालतले जमानतमा रिहा गरेको छ। भारतमा केन्द्रीय सञ्चारमन्त्री रहेका सुखराम जेल परे। हरियाणाका मुख्यमन्त्री रहेका देवीलाल चौटाला, विहारका मुख्यमन्त्री रहेका लालु यादव जेल परे। तर नेपालमा नीतिगत निर्णय भन्दै ठूलाठूला भ्रष्टाचारको जग खनिन्छ। देश खोक्रो पार्छ क्लेप्टोक्रेसीले ? तानाशाह शासक पनि जनता र देशप्रति समर्पित छ भने देशले उन्नति गर्छ, अग्रगति लिन्छ। जनतालाई दरिद्रताबाट उच्च कोटिको सम्पन्नता प्रदान गर्छ। दक्षिण कोरियाका राष्ट्रपति पार्क चुङ ही निर्वाचित व्यक्ति पनि क्लेटोक्रेट छ भने मुलुक, जनता र अर्थतन्त्र सम्पन्नताबाट विपन्नतातर्फ झरेको उदाहरण पनि छन्। यो सानो लेखमा तुलना गर्न धेरै देशका उदाहरण दिने ठाउँ हुँदैन। किनभने ओपेड एडिटरहरूले प्रायः शब्द संख्याको सीमा तोकेका हुन्छन्। त्यसैले विशेषगरी एसियाका दुई देश दक्षिण कोरिया र फिलिपिन्सलाई हेरौं। विकिपिडिया अन्डसार सन् १०६० मा दक्षिण कोरियाको प्रतिव्यक्ति जीडीपी ७९ अमेरिकी डलर मात्र थियो। त्यसबखत १९६० मै फिलिपिन्सको २५४४३ अमेरिकी डलर थियो। दक्षिण कोरियाको प्रतिव्यक्ति आय ७९ डलर हुनुभन्दा १० वर्षअघि नै सन् १९५० नेपालको प्रतिव्यक्ति आय ८८ अमेरिकी डलर थियो। सन् १९५० मा नेपालको ८८ डलर प्रतिव्यक्ति सरदर आय हुँदा श्रीलंकाको मात्र २ डलर नेपालभन्दा बढी ९० डलर र भारतको नेपालभन्दा मात्र सात डलर बढी ९५ अमेरिकी डलर थियो। (डेभिड मोराब्येट्ज लिखित पुस्तक ः ट्वेन्टी फाइभ इयर्स अफ इकोनोमिक डेभलपमेन्ट पेज ७८७९) आज हेरौं दक्षिण कोरियाको प्रतिव्यक्ति सरदर आय भर्खर ४ सेप्टेम्बर २०१९ को द कोरिया टाइम्स अनुसार अमेरिकी डलर ३१ हजार नाघिसकेको छ। अनि धेरै पहिलेकै दक्षिण कोरियाभन्दा सरदर प्रतिव्यक्ति आय भएको फिलिपिन्सको खोज्दा २०१९ को सरदर प्रतिव्यक्ति आयको अनुमान ३,२८० अमेकिी डलर छ। आज १० गुनाको फरक दक्षिण कोरियाको प्रतिव्यक्ति आय र फिलिपिन्सको प्रतिव्यक्ति आयमा देखिन्छ। जनरल पार्क चुङ ही सैनिक कू दे ता गरेर १९६१ मा सत्तारुढ भए। तर दुई वर्षभित्रै सन् १९६३ मा प्रतिस्पर्धात्मक चुनाव गराएर डेमोक्रेटिक रिपब्लिक पार्टीका उम्मेदवार भई राष्ट्रपति निर्वाचित भएर दत्तचित्त भई देश र जनताको समुन्नति अग्रसर भए। उनको १७ बर्से शासनमा त्यो चमत्कार सुरु भयो, जसले आज ७९ डलरबाट ३१ हजार डलर प्रतिव्यक्ति प्रतिवर्ष आयमा आज उनको देश छ। कुनै बेला नियति भई नेपालबाट खाने चामल जाने भोको देश र अमेरिकाले पठाएको भोक पीडितहरूका लागि मकैको खोले (कर्नसुप) दान दिएको खाने देशका जनताले आफ्नै पुस्तामा तेस्रो विश्वको दर्जाबाट युरोपका सम्पन्न प्रथम विश्वका देश भनिने दर्जामा उक्लियो। आज नेपालमा ५० हजारभन्दा बढी युवायुवतीलाई आकर्षक तलब डेढ लाख रुपैयाँ प्रतिमहिना तलब र हप्तामा ६ दिन खान ३ छाक प्रतिदिन खान दिने र बस्ने सुविधाको आकर्षक रोजगारदाता छ। अर्कोतिर कुनै बेला दक्षिण कोरियाभन्दा धेरै सम्पन्न जनता बस्ने देश फिलिपिन्सको फर्डिनान्ड मार्कोसको २१ वर्ष लामो क्लेप्टोक्रेसी (चोरतन्त्र) का सिकार भई आज नेपाल झैं खत्तम खाडी देशहरू र अन्य मुलुकमा महिला र युवा रोजगारका लागि पठाउँदै छ। हाम्रो नेपालको वर्तमान दुरवस्था र लुट रोजै अखबारहरूमा प्रकाशित हुन्छन् र हामी जनता हरेक दिन पढ्छौं। त्यसैले एउटा मात्र हालैको सानो समाचार दोहोर्याउँछु आज सत्तापक्षका नेताहरू मात्र होइन, प्रमुख प्रतिपक्षी दल शेरबहादुर देउवा सभापति रहेको नेपाली कांग्रेस पार्टीसमेत वाइडबडी काण्डको नाम लिन तर्सिन्छ। क्लेप्टोक्रेसी नेपालमा सदाबहादर अन गोइङ राजनीति प्रोजेक्ट हो। जुन पार्टीको नेतृत्वमा सरकार बने पनि यो निरन्तर रहिराखेको छ। क्लेप्टोक्रटहरू सबै प्रमुख र अपवाद छाडी सबैजसो साना दलका अधिपतिहरू मिलेर यो क्लेप्टोक्रेटिक लुटको भागबण्डावादी जनता र देश बर्बाद गरिरहेका छन्।"
विकास पछि पर्नुका कारण पनि खोज्ने कि ?,"जुन कुरा योजनाअनुसार हुन्छ त्यही नै विकासको परिणाम हो। विकासमा क्रान्ति ल्याउँछौं भन्नुको अर्थ हो जबर्जस्ती जुनसुकै उपाय गरेर भए पनि चाहेअनुसारको परिणाम हात पार्छौं। आज नेपालमा सोचेजति विकास नहुनु, सोचेजति मानवता र इमानदारी कायम नहुनु अनि दुईतिहाइ सरकारबाट अपेक्षित विश्वास पूरा नभएको ठान्नुको कारण हो विकासमा नेपाल अझै पछि परेको छ। त्यसो त, विगतलाई हेर्दा हरेक क्षेत्रमा विकास भएको छ, तर त्यसलाई जनता स्वीकार गर्न तयार छैनन्। किनकि अहिले बनेको नयाँ संरचना र सरकारले तीव्र गतिमा, नयाँ आयाममा विकासका मोडेलहरूलाई अगाडि सार्नुपर्छ भन्ने जनअपेक्षा हो। आज विश्वमा विकसित कहलिएका जापान, सिंगापुर, चीनलगायतका राष्ट्रहरूले पनि २०३० वर्षको अन्तरालमा राष्ट्रको विकासमा कायापलट गरेका थिए। हामी विदेश घुम्ने मात्र कि त्यहाँको विकासका मोडेलहरूलाई पनि अनुकरण गर्ने ? भन्ने जनप्रश्न स्वाभाविक हो। भित्री संकल्प र निःस्वार्थ भावबाट राष्ट्रको विकासमा ध्यान नदिने हो भने जनताले चाहेको शासन व्यवस्थाले मात्र हुँदो रहेनछ। नेतृत्व वर्गको कलाकौशलता र दूरदर्शिता आवश्यक रहेछ भन्ने तथ्य अहिले जनमानसले मनन गरेका छन्। विकास गर्न सकिने उपाय थाहा पाउँदापाउँदै पनि अपेक्षित विकास भएन, यो त समस्या उप्काउने कारण मात्र हो। समाधानकै लागि त विकास किन अपेक्षित भएन भनेर कारण खोज्ने हो कि ? स्वार्थी भावना ः हिजो सर्वहारा भनेर चिनिने हाम्रा नेतृत्व वर्ग र आज उनीहरूको हैसियत हेर्दा लाग्छ, विकास नभएको होइन, व्यक्तिगत विकास सबैको भएको छ। हिजो समानता र राष्ट्र हितमा भाषण दिई जनमत प्राप्त गरेर नेतृत्व तहमा पुगिसकेपछि राष्ट्रको विकासमा बढी ध्यान गएको छ कि आफ्नै स्वार्थमा सबैले देखेको, भोगेको र महसुस गरेको पक्ष हो। धनी र गरिब, हुने र नहुनेको खाडल नजानिँदो तरिकाले बढ्न थालेको छ। सार्वजनिक सम्पत्तिको संरक्षणमा होस् या कार्यपालिका, न्यायपालिका, सञ्चार क्षेत्र सबैतिर आफ्नो स्वार्थ कसरी पूरा हुन्छ, त्यसअनुरूप कार्यहरू हुने र आफ्नो अनुकूल निर्णय हुने गरेका छन्। आफ्नो संस्कृति, प्रेम, आत्मीयता र आफूभित्रको खोज नहुनु पनि विकासमा पछि पर्नुको कारण हो। यसबाट थाहा लाग्छ किव्यक्तिगत आर्थिक विकासभन्दा आत्मिक विकास भएको भए स्वार्थपूर्ण मनस्थिति हावी हुने थिएन कि ? लोभलालच, व्यक्तिगत महत्वाकांक्षा मात्र जीवन जिउने तरिका होइन। म नै सबैभन्दा अगाडि पुगूँ र अरूलाई उछिन्न सकूँ भन्ने स्वार्थपूर्ण स्वभावले बाहिर देख्दा सम्पन्न देखिए पनि आन्तरिक रूपमा सन्तोषपूर्ण जीवन बाँच्न सक्दैन। जीवनका विधायक पक्ष के हुन् र म मेरो कर्तव्य निर्वाहमा कसरी उत्तीर्ण हुन्छु भन्ने बोध आउन सकेको भए जनता पछि पर्ने र तिनै जनताका मत पाएका नेतृत्व वर्ग व्यक्तिगतरूपमा सम्पन्न हुने यथार्थलाई जनताले कतिसम्म र कहिलेसम्म सहन गर्न सक्छन् त्यो सोचनीय पक्ष छ। व्यक्तिगत रूपमा सम्पन्न हुँदै गएपछि पनि आर्थिक, सामाजिक र राजनीतिक धरातल कस्तो थियो र कता जाँदै छौं , थाहा पाउनु जरुरी छ। चेतनाको स्तरबाट म कुन स्तरमा छु र राष्ट्रको विकासको चरण कुन स्तरमा छ र विकासका अवरोध के हुन् त ? नेतृत्व वर्गले मनन गर्नुपर्ने समय आएको छ। आफ्नो असाधारणताको पहिचान गर्न नसक्नु ः राष्ट्र पछि पर्नुको कारण हो जसले नेतृत्वको जिम्मा पाएको छ उसले आफ्नो असाधारणतालाई चिन्न नसक्नु र अरू जसरी चलेका छन् त्यसरी नै चल्नु। सत्तामा पुगेपछि अरूले कमाए, मैले किन नकमाउनु ? सबैले त व्यक्तिगत सम्पन्नता र आफ्नै स्वार्थमा लागेका छन् म मात्र किन इमानदार बनूँ ? प्रत्येक व्यक्तिलाई अस्तित्वले असाधारण खुबी दिएको छ। कोही कसैसँग तुलना गरेर यो नै हुनुपर्छ र यति नै हुनुपर्छ भन्ने छैन तर किन व्यक्तिले आफ्नो असाधारणता र स्वभावलाई जनहितमा र राष्ट्र विकासमा लगाउन सकेको छैन ? दुईचार जना मात्र व्यक्तिले आफ्नो क्षमतालाई खुलेर प्रस्तुत गर्ने खुबी राख्ने हो भने राष्ट्रमा छोटो समयमै कायापलट परिवर्तन आउनेछ। नेतृत्व तहमा जो आउँछ ऊ आफैं मात्र सम्पन्न भएर आफ्नो कार्यकाल समाप्त गर्छ। यही अभ्यासले निरन्तरता पाइरहनु नै राष्ट्र विकासमा पछि परेको हो। नेतृत्व तहमा रहनेले म आफैं जस्तो बनूँ भन्ने विवेकको अभाव नै राष्ट्र विकासमा ढिलाइ भइरहेछ। बुद्ध, राम, शिवको भूमि हो नेपाल। यी आदर्श पुरुष अर्थात् सन्तत्वको कारण आज पनि देशले नाम राखेको छ। यी सन्तत्वहरूले कसैको नक्कल गरेनन्, आफ्नै स्वभावको र आफ्नै स्वधर्ममा जीवन बाँचे। यही स्वभावले गर्दा जनतालाई समेत अहिंसा र कल्याणकारितामा जिउने कला सिकाए। हामीले यस्ता सकारात्मक ऊर्जालाई आफ्नो जीवनमा किन नअपनाउने ? किन पश्चात्तापको जीवन बाँच्ने ? किन आफ्नो असाधारण प्रतिभालाई अरूको हितमा नलगाउने ? सोचनीय र मननीय छ। सजगताको कमी ः विकासका लागि योजना बनाउनु तर योजनाअनुरूप काम नहुनु विकासमा पछि पर्नुको कारण हो र यसको कारण सजगताको कमी हो। योजना बन्यो तर कार्यान्वयन कहाँ पुगेको छ खोजी नहुनुको कारण हो सजग नुहुनु, होसपूर्ण नहुनु। बुद्धले स्मृति, जागरुकता, स्मरणका सूत्रहरू सिकाएर जानुभयो तर हामीले यसलाई प्रयोगमा ल्याउने कोसिस नै गरेका छैनौं भन्दा अनुपयुक्त हुँदैन। जसमा विवेक छैन, याद छैन, होस छैन, उल्झन छ, ऊ नेतृत्व तहमा छ भने कसरी राष्ट्रको विकास होला। विकासका लागि त सद्भावना, करुणा र संवेदना आवश्यक पर्छ। सजगताबिना यी गुणहरूको विकास हुन सक्दैन। सकारात्मक भावदशालाई स्मरण बनाइराख्ने र भीड कता जाँदै छ होइन म कता जाँदै छु, मेरो मार्ग सही छ कि छैन भन्ने बोधको विकास हुन सके मात्र त्यस्ता व्यक्तिको नेतृत्वले राष्ट्रमा विकास सम्भव हुन्छ। योजना, नीति र संरचनाको आपसमा समन्वय नमिल्नु ः विकासका लागि योजना बन्छन् र पनि योजना, नीति, संरचना र वितरणमा आपसमा समन्वय नभएको पाइन्छ। सरकारी स्तरदेखि निजी क्षेत्रका लगानीकर्ताहरू र व्यवसायमा पुँजीगत लगानीको वास्तविक लेखाजोखा गरेर लगानी गर्ने गरिएको छ या छैन ? लगानी, वस्तु, सेवा, उत्पादन र आर्थिक विकासको मापदण्ड र दायरा कसरी फराकिलो बनाउने जस्ता विषयलाई समेट्न सकिएन भने विकास पछि पर्छ। अर्को तथ्य, विकास भनेको आर्थिक विकासको प्रसंग र भौतिक सुख मात्र नभएर प्रेम, शान्ति र आत्मीयता पनि मानिसका आवश्यकता हुन् भन्ने बुझ्ने मनोविज्ञानको कमी पनि एउटा कारण हो। किनकि जबसम्म व्यक्तिले आफूभित्रका समस्याबाट मुक्ति पाउँदैन तबसम्म आर्थिक सम्पन्नताले भित्रको समृद्धि प्राप्त हुँदैन। आफ्नो संस्कृति, प्रेम, आत्मीयता र आफूभित्रको खोज नहुनु पनि विकासमा पछि पर्नुको कारण हो। हामी बाहिरको धुवाँधुलो र प्रदूषणले मात्र आक्रान्त छैनौं। आफ्नो मनभित्रको धुलो, विचारको प्रदूषण र सोचाइको गरिबी त्यति नै विकराल भएर बसेका छन्। भित्रको विकास नभईकन बाहिरको विकास, स्वास्थ्य र सफासुग्घर चाहिन्छ भन्ने हेक्का आउँदैन। आर्थिक असमानता र पहुँचको प्रभावले असमानता सृजना गरेको छ। कर्मप्रतिको लगनशीलता, कर्तव्यपरायणता, इमानदारी र अनुशासनको अभाव नै पिछडिनुका कारण हुन्। स्वभाव, प्रभाव र अभाव आफैंद्वारा सृजित कुरा हुन्। जीवनका सबै आयामलाई सन्तुलन राख्ने कला वास्तविक विकास हो। नेतृत्व वर्गले यसलाई आत्मसात नगर्दासम्म विकासको अनुभूति सम्भव छैन।"
सुनामीको संकेत,"शासकहरूले भुईंमान्छेका प्रश्न सुन्ने आँट र साहस गुमाउँदै गएका छन्। प्रथम विश्वयुद्धका क्रममा जर्मनी सेना लडाइँका लागि फ्रान्स पुग्न प्रयासरत थियो। सेना जर्मनीबाट सीधा फ्रान्स पस्न सकेन। त्यसपछि बेल्जियम हुँदै जाने शासकहरूले निर्णय गरे। तर बेल्जियमलाई जर्मनीले कहिल्यै पनि आक्रमण नगर्ने सन्धि भएको थियो। सेनाले शासक कैजरलाई भनेछन्, बेल्जियमसँग हाम्रो सन्धि भएको छ, त्यसैले हामी बेल्जियम भएर फ्रान्स जान सक्दैनौं। तत्काल कैजरले भनेछन्, ए त्यो कागजको खोस्टो ? त्यसलाई च्यातेर मिल्काइदेऊ अनि अगाडि बढ। प्रथम विश्वयुद्ध सकिएकै सय वर्ष कटिसक्यो। यद्यपि यस घटना आजको दिनमा पनि उत्तिकै सान्दर्भिक देखिन्छ। यथार्थमा कुनै पनि संविधान, ऐन, नियम, कानुन, सन्धि सम्झौता आदि सबै कागजमै लेखिएका अक्षर हुन्। त्यसमा सरोकार राख्ने सबै पक्षको सहमति, समझदारी र विश्वासले मात्र त्यसमा प्राण भर्ने काम गर्छन्। आमनागरिकको विश्वास रहुञ्जेल मात्र यस्ता कानुनको अस्तित्व रहन्छ। जब समझदारी भंग हुन्छ, कागजमा लेखिएका अक्षरहरूमाथि नागरिकको विश्वास टुट्छ, त्यसपछि सबै कुरा कागजी खोस्टामा परिणत हुन्छ। त्यसको अस्तित्व सकिन्छ। अनि त्यसको विरुद्धमा सडक तात्छ। नेपालकै इतिहासलाई हेरौं। २०१९ सालमा तत्कालीन शासक महेन्द्रले लेखेको संविधानमाथि नागरिकको विश्वास टुट्यो। संविधानलाई कागजी खोस्टोको रूपमा लिए। अनि नागरिक प्रतिकारमा उत्रिए। र, २०४६ सालमा जनआन्दोलन भयो। यो कुनै संविधान, कानुनको अधीनमा रहेर भएको थिएन। बरु संविधानको अक्षर माथि विश्वास टुटेपछिको आमनागरिकको स्वतस्फूर्त प्रतिकार थियो। नागरिकसँगै लिएको शक्तिलाई उनीहरूकै विरुद्धमा प्रयोग गर्ने शासकको गलत व्यवहारको विरुद्धमा भएको संघर्ष थियो। परिणामतः सार्वभौमसत्तासम्पन्न नागरिकले त्यो संविधानलाई कागजी खोस्टो बनाइदिए। सुन्दर अक्षरमा लेखिएका शब्दलाई शासकले आफ्नो अनुकूलताअनुसार व्याख्या गर्न थालेसँगै २०४६ सालको संविधानप्रति पनि नागरिकको विश्वास टुट्न पुग्यो। संविधानले जनजीविकालाई सम्बोधन गर्न नसक्दा त्यसविरुद्धमा संघर्ष भयो। पर्याप्त बोल्ने स्वतन्त्रता भए पनि खान पाउने अधिकारलाई सुनिश्चितता नगरेको संविधानलाई संसारको राम्रो र उत्कृष्ट भनिए पनि नागरिक धेरै समय त्यसको पछि लाग्न सकेनन्। उनीहरू स्वतस्फूर्त प्रतिकार गरे। सडकमा आए। त्यही बलमा २०६३ सालमा जनआन्दोलनमार्फत तत्कालीन संविधान हटाए। अन्तरिम संविधान जारी भयो। पछि २०७२ सालमा दोस्रो संविधानसभामार्फत नेपालको संविधान २०७२ जारी भयो। संविधान आफैंमा सम्पूर्ण होइन। सुन्दर अक्षरमा लिपिबद्ध गरेर मात्र पनि त्यसले नागरिक विश्वास जित्दैन। संविधान, ऐनकानुनमा नागरिकको विश्वास अनि शासक र शासितबीचको समझदारी कायम रहेसम्म मात्रै त्यसले काम गर्ने हो, अन्यथा त्यो मृत हुन्छ। कानुन कार्यान्वयन त्यतिबेलासम्म मात्रै हुन सक्छ, जतिबेलासम्म आमनागरिकको त्यसप्रति विश्वास कायम हुन्छ। कागजमा लेखिएका शब्दलाई न्यायालयले सबैको चित्तबुझ्दो गरी व्याख्या गर्ने हैसियत र अधिकार राख्छ। अनि न्यायालयको फैसलालाई व्यावहारिक रूपमा कार्यान्वयन गर्ने सबालमा कार्यपालिका दृढ रहन्छ, प्रतिबद्ध हुन्छ। शासकीय पद्धति र शासकको व्यवहार देख्दा नागरिकमा उकुसमुकुस बढ्दो छ। जुन कहिल्यै गीत प्रतिबन्धविरुद्धको प्रकरण, कहिले रवि लामिछाने प्रकरणमा त कहिले गुठी विधयेक प्रकरणमार्फत यस्तो उकुसमुकुस सार्वजनिक हुँदै आएका छन्। यतिबेला नेपाल जनआन्दोलनको जगमा संविधानसभामार्फत बनेको संविधान दिवस मनाउने क्रममा छ। के २०६२०६३ सालको आन्दोलनमा सडकमा उत्रिएका नागरिकको चासो, सरोकार र चिन्तालाई समेटिएको भनिएको यस संविधानले त्यो विश्वासलाई अझै जोगाइरहेको छ ? सीमान्तकृत, पछाडि पारिएका वर्ग र समुदायलाई मूलधारमा ल्याउन यस संविधानको जगमा निर्माण भएका संरचनाले काम गरेका छन् ? समकालीन समाजमा सबैभन्दा महत्वपूर्ण प्रश्न बनेर अगाडि आएका छन्। यतिखेर नागरिकले संविधान तथा अन्य कानुनमा लेखिएका शब्दप्रति संशय व्यक्त गर्न थालेका छन्। शासकीय पद्धति र शासकको व्यवहार देख्दा नागरिकमा उकुसमुकुस बढ्दो छ। जुन कहिल्यै गीत प्रतिबन्धविरुद्धको प्रकरण, कहिले रवि लामिछाने प्रकरणमा त कहिले गुठी विधयेक प्रकरणमार्फत यस्तो उकुसमुकुस सार्वजनिक हुँदै आएका छन्। नेपालको संविधान २०७२ मा मधेसबाट प्रतिनिधित्व गर्ने केही राजनीतिक दलबाहेक अन्य सबै राजनीतिक शक्तिको सहमति छ। ती राजनीतिक दलमार्फत प्रतिनिधित्व गर्ने आमनागरिक र राज्यबीचमा विभिन्न विषयमा सहमति भएको थियो। आर्थिक विकास तथा समृद्धिप्रतिको उत्कण्ठ आशा तथा अपेक्षा बोकेका नेपाली नागरिकले राजनीतिक दललाई विश्वास गरेर सहमति गरेका हुन्। विपन्नको उत्थान, पछाडि पारिएका वर्ग, समुदाय तथा क्षेत्रलाई मूलधारमा समाहित गर्ने, आर्थिक उन्नति र विकासको कामप्रतिको नागरिकको उत्कण्ठ अपेक्षामाथि शासकले पहिलेजस्तै बेवास्ता गर्न थालेका छन्। वाक् स्वतन्त्रतालाई विस्तारै खुम्च्याउँदै लैजान उद्यत् छन्। जुन नेपालको संविधान २०७२ जारी हुँदाको बखत नागरिक र राज्यबीचको सहमतिको विरुद्धमा छ। नेपाली शासकले कैजरले झैं यी सबै व्यवस्थालाई कागजी खोस्टा झैं बनाउँदै लगेका छन्। विद्वान् माइकल फुकोले आफ्नो लेख द सब्जेक्ट एन्ड पावर मा शक्तिको बारेमा महत्वपूर्ण सवाल उठाएका छन्। उनी भन्छन्, इतिहासको लामो कालखण्डसम्म आफूमा रहेको शक्तिलाई व्यक्तिले राज्यलाई हस्तान्तरण गरेका हुन्। यसमा राज्य र व्यक्तिका बीचमा आपसमा सहमतिका आधारमा व्यक्तिले आफ्नो शक्ति राज्यलाई दिएका हुन्। विशेषतः सोह्रांै शताब्दीपछि व्यक्तिले दिएको अधिकारको आधारमा राज्य शक्तिशाली बनेका हुन्। तर राज्यले सहमतिविपरीत गएर गतिविधि गर्न थालेपछि नागरिकको त्यसप्रतिको विश्वास टुट्न थालेको छ। पछिल्लो समयमा जातीय, धार्मिक, सांस्कृतिक आन्दोलनलाई फुकोले व्यक्तिको राज्यप्रतिको टुट्दै गएको विश्वासको रूपमा अथ्र्याएका छन्। नागरिकसँग लिएको शक्तिलाई उनीहरूकै विरुद्धमा निर्मम प्रयोग भएपछि उत्पन्न भएको अवस्थाको रूपमा बुझ्नुपर्छ भन्ने फुकोको धारणा छ। यतिखेर नेपालमा पनि राज्य र व्यक्तिबीचमा भएको सहमति जोगाउने चुनौती शासकसामु छ। शासकहरू आफ्ना सीमित व्यक्तिगत र पारिवारिक स्वार्थ पूरा गराउनका लागि जस्तोसुकै पनि गतिविधि पनि गरिरहेका छन्। राज्यका विभिन्न संयन्त्र तथा संरचनामा रहेका कर्ताहरू यसैमा उद्यत् छन्। आफ्नो स्वार्थका लागि राज्यमाथिको शोषण बढाउँदै लगेका छन्। सानालाई ऐन ठूलालाई चैन को अवस्था लोकतन्त्रमा जीवित छ। राजनीतिक दर्शन, आस्था र विचारलाई रद्दीको टोकरीमा फ्याँकेर सीमित पार्टीगत स्वार्थमा लागेका छन्। न्यायालयको फैसलाप्रति नागरिकले सम्मानभन्दा बढी प्रश्न गर्न थालेका छन्। शासकहरू विदेशी शक्तिकेन्द्रका सामान्य जासुसको अगाडि निरीह छन्। कर्मचारीतन्त्र नागरिकलाई सहजीकरण गर्नुको साटो शोषणमा केन्द्रित देखिन्छन्। संविधानले उच्च नैतिकता भएको व्यक्ति नियुक्त गर्नु भनेका पदहरू दलीय र व्यक्तिगत स्वार्थमा भागबन्डा भएका छन्। राज्यकोषको दोहन गरिरहेकाहरूसँग दलका नेताहरूको उठबस झाँगिदै गएको छ। ठेकेदार तथा दलालको स्वार्थलाई परिपूर्ति गर्न राजनीतिक दलका नेताहरू सक्रिय छन्। ठेकेदारको स्वार्थको कारण वर्षौंदेखि सडक निर्माणको कार्य अलपत्र छ। आमनागरिक वर्षौंदेखि बाटो पिच गरिदेऊ भन्दै रुवावासी गरिरहेका छन्। त्यस्ता ठेकेदारमाथि कारबाही गर्नु त कता हो कता, झन् ठूलाठूला ठेक्का दलका नेताको स्वार्थमा उसैलाई सुम्पिइरहेका छन्। सीमान्तकृतका समस्या सुनेर काम गर्नुपर्नेहरू दलाल र भ्रष्टहरूको स्वार्थमा रुमल्लिइरहेका छन्। राज्यसंयन्त्र तथा संरचना यस्तै किसिमले विकास गर्दै लगिएको छ। भुईंमान्छेको प्रश्न सुन्ने आँट र साहस शासकहरूले गुमाउँदै गएका छन्। अनि अब कहाँनेर बाँकी छ दोहोरो समझदारी ? कहाँ छ सहमति ? शासकले आम नागरिकसँगको सहमतिविपरीत र नागरिक हितविपरीतका डरलाग्दा गतिविधि गर्दै हिँड्ने हो भने के नागरिक एकतर्फी सहमति पालना गरिरहलान् ? अन्य देशको अनुभव र नेपालकै इतिहास मिहिन विश्लेषण गर्ने हो भने यस्तो अवस्थाले लामो समय निरन्तरता पाएमा नागरिक र राज्यबीचको सहमति फेरि पनि टुट्न सक्नेछ। नेपाली शासकहरू थप कैजरपथमा अगाडि बढिरहे र कानुनलाई कागजको खोस्टाका रूपमा विश्लेषण गरिरहे भने आम नेपाली नागरिकले अहिलेसम्म एकतर्फी रूपमा पालना गरिरहेको समझदारी अन्त्यको घोषणा गर्न बाध्य हुने आधारहरू तयार हुँदै छन्। देशमा बढ्दै गएको दण्डहीनता, बेथिति, विसंगति र अस्तव्यस्तताको मूल जरो शासकहरूले जबर्जस्ती र एकतर्फी रूपमा सहमति र समझदारीको उल्लंघन गर्नु नै हो। जब शासकहरू विवेकशून्य भएर आफ्नो परिवार, वर्गको र पार्टीको सीमित स्वार्थका लागि शक्तिको दुरुपयोग गरिरहनेछन्, त्यसको प्रतिकारमा नागरिकले पनि समझदारी तोडिदिनेछन्। अक्षरमाथिको विश्वास छाडिदिने छन्। म को हुँ ? म के हुँ ? म किन छु ?र ममाथि शासकले किन यसरी निर्ममरूपमा शक्ति प्रयोग गरिरहेको छ ? अनि हामीबीचमा भएको सहमति कहाँ गयो ? यसबारेमा नागरिकले सोच्न थालेपछि निश्चित छ एउटा डरलाग्दो सुनामी आउनेछ। त्यो सुनामी २०६२६३ सालको भन्दा पनि ठूलो हुन सक्नेछ। त्यसले अहिलेसम्मको राज्यसँगको आफ्नो सबै समझदारी र सहमतिको विघटन गर्न सक्नेछ।"
नेपालमा गणतन्त्र : भारतीय जासुसको अरण्यरोदन,"शाही शासनलाई घुँडा टेकाउन भारतले हरसम्भव सहयोग गर्यो, तर राजतन्त्रको प्राण हरण गर्ने पक्षमा भारत थिएन भारतीय गुप्तचर संस्था रिसर्च एन्ड एनालिसिस विङ रअ का सेवानिवृत्त विवादास्पद उच्च अधिकारी अमर भूषणले लेखेको इनसाइड नेपाल नामक पुस्तकको केही अमूर्त र अस्पष्ट कथन उद्धृत गर्दै अहिले एउटा कोणबाट रअले नेपालमा राजतन्त्र उन्मूलन गर्न भूमिका खेलेको हल्ला पिटाइएको छ। रअका कतिपय अधिकारी आर्थिक अनियमिततामा लिप्त भएका कैयन् घटना प्रकाशमा आएका छन्। अमर भूषण यस मामलामा आफैं पनि दूधले नुहाएका पात्र होइनन्। रअ मै काम गरिसकेका भारतीय सेनाका पूर्वमेजर जनरल भीपी सिंहको २००७ मा प्रकाशित पुस्तकमा सामग्री खरिदसम्बन्धी एउटा भ्रष्टाचार प्रकरणमा अमर भूषणसहित रअ का केही अधिकारीको संलग्नताबारे उल्लेख भएको पाइन्छ। अर्को तथ्य अमर भूषणले आफ्ना पुस्तकमा तत्कालीन यूपीए सरकार (२००४२०१४) लाई आतंकवादीप्रति नरम भएको र कांग्रेस नेतृत्वको यूपीए सरकारको नीतिका कारण दक्षिण भारतमा आतंकवाद बढेको आरोप लगाएका छन्। अर्को तथ्य अटल विहारी वाजपेयी प्रधानमन्त्री भएको बेला (१९९८२००४) शक्तिशाली प्रमुख सचिव (प्रिन्सिपल सेक्रेटरी) तथा राष्ट्रिय सुरक्षा सल्लाहकार ब्रजेश मि श्रले रअ को प्रमुखमार्फत सम्पर्क गर्नुपर्नेमा अमर भूषणसहित रअ का तीनजना वरिष्ठ अधिकारीसँग समानान्तर सम्पर्क गरी शिष्टाचारमर्यादा नाघेको आरोप लाग्दै आएको छ। भाजपाको सरकार हुँदा ब्रजेश मि श्रजस्ता शक्तिशाली पात्रहरूले चढाएकै कारण सन्किएका अमर भूषण पछिल्ला दिनहरूमा मोदी सरकारको प्रशंसामा शब्द खर्चिइरहेका छन्। विवादित एउटा पूर्वजासुसले लेखेको दस्ताबेजलाई पूर्वराजा ज्ञानेन्द्र मण्डलीले सञ्जीवनी बुटी ठानेका छन् जबकि त्यो एउटा भ्रष्ट, दिग्भ्रमित र जासुसको अरण्यरोदन मात्र हो। दक्षिण एसियामा रअ कतिसम्म शक्तिशाली छ भन्ने उदाहरण सन् १९९९ मा कारगिल युद्धताका पाकिस्तानी सेना प्रमुख परवेज मुसर्रफ र लेफ्टिनेन्ट जनरल मोहम्मद अजिजबीच भएको टेलिफोन संवादको टेपसमेत रअ ले हासिल गरेको थियो। नेपालमा २०६१ सालपछि जब माओवादीभित्र डा बाबुराम भट्टराई कारबाहीमा परे, रअ का अधिकारीहरू रोल्पासम्म पुगेका थिए। कतिपय भारतीय गुप्तचरहरूले पदमा रहँदा अनेक क्षेत्रमा घुसपैठ गर्नुका साथै व्यक्तिगत तवरमा विभिन्न धारालाई बढावा दिएका हुन सक्छन्, तर अमर भूषणले लेखेका कुरा र २०६३ वैशाखमा जनआन्दोलन उत्कर्षमा पुग्दै गर्दा भारतीय संस्थापनको भूमिका मेल खाँदैन। २०६२ चैत २४ गतेबाट सुरु भएको जनआन्दोलन चुलिँदै थियो। हजारौंको जनसागर विभिन्न जिल्लामा उर्लिरहेको थियो। त्यो बेला म सशस्त्र प्रहरी गण नम्बर दुई रानीबारीमा शाही सत्ताद्वारा बन्दी बनाइएको थिएँ। वैशाख ३ गते तत्कालीन राजा ज्ञानेन्द्रले नेपालस्थित भारतका राजदूतलाई भेटेपछि वैशाख ४ गते भारतका प्रधानन्त्री मनमोहन सिंहले मन्त्रिपरिषद्का केही सदस्य र भारतीय सुरक्षा निकायसँग बैठक गरेको समाचार प्रकाशित भएको थियो। त्यही बैठकपश्चात् भारतीय प्रधानमन्त्रीको विशेष दूतका रूपमा डा करण सिंह नेपाल आउन लागेका थिए। वैशाख ५ गते मधेसबारे जानकार एकजनाले फोन गरेर मलाई भने, भारत सरकारको प्रतिनिधिका रूपमा डा करण सिंह आउँदै छन्। उनको आगमनको लक्ष्य राजा र दलहरूलाई मिलाउनु हो, गणतन्त्र होइन। तसर्थ सक्नुहन्छ भने केही गर्नुहोस्। अहंकारी ज्ञानेन्द्र उफ्रिँदैमा राजतन्त्र पुनर्स्थापना हुँदैन। त्यसको अर्थ खड्गप्रसाद नेतृत्वको सरकारले ठीक काम गरिरहेको छ भन्ने होइन। २०६१ माघ १९ पछि ज्ञानेन्द्रमा जुन अहंकार थियो त्यही अहंकार अहिले खड्गप्रसादमा देखिन्छ। डा करण सिंहको राणाहरूसँग दोहोरो तेहेरो नाता थियो। अन्तिम राणा प्रधानमन्त्री श्री ३ मोहन शमशेरकी नातिनी (शारदा शमशेरकी छोरी) यशो राज्य लक्ष्मीसँग सन् १९५० मा करण सिंहको बिहे भएको थियो। धीरशमशेरका छोरा खड्ग शमशेरको नातिनी (छोरीकी छोरी) ग्वालियरकी राजमाता विजयाराजे सिन्धियाकी नातिनी (माधव राव सिन्धियाकी छोरी) सँग करण सिंहको छोराको बिहे भएको थियो। माधव रावले पनि नेपालका राणाकी छोरी बिहे गरेका थिए। तसर्थ नेपालका राणा र शाहहरूसँग कश्मीरका पूर्वयुवराज डा करण सिंहको गहिरो पारिवारिक एवं आत्मीय सम्बन्ध थियो। वैशाख ६ गते काठमाडौं ओर्लिनेबित्तिकै करण सिंहले राजनीतिक दलका नेताहरूसँग छलफल तीव्र बनाए। यस क्रममा नेपाली कांग्रेस, नेका (प्रजातान्त्रिक) र नेकपा एमालेका शीर्ष नेताहरूसँग सिंहले भेटेको खबर सार्वजनिक भयो। यसैगरी वैशाख ७ गते दिउँसो तत्कालीन राजा ज्ञानेन्द्रसँग दुई घण्टा छलफल गरी करण सिंह अपरान्ह दिल्ली प्रस्थान गरेको सुनियो। यता नागरिकहरू झनै क्रूद्ध भएको देखियो। वैशाख ८ गते कर्फ्यूका बाबजुद काठमाडैाँमा लाखौंको जनसागर सडकमा उत्रियो। काठमाडौंका विभिन्न भागमा निस्किएको जुलुसमा नागरिक सहभागिता १० देखि १५ लाखसम्म भएको विश्लेषणहरू सुनियो। त्यसै दिन अर्थात् वैशाख ८ गते साँझ सात बजे ज्ञानेन्द्रले रकमी भाषामा सम्बोधन गर्दै सरकार गठनका लागि सात दलको गठबन्धनलाई आह्वान गरे। भनिन्छ करण सिंहले दरबार र सात दलबीच समन्वय गरेपश्चात् उक्त शाही घोषणा भएको थियो, जसको सारबारे कांग्रेस, एमाले र प्रजातान्त्रिकका शीर्ष नेताहरू जानकार थिए। आन्दोलन चर्किंदै गएपछि यो आन्दोलन हाम्रो नियन्त्रणबाट बाहिर जान थाल्यो भन्ने चिन्ता कांग्रेसएमालेका नेताहरूमा व्याप्त देखिन्थ्यो। वैशाख ८ को शाही घोषणाको भारत, अमेरिका, युरोपियन युनियन र राष्ट्रसंघले समेत स्वागत गरेका थिए। कहाँसम्म भने सात दलको बैठकअगावै ती देशका राजदूतहरूले (बेलायती र नर्वेजियनसहित) वैशाख ८ को शाही घोषणालाई स्वीकार र स्वागत गर्न दलका शीर्ष नेताहरूलाई दबाब दिएका थिए। तर वैशाख ८ को शाही घोषणालाई जनताले खारेज गरिदिए। त्यसैले शाही घोषणालाई सात राजनीतिक दलले अस्वीकार गर्दै आन्दोलन जारी राख्ने घोषणा गर्न बाध्य भए। जनताको त्यही प्रचण्ड दबाबको परिणामस्वरूप वैशाख ८ को शाही घोषणाको स्वागत गरेको भारत आफ्नो पुरानो अडान बदल्न बाध्य भयो। डा करण सिंह प्रमण्डलका अर्का सदस्य विदेश सचिव श्याम शरणले पत्रकार सम्मेलन गरी उक्त सन्दर्भलाई स्वागतविरोधमा नबुझिदिन आग्रह गर्दै नेपाली जनता जे चाहन्छन् त्यसकै पक्षमा भारत रहेको बताए। हचुवा तवरले हतारमा गरिएको स्वागतलाई सच्चाउने भारतीय प्रयत्न थियो त्यो। परिवर्तनका पक्षमा जनताको तीव्र आवेगका कारण आन्दोलनको ज्वारभाटा उर्लंदै गयो। त्यसैको परिणाम हो वैशाख ९ देखि ११ सम्म देशव्यापी रूपमा निरन्तर अभूतपूर्व प्रदर्शन। देशका विभिन्न भागमा लाखौंको जनसागर उर्लिन थालेपछि सुरक्षा निकायले गोली चलाउन सुरु गर्यो। तर आन्दोलन अझ चुलिँदै गएपछि राजतन्त्र समाप्त हुने र आफू भाग्नुपर्ने भयले वैशाख ११ गते राति ११ बजे अर्को शाही घोषणा गर्दै ज्ञानेन्द्रले आत्मसमर्पण गरे वा भनौं सात दलको शरण परे। २०६२६३ को त्यही महान् जनआन्दोलनको बलमा नेपालमा राजतन्त्र उन्मूलन भई लोकतान्त्रिक गणतन्त्र स्थापना भएको हो र त्यसको सम्पूर्ण श्रेय नेपाली जनतालाई जान्छ। अरू सबै सहयोगी मात्र हुन् जस्तो लाग्छ। तर पनि बेलाबेलामा विदेशीले नेपालमा गणतन्त्र थोपरिदिएको भन्ने लाञ्छना सुनिन्छ, विशेष गरेर राजतन्त्रका हिमायतीबाट जबकि अन्तर्राष्ट्रिय समुदायले वैशाख ८ को पहिलो शाही घोषणा स्वीकार्न दलहरूमाथि ठूलै दबाब सिर्जना गरेका थिए। यो सत्य हो, २०६१ माघ १९ को शाही कदमको भारत, अमेरिका, युरोपियन युनियनलगायत अन्तर्राष्ट्रिय समुदायले विरोध गरेका थिए। त्यो बेला कांग्रेसएमालेलगायतका दलहरू निरिह अवस्थामा थिए भने आतंकवादीको बिल्ला भिरेर माओवादी जंगलजंगल भौंतारिएको अवस्था थियो। यो सत्य हो २०६२६३ को जनआन्दोलनलाई अन्तर्राष्ट्रिय समुदायको बलियो नैतिक समर्थन थियो। त्यसमा पनि भारतको अझ विशेष साथ र समर्थन थियो। तर, राजतन्त्र फाल्ने कुरामा उनीहरूको या त समर्थन थिएन वा भनौं उनीहरू त्यो विन्दुमा पुगिसकेका थिएनन् भन्ने माथि उल्लिखित प्रसंगबाट स्पष्ट हुन्छ। चीनको कुरा गर्दा माघ १९ को शाही घोषणापश्चात् राजा ज्ञानेन्द्रलाई बोआओ फोरममा विशेष अतिथिका रूपमा आमन्त्रण गरी चीनले ज्ञानेन्द्रप्रति सम्मान प्रकट गरेको थियो तर, जनताको आन्दोलनको राप र तापले नेपाल गणतन्त्रउन्मुख भएपछि कुहिन थालेको राजतन्त्रलाई काँधमा बोक्न चीन पनि तयार भएन। वैशाख ८ को शाही घोषणालाई स्वागत गर्न हतारिएका अन्तर्राष्ट्रिय समुदायले पनि २०६५ मा गणतन्त्र कार्यान्वयनमा कुनै व्यवधान खडा गरेनन्, अपितु सहयोग गरे। २०६३ वैशाख ८ को पहिलो शाही घोषणाको सेरोफेरोबारे चर्चा गर्दा, त्यो बेला राष्ट्रसंघका नेपालस्थित आवासीय प्रतिनिधि म्याथ्यु कहानेले दल र दरबारबीच समन्वय गर्ने नाममा राजतन्त्र राख्ने गरी गरेको दौडधुपबारे दलका शीर्ष नेताहरूले धेरै बोलिसकेका छन्। २०६५ जेठ १५ गते गणतन्त्र स्थापना भएपछि राष्ट्रसंघीय मानव अधिकार उच्चायुक्तको नेपालस्थित कार्यालयले गरेको एउटा कार्यक्रममा त्यसका प्रमुख (इयान मार्टिन अनमिन प्रमुख भएपछि सो ठाउँमा आएका न्युजिल्यान्डका अर्का पात्र) लाई सहभागी एकजनाले गणतन्त्र स्थापना भएकोमा बधाई दिएको सुनियो। तर ती पात्रले गणतन्त्र बधाईलाई प्रफुल्लताका साथ स्वीकार्नुको साटो हामी गणतन्त्रको मामलामा तटस्थ (न्युट्रल) थियौं भनेर अमिलो मुख लगाएको मलाई अझै सम्झना छ। विगतको स्मरण गर्दा २०६२६३ को जनआन्दोलनमा भारत र युरोपियन युनियनको अपार नैतिक समर्थन थियो भने अमेरिकी नागरिक समाजले पनि नैतिक समर्थन गरेको थियो। भारतको कुरा गर्दा शाही शासनलाई घुँडा टेकाउन भारतले हर सम्भव सहयोग गर्यो। तर राजतन्त्रको प्राण हरण गर्ने पक्षमा भारत थिएन। नेपाली जनताको तीव्र चाहनाका कारण गणतन्त्र स्थापना भएको हो। २०६१ माघ १९ को शाही कदममार्फत अन्तर्राष्ट्रिय समुदायलाई चिढाउने र जिस्काउने काम ज्ञानेन्द्र स्वयंले गरेका थिए। त्यसपछि ज्ञानेन्द्रलाई जति सम्झाए पनि उनको अहंकार राजतन्त्र उन्मूलनको अर्को कारण बन्यो। तसर्थ अहंकारी ज्ञानेन्द्र उफ्रिँदैमा राजतन्त्र पुनस्र्थापना हुँदैन। त्यसको अर्थ खड्गप्रसाद नेतृत्वको सरकारले ठीक काम गरिरहेको छ भन्ने कदापि होइन। २०६१ माघ १९ पछि ज्ञानेन्द्रमा जुन अहंकार थियो, त्यही अहंकार अहिले खड्गप्रसादमा देखिन्छ। अहंकार सर्वनाशको जड हो।"
विजेता टिमलाई खसी पुरस्कार,"कालिकोट : जिल्ला ब्याडमिन्टन संघ कालिकोटले आयोजना गरेको खुला ब्याडमिन्टन प्रतियोगिताको विजेतालाई खसी पुरस्कार प्रदान गरिएको छ । विजयादशमीको अवसरमा जिल्लामा पहिलो पटक आयोजना गरिएको खुला ब्याडमिन्टन प्रतियोगितामा प्रथम हुने जिल्ला प्रहरी कार्यालय कालिकोटको टिमलाई खसी पुरस्कार प्रदान गरिएको हो । गत मंगलबारदेखि सुरु भएको उक्त प्रतियोगितामा जिल्लाभरीका १२ वटा टिम सहभागी भएको जिल्ला ब्याडमिन्टन संघ कालिकोटका अध्यक्ष भरतराज बिष्टले बताए ।उनका अनुसार जिल्ला प्रहरी कार्यालय कालिकोटका प्रमुख डिएसपी श्यामबाबु ओली र प्रहरी हवलदार धिरेन्द्र शाहीको टिम प्रथम भएको थियो । उक्त टिमलाई प्रमुख अतिथि संविधानसभा सदस्य तुलाराज बिष्टले पुरस्कारस्वरुप खसी हस्तान्तरण गरेका हुन् । उनका अनुसार प्रतियोगितामा दोस्रो जिल्ला प्रहरी कार्यालयकै लेखापाल रमेश पन्थी, राजेन्द्र केसी, तृतीय कालिकोट युथ क्लबका सुमन बिष्ट, नमराज मल्ल र जिल्ला ब्याडमिन्टन संघ कालिकोटका भरतराज बिष्ट, विकाससिंह बमका बाबु छोरा टिम शान्त्वना स्थान हाँसिल गरेका छन् ।"
"सीपीएलमा सन्दीपको टोलीको सानदार जित, सन्दीप सिंगापुरमा",बार्बाडोज : क्याराबिन प्रिमियर लिग(सीपीएल)मा नेपालका लेग स्पीनर सन्दीप लामिछाने आवद्ध टोली बार्बाडाज ट्रिडेन्सले तेस्रो जित निकालेको छ । बिहीबार राति(नेपाली समय शुक्रबार बिहान) भएको खेलमा बार्बाडोजले ट्रिन्बागो नाइटराइडर्सलाई ८३ रनको फराकिलो अन्तरले हराएको हो । सन्दीप लामिछाने भने नेपाली राष्ट्रिय टोलीबाट त्रीदेशीय टी२० सिरिज खेल्न बिहीबार नै सिंगापुर आइसकेका छन्। घरेलु मैदानमा भएको खेलमा बार्बाडोजले टस जितेर पहिले ब्याटिङ गर्दै २० ओभरमा ५ विकेट गुमाएर १९२ रन बनाएको थियो । बार्बाडोजका लागि तीन ब्याट्म्यानले अर्धशत बनाए । ओपनर जोनसन चाल्र्सले ५८ र जोनाथन कट्लरले ५१ रन बनाए । दक्षिण अफ्रिकी अलराउण्डर जेपी डुमीनीले २० बलमा ६५ रन बनाएर आक्रामक पारी खेले १५ बलमा अर्धशतक पूरा गरेका डुमीनीले सीपीएलमा सबैभन्दा छिटो अर्धशतक पूरा गर्ने कीर्तिमानसमेत बनाएका छन्। सिंगापुर बोलाउँदा पारससँग सन्दीप रिसाए ? यस्तो भन्छन् उनी १९३ रनको लक्ष्य पछ्याएको ट्रिन्बागोले ओभरमा १७४ ओभरमा १२९ रन बनाउँदा सबै विकेट गुमायो । ट्रिन्बागोको इनिङ ध्वस्त बनाउने क्रममा बार्बाडोजका लागि अमेरिकी लेग स्पीनर हेडेन वाल्सले एक्लैले ५ विकेट लिए। ब्याटिङमा उत्कृष्ट प्रदर्शन गरेका डुमिनीले २४ ओभर बलिङ गर्दा २ विकेट लिए। ७ खेल खेल्दा बार्बाडोजले यससँगै तीन जित निकालेको छ । अंक तालिको चौथो स्थानमा उक्लिएको छ। बार्बाडोजबाट यस सिजनमा सन्दीपले ६ खेल खेल्दा ८ विकेट लिएका छन् । राष्ट्रिय टोलीका लागि खेल्न बिहीबार सिंगापुर आएका सन्दीप नेपालले सिंगापुर र ओमानमा खेल्ने सबै खेलमा सहभागी भएमा उनले सीपीएलका बाँकी खेल गुमाउनेछन् । उनको टोली फाइनलमा पुगेको खण्डमा भने सन्दीप नेपालको खेल सकाएर फाइनल खेल्न जान सक्नेछन् । नेपालको खेल अक्टुबर १० सम्म रहेको छ । सीपीएलको फाइनल अक्टुबर १२ मा हुनेछ।
नवीनको उत्कृष्ट प्रदर्शन,"काठमाडौं : नेपालका नवीन श्रेष्ठले काठमाडौंमा जारी अन्नपूर्ण पोस्ट् नेपाल इन्टरनेसनल ब्याडमिन्टन सिरिजमा सानदार प्रदर्शन गरेका छन्। राष्ट्रिय खेलकुद परिषद्को कभर्डहलमा बिहीबार भएको पुरुष एकलको खेलमा नवीनले प्रतियोगिताकै शीर्ष वरीयताका अस्टेलियन खेलाडी डानियल फानलाई २११५, १८२१, २११६ को सेटमा पराजित गरे। जितसँगै नवीन प्रतियोगिताको क्वार्टरफाइनलमा प्रवेश गरेका छन्। १३औं दक्षिण एसियाली खेलकुद (साग) को तयारीमा रहेका नवीन नेपालका सातौं वरीयताका खेलाडी हुन्। नवीनले डानियललाई हराउनु आफ्ना लागि ठूलो उपलिब्ध भएको बताए। पहिलो सेट राम्रो भयो। दोस्रो सेट आफैंले बिगारेँ। सटल फास्ट भएकाले नेटमा बढी लाग्यो। तेस्रो सेटमा सुधार भयो र डानियलले कमजोर सर्भिस गर्दा मैले फाइदा उठाएँ, २३ वर्षीय नवीनले भने। भोजपुरका नवीन विभागीय टोली त्रिभुवन आर्मी क्लबका खेलाडी हुन्। क्वार्टरफाइनलमा उनको भिडन्त नेपालकै युवा स्टार प्रिन्स दाहालसँग हुनेछ। बिहीबार नै भएको खेलमा प्रिन्सले मलेसियाका दातु मोहमद साह इजलान सारदिकलाई १५२१, २११७, २११३ ले हराउँदै क्वार्टरफाइनलमा स्थान बनाएका हुन्। पुरुष एकलकै अर्को खेलमा नेपालका दीपेश धामीले नेपालकै विकास श्रेष्ठलाई २११५, २११३ र रत्नजित तामाङले विष्णु कटवाललाई २१७, २११२ को सेटमा हराउँदै क्वार्टरफाइनलमा पुगेका छन्। बिहीबार नै भएको पुरुष एकलको अन्य खेलमा भारतका स्वर्णराज बोराले मलेसियाका चुआन झे ताइलाई २११७, २१२०, मलेसियाका सेङ जो योहले भारतका अरिनताप दास गुप्तालाई १४२१, २३२१, २११३, बंगलादेशका मोहमद सलमान खानले भारतका तरुण रेडीलाई १६२१, २११५, २११४ र भारतका कात्तिकेय गुल्सन कुमारले नेपालका देवराज रानालाई २१९, २१३ ले हराउँदै क्वार्टरफाइनलमा स्थान बनाएका छन्।"
