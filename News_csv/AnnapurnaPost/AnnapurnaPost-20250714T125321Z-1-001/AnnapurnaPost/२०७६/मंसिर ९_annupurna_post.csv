शीर्षक,विवरण
यसरी मेटिन्छ कर्मचारीतन्त्रको 'इमेज'को टाटो,"हिजोआज निजामती सेवा, निजामती कर्मचारी र सिंगो कर्मचारीतन्त्रको आलोचना भइरहेको छ। केसम्म सुनिएको छ भने कर्मचारीका लागि लोकतन्त्रभन्दा पञ्चायत नै ठीक थियो। हो, खुला समाज र बन्द समाजबीचको फरक नै यही हो। खुला समाजमा राज्यका कुनै अंग वा अवयवका क्रियाकलापमाथि चोर औंला ठड्याउने छुट सबैलाई रहन्छ, जुन बन्द समाजमा असम्भव छ। कर्मचारीतन्त्रका विशिष्ट स्वभावका कारणले यसले कतिपय अवस्थामा राजनेता र आम नागरिकले अपेक्षा गरेअनुरूपको नतिजा प्रदान नगर्ने परिस्थिति पनि आइपर्छ। यो एकातिर परिणामलाई भन्दा प्रक्रियालाई महत्व दिने संयन्त्रका रूपमा कुख्यात छ भने अर्कातिर यसका केही जन्मजात विशेषताका कारणले कर्मचारीतन्त्र अरू (वा निजी सेवा) भन्दा फरक अस्तित्वमा रहिरहन सकेको पनि छ। आधुनिक कर्मचारीतन्त्रका पिता मानिने म्याक्स वेबर (सन् १८६४१९२०) ले कर्मचारीतन्त्र अरूभन्दा किन भिन्न छ भन्नेबारेमा केही प्रवृत्तिगत गुण प्रस्तुत गरेका छन्। उनका अनुसार आधुनिक कर्मचारीतन्त्रको पहिलो, महत्वपूर्ण र आधारभूत गुणवत्ता भनेको यो कानुन र विवेकमा आधारित हुनु हो। यसले चिन्ने भनेकै कानुन र त्यसद्वारा निर्धारित प्रक्रिया हुन्। कर्मचारीतन्त्र विवेकशीलतामा विश्वास गर्छ। कर्मचारीतन्त्र अविवेकी भयो भने त्यसले आम सेवाग्राहीमा प्रत्यक्ष नकारात्मक प्रभाव पार्छ। हामीलाई थाहा छ कर्मचारीतन्त्र वा सार्वजनिक प्रशासन नै सरकारको कार्यात्मक पाटो, काम गर्ने हातखुट्टा वा कटिङ एजेज हो। त्यसैले यसले कानुन र विवेको ख्याल गरेन भने समाजमा ठूलो दुर्घटना निम्तिन सक्छ। यसका अलावा म्याक्स वेबरले कर्मचारीतन्त्रका थप विशेषता पनि उल्लेख गरेका छन् कार्य विशिष्टीकरण र श्रम विभाजन, स्पष्ट निर्धारित नियम तथा कार्यविधि, पदसोपानयुक्त संगठन, प्राविधिक सक्षमता, निर्वैयक्तिकता र व्यक्तिगत निष्पक्षता र स्तरयुक्त, औपचारिक र लिखित सञ्चार। यी विशेषताका आधारमा हेर्दा पनि कर्मचारीतन्त्र परिस्थितिजन्य उतारचढावसँग पूरापूर समाहित भएर जान नसक्ने कुराको अनुमान लगाउन कठिन हुँदैन। कर्मचारीतन्त्रका यस्ता परम्परावादी (अव)गुणले बद्नाम भएपछि केही विद्वान्वा केही विचारकले कर्मचारीतन्त्रको विकल्प खोज्ने लहर नल्याएका पनि होइनन्। यस्ता आन्दोलन वा लहरमा विकास प्रशासन, नयाँ सार्वजनिक प्रशासन, नयाँ सार्वजनिक व्यवस्थापन, नयाँ सार्वजनिक सेवा, भर्चुअल गभर्नेन्स, नेटवर्क गभर्नेन्स आदि अवधारणा आए। तर ती सबैको निचोड एउटै रहन गयो कि कर्मचारीतन्त्रलाई विस्थापन गर्न असम्भव छ। यसको विकल्प भनेको सक्षम र सुधारिएको कर्मचारीतन्त्र नै हो। नेपालमा पनि माथि उल्लिखित अवधारणाहरूको प्रयोग गरी सार्वजनिक प्रशासनलाई सुधार गर्ने प्रयत्न भएको सातदशक नाघ्न थालिसक्यो। विश्वव्यापी रूपमा आएका केही लहर लागू गर्ने प्रयास पनि भए। प्रजातन्त्रको पुनस्र्थापनापछि २०४८ सालमा तत्कालीन प्रधानमन्त्री गिरिजाप्रसाद कोइरालाको नेतृत्वमा गठन भएको उच्चस्तरीय प्रशासन सुधार आयोगले समकालीन विश्व प्रशासनमा अधिक रूपमा छाप छाड्न सफल नयाँ सार्वजनिक व्यवस्थापन (एनपीएम) का कतिपय अवधारणा (जस्तो सार्वजनिक संस्थानहरू निजीकरण, निजामती कर्मचारीको संख्यामा उल्लेख्य कटौती वा डाउन साइजिङ, सेवा करार आदि) लाई आत्मसात नगरेको पनि होइन। त्यसअघि र पछिका सरकारका पालामा गठित दर्जनौं प्रशासन सुधार समितिहरूले पनि नयाँ विश्व परिस्थितिको सापेक्षतामा सुझाव दिएको र कतिपय कार्यान्वयन भएको पनि हो। हाम्रो कर्मचारी प्रशासनले ससाना उपलब्धि हासिल र जगेर्ना गर्दै जाने, बदलिँदो परिस्थितिअनुरूप आफूलाई अद्यावधिक गर्दै लैजाने, राजनीतिक क्षेत्रले बाटो बिराउन लागेमा त्यसलाई रोक्नसमेत पहल गरेमा कर्मचारीतन्त्रको इमेजमा लागेको टाटो पखालिनेछ। यति हुँदाहुँदै पनि नेपालका लागि प्रशासन सुधार सधैं एउटा अधुरोअपूरो एजेण्डा का रूपमा रहिआएको छ। विडम्बना त के छ भने कर्मचारीतन्त्रले न त आफ्नै सदस्यहरूलाई सन्तुष्ट पार्न सकेको छ न राजनीतिज्ञ, सेवाग्राही र आमसरोकारवालाबाट कहिल्यै स्याबासी नै पाउन सकेको छ। सबैलाई थाहा छ आफैं अस्थिरताबाट गुज्रिरहेको र आफूबाट कुनै उत्कृष्टता उदाहरण पेस गर्न नसकेको राजनीति नै देशमा विद्यमान अधिकांश समस्याको जड हो। तथापि, देशको आजको दुरवस्थाका लागि आम मानिस अझै भन्ने हो भने कतिपय राजनीतिज्ञले नै कर्मचारीतन्त्रलाई खुलेआम गाली गरिरहेको सुन्न पाइन्छ। यसो भनिरहँदा नेपालको कर्मचारीतन्त्र पूर्ण सक्षम र आलोचना गर्नै नहुने स्तरको छ भन्ने पनि होइन। कर्मचारीतन्त्रले यसरी आलोचित भइरहनुका पछाडि कारण खोजेर त्यसको समाधानका लागि कर्मचारीतन्त्रको नेतृत्व र आम कर्मचारीका लागि आफ्नो अनुहार उजिल्याउनु अपरिहार्य छ। यीमध्ये केही कारणलाई यहाँ प्रस्तुत गर्ने जमर्को गरिएको छ पहिलो कर्मचारी र प्रशासकहरूमा आवश्यक व्यवस्थापकीय र प्राविधिक ज्ञानको न्यूनता देखिन्छ। म्याक्स वेबरले भनेबमोजिम यो कर्मचारीतन्त्रमा हुनैपर्ने आधारभूत तत्व हो। तर नेपालको कर्मचारीतन्त्रमा यसको अधिक न्यूनता छ भन्न संकोच मान्नुपर्दैन। दोस्रो कर्मचारीहरू बदलिँदो राजनीतिक परिवेश र भूमिकाप्रति असंवेदनशील र उदासीन रहेको देख्न सकिन्छ। राजनीतिक रूपमा तटस्थ र कामको हिसाबले तत्कालीन सरकार (गभन्र्मेन्ट अफ द डे) प्रति प्रतिबद्ध हुनुपर्ने कर्मचारीतन्त्रको धर्मप्रति कर्मचारीतन्त्र अनभिज्ञ रहेजस्तो प्रतीत हुन्छ। बदलिँदो राजनीतिक परिवेशसँगै कर्मचारी प्रशासनले गति लिन नसकेको तथ्य तीतो यथार्थ हो। तेस्रो साँच्चिकै गाली खानैपर्ने विषय भनेको प्रक्रियाका रौंचिरा केलाएर नकारात्मक राय दिने वा हलो अड्काउने नेपालको कर्मचारीतन्त्रको प्रवृत्ति हो। यसमा जहिलेसम्म सुधार हुन सक्दैन तबसम्म कर्मचारीतन्त्रले गाली खाइरहनुपर्ने देखिन्छ। चौथो एकातिर राजनीतिज्ञहरूको राजनीतिक निर्णय क्षमता कमजोर छ भने अर्कातिर त्यसमा इन्पुट दिनुपर्ने प्रशासकहरूको निर्णय क्षमता, एकाध अपवादबाहेक त्योभन्दा दयालाग्दो अवस्थामा छ। पाँचौं म्याक्स वेबरले उल्लेख गरेको निर्वैयक्तिकता हाम्रो निजामती सेवामा अलिक बढी नै भेटिने गर्छ। कर्मचारीहरू सकेसम्म प्रक्रिया अनुसरण गर्छन्, जबकि कतिपय अवस्थामा मानवीय संवेदनाका अगाडि ती प्रक्रिया मूल्यहीन पनि हुन सक्छन् तर उनीहरू त्यतापट्टि पूर्ण बेखबर रहने गर्छन्। सातौं कर्मचारी र प्रशासकहरूमा अझै पनि आफूलाई सेवक होइन शासककै रूपमा हेर्ने प्रवृत्ति छ। जनतालाई अमूर्त रूपमा हेर्छन्। वास्तवमा कर्मचारीले जनता हाम्रा मालिक हुन् भन्ने कुरा आजका दिनसम्म पनि भित्री हृदयले स्वीकार गरेका छैनन्। निर्णय प्रक्रिया वा सेवा प्रवाहमा जनतालाई सामेल गराउनुभन्दा नाउँ मात्रका विशेषज्ञ वा परामर्शदातालाई सहभागी गराउन रुचाउँछन्। वास्तवमा यो आम नागरिकप्रतिको अविश्वासको अवस्था पनि हो। आठौं कतिपय अवस्थामा कर्मचारीले सफा नियतले दिएका उपयुक्त सुझाव पनि लागू नभएका तीता उदाहरण भेटाइन्छ। किनकि, कतिपय प्रशासकहरू आफ्नो क्षेत्रमा साह्रै अब्बल नभएका पनि होइनन्। तर विडम्बना, उनीहरूसँग बुद्धि त छ तर त्यसलाई कार्यरूप दिने वा नीति तथा योजनामा परिणत गर्न आवश्यक बल वा प्राधिकार छैन। जसका कारणले कर्मचारीले गर्न खोजेको राम्रो वा निकाल्न खोजेको असल परिणामको भ्रूणमै हत्या हुन जान्छ। अन्तिम तथा महत्वपूर्ण कुरा कर्मचारीतन्त्रमाथि लागेको आचरणको अशुद्धताको कालो दाग हो। कर्मचारीतन्त्रको एकदम सानो हिस्सामा रहेका गलत आचरणधारीका कारण सिंगो निजामती कर्मचारी बद्नाम हुनु साँच्चिकै दुःखदायी हो। अन्त्यमा, चिनियाँ महान् दार्शनिक कन्फ्युसियसले भनेका छन्, साना काम राम्रोसँग गरेर पनि महान् उपलब्धि हासिल गर्न सकिन्छ। साना कारणबाट पनि ठूलो प्रभाव उत्पन्न हुन्छ। यसै महान् वाणीको मनन गर्दै हाम्रो कर्मचारी प्रशासनले पनि ससाना उपलब्धि हासिल गर्दै, जगेर्ना गर्दै जाने, साना कारणबाट ठूलो प्रभाव उत्पन्न गर्ने प्रयास गर्ने, बदलिँदो परिस्थिति, युग र परिवेशअनुरूप आफूलाई पनि परिवर्तित र अद्यावधिक गर्दै लैजाने, आफूभित्रको ज्ञान, सीप र व्यवहारलाई समयको मागसँगै खार्दै, धारिलो पार्दै लैजाने र आफ्नो आचरण र प्रवृत्तिमा शुद्धता कायम गर्ने मात्र होइन, राजनीतिक क्षेत्रले बाटो बिराउन लागेको खण्डमा त्यसलाई रोक्नसमेत पहल गरेमा कर्मचारीतन्त्रको इमेजमा लागेको टाटो पखालिन धेरै बेर लाग्ने छैन। रिजाल नेपाल सरकारका उपसचिव हुन्।"
निदाउनै नदिने समृद्धिको दौड,"औद्योगिक क्रान्तिसँगै विज्ञान र प्रविधिको विकास लिएर उदाएको युरोप, त्यसलाई अनुसरण गर्दै विज्ञान र प्रविधिमा अग्रस्थानमा रहेका अमेरिका, रसिया, जापान, क्यानेडा, अस्ट्रेलियालगायतका देशहरूको धेरै संघर्षशील उपलब्धिलाई पछिल्ला दिनहरूमा चीनले उछिनेको पाइन्छ । छोटो समयमा चाहे प्रविधि होस्, चाहे उत्पादनका क्षेत्रमा, चीनले विश्वलाई चकित पारेको छ । यसका पछाडिका कारण के रहेछन् भने समकक्षी चिनियाँ साथीहरू बिहानै आठ बजेदेखि साँझ दस बजेसम्म अध्ययन र अनुसन्धानमा दौडिरहेको देखें । बिहान आठ बजेसँगै दिनभर पुस्तक र पुस्तकालय, कक्षा र कम्प्युटर, खोज र प्रयोगमा बिताउने र दैनिक केही नयाँ प्यास र नवीन तरंग दिइ नै रहने उनीहरूको आदत रहेछ । म अध्ययनरत रहेको भूगर्भशास्त्र तथा खानी र खनिजको उत्खननमा चीनको सफलता हाम्रो कल्पनाभन्दा धेरै माथि रहेछ, जुन कुरा बाहिर नआउने रहेछ । यहाँ खानीबाट खनिजजन्य उत्पादन हेर्दा पढ्दा नेपालको खानी र खनिजको सम्भावना र अवस्था बारम्बार नसम्झेको भने होइन । सम्बन्धित क्षेत्रमा कार्यरत नेपाली प्राध्यापक, खोजअनुसन्धानकर्ता, सम्बन्धित अधिकारी तथा विद्यार्थीहरूलाई आजको विश्वको आआफ्नो क्षेत्रगत उपलब्धिबारे जानकारी छ नै । नेपालबाट यहाँ आएपछि विभिन्न देशमा रहनुभएका प्राध्यापक, अनुसन्धानकर्ता, साथीहरू र इस्टमित्र तथा आफन्तजनसँग समयअनुकूल संवाद हुन्छ । संसारमा समृद्धि हासिल गर्न विज्ञान र प्रविधिको अधिकतम उपयोग गर्ने होडबाजीमै छ र हरेक मानिसको जीवन फरक रूपमा भए पनि संघर्षविहीन भने छैन । सहज रूपमै फुर्सदिलो हामी नेपालीको दिनाचर्या भने यो दौडमा रहेको दुनियाँलाई चुनौती हो । अन्य देशमा साथीहरू दैनिक काम गरेर अध्ययन गर्नुभएको छ, तर चीनमा भने वैदेशिक विद्यार्थीका लागि सम्पूर्ण सुविधा दिइएको र प्रयोगशाला अनि पुस्तकालय चौबीसै घण्टा खुला गरिएको छ भने काम गर्ने ढोका बन्द । यसको मूल उद्देश्य अध्ययनअनुसन्धानमै केन्द्रित गर्नु हो । विश्वविद्यालयका प्राध्यापकदेखि विद्यार्थी, उच्च अधिकारीदेखि किसान सबैको सहज र सिधा सञ्चार गर्ने व्यवस्था प्रभावकारी लाग्यो । चिनियाँहरूको स्वास्थ्यप्रतिको ध्यान र वृद्ध अवस्थासम्म सक्दो काम गर्ने संस्कृति पनि अनुकरणीय छ । शैक्षिक, प्रशासनिक, सामाजिक तथा राजनीतिक नेतृत्वप्रति यहाँ उच्च सम्मान पाइन्छ र उस्तै जिम्मेवार पनि उत्तरदायी नेतृत्व पनि । आजको युगमा संसारभरि मानिसहरू रुचि र आवश्यकताअनुसार विभिन्न ठाउँमा पुगेका छन् । हरेक ठाउँमा व्यक्तिको योग्यता र क्षमताका आधारमा प्रतिस्पर्धामार्फत कार्यरत छन् । चाहे चीन होस् वा क्यानाडा, अमेरिका होस् वा अस्ट्रेलिया, जर्मनी होस् वा जापान, योग्य व्यक्तिको माग र प्रतिस्पर्धा दुवै कमजोर छैनन् । त्यसैले त परियोजना पनि सफल र उपलब्धिमूलक छन् । नेपालमा पनि भूगर्भशास्त्रलगायतका सबै क्षेत्रमा विभिन्न देशबाट अध्ययनअनुसन्धान गरेर सेवा गरिरहनुभएका प्राध्यापक र सम्बन्धित अधिकारीहरू छन् । विज्ञानमा गरिने खोजअनुसन्धान, वास्तवमै राष्ट्रको विकास निर्माण र समृद्धिको पहिलो आधार हो । हाम्रा विश्वविद्यालय पनि थप खोजअनुसन्धानमूलक भई राष्ट्रको समृद्धिमा थप टेवा दिन सक्ने भएको हेर्ने रहर कुन नेतृत्व, प्राध्यापक, विद्यार्थी, नागरिकलाई छैन होला र ? हामीले समृद्ध देशहरूको विकासका सूचकका रूपमा चित्रण गर्ने भौतिक संरचना विज्ञान र प्रविधिको सफल उपयोगका उपज हुन् । यसका पछाडि देशको वास्तविक रूपमा अर्थतन्त्र, विकास र समृद्धिको नेतृत्व गर्ने विज्ञानका खोज र प्रयोगकर्ता अनि विश्वविद्यालय नै हुन्छन् । यस्ता विकसित राष्ट्रहरूमा विश्वविद्यालयका आफ्नो विषयका अब्बल विद्यार्थीले देशको नेतृत्व गर्ने गरेको सर्वविदितै छ, जुन अनुकरणीय छ । विदेशी नागरिकसँगको भेटमा हामीले ठूलो स्वरमा शिर उच्च पारेर सगरमाथा र बुद्धको देश नेपाल भनेर परिचय दिँदै गर्दा आजको खुला विश्वसामु हाम्रो विकासले उच्च शिरको सच्चा सम्मान गरेको छ त ? विदेशमा कुनै कार्यक्रम वा भेटमा व्यक्तिको परिचय उसको देशको परिचयले दिने रहेछ । नेपाल समृद्ध भएमा हाम्रो परिचय पनि पक्कै फेरिनेछ । यो कुराले पनि हामी समृद्ध नेपाल निर्माण गर्न र थप उत्तरदायी बन्न अभिप्रेरित हुन जरुरी छ । जीवनको लामो समय अध्ययन तथा खोजअनुसन्धानमा बिताएका, देशविदेश घुमेका नेतृत्व, विज्ञ, प्रशासक र हरेक नेपालीले आजको समृद्धिको दौडमा रहेको विश्वबाट थप जागृत र कृयाशील बनेर समृद्ध नेपाल निर्माणको साझा जिम्मेवारी लिन अपरिहार्य छ ।  भण्डारी चीनको विश्वविद्यालयमा भूगर्भशास्त्रमा अध्ययनरत छन् ।"
समृद्धिको मार्गचित्रका आधार,"ठोस रणनीति अवलम्बन नगर्दासम्म दोहोरो अंकको आर्थिक वृद्धि र २५ वर्षमा समृद्ध नेपालको दीर्घकालीन सोच साकार हुने देखिँदैन नेपालले २५ वर्षमा समृद्धि हासिल गर्ने प्रारूप पन्ध्रौं योजनामार्फत तयार गरेको छ । यो पाँचवटा विकास योजनाको अवधि हो । पन्ध्रौं पञ्चवर्षीय योजनादेखि उन्नाईसौं अवधिमा योजनालाई समेटेर समृद्धिको खाका तयार पारेको देखिन्छ । समृद्धि अर्थात् विकास मोडलको खाकाभित्र मूलतः तीन चरण समेटिएका छन् । पहिलो चरणमा समृद्धिको सिर्जना गर्ने काम पन्ध्रौं योजना कार्यान्वयन अवधि (२०७६७७ देखि २०८०८१) सम्म गरिने उल्लेख छ । दोस्रो चरणमा १० वर्षमा समृद्धिलाई तीव्रता दिने र तेस्रो चरणमा समृद्धिलाई दिगो बनाउने उल्लेख छ । यो पच्चीसबर्से दीर्घकालीन सोचको अवधारणामा नेपालले समृद्धि प्राप्त गर्न तीनवटा कोसेढुंगा राखिएको छ । सन् २०२२ सम्म अल्पविकसित मुलुकबाट विकासशील राष्ट्रमा स्तरोन्नति गर्ने, सन् २०३० सम्म मध्यम आय भएका मुलुकमा नेपालको स्तरोन्नति गर्ने र सन् २०४३ भित्र समुन्नत (विकसित) मुलुकमा रूपान्तरण गर्ने गरी पन्ध्रौं योजनाले समृद्धिको मार्गचित्र कोरेको छ । पन्ध्रौं योजनाले २१०० साल अर्थात् सन् २०४३ मा पुगेपछि नेपालले समृद्धि हासिल गर्यो कि गरेन भनेर मापन गर्ने केही सूचकहरू तयार गरेको छ । यी सूचकमा पहिलो आर्थिक वृद्धिदरलाई लिइएको छ । आधार वर्ष २०७५७६ मा नेपालको आर्थिक वृद्धिदर ६८ प्रतिशत छ । यस्तो आर्थिक वृद्धिदर २१०० सालमा १०५ प्रतिशत हासिल भएको हुनुपर्नेछ । त्यस्तै अर्थतन्त्रको ढाँचमा परिवर्तन आएको हुने उल्लेख छ । उदाहरणका लागि कृषि क्षेत्रको योगदान कूल गार्हस्थ्य उत्पादनमा ९ प्रतिशतमा झरेको हुने भनिएको छ । उद्योगको योगदान ३० प्रतिशत र सेवा क्षेत्रको योगदान ६१ प्रतिशत हुने भनिएको छ । अहिले अर्थतन्त्रमा कृषि क्षेत्रको योगदान २७, उद्योगको १५ प्रतिशत र सेवा क्षेत्रको ५८ प्रतिशत छ । यसका अतिरिक्त गरिबीको दर १८७ प्रतिशतबाट शून्यमा झार्ने, बहुआयामिक गरिबीको दर अहिलेको २८६ प्रतिशतबाट तीन प्रतिशतमा सीमित हुने उल्लेख छ । खानेपानी, विद्युत् शतप्रतिशत जनतामा पुगेको हुने भनिएको छ । साथै, विद्युत्को उत्पादन अहिले १,२०० मेगावाटबाट २५ वर्षभित्र ४० हजार मेगावाट पुर्याउने उल्लेख छ । यी उपलब्धि हासिल भएपछि नेपाललाई समृद्ध मुलुक घोषणा गर्ने भनिएको छ । दीर्घकालीन सोच, कोसेढुंगाहरूको पहिचान र परिमाणात्मक लक्ष्य राख्नु राम्रो हो । तर यी सबै उद्देश्य प्राप्ति गर्ने आर्थिक वृद्धिलाई तीव्रता दिने रणनीति के हो भन्ने प्रश्न अझै पनि अनुत्तरित नै छ । आर्थिक वृद्धिदरको मोडल के हो भन्ने प्रश्न पनि अनुत्तरित नै छ । आर्थिक वृद्धिदर समावेशी हुनुपर्छ भन्नेमा त कुनै सन्देह रहेन । दुई अंकको आर्थिक वृद्धिमा मात्र उल्लिखित समृद्धिका सूचक निर्भर गर्छन् । हाम्रो लक्ष्य पनि दोहोरो अंकको छ । तर लगातार २५ वर्षसम्म १० प्रतिशतमाथिको आर्थिक वृद्धिदर सम्भव छ त भन्ने अहम् सवाल हाम्रासामु विद्यमान छन् । सन् १९७८ देखि सन् २०१२ सम्म चीनले दोहोरो अंकको आर्थिक वृद्धि हासिल गर्यो । भारतले पनि सन् १९९० देखि अहिलेसम्म नै दोहोरो अंकको नजिकको आर्थिक वृद्धिदर हासिल गर्दै आइरहेको छ । लगातार उच्च आर्थिक वृद्धिदर हासिल गरेरै विश्वका कतिपय मुलुकले ठूलो रूपान्तरण ल्याएका छन् । ती मुलुक जहाँ दीर्घकालसम्म दोहोरो अंकको आर्थिक वृद्धिदर हासिल भयो, त्यहाँ ठोस रणनीति सक्रिय रूपले कार्यान्वयन भएको देखिन्छ । त्यही कारणले ती मुलुकमा उच्च आर्थिक वृद्धिदर सम्भव भएको हो । नेपालका सन्दर्भमा समृद्धिका तीन चरणका कोसेढुंगाको परिकल्पना राम्रो छ । तर आर्थिक वृद्धिदर हासिल गर्ने विशिष्ट रणनीति के हो भन्ने स्पष्ट देखिँदैन । यस्तो रणनीति हरेक देशका मौलिक खालका हुन्छन् । अबका दिनमा नीतिनिर्माताले आर्थिक वृद्धिदर हासिल गर्ने रणनीति निर्माण गर्न अत्यावश्यक देखिन्छ । सन् २००० भन्दा पहिला विभिन्न मुलुकले आफ्नै किसिमले आर्थिक वृद्धिदरसम्बन्धी रणनीति तय गर्ने र कार्यान्वयन गर्ने गर्थे । सन् २००० पछि राष्ट्रसंघले खासगरी विकासशील राष्ट्रहरूका लागि विकासको फ्रेमवर्क (ढाँचा) तयार गर्ने प्रणाली अवलम्बन गरेको छ । सोहीअनुसार सन् २००० देखि २०१५ सम्मका लागि सहस्राब्दी विकास लक्ष्य निर्धारण गरियो । त्यो विकासको खाकाभित्र गरिबी न्यूनीकरण, सामाजिक क्षेत्रको विकासलगायत थिए । दोस्रो खाका राष्ट्रसंघले दिगो विकास लक्ष्य (सन् २०१५३०) निर्धारण गरेको छ । दिगो विकास लक्ष्यका १७ उद्देश्यलाई ५ पी (पिपुल, प्लानेट, पिस, प्रोस्पेरिटी, पार्टनरसिप) मा समेटिएको छ । यसले समावेशी, वातावरणमैत्री र जनमैत्री विकास सम्भव हुन्छ । दोहोरो अंकको आर्थिक वृद्धि सम्भव छ । तर व्यापार घाटा न्यूनीकरण, गरिबी निवारण, पर्यटन क्षेत्रको विकासले नेपालका आफ्नै मौलिक आर्थिक वृद्धिदरका रणनीति अवलम्बन गर्न जरुरी छ । नेपालले पनि राष्ट्रसंघले तयार गरेको दिगो विकास लक्ष्यका ढाँचालाई आत्मसात गरेको छ । समावेशी विकास, वातावरणको रक्षा, जलवायु परिवर्तनबाट हुने असर न्यूनीकरणमार्फत विश्वव्यापी कल्याणसहितको विकास नेपालका लागि सान्दर्भिक छन् । तथापि दोहोरो अंकको आर्थिक वृद्धिदर दिगो विकास लक्ष्यका कार्यान्वयनमार्फत सम्भव छन् त भन्ने प्रश्न उठ्छ । त्यसैले नेपालको समृद्धिका लागि आवश्यक पर्ने उच्च आर्थिक वृद्धिदरसम्बन्धी रणनीतिका सम्बन्धमा नेपाल द्विविधामा रहेको देखिन्छ । योजनाबद्ध विकास अवधारणासँगै नेपालले विभिन्न किसिमका आर्थिक वृद्धिका मोडलहरू अवलम्बन गरेको छ । यसमध्ये डा हर्क गुरुङ राष्ट्रिय योजना आयोगको उपाध्यक्ष हुँदा प्रचलनमा आएको आर्थिक वृद्धिदरका केन्द्रहरू र यसको प्रसारण मुख्य छन् । ग्रोथपोल (आर्थिक गतिविधि बढी हुने ठाउँ) र ग्रोथ एक्सेस (आर्थिक वृद्धिको प्रसारणका लागि आवश्यक करिडोर) को अवधारणा गुरुङले अघि बढाएका थिए । किनकि आर्थिक वृद्धि सबै ठाउँमा हुँदैन । जहाँ हुन्छ त्यहाँबाट मुलुकमा सबै क्षेत्रलाई हेरिकन समावेशी वितरणका लागि करिडोर निर्माण गर्ने अवधारणा त्यतिबेला कार्यान्वयनमा आएको देखिन्छ । डा हर्क गुरुङकै अवधारणाअनुसार विकास क्षेत्र निर्माण भए । मध्यपहाडदेखि दक्षिणसम्म करिडोर खोल्ने अवधारणामा सीमित भयो । अब हामीले आर्थिक वृद्धिका केन्द्रलाई पुनर्परिभाषित गर्नुपर्ने र आर्थिक वृद्धिको प्रसारणका लागि अन्तरदेशीय करिडोरहरू निर्माण गर्नुपर्ने देखिन्छ । डा हर्क गुरुङका पालामा मध्यपहाडका सुर्खेत, दिपायल, धनकुटा, काठमाडौं, पोखराजस्ता ग्रोथ पोल लाई दक्षिण भारतमा जोड्ने सोच कार्यान्वयनमा ल्याइएको थियो । अब नेपालले आर्थिक वृद्धिको प्रसारण करिडोर चीन र भारतलाई जोड्ने गरी निर्माण गर्नुपर्छ । यो पहुँच निर्माण भएको खण्डमा चीन र भारतमा उत्पन्न आर्थिक वृद्धिको प्रसारण नेपालमा हुन्छ । चीन र भारतको उच्च आर्थिक वृद्धिदरको लाभ हासिल गर्ने गरी आर्थिक वृद्धिदरको मोडल विकास गर्नुपर्छ । हिजोका हाम्रा आर्थिक वृद्धिका केन्द्र (ग्रोथ पोल) को परिभाषा पनि फेरिन सक्छ । जलविद्युत्, सिमेन्टलगायत निर्माण सामग्रीका उद्योग र पर्यटनका केन्द्रलाई अब आर्थिक केन्द्रका रूपमा परिभाषित गर्नुपर्ने हुन्छ । सडक, रेल सञ्जाल र विद्युत् प्रसारण लाइन हाम्रो आर्थिक वृद्धिदर प्रसारण (एक ठाउँबाट अर्को ठाउँमा पुर्याउने) करिडोर हुन् । गणतन्त्र प्राप्तिको सुरुवाती वर्षमा आर्थिक वृद्धिदरको रणनीतिमा फेरबदल आएको देखिन्छ । गणतन्त्रको सुरुवाती वर्षहरूमा उत्तरदक्षिण करिडोरको अवधारणा आएको देखिन्छ । यसका अतिरिक्त राष्ट्रिय गौरवका २१ आयोजनालाई आर्थिक वृद्धिका केन्द्रका रूपमा अघि सारेको देखिन्छ । हामीले अघि बढाएका कोसी करिडोर, कालीगण्डकी करिडोर र कर्णाली करिडोरले मात्र उत्तरदक्षिण सम्पर्क पर्याप्त छैन । उदाहरणका लागि कर्णाली करिडोरबाट यसको पश्चिमपट्टिको भूभागले फाइदा लिन सक्दैन । त्यसकारण कर्णालीको पश्चिमपट्टि थप करिडोरहरू निर्माण गर्नुपर्ने हुन्छ । हुम्लाको हिल्सा, मुगुको नाग्चे, डोल्पाको मरिम लापासजस्ता उत्तरी नाकाबाट दक्षिणी भूभागसम्म करिडोर निर्माण गर्नुपर्ने देखिन्छ । पूर्वमा किमाथांका मात्र होइन, ओलाङचुङगोलासम्मका नाका खोल्नुपर्ने हुन्छ । ओलाङचुङ्गोला, किमाथांका, कोराला, मरिम लापास, नाग्चे, हिल्सा, टिंकरजस्ता सातवटा उत्तरदक्षिण कार्यान्वयन गर्न के रणनीति लिने ? यसका लागि दुई थरी रणनीति अवलम्बन गर्न सकिने देखिन्छ । मध्यपहाडी लोकमार्गको उत्तरतर्फ निजी क्षेत्रले करिडोर निर्माण गर्न सक्दैन । उत्तरदक्षिण ट्र्याक निर्माण गर्दा मध्यपहाडी लोकमार्गको उत्तरतर्फका भागमा जटिल भूबनोटका कारण विस्फोटक पदार्थ प्रयोग गर्नुपर्ने भएकाले नेपाली सेनालाई दिनु राम्रो हुन्छ । यसमा नेपाली सेनाप्रति धेरै आशंका गरेर विकासका काम रोक्नु हुँदैन । यी करिडोरलाई बीचमा जोड्ने जिल्ला तहका (वितरण सडक) का लागि बेलायती सहयोग नियोगले रुरल एक्सेस प्रोग्राम (ग्रामीण पहुँच कार्यक्रम) को मोडलमा विदेशी सहयोग परिचालन गरी सडक सञ्जाल विस्तार गर्न सकिन्छ । मध्यपहाडी लोकमार्गभन्दा माथि जलविद्युत् उत्पादन गर्ने आयोजना निजी क्षेत्रको सहयोगमा अघि बढाउन जरुरी छ । यसबाहेक पर्यटन विकास अर्को आर्थिक गतिविधिको केन्द्र हुन सक्छ । सिमीकोटहिल्सा, लखनउको सीधा गर्ने टिंकरको बाटो सेती लोकमार्ग, रारा, तिलिचो, सेफोक्सुण्डो, डोल्पामुगु र हुम्ला जोड्ने हिमालयन ट्रेलको विकास गर्न सकिन्छ । त्यस ट्रेलको समानान्तर हुने गरी उच्च हिमाली भागमा पनि पदयात्रा पर्यटनलाई प्रवद्र्धन हुने गरी कालोपत्रे सडक निर्माण गर्न सकिन्छ । सडक निर्माण भएपछि त्यहाँ अस्पताल, होटल, रिसोर्ट खुल्नेछन् । यसरी हिमाली क्षेत्रलाई पर्यटकीय गतिविधिको आधार बनाउने हिमालय पदमार्ग पर्यटन (सिमीकोटहिल्सासेफोक्सुण्डोतिलिचोपाथिभरा हुँदै कञ्चनजंघालाई जोड्ने) विकासको अथाह सम्भावना देखिन्छ । यो रणनीति अवलम्बन गरियो भने दोहोरो अंकको आर्थिक वृद्धि सम्भव छ । व्यापार घाटा न्यूनीकरण, गरिबी निवारण, पर्यटन क्षेत्रको विकासले नेपालका आफ्नै मौलिक आर्थिक वृद्धिदरका रणनीति अवलम्बन गर्नुपर्छ । ठोस रणनीति अवलम्बन नगर्दासम्म दोहोरो अंकको आर्थिक वृद्धि र २५ वर्षमा नेपाललाई समृद्ध बनाउने दीर्घकालीन सोच साकार हुने देखिँदैन । त्यसैले आर्थिक वृद्धिका रणनीतिमा पुनर्विचार गर्न जरुरी छ । राष्ट्रसंघले गरिबी निवारण र समावेशी विकासलाई लक्षित गरेको छ । दिगो विकास लक्ष्यको खाकाले त्यसलाई चित्रण गर्छ । त्यतिले मात्र नेपाललाई पुग्दैन । हाम्रा विकासका आवश्यकता असीमित छन् । पन्ध्रौं योजनाले परिकल्पना गरेका दीर्घकालीन सोचसहितको आर्थिक समृद्धिको लक्ष्य कार्यान्वयनका लागि आर्थिक वृद्धिदरका केन्द्र र आर्थिक विकासको प्रसारणका लागि करिडोरलाई पुनर्परिभाषित गरी कार्यान्वयनमा ल्याउनुपर्छ । :"
ठेकेदारपछि कसको पालो ?,"उन्मुक्ति तथा उन्मादले सीमा नाघेपछि जनता आफैं जाग्छन् अनि त्यो कति महँगो हुन्छ भन्ने संकेत तलका तीनवटा घटनाक्रमले दिएका छन् । घटना एक : कात्तिक २६ गते नगरकोट जाने सडकका चोकचोक र अनि सवारी साधनमा छ्याप्छ्याप्ती तस्बिर टाँसिए । एकछिनमै यो सामाजिक सञ्जालमा भाइरल बन्यो । प्रचण्डका घरबेटीसमेत रहेका ठेकदार शारदा अधिकारीको तस्बिरअंकित त्यो पोस्टरले राजनीतिमा समेत तरंग ल्याइदियो । कमलविनायक सडकको ठेक्का लिएका अधिकारीले समयमा काम नगरेपछि सास्ती भोग्दै आएका सर्वसाधारणले अति भएपछि यसरी आक्रोश पोखेका थिए । पत्रपत्रिका र टेलिभिजनले यसलाई प्राथमिकताका साथ प्रस्तुत गरे । भत्केको पार्टी तेलकोट हुँदै नगरकोटसम्मको ४० किमि सडक दुई वर्षभित्र सम्पन्न गर्ने जिम्मा पाएको शारदा नेतृत्वको शैलुङ कन्स्ट्रक्सनले साढे सात वर्ष हुँदा पनि काम पूरा नगरेपछि नागरिकले यस्तो बाटो अपनाए । घटना दुई : कात्तिक मसान्तका दिन दोलखामा त्यस्तै दृश्य देखियो । खाडीचौर हुँदै मुडे चरीकोटसम्मको सडकको ठेक्का लिएर अलपत्र छाड्ने ठेकदार दीपक सापकोटविरुद्ध नागरिकले त्यही शैलीमा आक्रोश पोखे । दुई वर्षमा सक्ने गरी ठेक्का पाएका उनले चार वर्षसम्म पनि काम नसकाएपछि नागरिक सडकमा उत्रे । घटना तीन : मंसिरको पहिलो हप्ता भारतको नयाँदिल्लीमा पनि नेता हराएको सूचना सडकका रूख र भित्तामा टाँसिए । दिल्लीको जनजीवनलाई अस्तव्यस्त बनाउने वायु प्रदूषणबारे उदासीन हुने र संसदीय समितिमा उपस्थित नहुने भारतीय जनता पार्टीका नेता तथा पूर्वक्रिकेटर गौतम गाम्भीर हराएको सूचना दिल्लीका सडकसडकमा राखिए । यसलाई त्यहाँका सञ्चारमाध्यमले समाचार बनाए । यी प्रतिनिधिमूलक घटनाक्रमले दिएको सन्देश ठेकदारलाई मात्र होइन, सार्वजनिक संरचना र सम्पत्तिमा बेइमानी वा बद्मासी गर्ने र उन्मुक्ति खोज्ने सबैलाई हो । यसमा राजनीति, प्रशासन, व्यापार, व्यवसायका ठूलावडा पनि पर्छन् । सर्वसाधारण भेडा हुन्, मुठीभरका केही टाठाबाठासँग सेटिङ मिलाएपछि जे गर्दा पनि हुन्छ, जनता चुप लाग्छन् ।यो भ्रमबाट एकथरी मान्छेहरू निकै प्रभावित छन् र रमाउँदै पनि आएका छन् । बेलाबेलामा नागरिक जाग्दासमेत उनीहरूका चेत खुल्न सकेको सकेको छैन । त्यो वर्गमा ठेकदार पनि पर्छन् । ठेकदारमा यो खालको उन्माद ल्याउने र यस्तो उन्मुक्ति दिने काम दल र तिनका नेताहरूले गरेका हुन् । किनभने पार्टी चलाउने र नेताकार्यकर्ता पाल्ने काम पछिल्लो समय तिनै ठेकदारले गरेका छन् । नागरिक धैर्यवान् हुन्छन् । उनीहरू सहन सक्छन् तर एउटा सीमा नाघेपछि त्यो संयम र धैर्य विस्फोट हुन्छ । त्यसको परिणाम कति भयानक हुन सक्छ भनेर कसैले अनुमान लगाउन पनि सक्दैन । विगतका केही घटनाक्रमले त्यसको संकेत दिइसकेका छन् । विरोधको यो संस्कृति आफैमा राम्रो नहुनसक्छ, तर नागरिक बाध्यता हो । दल, नेता र प्रशासकसँग कमिसन सेटिङ मिलाएपछि कामको गुणस्तरसुणस्तर त्यस्तै होभन्ने मानसिकता बोकेका एकथरी ठेकदार राज्यका निकायसँग कहिल्यै डराएनन् । नडराउनुपर्ने कारण पनि छन् । उनीहरूले राज्यसंयन्त्र र त्यहाँका चालु पात्रहरूलाई कमिसन, उपहार अनेक बुझाएर खुसी राख्दै आएका छन् । दल र नेताहरू त ठेकदारसँग नतमस्तक नै छन् । ठेकदारमा यो खालको उन्माद ल्याउने र यस्तो उन्मुक्ति दिने काम दल र तिनका नेताहरूले गरेका हुन् । किनभने पार्टी चलाउने र नेताकार्यकर्ता पाल्ने काम पछिल्लो समय तिनै ठेकदारले गरेका छन् ।शक्तिशालीसँग कनेक्सन भए पनि नागरिकले छाड्दैनन् भन्ने सन्देश नागरिकस्तरबाट थालिएको सडक कारबाहीले दिएको छ । राज्यसँग नडराउने ठेकदारहरू यतिबेला जनतासँग तर्सिएका छन् । आफ्ना बद्मासी आफैं सम्झिएर डराउनुपर्ने र भाग्नुपर्ने अवस्था आएको छ । ठेकदारी धन्दा होइन, यो एउटा पेसा वा व्यवसाय हो । जब पार्टीका नेताकार्यकर्ता पनि छिटो कमाउन ठेक्कापट्टामा लाग्न थाले, उनीहरूले यसलाई धन्दाका रूपमा बद्नाम गराएका हुन् ।ठेकदारलाई हेर्ने आमनजर अझै पनि सकारात्मक हुन सकेको छैन। केही ठेकदार गलत छन् होला, तर सबै निर्माण व्यवसायी खराब छैनन् । विकास निर्माणमा उनीहरूको योगदान महत्वपूर्ण छ । ठेकदारलाई मात्र सरापेर सार्वजनिक सडक तथा संरचनाको निर्माण चुस्त र गुणस्तरीय हुनेवाला छैन । त्यसका लागि नीति तथा निर्णय तहमा पनि त्यही खालको पारदर्शिता र जवाफदेहिता हुनुपर्छ। खासगरी २०४६ सालको राजनीतिक परिवर्तनपछि दलका नेताकार्यकर्ता सजिलै कमाउने बाटो खोज्दै जाँदा ठेक्कापट्टातिर हावी हुन थालेका हुन् । यसले पछिल्लो समय डरलाग्दो रूप लिएको छ । नेता ठेकदार कनेक्सन तथा कमिसन सेटिङले भ्रष्टाचार संगठित र संस्थागत हुँदै गएको छ । सिंहदरबारदेखि गाउँपालिकासम्मका योजनामा ठेक्का लिने र पाउनेहरू व्यावसायिक निर्माण व्यवसायीभन्दा पनि दलविशेषका पहुँचवाला कार्यकर्ता बढी छन्, जो ठेकदारको भूमिकामा पनि बेलाबखत प्रकट हुन्छन् । नागरिकस्तरबाट हुने यस्तो विरोध दण्डहीनताप्रतिको चरम आक्रोश पनि हो । भ्रष्टाचार तथा बद्मासी गर्नेहरूमाथि छानबिन तथा कारबाही गर्ने जिम्मा पाएका राज्यका निकाय तथा नियमनकारी अड्डा रमिते बनेपछि नागरिक यस्तो बाटो रोज्न बाध्य हुन्छन् ।नागरिक कारबाहीप्रति सरकार गम्भीर भएन र यसले अभियानको रूप लियो भने यसको परिणाम गम्भीर हुनेछ । यो विस्फोटमा ठेकदार मात्र होइन, नेता तथा प्रशासकलगायत धेरै यसको तारो बन्नेछन् आउने दिनमा। राज्यप्रति भरोसा हराउँदै गएको निराशा पनि हो यो विरोध शैली । तोकिएको समयमा काम सम्पन्न नगर्ने, सम्झौतामा उल्लिखित रकममा काम नसिध्याउने, हुँदै नभएका खाल्डा, खोल्सा र ढिस्का देखाएर भेरियसनका नाममा बजेट थप्ने ठेकदारका आमचरित्र भएका छन् । यस्ता प्रवृत्तिका बारेमा महालेखाले आफ्नो प्रतिवेदनमा पहिल्यैदेखि नै औंला ठड्याउँदै आएको छ। संसद्को सार्वजनिक लेखा समितिले पनि यस्ता विषयलाई उठाउँदै आएको हो । तर सरकारी ठेक्कापट्टाको परिपाटीमा खासै सुधार तथा परिवर्तन भएको छैन । हाम्रा योजना र पूर्वाधार कमसल हुनुका पछाडि हाम्रो अपारदर्शी ठेक्कापट्टा परिपाटी र त्यसभित्र हुने कमिसनका चलखेल जिम्मेवार छ । राजनीतिक सेटिङमा बढी मूल्यमा ठेक्का लिने अनि समयमा काम पूरा नगर्ने र सम्पन्न भएका काम पनि कमसल हुने रोगले हाम्रो विकास थलिएको छ। नेताकार्यकर्ता पाल्ने र पार्टी चलाउने जिम्मा पनि ठेकदारले पाउन थालेपछि उनीहरूको व्यावसायिक धर्म धर्मराउन थालेको हो । त्यही कारण हाम्रो विकास प्रक्रियामा धमिरा सल्बलाउन थाले । कालोपत्रे गरेको बाटो केही दिनमै उप्किन थाल्यो । बनेका पुलहरू लाइफ टाइम नपुग्दै भत्किन थाले । भत्काइएका सडकहरू वर्षौंसम्म अलपत्र छाडिए । हाम्रो विकासलाई खोक्रो बनाउने काम 'कार्यकर्ता ठेकदार'ले गरेका छन् । उनीहरूलाई जोगाउने काम हाम्रा दल र नेताहरूले गरेका छन् । राज्य पद्धतिले ठीकसँग काम गरेको भए नागरिक कारबाहीको अवस्था आउने नै थिएन । सरकारी निर्णय प्रक्रिया र कार्यान्वयनका चरणमा अमूक पात्रहरू 'पावरफुल' हुँदै जान्छन् र त्यसपछि पद्धति पंगु हुने खतरा हुन्छ। अहिले त्यही भइरहेको हो । दलाल र बिचौलियाको स्वार्थअनुसार निर्णय हुन थालेका छन्। पछिल्लो समय पद्धति कमजोर हुँदै जाँदा राज्यसंयन्त्रमा अमूक पात्रहरू हावी हुँदै गएका छन् । प्रधानमन्त्री केपी ओलीको स्वास्थ्य कमजोर हुँदै गए पनि पछिल्लो समय प्रधानमन्त्रीको सक्रियता आफू शक्तिशाली हुनुमै केन्द्रित देखिन्छ । ओलीले यति धेरै अधिकार आफूमा खिचेका छन् कि सम्भवतः त्यसको भेउ उनलाई नै छैन । बालुवाटारमा थुप्रिएको अधिकार र शक्तिको थुप्रो उपयोग दक्ष र प्रभावकारी संयन्त्र र व्यावसायिक विज्ञता प्रधानमन्त्रीको किचन क्याबिनेटसँग छैन । सुशासन स्थापना, भ्रष्टाचार नियन्त्रण तथा आर्थिक अनुशासनमा महत्वपूर्ण भूमिका निर्वाह गर्न सक्ने महŒवपूर्ण निकायलाई प्रधानमन्त्रीले राजनीतिक छाता ओढाएका छन् । राष्ट्रिय सतर्कता केन्द्र पहिल्यैदेखि नै प्रधानमन्त्रीमातहत थियो । राजस्व अनुसन्धान विभाग, सम्पत्ति शुद्धीकरण निकाय, राष्ट्रिय अनुसन्धान विभाग र महान्यायाधिवक्ता कार्यालयलाई पनि पछिल्लो समय प्रधानमन्त्रीमातहत राखिएको छ । आर्थिक अनुशासन कायम गराउन राजस्व अनुसन्धान विभाग र सम्पत्ति शुद्धीकरण विभागको भूमिका राजनीतिक छायाले स्वतन्त्ररूपमा काम गरिरहेका निकाय पनि यतिबेला अन्योलमा छन् । सानो काम गर्दा र निर्णय लिँदा पनि राजनीतिक आदेश र इसारा कुर्नुपर्ने अवस्थाले ती निकायको स्वाभाविक गति र सक्रियता ओझेलमा परेको छ । यतिखेर सडक, सवारी साधन, भित्तामा पोखिएका आक्रोश ठेकदारप्रति मात्र लक्ष्यित होइन, यसको निशाना सिंहदरबार र शासकतिरै हो । भोलि त्यहाँका पात्रहरूले पनि यो अवस्था भोग्नुनपर्ला भन्न सकिँदैन । त्यसकारण नागरिकले थालेको यो अभियानबाट सिकेर राज्यका नीति र निर्णयमा रहेकाहरूले जतिसक्दो चाँडो आफूलाई सच्चाउनुपर्छ । नत्र नागरिक आक्रोशको बाढीले कसैलाई बाँकी राख्ने छैन ।"
नेपाली कांग्रेस र उपनिर्वाचन,"एउटा मित्रको पराजयमा अर्को मित्र खुसी हुने वा एउटा कांग्रेसको अवसानमा अर्को कांग्रेसले शान देख्ने मनोवृत्ति रह्यो भने कसैको हित हुँदैन, पार्टी पराजित हुन्छ आजसम्मको सबैभन्दा ठूलो उपनिर्वाचन मंसिर १४ गते सम्पन्न हुन गइरहेको छ । एक संघीय र ३ प्रादेशिक सांसदसहित एकैपटक ५२ स्थानको उपचुनाव हुन लागेको यो नै पहिलो अवसर हो । देशभरिका जनभावना र अभिमत प्रकट हुने भएकाले सरकार मात्र होइन, पार्टीहरूको लोकप्रियता नाप्ने मिटर वा लघु जनमत संग्रहका रूपमा समेत यो उपनिर्वाचन देखिएको छ । दण्डहीनता, भ्रष्टाचार, हत्या, बलात्कार, महँगीले सीमा नाघेको अराजकता र आपराधिक गतिविधिलाई निर्ममताका साथ अन्त्य गर्ने र सुशासन, शान्ति, विकास तथा समृद्धि हासिल गर्ने आधार निर्वाचन हो भने यसलाई पूर्णता दिने सामथ्र्यको स्रोत पनि मतदाता र पार्टीहरू नै हुन् । वास्तवमा अगाडिका रूपरेखा र बाटा तय गर्ने मार्गदर्शक परिघटना पनि हो यो उपनिर्वाचन। जटिल परिस्थिति संसद्मा करिब दुईतिहाइ समर्थन पाएर पनि सरकार सिंगो राज्यसंयन्त्र बन्न र गति लिन सकेको छैन, फगत २५ जनाको एक हुल मन्त्रिपरिषद्को रूपमा देखिएको छ । प्रवृत्ति परिवर्तन भएन भने पात्र को आउने र को जाने भन्ने जनसरोकारको विषय बन्न सक्दैन । प्रधानमन्त्रीका बोली वा निजात्मक मानसिकता र चाहनामा दोष दिने वा शंका गर्नुपर्ने ठाउँ नहोला । तर सरकार, राणा र पञ्चायतकालीन हुकुमी प्रथालाई हैकमी संस्करणमा पुनरुत्थान गर्न, राज्यशक्तिको पृथकीकरण, नियन्त्रण र सन्तुलनलाई मासेर जनवादी केन्द्रीयता को कम्युनिस्ट ढाँचा अपनाउन उद्यत् देखिन्छ । संवैधानिक अंग र लोकतन्त्रका आउटपोस्ट्हरूलाई आफ्ना लाचार आज्ञापालक बनाउन, नियमकानुनको तर्जुमा र प्राथमिकताले लोकतन्त्रलाई नियन्त्रित र कस्दै लगेको हर्कतले संविधानप्रतिको निष्ठामा सत्ताबाटै स्खलन आइरहेको र संविधानको मौलिकतालाई कुण्ठित गर्ने नियत प्रस्ट भइरहेको छ । आमसञ्चार तथा मिडिया काउन्सिल, राष्ट्रिय सुरक्षा परिषद्, मानवअधिकार आयोगको स्वतन्त्रता र कार्यक्षेत्र, गुठी व्यवस्था, महालेखा नियन्त्रक र अख्तियार दुरुपयोग अनुसन्धान आयोगको स्वायत्ततालाई कुण्ठित गर्ने खालका, संवैधानिक परिषद्को बैठक विधिमाथि असंवैधानिक संशोधनजस्ता संसद्मा सरकारले प्रस्तुत गरेका अधिकांश विधेयकमा अन्तरनिहित यथार्थले सरकारको दिशा र दृष्टिकोण लोकतान्त्रिक मान्यता र पद्धतिविरुद्ध स्पष्ट देखिन्छ । यहाँसम्म कि सेवानिवृत्त कुनै राष्ट्रसेवकले सरकारको आलोचना गरेमा पनि निजको निवृत्तिभरण रोक्का गर्नेसम्मको निरंकुशता र एकदलीय हैकमीतन्त्र स्थापनाको अभ्यास गर्न खोजिएको छ । सत्ताको शिखरमै भइरहेका यस्ता प्रवृत्ति र गतिविधिले नेपाली कांग्रेस मात्र होइन, समग्र लोकतन्त्रलाई नै आएको चुनौतीको अर्थमा लिएर सम्पूर्ण लोकतन्त्रवादीहरू मन, वचन र कर्मले एकजुट हुनुपर्ने परिस्थितिको माग छ । दुईतिहाइ समर्थन भएर पनि सरकार आफ्ना जिम्मेवारीमा सफल हुन नसक्नु र सरकारविरुद्ध जनतामा निराशा, क्षोभ र आक्रोश बढ्नु भनेको जनताले विकल्प खोजेको अवस्थामा कांग्रेसको जिम्मेवारीपूर्ण भूमिका झन् बढ्नु हो । जुन सरकार लोकतान्त्रिक विधि र पद्धतिको मूल्यमा आफैं बलियो हुने अतिआकांक्षाको अभ्यास गर्छ, त्यसले राज्यको सामथ्र्य र शक्तिलाई कमजोर त बनाउँछ नै, आफैं पनि अनिर्णायक, निरर्थक र असफल भएर जान्छ । त्यस्तो सरकारको औचित्य र सान्दर्भिकता क्रमशः विसर्जन हुँदै जान्छ । भूगोलको सुरक्षा र इतिहासको संरक्षण आजको चुनौती भएको छ । तर सीमा विवादमा सर्वदलीय सहमतिको राष्ट्रिय हैसियत प्राप्त गर्दा पनि सरकार मूकदर्शकजस्तो देखिँदैछ । जटिल राष्ट्रिय वातावरण र जिम्मेवारीबोधका बीच हुन लागेको यो उपनिर्वाचनको अर्थ र आयाम हामी लोकतन्त्रवादीहरूका लागि निकै व्यापक र महत्वपूर्ण छ । उपनिर्वाचनमा कांग्रेस निर्वाचन जनतालाई केवल शासनको साक्षी बनाउने विधि किमार्थ होइन, जनतालाई शासनका सर्वोच्च निर्णायक बनाउने सार्वभौम विधि हो । पार्टी (हरू) प्रति जनता कहिले आक्रोशित हुन्छन् भने कहिले आकर्षित हुन्छन् । जनताको आकर्षण र आक्रोशको चापलाई जाँचिरहनु पार्टीको उत्तरदायित्वभित्रकै कर्तव्य हो । २०७४ का निर्वाचनहरूमा नीति, नेतृत्व र संरचनाको समन्वय नभएको, असंगठित र हचुवाशैली, नेतृत्वको स्वेच्छाचारी गतिविधि, कांग्रेसका लागि निर्वाचन पराजयमा मुख्य दोष थिए । पराजयभन्दा पनि जनताले कांग्रेसको स्थान र भूमिका फेरिदिए । फलाम बाहिरी प्रहारका लागि अजेय हुन्छ, तर आफैंबाट उठेको खियाले नराम्रोसँग गल्छ । इतिहासका अनेकौं कालखण्ड र घटनाचक्रद्वारा नेपाली समाजमा गौरवपूर्ण ऐतिहासिक स्थान बनाएको कांग्रेसलाई कुनै शक्तिले हराएको होइन । बाहिरी प्रहारको भूमिकाले कांग्रेस कमजोर होइन, झन् बलियो भएर आउने गरेको इतिहास साक्षी छ । कांग्रेसको समस्या पार्टी बाहिर होइन, पार्टीभित्रै देखिन्छ । कांग्रेसलाई जनताले नरुचाएर वा जनाधार स्खलित भएर वा बाहिरी प्रहारबाट विगतमा हारेको होइन, जति हार आफैंभित्रको अव्यवस्था, अपारदर्शी कार्यशैली र अन्तर्घातले गर्दा हुन गयो । अराजक र मनोमानी शैलीको राजनीति किमार्थ लोकतन्त्र होइन । कार्यकर्ताले औंल्याएको जरुरत र उहाँहरूको अभिमतलाई नबुझ्नु वा हस्तक्षेपद्वारा स्थानीय परिस्थितिलाई बिथोल्न खोज्नु लोकतान्त्रिक संस्कार होइन, पार्टी र कार्यकर्तामाथि आपराधिक खेलबाड हो । कटुसत्य भनौं लोकतन्त्रको माला जपेर मात्र जनताले खोजेको लोकतन्त्रवादी भइँदैन । त्यसैले विगतका कमीकमजोरी, दोष र गल्ती यो उपनिर्वाचनमा दोहोरिन नदिनु हामी सबैको औचित्य र सफलताको द्योतक हो भने निर्वाचनमा खटिरहनुभएका तमाम कार्यकर्ता साथीहरूको पनि त्यति नै कर्तव्य हो । अन्तरघात कै लागि पनि माथि कसैको आड, इसारा वा अभयदान नभई सम्भव छैन । पार्टीभित्र एउटा मित्रको पराजयमा अर्को मित्र खुसी हुने वा एउटा कांग्रेसको अवसानमा अर्को कांग्रेसले शान देख्ने मनोवृत्ति रह्यो भने कसैको हित हुँदैन, त्यो बेलाचाहिँ पार्टी पराजित हुन्छ नै । जिम्मेवारी जसले आफ्ना घरपरिवारलाई सशक्त, एकतापूर्ण, निर्णायक र प्रभावकारी बनाउन सक्छ त्यसको सामथ्र्य, हैसियत र प्रभाव स्वतः बढेर जाने उदाहरण पार्टी संगठनमा पनि चरितार्थ हुन्छ । आफ्नो घर जता हेर्यो उतै भताभुंग अवस्थामा छोडेर वा आआफ्नो स्वार्थका आत्मघाती खेललाई प्र श्रय दिएर लोकतन्त्रको ओठेमन्त्र मात्र जप गर्ने हो भने त्योभन्दा क्रूर खेलबाड अरू हुनै सक्दैन । महाधिवेशन, पार्टीलाई लोकप्रिय, सुसंगठित र सशक्त बनाउने माध्यम हो । तर पार्टीको महाधिवेशन गर्ने कुरामै जब सकस अनुभव हुन थाल्छ त्यसबेला परिस्थिति विसंगत अवस्थामा भएको अर्थ लाग्छ । दुईतिहाइ समर्थन भएर पनि सरकार आफ्ना जिम्मेवारीमा सफल हुन नसक्नु र सरकारविरुद्ध जनतामा निराशा, क्षोभ र आक्रोश बढ्नु भनेको जनताले विकल्प खोजेको अवस्थामा कांग्रेसको जिम्मेवारीपूर्ण भूमिका झन् बढ्नु हो । एउटा आवधिक निर्वाचन हारेको हो, संस्था, इतिहास, जनाधार, सामाजिक स्थान, राजनीति र यसको छवि हारेको छैन भन्ने विजयी र सकारात्मक मनस्थिति बोकेर निर्वाचनका लागि जनताका बीच क्रियाशील हुनुपर्छ । कांग्रेसलाई आन्तरिक लोकतन्त्र र संगठनात्मक रूपमा बलियो बनाएर शक्ति सञ्चय गर्दै विस्तृत लोकतान्त्रिक गठबन्धन निर्माण गर्दै मुलुकलाई विधिको शासन, शान्ति, विकास र समृद्धितिरको यात्रा सुचारु गर्नुपर्ने जिम्मेवारी हामीमा छ । निर्वाचन पद्धतिमै पनि सुधार र प्रभावकारिता ल्याउनुपर्ने महसुस हुन थालेको छ । निर्वाचनमा नवधनाढ्य, भ्रष्ट, तस्कर र ठेकेदारहरूको पैसाको बढ्दो बोलवालाको सीमा छैन । आर्थिक अनुशासन समाप्त हुँदै हामी विकृतिको पराकाष्ठातिर उन्मुख छौं । भ्रष्टाचार, दण्डहीनता, शासकीय विकृति र विधिविहीनता आमचरित्र बनेको छ । गलत परम्परा बसालियो भने आगामी पुस्ताले कसरी राजनीति र निर्वाचनमा सरिक हुने ? यसको समाधान खोज्न सर्वदलीय सहमतिसहित व्यापक सुधार गर्न सकेनौं भने स्वच्छ र पारदर्शी लोकतन्त्रका लागि यो गम्भीर चुनौती हुनसक्छ र निर्वाचन भ्रष्टाचारको जननी बन्ने खतरा छ । जनतामा पार्टीहरूको छवि सुधार्न पार्टीभित्रै सुधार र भ्रष्टाचार नियन्त्रण जरुरी छ । हामी सबै एउटै डुंगाका यात्रीजस्तै इतिहासकै अति संवेदनशील कालखण्डमा छौं । अगाडिको दिशामा लोकतन्त्रको समष्टिगत संवद्र्धन र संरक्षणका लागि थप चुनौतीहरू हाम्रो साझा अग्निपरीक्षाका रूपमा खडा छन् । अन्धकारले अन्धकार हटाउँदैन, प्रकाशकै जरुरत हुन्छ । अतः प्रत्येक कार्यकर्ताले आफ्ना विमति, अनमेल वा आग्रहलाई थाँती राखेर यो उपनिर्वाचनमा पथप्रदर्शक प्रकाश बन्न सक्नुपर्छ । तसर्थ, यो उपनिर्वाचन नेतृत्वदेखि जनस्तरसम्म सिंगो पार्टीको अनुशासन र होसियारीको पनि परीक्षा हो । कांग्रेसले आफूभित्रका तमाम मत विभाजन, मन विभाजनलाई पूर्णरूपमा बिर्सेर निर्वाचनको बेडा पार लगाउने एकसूत्रीय कार्यक्रममा समर्पित हुने घडी आएको छ । केसी नेपाली कांग्रेसका केन्द्रीय सदस्य हुन् ।"
साग तयारी : महिला खेलाडी उत्साहित,"महेन्द्रनगर : आसन्न दक्षिण एसियाली खेलकुद प्रतियोगिता (साग) मा कञ्चनपुरबाट ६ महिला खेलाडी सहभागी हँुदै छन्। कञ्चनपुर महेन्द्रनगरस्थित कभर्डहलमा नियमित प्रशिक्षणमा संलग्न रहँदै आएका कुस्तीका ६ खेलाडी १३औं सागमा उत्कृष्ट प्रदर्शन गर्ने अभियानमा छन्। सागमा नेपालको प्रतिनिधित्व गर्दै सातवटा तौलसमूहमा नेपाली महिला कुस्ती खेलाडी प्रतिस्प्रर्धामा उत्रिँदैछन् हाल बन्द प्रशिक्षणमा रहेका कञ्चनपुरका कुस्ती प्रशिक्षक राजेन्द्र चन्दले भने महेन्द्रनगरको खेल जगत्मा कुस्ती पनि हब बन्दैछ। सात जनामध्ये ६ जना महिला महेन्द्रनगरकै भएको बताउँदै प्रशिक्षक चन्दले खेलाडीहरूको नियमित प्रशिक्षण र मेहनतकै कारण सागसम्म पुगेको बताए। उनले इतिहासमै पहिलो पटक सागमा मुलुकका तर्फबाट सबैभन्दा बढी कञ्चनपुरका खेलाडी अटाउन सफल भएको बताए। महिलातर्फ सात तौलसमूहमध्ये ६ जना कञ्चनपुरकै खेलाडी छन् प्रशिक्षक चन्दले भने यो खेलाडीहरूको मेहनतको प्रतिफल हो। उनले महिला र पुरुष दुवैतर्फ कुस्तीमा पदक आउनेमा आफू विश्वस्त रहेको बताए। सागमा सहभागी हुन लागेका महिला खेलाडीहरूमा ५० केजी तौलसमूहमा मनिषा सिंह, ५३ केजीमा शिवाङ्गी दुबे, ५५ केजीमा संगीता धामी, ५७ केजीमा अम्बिका भण्डारी, ५९ केजीमा कोमल खत्री, ६२ केजीमा सुशीला चन्द र ६८ केजी तौलसमूहमा निर्मला जागरीले प्रतिस्पर्धा गर्दैछन्। सुशीला चन्द सुर्खेतकी खेलाडी हुन् भने अन्य ६ जना महेन्द्रनगरकै खेलाडी हुन्। महिला कुस्तीमा नेपालले १२औं सागदेखि सहभागिता जनाउँदै आएको प्रशिक्षक चन्दले बताए।"
१३औं सागका लागि रंगशाला निर्माण युद्धस्तरमा,"पोखरा : १३औं साग खेलकुद प्रतियोगिता हुन ६ दिन बाँकी रहेको छ। अन्तर्राष्ट्रिय खेलकुद प्रतियोगिता नजिकिँदै गर्दा पोखरा रंगशालामा अन्तर्राष्ट्रिय स्तरको फुटबल स्टेडियम निर्माणको युद्धस्तरमा चलिरहेको छ। प्यारापिटका लागि आवश्यक फ्रान्सबाट आइतबार आएपछि बुधबारदेखि सुरु भएको जडान कार्य पूर्वतिरको भीआईपीसहितको ६ हजार सिट क्षमताको प्यारापिट तयार भएर सिट राख्ने काम पनि अन्तिम अवस्थामा पुगेको छ। पश्चिमतर्फको प्यारापिटको काम आइतबारदेखि सुरु हुने निर्माण कम्पनीका प्रोजेक्ट मेनेजर इन्जिनियर दीपक बरालले बताए। पश्चिमतर्फ तीन हजार बढी सिट क्षमताको प्यारापिट बन्ने पनि बरालले जानकारी दिए। अबको ६ दिनभित्र सम्पूर्ण काम सकेर प्रतियोगिता संरचनाका लागि फुटबल मैदानसहित स्टेडियम तयार हुने उनले जानकारी दिए। पोखरा फुटबल मैदानमा मंसिर १७ देखि २४ गतेसम्म साग फुटबल प्रतियोगिताअन्तर्गत महिला फुटबल प्रतियोगिता हुँदै छ। पोखरा रंगशालाभित्र निर्माण भइरहेको फुटबल स्टेडियम। तस्बिर : कृष्णमणि बराल यसैगरी पोखरा रंगशालामा हुने महिला क्रिकेटका लागि मैदान तयार भइसके पनि अस्थायी प्यारापिट, शौचालयलगायतका पूर्वाधार तयार भएको छैन। प्रतियोगिताका लागि पोखरा रंगशालामा रहेको क्रिकेट मैदानमा फिल्ड, पिच तयार भइसकेको कास्की जिल्ला क्रिकेट संघका अध्यक्ष सञ्जयकान्त सिग्देलले जानकारी दिए। मैदानभित्रका सम्पूर्ण काम पूरा भए पनि मैदानबाहिरको प्राक्टिस विकेट, प्राक्टिस मैदान तयार हुँदै रहेको पनि अध्यक्ष सिग्देलले बताए। प्लेयर बक्स, स्टेज, अम्पायर बक्स, म्याच रेफ्री स्कोरर बक्स, डाइनिङ सेट, प्यारापिट, शौचालयलगायतका काम भने बाँकी रहेको छ। खेलमैदान बाहिरको काम सुरु भएको एक हप्तामा सम्पूर्ण तयारी पूरा हुने उनले जानकारी दिए। महिला क्रिकेट प्रतियोगिता मंसिर १६ गते देखि २३ गतेसम्म हुँदै छ। महिला तथा पुरुष ह्यान्डबलका लागि भने खेलस्थल तयार भइसकेको छ। साग खेलकुदअन्तर्गत पोखरामा महिला फुटबल, महिला क्रिकेट, ट्रायथोलन, आर्चरी, बिच भलिबल, ह्यान्डबल, ब्याटमिन्टन र भारत्तोलनलगायत आठ खेल हुनेछ। प्याराग्लाइडिङ प्रतियोगिता भने प्रतियोगितामा आवश्यक सहभागी देशको संख्या नपुग्दा नहुने भएको छ। पोखरामा हुने साग खेलकुदमा आठ खेल खेल्न सात देशका आठ सय २४ जना खेलाडी सहभागी हुँदैछन्। ब्याडमिन्टन खेलअन्तर्गत पोखरामा महिला र पुरुष दुबै खेल पोखरा रंगशालमा मंसिर १५ देखि २० गतेसम्म हुँदै छ। ह्यान्डबल १८ गते देखि २३ गतेसम्म महिला र पुरुष दुवै खेल हुनेछन्। ट्रायथलन मंसिर १५ गते १७ गतेसम्म पोखराको फेवाताल किनार वसुन्धरा पार्कमा हुने प्रचारप्रसार संयोजक ००००००००००००० केशल पाठकले जानकारी दिए। बिच भलिबल पोखराको फेवाताल किनारमा १८ गते देखि २१ गतेसम्म हुनेछ। भारत्तोलन भने पोखराको माटेपानीस्थित केसी क्याटरिङमा हुने कार्यक्रम छ। आर्चरी पोखराको रंगशाला भित्रै हुनेछ।"
अस्ट्रेलियासामु पाकिस्तान निरीह,"ब्रिसबेन : पहिलो टेस्ट क्रिकेटमा अस्ट्रेलियाले पाकिस्तानलाई एक पाली र पाँच रनको विशालअन्तरले पराजित गरेको छ। जितसँगै अस्ट्रेलियाले दुई खेलको शृंखलामा १० को अग्रता हासिल गरेको छ। पहिलो टेस्टको चौथो दिन आइतबार भ्रमणकारी टोली पाकिस्तान आफ्नो दोस्रो पालीमा तीन सय ३५ रनमा अलआउट भएसँगै नतिजा अस्ट्रेलियाको पक्षमा गएको हो। दोस्रो पालीमा पाकिस्तानका लागि मध्यक्रमका ब्याट्सम्यान बाबर आजमले एक सय चार रन बनाए। उनले एक सय ७३ बलको सामना गरी १३ चौका पनि प्रहार गरे। विकेटकिपर ब्याट्सम्यान मोहम्मद रिजवान भने केवल पाँच रनका कारण शतक पूरा गर्नबाट चुके। उनले एक सय ४५ बलको सामना गरी १० चौकाको मद्दतले ९५ रन बनाए। दोस्रो पालीमा खासगरी पाकिस्तानका लागि अग्रपंक्तिका ब्याट्सम्यानले गतिलो प्रदर्शन गर्न सकेनन्। ओपनर सान मसुद ४२ रनमा आउट भए भने त्यसपछिका तीन ब्याट्सम्यानले दोहोरो संख्यामा रन जोड्न सकेनन्। कप्तान अजहर अली पाँच, ह्यारिस सोहिल आठ र असाद सफिक शून्य रनमै पेभेलियन फर्किएका थिए। तल्लो क्रममा ब्याट्सम्यान यासिर शाहले ४२ रन थपेका थिए। दोस्रो पालीमा अस्ट्रेलियन बलर जस हेजलउडले चार विकेट लिए। मिचेल स्टार्कले तीन र प्याट कुमिन्सले दुई विकेट हात पारे। अर्को एक विकेट नाथन लियोनले लिए। यसअघि अस्ट्रेलियाले आफ्नो पहिलो पालीमा पाँच सय ८० रनको विशाल योगफल तयार पारेको थियो। अस्ट्रेलियाका लागि ओपनर डेविड वार्नरले एक सय ५४ रन बनाए। मार्नस लाबुसचाग्नेले पनि एक सय ८५ रनको योगदान गरेका थिए। उनी म्यान अफ दी म्याच घोषित भए। अर्का ओपनर जोय बर्नस भने ९७ रनमा आउट भएका थिए। त्यसअघि टस जिती पहिले ब्याटिङको निर्णय लिएको पाकिस्तान आफ्नो पहिलो पालीमा दुई सय ४० रनमा अलआउट भएको थियो।"
राजनीतिक अखडा बन्दै सप्तरीको खेलकुद विकास समिति,"सौरभ यादव राजविराज जिल्ला खेलकुद विकास समिति सप्तरीको कार्यालयमा पदाधिकारीले नै ताला लगाएको ६ महिला पुगेको छ। तर, ताला खुल्ने कुनै छाँटकाँट देखिएको छैन। आन्तरिक विवादका कारण उपाध्यक्ष धिरेन्द्र बर्माको नेतृत्वमा समितिकै पदाधिकारीले गत जेठ ७ गते कार्यालयमा तालाबन्दी गरेका थिए। तालाबन्दी भएदेखि नै अहिलेसम्म लाता खुलाउने कुनै प्रयास भएको छैन। यही कारण जिल्लाका खेलकुदका गतिविधिहरु अवरुद्ध भएका छन्। खेलकुद समितिमा तालाबन्दी गरिएकाले दैनिक गतिविधि लगायत खेलकुद विकासका काम कार्य समेत ठप्प भएको छ। उपाध्यक्ष बर्माको नेतृत्वमा समितिका पदाधिकारीले गरेको निर्णय कार्यान्वयन गर्नुपर्ने, अहिलेसम्म सार्वजनिक नगरिएको २०७१ सालदेखिको आयव्यय सार्वजनिक गर्नुपर्ने, समितिको खाता कार्यालय प्रमुख र कोषाध्यक्षको संयुक्त हस्ताक्षरबाट संचालन गर्नुपर्ने तथा कार्यालय प्रमुख दिनेश भुजेलको सरुवा गर्नुपर्ने लगायतका माग राख्दै समितिको मुख्य गेटमै तालाबन्दी गरिएको हो। जेठ ७ गतेदेखि समितिमा भएको तालाबन्दीले खेलाडी र खेल प्रेमी निरास भएका छन्। तालाबन्दीले गर्दा खेलाडीले व्यवस्थित तरिकाबाट अभ्यास गर्न पाएका छैनन् भने कुनै सुविधा पनि पाउन सकेका छैनन्। तालाबन्दीले गर्दा पूर्वाधार निर्माणका लागि आएको ३५ लाखको बजेट पनि फ्रिज भएको छ। जिल्लाको कंचनरुप नगरपालिकामा निर्माण गरिने तय भएको मदन भण्डारी खेल ग्रामका लागि आएको २५ लाख र सप्तकोशी नगरपालिकामा कभर्डहल निर्माणका लागि आएको १० लाख गरी ३५ लाख रुपैयाँ विवादकै कारण फ्रिज भएर जिल्लाको खेलकुद क्षेत्रलाई ठुलो घाटा भएको खेलप्रेमीहरुको भनाई छ।"
