शीर्षक,विवरण
लोकतन्त्र सबल बनाउन,"दुईतिहाइ बहुमतको साम्यवादी सरकार सत्तामा रहेको साढे एक वर्ष भइसकेको छ। यो समय निर्वाचित सरकारको पाँच वर्षको अवधिको एकतिहाइ जति हो। झण्डै एकतिहाइ समय व्यतीत हुँदा पनि यसले आम जनताको समस्याको समाधान गर्न सकेको छैन। हुन त साढे एक वर्षमा सम्पूर्ण समस्या समाधानको अपेक्षा गर्नु व्यावहारिक पनि हुँदैन। तर सरकारले समस्या समाधानतर्फ सकारात्मक संकेतसम्म पनि देखाउन सकेको छैन। उदाहरणका लागि अहिलेसम्म बाटाका खाल्डाखुल्डीसम्म पनि पुरिएका छैनन्। झन् अहिले त छँदा खाँदाका राम्रा सडक ढल हाल्ने निउँमा क्षत्विक्षत् भएका छन्। काठमाडौंको मीन भवनबाट मिलनचोक बानेश्वरतिर जाने उकालोको सडक यसको ज्वलन्त उदाहरण हो। यतिखेर सडकमा जताततै ढलानका नाल अर्थात् ह्युम पाइप बगरल्ल तेस्र्याइएका देखिन्छन्। ती नाला थुपार्ने ठेकेदार कुन दुलामा पसेका हुन् थाहा छैन। बिहानले दिनको संकेत दिएजस्तै बचपनले मानिसका बारेमा जानकारी दिन्छ भनिएको छ। यो सत्य हो भने सरकारको धारावाहिक असफलता हेर्दा यो दुईतिहाइको सरकार विफल हुने संकेत देखिएको छ। नेपाली जनताले धेरै दुःख गरेर संघीय संरचना देशमा प्रवेश गराएका हुन्। यो विन्दुमा आइपुग्न १७ हजार मानिसले बलिदान दिनुपर्यो। तर सरकारको निकम्मापनले यो संरचना नै धरापमा पर्नेजस्तो भएको छ। संसदीय व्यवस्थाप्रति जनतामा उदासीनता बढ्दो छ। सरकारको विरोधमा आयोजित कार्यक्रममा उर्लिएको जनसागर यसको परिचायक हो। विगतमा सरकार अस्थिर भएर विकास हासिल गर्न नसकेकाले दुईतिहाइ सरकार स्थापना भएपछि स्थायित्व आउने र विकासका काम तीव्र गतिले हुने जनताको आशा थियो। तर त्यो आशा निराशामा परिणत हुने देखिएको छ। त्यसैले मानिस सरकारविरोधी जनसभामा सहभागी भइरहेका छन्। सरकारले छाया सरकारको व्यवस्था गरेर प्रतिपक्षलाई साथ लिएर जानुपर्ने हो, तर पानी बाराबारको वातावरण सिर्जना गर्यो। सरकार एकपछि अर्काे गल्ती गरिरहेको छ। विना पर्याप्त गृहकार्य चालिएका कदम लोककथामा वर्णित किचकन्याको पाइलाजस्तै उल्टा भएका छन्। फलतः नयाँ घोषणा गरिएका कार्यक्रम जनसमक्ष पुग्न नपाउँदै फिर्ता लिनुपरेको छ। नदीको जँग्घार तर्न हिँडेको सरकार मझधारबाटै बारबार फर्किएको छ। सिन्डिकेट हटाउने कदम होस् या निश्चित स्थानमा मात्र सार्वजनिक कार्यक्रम गर्न पाउने सूचना होस्, या गुठीसम्बन्धी नयाँ कानुन, दुईतिहाइ सरकारले ल्याएका यावत् कदम सबै ब्याकगेयरमा लागेका छन्। उचित कदम चाल्न पनि सरकारलाई चाहिनेभन्दा धेरै समय लागेको देखिन्छ। ३० दिनपछि कश्मीर मुद्दालाई भारतको आन्तरिक विषय हो भनेर सरकारले माल्दिभ्समा गएर वक्तव्य दिएको छ। युनाइटेड अरब इमिरेटसले जस्तै यो वक्तव्यअगाडि नै काठमाडौंमा दिन सकिन्थ्यो। यो दुरवस्थाको आरम्भ संघीय सरकारको निर्वाचन सम्पन्न हुनासाथ सुरु भयो। विरोधी दल प्रतीक्षारत सरकार हो। सरकार तथा विरोधी दल संसदीय प्रजातन्त्रका रथका दुई पांग्रा हुन्। तर प्रतिपक्षलाई सरकारले विजयको उन्मादमा बहकिएर अशिष्टताका साथ व्यवहार गर्यो। दुईतिहाइ सरकारका प्रधानमन्त्रीले विरोधी दलको पराजयका घाउमा नुनखोर्सानी छर्ने काम गरे। यो काम अनौपचारिक नेपथ्यमा मात्र होइन, संसद्मा समेत दोहोरिएकाले संसद्ले अभिलेखीकरण नै गर्नुपर्ने अवस्थाको सिर्जना भयो। दुईतिहाइ बहुमतको सरकारले संविधानमा संशोधन गरेर छाया सरकारको व्यवस्था गरेर प्रतिपक्षलाई साथ लिएर जानुपर्ने हो। तर पानी बाराबारको वातावरण सरकारले सिर्जना गर्यो। कतिसम्म भने यसको राजनीतिक दस्ताबेजमा नेपाली कांग्रेसलाई शत्रुका रूपमा चित्रण गरियो। यसले परिवर्तनका शक्ति एक ढिक्का हुन सकेनन्। परिणामस्वरूप संविधानको आकाशमा नै कालो बादल मडारिएको अनुभूति हुन थालिसकेको छ। नेपाली जनता चौहोरो मारमा परेका छन्। एक प्रकारले भन्ने हो भने गोलो चारधारे तलबारको निसाना भएका छन्। पहिलो त सरकारको कार्य सम्पादनले सम्भवतः अहिलेसम्मकै निकृष्ट रूप धारण गरेको छ। दोस्रो, संसदीय व्यवस्थाको आशाको किरण भनेको प्रमुख प्रतिपक्ष कांग्रेसको परिस्थिति झन् नाजुक छ। सुरुमा केही भ्रातृ संस्थाको निर्वाचन गर्न सफल भए पनि त्यसभन्दा पछि एउटा सिन्कोसम्म पनि भाँच्न प्रमुख प्रतिपक्षी सक्षम भएको छैन। कतिसम्म भने विभाग पनि गठन हुन सकेका छैनन्। संघीय संरचनामा देश गइसक्यो, कति पेसागत संस्थाले आफूलाई संघीय संरचनामा ढालिसके, तर कांग्रेसले आफूलाई राष्ट्रिय संरचनामा रूपान्तर गर्न सकेको छैन। राजनीतिक वृत्तमा कांग्रेस चीनको कोमिन्ताङ पार्टीजस्तो समाप्त हुने या नेपालकै राष्ट्रिय प्रजा परिषद्जस्तै खुम्चिने त होइन भनेर चर्चापरिचर्चा भइरहेका छन्। बाराक ओबामाले आफ्नी प्रतिद्वन्द्वी हिलारी क्लिन्टनलाई विदेशमन्त्री बनाए तर प्रतिपक्ष दलका सभापति र वरिष्ठ नेता यसबाट पाठ सिक्दैनन्। एकअर्कासित मिल्न सक्दैैनन्। तेस्रो, नयाँ राजनीतिक शक्तिका रूपमा देखिएको विवेकशील र साझा दल पनि छुट्टिएको छ। चौथो, नागरिक समाज उपर्युक्त तीन पात्रभन्दा समिान्त रूपमा राम्रो भए तापनि पनि विभिन्न गुटउपगुटमा विभाजित भएर अपेक्षाअनुरूप काम गर्न सकेको छैन। सरकारले राम्रो काम नगरेपछि अर्काे निर्वाचनमा सत्तामा आइहालिन्छ नि भन्नेजस्तो शास्त्रीय मानसिकतामा प्रतिपक्ष रहेको जस्तो देखिन्छ। ठीकै छ सरकार त नालायक भयो तर प्रतिपक्षले विजय हासिल गरेको स्थानीय निकायमा कहाँ राम्रो काम भएको छ त ? आगामी निर्वाचनमा मतदाताले यसको पनि लेखाजोखा गर्नेछन्। अहिलेका मतदाता त्यति लाटा छैनन्। प्रतिपक्षी दलले सरकारसित प्रतिस्पर्धा गर्दै जनताको भलाइका काम गरेर यसको श्रेय लिनुपर्ने हो। इजरायल यसको ज्वलन्त उदाहरण हो। यो देशमा बहुधा विरोधी दलको नेता विदेशमन्त्री हुन्छन्। दुवै दलले मिलेर काम गर्छन्। नयाँ लुगा काम नलाग्ने भएपछि पुरानै लुगा चुपचापसित धारण गरेजस्तै सरकार र प्रतिपक्षको कार्यसम्पादन राम्रो नभएमा प्रतिगमनकारी शक्तिले टाउको उठाउन सक्छ। त्यस्तो परिस्थितिमा जनता मौन रहन पनि सक्छन्। पूर्वराजा ज्ञानेन्द्रको क्षणिक अभ्युदय भएको घटना ताजै छ। फेरि पनि प्रतिगमनकारी शक्ति पहिलेकै या नयाँ अनुहारमा प्रस्तुत हुन पनि सक्छ। यस विषयमा सबै विशेषगरी परिवर्तनका संवाहक सरकार तथा प्रतिपक्ष सावधान हुनुपर्ने समय आएको छ। अझै पनि सरकारसित दुईतिहाइभन्दा बढी समय छ। यस अवधिमा सरकार तथा प्रतिपक्षले उत्तरदायित्वपूर्ण रूपमा काम गरेको खण्डमा अहिलेसम्म भएको परिवर्तनलाई संस्थागत गर्न सकिन्छ। लोकतन्त्र सबल हुन सक्छ र नेपाल स्वर्णिम भविष्यउन्मुख हुन सक्छ। नेपालीको सपना साकार हुन सक्छ।"
भूमि नीति र भूउपयोग,"भूसूचना प्रणाली स्थापना गर्न नसकिएकाले विकास निर्माण र राष्ट्रिय नीति निर्माणलाई वास्तविक बनाउन सकिएन। मानवशास्त्री मालिनोब्स्कीले भनेका थिए, भूसम्बन्ध मानव जाति, व्यक्ति र समूहबाट उपयोग र स्याहार गरिएको भूमिसँगको अविछिन्न सम्बन्ध हो। त्यसैले भूमि व्यवस्थापनमा प्राविधिक दृष्टिकोण मात्र पर्याप्त छैन, आर्थिक, सामाजिक, सांस्कृतिक र भावनात्मक सबै आयामबाट विश्लेषण गरेपछि मात्र गर्न सकिन्छ। नेपालको सामाजिक र आर्थिक प्रणाली भूमिबाट निर्देशित छ भने धेरै हदमा राजनीतिलाई पनि भूमि सम्बन्धले प्रभाव पार्दै आएको छ। भूमि प्राकृतिक स्रोत भएकाले यसको सीमितता छ। भूमिको क्षमता र उपयोगिता भूमिको अवस्थिति तथा गुणका आधारमा फरक हुन सक्छ तर मानव जीवन यसमा अन्वन्या िश्रत छ। नेपालमा भूमिलाई उत्पादनको साधनका रूपमा मात्र हेरिँदैन, मानवीय पहिचान, शक्ति सम्बन्ध, सामाजिकसांस्कृतिक आयामबाट समेत लिइँदै आएकाले भूमिको व्यवस्थापन जटिल र बहुआयामिक बन्दै आएको छ। आर्थिक आयामबाट भूमिको उपयोग र स्वामित्वका सापेक्षमा हेरिन्छ। तर, सामाजिक आयामबाट हेर्दा यो आर्थिक साधन मात्र नभई सामाजिक सहसम्बन्ध प्रत्याभूत गर्ने विषय हो। सांस्कृतिक कोणबाट हेर्दा भूउपयोग र खेतीपाती रैथाने जीवनशैलीलाई निरन्तरता दिने महत्वपूर्ण आधार हो। त्यसैले नेपालमा औपचारिक मात्र होइन, अनौपचारिक र अद्र्धअनौपचारिक भूसम्बन्धसमेत रहँदै आएको छ। यस अवस्थामा भूउपयोग र भूमि व्यवस्थापनको एजेन्डा बहुआयामिक चासो र संवैदनशील विषय हो। नेपालमा भूमि सुधारको राजनीतिक लक्ष्य सामन्ती भूसम्बन्धको अन्त्य गरी भूमिको पुनर्वितरणमार्फत सामाजिक न्याय प्राप्तिमा केन्द्रित हुँदै आएको देखिन्छ। २००७ सालको जनआन्दोलनको नारा, २००८ को भूमि कमिसन, २००९ को नारदमुनि थुलङ कमिसन, २०१० को भीमदत्त पन्त हत्याकाण्ड, २०१२ को तेह्रसूत्रीय भूमि योजना, प्रथम र्निाचित सरकारले २०१७ मा ल्याएको कृषि ऐन, २०२१ को भूमिसम्बन्धी ऐन, २०५१ को बडाल आयोग, २०५८ को हदबन्दी परिवर्तन र त्यसपछिका दिनमा भएका नीति संरचनाहरू भूसम्बन्ध, स्वामित्व र सामाजिक न्यायका दिशामा निर्देशित रहँदै आएका छन्। २०६३ को बृहत् शान्ति सम्झौता, अन्तरिम संविधान २०६३ र यसलार्ई कार्यान्वयन गर्न बनेको त्रिवर्षीय योजनाले वैज्ञानिक भूमि सुधार लागू गर्ने प्रतिबद्धता गरेको थियो। तर भूमिका विषयमा न्यूनतम साझा दृष्टिकोणको अभाव रह्यो, भूमिका समुचित उपयोग नभएकाले खाद्य सुरक्षा, बसोवास व्यवस्थापन, बस्तीमा पुर्याउनुपर्ने न्यूनतम मानवीय सेवाको आपूर्ति र वातावरणीय सन्तुलनमा नकारात्मक प्रभाव देखिनै रह्यो। भूमि प्रशासनमा अनेक प्रश्न उठिरहे। भूसूचना प्रणाली स्थापना गर्न नसकिएकाले विकास निर्माण र राष्ट्रिय नीति निर्माणलाई वास्तविक बनाउन सकिएन। छरिएका भूमिसम्बन्धी कानुनहरूमा जटिलता, अस्पष्टता र आग्रही व्याख्या गर्न सकिने अवस्था पनि देखियो। यी कारणले समग्र भूमि सुशासन कसरी कायम गर्ने भन्ने ज्वलन्त प्रश्न खडा भइरह्यो। भूमि व्यवस्थापनको सार भूमिको व्यवस्थित उपयोगमार्फत खाद्य सुरक्षा, खाद्य सम्प्रभुता, विकास व्यवस्थापन, सामाजिक न्याय, प्राकृतिक स्रोत दिगो व्यवस्थापन र समग्र लोककल्याणकारिताको वितरण हो। नेपालको संविधानले दोहोरो भूस्वामित्व अन्त्य गरी वैज्ञानिक भूमि सुधार लागू, अनुस्थित भूस्वामित्व अन्त्य गरी जग्गाको उत्पादकत्व वृद्धि, भूमिको उत्पादनशीलता, प्रकृति र वातावरणीय सन्तुलनसहित भूमिको समुचित प्रयोग गर्ने नीति कार्यक्रमका लागि राज्यलाई निर्देश गरेको छ। यसर्थ नेपालको भूमि एजेण्डा सामाजिक न्याय, आर्थिक उत्पादन र स्वामित्व संरचनालाई आत्मसात गर्दै आएको देखिन्छ। समृद्ध नेपाल सुखी नेपाली को दीर्घकालीन राष्ट्रिय अभीष्ट कार्यान्वयनमा ल्याउन बनेको पन्ध्रौं योजना (२०७६७७२०८०८१) ले भूमिको समुचित उपयोग र भूमि प्रशासनमा सुशासनको रणनीति लिएको छ। विगतमा भूमिको समग्र व्यवस्थापनका सम्बन्धमा मार्गदर्शन गर्ने नीतिगत व्यवस्था भएको थिएन। भूमिका विषयमा भएका व्यवस्थाहरू क्षेत्रगत नीति कानुनमा छरिएका थिए, जसलाई नै भूमि नीति भन्नुपर्ने अवस्था थियो। वर्तमान संविधानले भूमि नीतिको विषयलाई महत्वका साथ संघीय कार्यसूचीमा राखेको छ। संवैधानिक भावनाअनुरूप भूमिसम्बन्धी राष्ट्रिय मूल नीतिको आवश्यकता पूरा गर्न भूमिको स्वामित्व, उपयोग, पहुँचलगायतका विषयमा सम्बोधन गर्न पहिलोपटक राष्ट्रिय भूमि नीति, २०७५ जारी भएको छ। नीतिले ६ वटा विषयलाई सम्बोधन गरेको छ, (क) भूसम्बन्ध र भूस्वामित्व, (ख) भूमिमाथिको पहुँच, (ग) भूमिको महत्तम उपयोग, (घ) मूल्यांकन तथा भूमि बजार, (ङ) विकास आयोजनाका लागि जग्गा प्राप्ति र (च) भूमि सुशासन। अहिलेको अवस्थामा यी पक्ष नै भूमि व्यवस्थापनका आयाम हुन्, जुन लामो प्रतीक्षापछि मात्र प्राप्त भएको छ। भूमिसम्बन्धी विषय आम सर्वसाधारणको चासो जोडिएकाले पनि मार्गदर्शक नीति जरुरी थियो। भूमिको सीमितता, भूमिसम्बन्धी विषयमा रहेको चासो र संवेदनशीलता, तहगत सरकारहरूको कार्यक्षेत्रलाई मार्गदर्शन एवम् सहजीकरण गर्ने संवैधानिक मार्गदर्शनका सन्दर्भमा राष्ट्रिय भूमि नीति आएको देखिन्छ। राष्ट्रिय भूमि नीति, २०७५ को तेस्रो उद्देश्य प्राप्त गर्न नीतिका प्रावधान भूउपयोग क्षेत्रहरूको वर्गीकरण गरी भूमिको व्यवस्थित उपयोग गर्ने, भूमिको व्यवस्थित उपयोग गर्न भूउपयोग योजना तर्जुमा गरी कार्यान्वयनमा ल्याउने र प्राकृतिक विपद् र जोखिम व्यवस्थापन गर्ने कार्यलाई वास्तविकतामा उतार्न भूउपयोग ऐन कार्यान्वयनमा आएको छ। भूउपयोगको क्षेत्र वर्गीकरण, भूउपयोग क्षेत्र नक्सांकन, भूउपयोग योजना, जग्गाधनी स्रेस्तापुर्जा अद्यावधिक, भूउपयोग परिवर्तन गर्न सक्ने र नस्कने अवस्था निर्धारण, जग्गाको खण्डीकरण नियन्त्रण र चक्लाबन्दी व्यवस्था, बस्ती व्यवस्थापन, जग्गा मूल्यांकन र यी कार्यका लागि संरचनागत व्यवस्था एवम् शासकीय तहहरूको अन्तरसम्बन्धलाई ऐनले उल्लेख गरेको छ। साथै जग्गा बाँझो नरहोस्, त्यसले दिनुपर्ने आर्थिक उपयोगिता देओस् भन्ने हेतुले पहिलोपटक भूमि बैंकको अवधारणा पनि अघि सारेको छ। ऐनको उद्देश्य सीमित प्राकृतिक स्रोतको व्यवस्थित उपयोगमार्फत दिगो विकास र मानव समृद्धि हो। यति विस्तृत र व्यवस्थित विस्तृत कानुनी खाका यसअघि आएको थिएन। यो संविधानको भावना, दिगो विकासको लक्ष्य र विगतदेखि राजनीतिक समुदाय एवम् भुमि अभियन्ताका चासोलाई धेरै हदमा सम्बोधन गरेको छ भन्न सकिन्छ। राष्ट्रिय भूमि नीतिले भूमिसम्बन्धी ६ वटै विषय क्षेत्रलाई आधार दिएको छ। उल्लिखित सबै आयामलाई सम्बोधन गर्न कानुनी संरचना पनि चाहिन्छ। भूउपयोग ऐन एउटा उद्देश्य क्षेत्रलाई सम्बोधन गर्न मात्र सक्छ। अरु पाँच उद्देश्य कार्यान्वयन गर्ने नयाँ कानुनी संरचना अभाव प्रस्ट छ। त्यति मात्र होइन, कानुनी व्यवस्थाहरू छरिएमा भूमि नीतिको समष्टिगत भावना ओझेल पर्ने सम्भावना रहन्छ नै। अहिले भूमि सरोकारलाई सम्बोधन गर्ने भूमि नीति, भूउपयोग नीति, भूमिसम्बन्धी ऐन, जग्गा नापजाँच ऐन, गुठी ऐन, भूउपयोग ऐन, सरकारी जग्गा लिजमा दिने कार्यनीति, खेतीयोग्य जग्गालाई उपयोग गर्ने कार्यनीति, जग्गा भाडामा लिई व्यवस्थित खेती गर्नेलाई अनुदान दिने नीति गरी १० वटा जति नीति व्यवस्था छन्। यसर्थ नीतिले औंल्याएका सबै विषय क्षेत्र समेटिएको एकीकृत कानुन अहिलेको आवश्यकता हो, जसले विगतदेखि महसुस गरिएका समस्या, जस्तो कि भूमिको असमान वितरण, भूमिको हदबन्दी, गयल जमिनदारी, भूमिमाथिको महिला स्वामित्व, मोहियानी, भूमिहीन सीमान्तकृतको भूमिमाथिको पहुँच, भूउपयोग, गुठी र भूमि प्रशासनलाई एकसाथ सम्बोधन गर्न सकोस्। सबैको सरोकारको विषय भएकाले आम सर्वसाधारणको विश्वास नजिती भूमि व्यवस्थामा परिवर्तनकारी काम गर्न सकिँदैन। सामाजिक समर्थनका लागि सामाजिक अभियान नै चाहिन्छ। अझ स्पष्ट रूपमा भन्दा, समाजकेन्द्रित ढाँचाबाट नीति संरचना निर्माण र कार्यान्वयन गर्नुको विकल्प छैन। प्राविधिक विज्ञता नीतिलाभ सिर्जना र प्राप्त अवसरको वितरण कसरी गर्न सकिन्छ भन्नेमा केन्द्रित हुनुपर्छ। त्यो पनि नीतिग्राहीसँगै रहेर। अन्यथा कार्यान्वयनमा जटिलता आई स्थापित मूल्य परम्परा भत्किने र अपेक्षित प्रणाली संस्थागत नहुने जोखिम रहन सक्छ। भूमि नीति र भूउपयोग कार्यान्वयनका लागि केही पूर्वशर्त पूरा गर्नुपर्छ। विगतदेखि वितरण (स्वामित्व) र उपयोगमा स्पष्ट दृष्टिकोण अभाव रहँदा भूमि व्यवस्थापन अल्मलमा पर्दै आएको हो। भूमिको समग्र लगत र उपयोग सामथ्र्यको आँकडा नभएसम्म भूमि व्यवस्थापन गर्न सकिँदैन। भूमि उत्पादनको साधन भएकाले भूमिको उपयोग उत्पादनका दृष्टिकोणले गर्नुपर्छ, जसका लागि भूमि क्षमता, उपयोगिता आवश्यकता पहिचान पहिलो काम हो। यसलाई स्थानीय तहसम्म जिम्मेवारी दिई स्पष्ट दृष्टिकोणसहित भूउपयोग योजना कार्यान्वयन गर्नु अहिलेको आवश्यकता हो। योजनाको पहिलो विन्दु स्थानीय तहसम्म जिम्मेवारी विनियोजन गरी भूमि स्रोत नक्सांकन गर्नु हो। त्यसपछि भूमिको उपयोग क्षमताका आधारमा अभिलेख व्यवस्थित गर्ने काम महत्वपूर्ण हुन जान्छ, जसका लागि साधन स्रोत, सांगठनिक क्षमता त चाहिन्छ नै, त्योभन्दा महत्वपूर्ण सामाजिक समर्थन र राजनीतिक स्रोत परिचालन झनै महत्वपूर्ण हुन आउँछ। राज्यकेन्द्रित ढाँचाबाट राष्ट्रिय नीति रणनीति बनाइने समाजमा सामाजिक समर्थन जित्ने काम धेरै महत्वपूर्ण हो, त्यसपछि मात्र प्राविधिक काम (भूउपयोग योजना, कार्यान्वयन) ले सफलता हासिल गर्न सक्छन्। सारमा भन्दा भूमि व्यवस्थापन साझा दृष्टिकोणसहित राज्येच्छाको कार्यान्वयन हो, सरकारले प्रतिबद्धता जनाएको दोस्रो पुस्ताको सुधार अभियान हो, जुन मानव पुस्ताहरूको आवश्यकता पूरा गर्न केन्द्रित रहनुपर्छ। यसमा लुकेको एजेन्डा नै रहनु हुन्न। राजनीतिक रङ, रूप र प्रियताको गन्ध रहनु हुन्न। किनकि, भूमि व्यवस्थापनको सार भूमिको व्यवस्थित उपयोगमार्फत खाद्य सुरक्षा, खाद्य सम्प्रभुता, विकास व्यवस्थापन, सामाजिक न्याय, प्राकृतिक स्रोत दिगो व्यवस्थापन र समग्र लोककल्याणकारिताको वितरण हो।"
चेत्ने बेला भएन र ?,"कृषि मन्त्रालयमा डिङ हाँक्ने मन्त्री, सचिव, महानिर्देशक र कथित कृषिविद्हरू नेपालीले भोग्दै आइरहेका पीडासित साक्षात्कृत छन् ? गत साता भारतले प्याज निकासीमा प्रतिबन्ध लगायो। यसको सीधा असर नेपाल, बंगलादेशलगायत दक्षिण एसियामै परेको छ। प्याज रोप्ने समयमा सुक्खा भएको, जेनतेन रोपेपछि जम्ने गरी पानी परेका कारण प्याज उत्पादनमा भारी गिरावट आएकाले मूल्य अकासिएपछि भारतले निकासीमा रोक लगाउनुपरेको बताउँदै आएको छ। भारतले आन्तरिक खपतबाहेक गत वर्ष २२ करोड ६७ लाख क्वीन्टल प्याज निर्यात गरेको थियो (न्युयोर्क टाइम्स, ३ अक्टोबर, २०१९)। यसैगरी नेपालले गत वर्ष भारतबाट १६ लाख ७८ हजार क्वीन्टल प्याज आयात गरेको थियो। अहिले आयात ठप्प भएपछि नेपालमा प्याज विलुप्त भएको छ। प्याज एउटा प्रतिनिधिमूलक उदाहरण हो। नेपालको कूल व्यापार वार्षिक १५ खर्ब १५ अर्ब रुपैयाँ छ। यसमा आयात मात्रै १४ खर्ब १८ अर्ब रुपैयाँ रहेको राष्ट्र बैंकको तथ्यांकले देखाएको छ। यसमध्ये निर्यात करिब ९७ अर्ब रुपैयाँ मात्रै छ। कूल निकासीमध्ये पनि भारतसित जम्मा ५६ अर्ब ५९ करोड रुपैयाँ छ। सबैभन्दा बढी व्यापार घाटा पनि भारतसित छ ८ खर्ब ५५ अर्ब रुपैयाँ। छिमेकी चीनसित भने यस्तो व्यापार घाटा २ खर्ब ५ अर्ब रुपैयाँ रहेछ। अझ भारतबाट औपचारिक कारोबारको ३५ प्रतिशतबराबरको सामान अनौपचारिक तवरबाट भित्रिने गरेको बेलाबेला विद्वान्हरूले सार्वजनिक गर्दै आएका छन्। यसले हाम्रो समग्र अर्थतन्त्रको तस्बिरलाई एउटै तथ्यांकले उजागर गरेको छ। नेपालमा जतिसुकै डिङ हाँके पनि मुलुकको आर्थिक अवस्थाले नेता र कर्मचारीतन्त्रको हैसियत पनि छर्लंग पारेको छ। तैपनि हाम्रा नेताहरूलाई लाजै छैन र हुँदैन पनि। मानौं केही भएकै छैन। आज भारतबाट प्याज आयात ठप्प हुँदा नेपालीका भान्छा मात्र प्रभावित भएको छैन, पर्यटन र रेस्टुरेन्ट व्यवसाय, प्याजमा आधारित उद्योगलाई पनि असर परेको छ। प्याजको विकल्प छैन। यद्यपि यो नखाए पनि बाँच्न नसकिने होइन। तर नेपालमा नखाईकन बाँच्नै नसकिने कुरामा पनि हामी पूर्णतः निर्भर छौं। गत वर्षको पहिलो चार महिनामा विभिन्न देशबाट हामीले चामल मात्रै नौ अर्ब ३६ करोड रुपयाँको आयात गरेछौं। दाल, गहुँ, तेल, घिउ, आलु, लसुन, प्याज, तरकारी, धनिया र जिरा गरेर चार महिनाको अवधिमा कूल खाद्यान्न १८ अर्ब रुपैयाँको गरिएको रहेछ। यी तथ्यांकले नेपालको बढ्दो परनिर्भरता छर्लंग पारेको छ। आत्मनिर्भर हुन सकिने कृषि क्षेत्रका सामान्य उत्पादन पनि आयात हुन्छ भने हामी नेपालीको प्रवृत्तिलाई पनि यसले झल्काएको छ। एकातिर बढ्दो व्यापार घाटा र अर्कोतिर उच्च बजेट घाटा, त्यसमाथि नकारात्मक शोधनान्तर बचत रहेको मुलुकको अवस्था सहजै अनुमान गर्न सकिन्छ। आत्मनिर्भर हुन सकिने कृषि क्षेत्रका सामान्य उत्पादन पनि आयात हुन्छ भने हामी नेपालीको प्रवृत्तिलाई पनि यसले झल्काएको छ। बसीबसी किनेर मात्र खाने गरेका छौं। भारतबाट आयात हुने रायोको सागलाई पनि डलर तिर्नुपर्छ। किनकि डलर नतिरी भारु साटिँदैन। त्यो डलर हामीले रेमिट्यान्सबाट प्राप्त गरिरहेका छौं, जुन दिगो होइन। नेपालको अविकासलाई मद्दत पुर्याउने वैदेशिक रोजगार अर्थात् पाखुरा बेच्ने परिपाटी व्याप्त छ। सरकारले संसद्मा पेस हुने नीति तथा कार्यक्रममा सगौरव घोषणा गर्छ वैदेशिक रोजगारमा जानेलाई प्रोत्साहित गरिनेछ। यो भन्दैन कि स्वदेशमै रोजगार सिर्जना गरिनेछ। नेपाली किसानले दुःख गरेर फलाएको उत्पादनले भने बजार पाउँदैन। योजतिको विडम्बना अरू के होला ? नेपाली धान गोदामै सड्छ। फलेको स्याउ वस्तुभाउलाई कुँडो खुवाउन बाध्य पारिन्छ। काउली र बन्दाकोभीले बजार नपाएर बारीमै डोजर लगाइन्छ। कदाचित किसानले फलाएको फसल स्वदेशी उपभोक्तासम्म पुगेछ भने पनि आधा दर्जनभन्दा बढी बिचौलिया पार गर्नुपर्छ। किसानसित प्रतिकेजी ६० रुपैयाँमा उठाइएको कुनै उत्पादन उपभोक्तासम्म आइपुग्दा प्रतिकेजी दुई ४० रुपैयाँसम्म पुग्छ। धान, तरकारीलगायतका नगदेबालीमा व्याप्त बिचौलिया मात्र मोटाएका छन्। उखुजस्तो नगदेबाली लगाएका किसान मिलका साहुजीबाट प्रताडित छन्। उखु उठाउँछन्। चिनी बेच्छन्। तर किसानलाई भुक्तानी दिँदैनन्। भनेपछि अब नेपाली किसानले के गर्ने त ? यो सब किन भइरहेको छ ? कृषि मन्त्रालयमा डिङ हाँक्ने मन्त्री, सचिव, महानिर्देशक र कथित कृषिविद्हरू नेपालीले भोग्दै आइरहेका यस्ता पीडासित साक्षात्कृत छन् ? रेमिट्यान्स भरपर्दो स्रोत होइन। कुनै देशको श्रम नीति परिवर्तन भएमा नेपालीहरू कतिखेर फर्काइन्छन् ठेगान छैन। देश नै रेमिट्यान्सले चलेकाले अर्थमन्त्री र अर्थसचिवहरू ढुक्क छन् डलर आइरहेकै छ। देशको प्रमुख स्रोत नै रेमिट्यान्स भएको छ। यो राष्ट्रिय सुरक्षाका लागिसमेत घातक छ। आज प्याज निकासीमा प्रतिबन्ध लाग्दा यहाँको बजार नै प्रभावित हुन्छ भने भोलि धान वा गहुँ निकासीमा रोक लाग्यो भने के गर्ने ? परनिर्भरता मुलुकको राष्ट्रिय सुरक्षा, सार्वभौमिकतासित पनि जोडिएको हुन्छ। आत्मनिर्भर बन्नेतर्फ सोचसम्म कहींकतै पलाएको छैन। यस्तो सोच किन भएन ? यसमा धेरै ठूलो कुरै छैन नियत नभएर। नेता, मन्त्री र उच्चपदस्थ कर्मचारीको एकमात्र ध्याउन्न कहाँबाट कमिसन आउँछ भन्ने छ। कमिसन नआउने भए किन गर्ने भन्ने मानसिकता मात्र होइन, वृत्ति नै छ। यसलाई कुनै पनि निकायले धुन र पखाल्न सक्दैन। किनभने, पहिले टाउको गतिलो हुनुपर्छ। निर्देशित गर्ने टाउकोले हो। टाउकोको सन्दर्भ देशको प्रणालीसित गएर जोडिन्छ। एउटा नेताले चुनाव जित्न कति करोड खर्च गर्नुपर्छ ? खर्च नगरी चुनाव नजितिने परिपाटी छ। आफ्नै दलको केन्द्रीय सदस्य हुन लाखौं खर्च गर्नुपर्छ। त्यो पैसा कहाँबाट आउँछ ? कसैले गरिदिएको लगानी उठाउनुपर्छ। त्यही उठाउने क्रममा ध्याउन्न नै कमिसनमा हुन्छ। जुनसुकै दलका शक्तिशाली मन्त्रीले पनि काम गर्न नसक्नुको प्रमुख कारणमा कमिसन वृत्ति हो। उनीहरूलाई काम गर्न केले रोकेको छ ? सडकको खाल्डाखुल्डी पुर्न केले रोक्यो ? अर्काे उदाहरण हेरौं। नेपालमा कूल खेतीयोग्य जमिनको क्षेत्रफल ३० लाख ९१ हजार हेक्टर छ। यसमध्ये मुस्किलले आधा क्षेत्रफलमा मात्र धान खेती हुन्छ। मौसमले साथ दियो भने ५५ लाख ६३ हजार टनसम्म धान उत्पादन भएको अभिलेख छ। मुलुकको सन्दर्भमा यो अति धेरै उत्पादन हो। यसमा सरकारले विशेष प्रयास गरेर भएको होइन, बेलैमा पानी परेर। धान रोप्ने र हुर्कने बेलामा पानी परेन भने उत्पादन घट्छ। जसले आर्थिक वृद्धि दर तलमाथि तुल्याइदिन्छ। गत वर्ष ७१ प्रतिशत आर्थिक वृद्धि हुँदा सरकार मक्ख पर्यो। मानौं उसैले गराएजस्तो। यस वर्ष त सरकारले समयमै रासायनिक मल उपलब्ध गराउन सकेन। चाहिने सात लाख मेट्रिक टन, व्यवस्था गर्यो त्यसको आधा मात्रै। यसको असर आर्थिक वृद्धिमा पर्ने नै छ। पानी नपर्दा उचित सिँचाइको बन्दोबस्ती छैन। कूल खेतीयोग्य जमिनमध्ये २५ लाख ३६ हजार हेक्टरमा बाह्रै महिना सिँचाइ उपलब्ध (इयर राउन्ड इरिगेसन) गराउन सकिने प्रकृतिको छ। सिँचाइ विभाग स्थापनाको सात दशकसम्म आइपुग्दा जम्मा चार लाख ३० हजार हेक्टरमा मात्र बाह्रै महिना पानी पुर्याउन सकिन्छ, त्यो पनि भरपर्दो छैन। जस्तै सुनसरी मोरङ सिँचाइ आयोजनाको सम्पूर्ण कमाउन्ड क्षेत्रलाई इयर राउन्ड इरिगेसनमा राखिएको छ, तर पुछार (टेल) क्षेत्रतिर पानी नै जाँदैन। त्यसबाहेक पहाडमा १० लाख ३७ हजार र तराईमा १५ लाख हेक्टर सिँचाइयोग्य जमिन छ। तर १४ लाख २५ हजार हेक्टरमा मात्र सिँचाइ पूर्वाधार छन् (पानी नै पुग्ने होइन)। यी तथ्यांकले देखाउँछ राष्ट्रको ध्यान कतातिर छ भन्ने। सिँचाइ पुगेकै छैन। पुगेका ठाउँमा रासायनिक मल पुग्दैन। किसानले जेनेतन जोगाड गरेर फलाएछन् भने बजार छैन। बजार भएका ठाउँमा बिचौलिया मात्र छन्। यो कुचक्र छ हाम्रो कृषिको। हाम्रो कृषि कहिल्यै पनि व्यावसायिक बन्न सकेन, केवल निर्वाहमुखी मात्र छ। कृषिमा मात्र आत्मनिर्भर हुने हो भने हाम्रो व्यापार घाटा उल्लेखनीय रूपमा घट्ने मात्र होइन, छिमेकीका यस्ता नीतिबाट विचलित हुनु पर्दैन। नाकाबन्दीपछि पनि नआएको चेत एकाएक आउला भनेर भन्न त सकिन्न, तर चाहना भने राख्न सकिन्छ"
नेपाली फुटबल टोली अस्ट्रेलियामा,"सिड्नी : सन् २०२२ को कतार विश्वकप छनोटअन्तर्गत अस्ट्रेलियाविरुद्धको छनोट खेल खेल्न नेपाली राष्ट्रिय फुटबल टोली सिड्नी पुगेको छ। नेपाली टोली २४ घण्टा लामो यात्रापछि बिहीबार अस्ट्रेलिया पुगेको हो। बिहीबार अस्ट्रेलिया पुगेको नेपाली टोलीलाई अस्ट्रेलियानेपाल फुटबल संघका पदाधिकारीले स्वागत गरेका थिए। बिहीबार दिउँसो अस्ट्रेलिया पुगेलगत्तै नेपाली टोलीका प्रमुख प्रशिक्षक योहान कालिनले दुई घण्टा प्रशिक्षण गराएका थिए। नेपाली टोलीले सिड्नीमा ६ दिन प्रशिक्षण गर्नेछ। विश्वकप दोस्रो चरणको छनोटअन्तर्गत नेपालले असोज २३ गते उसैको मैदानमा खेल्दैछ। अस्ट्रेलियासँगको खेलका लागि कालिनले २३ सदस्यीय खेलाडी घोषणा गरेका थिए। नेपाली टोलीका २२ सदस्य अस्ट्रेलिया पुगे पनि हाल इन्डोनेसियामा रहेका रोहित चन्द भने केही दिनपछि पुग्ने जनाइएको छ। नेपाली टोलीका लागि सिड्नीको स्पोर्ट्स एकेडेमीमा प्रशिक्षणको व्यवस्था मिलाइएको छ। नेपाली टोलीको सम्पूर्ण व्यवस्था अस्ट्रेलियन फुटबल संघले मिलाएको हो। नेपाली टोलीका प्रमुख प्रशिक्षक कालिनले अस्ट्रेलिया निकै बलियो टोली भए पनि टिमको तयारी राम्रो भएकाले राम्रो नतिजा ल्याउने विश्वास व्यक्त गरे। खेलाडीको प्रशिक्षण राम्रो भएको छ। यस पटक सबै खेलाडी फिट छन्। टिममा चोटको कुनै समस्या छैन, प्रशिक्षक कालिनले भने। नेपाली टोलीका व्यवस्थापक मधुसूदन उपाध्यायले अस्ट्रेलियाको वातावरणसँग खेलाडीलाई घुलमिल गराउन एक साताअघि नै अस्ट्रेलिया आएको बताए। अस्ट्रेलियासँग प्रतिस्पर्धा गर्न नेपाली टोली आगामी मंगलबार क्यानबेरा जानेछ।"
"त्रिकोणात्मक सिरिजको उपाधि जिम्बाब्वेलाई, नेपाल दोस्रो","सिंगापुर : सिंगापुरमा भएको नेपाल, जिम्बाब्वे र सिंगापुरबीचको त्रिकोणात्मक टी२० सिरिजको उपाधि जिम्बाब्वेले जितेको छ । बिहीबार भएको खेलमा आयोजक सिंगापुरलाई ८ विकेटले हराउँदै जिम्बाब्वेले उपाधि जितेको हो । जिम्बाब्वेले टस जितेर बलिङ रोपेपछि पहिले ब्याटिङमा उत्रिएको सिंगापुरले २० ओभरमा ७ विकेट गुमाएर १६७ रन बनाएको थियो । १६८ रनको लक्ष्य जिम्बाब्वेले १८४ ओभरमा २ विकेट गुमाएर पूरा गरी नित निकाल्यो । जिम्बाब्वेका पिटर मुरले ६० बलमा ९२ रनको इनिङ खेल्दै टोलीलाई सहज जित दिलाएका थिए । जिम्बाब्वेले नेपाललाई दुवै खेलमा हराउन सफल भयो भने सिंगापुरसँग एक खेलमा पराजित भयो । सिरिजमा तीनै टोलीले एकर्कासँग २२ खेल खेल्ने तय भएको थियो । नेपाल र सिंगापुरबीचको एक खेल भने वर्षाका कारण रद्द भयो । पहिलो खेलमा नेपाल जिम्बाब्वेसँग ५ विकेटले पराजित भएको थियो । दोस्रो खेलमा सिंगापुरलाई ९ विकेटले हराई उपाधि जित्ने सम्भावना देखाएको नेपालले तेस्रो खेलमा जिम्बाब्वेसँग ४० रनको हार व्यहोर्यो । चौथो खेलमा सिंगापुरमाथि फराकिलो अन्तरको जित हात पारी उपाधिको सम्भावनालाई कायम राख्ने नेपालको झिनो आशालाई पनि वर्षाले निराश बनायो । यदी यस खेलमा सिंगापुरलाई नेपालले फराकिलो अन्तरमा हराउने र अर्काे खेलमा सिंगापुरले जिम्बाब्वेलाई पराजित गर्न सकेको भए नटरन रेटमा अघि रहँदै नेपालले उपाधि जित्न सक्यो । ६ अंक बनाएको जिम्बाब्वेले उपाधि जित्दा नेपाल दोस्रो भयो सिंगापुर र नेपालको समान ३३ अंक भए पनि रनरेटमा नेपाल अघि रह्यो । सिंगापुरको त्रिकोणात्मक सिरिजपछि ओमानमा ५ देशबीच हुने टी२० सिरिजका लागि नेपाली टोली ओमान प्रस्थान गरेको छ । ओमानमा शनिबारबाट सुरु हुने टी२० सिरजिमा नेपालसहित ओमान, आयरल्याण्ड, नेदरल्याण्ड र हङकङ सहभागी हुनेछन् । ओमान टी२० सिरिजका खेल ५ अक्टुबर : ओमानहङकङ, आयरल्याण्डनेदरल्याण्ड ६ अक्टुबर : ओमानआयरल्याण्ड, नेपाल हङकङ ७ अक्टुबर : नेपालनेदरल्याण्ड, हङकङआयरल्याण्ड ९अक्टुबर : आयरल्याण्डनेपाल, ओमाननेदरल्याण्ड १० अक्टुबर : हङकङनेदरल्याण्ड, नेपालओमान नेपाली टोली कप्तान पारस खड्का, उपकप्तान दीपेन्द्रसिंह ऐरी, सोमपाल कामी, करण केसी, विनोद भण्डारी, ललितनारायण राजवंशी,पवन शर्राफ, सन्दीप लामिछाने, सन्दीप जोरा, अभिनास वोहरा, कुशल मल्ल, इशान पाण्डे, रोहित पौडेल, आशिफ शेख रहेका छन्।"
खाँडादेवीमा भलिबल प्रतियोगिता हुँदै,"रामेछाप : खाँडादेवी गाउँपालिका१ राकाथुममा प्रथम राकाथुम वडा अध्यक्ष कप भलिबल प्रतियोगिता आयोजना हुने भएको छ । यही असोज २३ गतेबाट सुरु हुने प्रतियोगिताको तयारी अन्तिम अवस्थामा पुगेको आयोजक राकाथुम युवा तथा खेलकुद विकास समितिले जनाएको छ । खाँडादेवीमा हुने प्रतियोगितामा रामेछाप जिल्लाभरिका वडास्तरीय टोलीले सहभागिता जनाउन पाउने संस्थाका अध्यक्ष मकर श्रेष्ठले जानकारी दिए । रामेछाप जिल्लाभित्र रहेका विभिन्न पेसा व्यवसायमा संलग्न तथा संघसंस्थामा आबद्ध खेलप्रेमीहरुलाई लक्षित गरी प्रतियोगिता आयोजना गरिएको उनले बताए । प्रत्येक टोलीमा नौ जनासम्म खेलाडी सहभागी हुन पाउनेछन् । प्रतियोगिताका विजेता, उपविजेता र तेस्रो हुने टोलीलाई क्रमशः ५१ हजार, ३१ हजार र २१ हजार नगद पुरस्कार प्रदान गरिने खाँडादेवी वडा नम्बर १ का वडा अध्यक्ष विष्णुकुमार श्रेष्ठले जानकारी दिए । रामेछापबासीबीच सद्भाव, एकता एवं मनोरञ्जन गराउने उद्देश्यले प्रतियोगिता आयोजना गरिएको उनले बताए । प्रतियोगिताका सर्वोत्कृष्ट खेलाडीले पनि आकर्षक पुरस्कार पाउने उनले बताए ।"
