शीर्षक,विवरण
इमानदारीमा छाउप्रथा अन्त्य,"केही महिनायता हरेक दिन अखबार वा सामाजिक सञ्जालमा सुदूरपश्चिम तथा कर्णाली प्रदेशमा परम्पराका नाममा रहेको छाउप्रथाका विपक्षमा आलेखहरू निस्किरहेको देख्छु । हिजोआज सरकारले पनि ती प्रदेशमा छाउगोठ भत्काउने अभियान सञ्चालन गर्दै छाउगोठ राख्नेलाई कानुनी कारबाही गर्न थालेका छन् । गत मंसिर १५ मा अछामको साँफेबगरमा एक २१ वर्षीया युवतीको छाउगोठमा मृत्यु भएपछि उनका जेठाजुलाई अदालतले ४५ दिन कैद सजाय गरेको समाचार पढेकी थिएँ । मुलुकी अपराध संहिता विधेयक २०७४ ले महिलालाई रजस्वला वा सुत्केरीको अवस्थामा छाउपडी वा त्यस्तै अन्य कुनै किसिमका भेदभाव, छुवाछूत वा अमानवीय व्यवहार गरे वा गराएमा यस्तो कसुर गर्ने व्यक्तिलाई तीन महिनासम्म कैद वा तीन हजारसम्म जरिमाना वा दुवै सजाय हुन सक्ने कानुनी व्यवस्था गरेको छ । छाउगोठमा बस्न बाध्य पारेको आरोपमा पक्राउ परेर कानुनी कारबाहीमा पर्ने रावत पहिलो व्यक्ति हुन् । दशकौंदेखि तत्कालीन सरकारहरूले दातृ संस्थाहरूसँगको समन्वयमा कर्णाली र सुदूरपश्चिमका जिल्लामा छाउप्रथा उन्मूलन गर्न अभियान, कार्यक्रम तथा परियोजनाहरू सञ्चालन नगरेका होइनन् । माओवादी जनयुद्धको समयतिर पनि सांस्कृतिक क्रान्तिका नाममा छुई भएकी महिला मन्दिर प्रवेश गर्ने, छाउगोठहरू भत्काउने जस्ता कार्य गरेकै हुन् । तर युगौंदेखि चलिआएको प्रथाको जग यस्ता गतिविधिले केही समयका लागि हल्लाए पनि जरा भने कुनैले पनि उखेल्न सकेनन् । २०७६ पुसबाट नेकपाका बहुमत सरकार ती प्रदेशमा प्रहरीप्रशासन, स्थानीय जनप्रतिनिधि तथा सामाजिक अभियन्ताका साथ लिएर विद्यमान छाउप्रथा उन्मूलन गर्न आक्रामक ढंगबाट छाउगोठ भत्काउने कार्यमा जुटिरहेका छन् । अभियान सुरु भएको डेढ महिनाभित्र अछाममा चार हजार आठ सय ४४ छाउगोठ भत्किएको सम्बन्धित प्रहरी कार्यालयले जनाएको छ भने प्रमुख जिल्ला अधिकारीले १५ फागुनभित्र सबै छाउगोठ भत्काएर अछामलाई छाउमुक्त जिल्ला घोषणा गर्ने लक्ष्य रहेको बताएका छन् । एकातिर यसरी प्रहरी, प्रशासन, स्थानीय जनप्रतिनिधि र सामाजिक अभियन्ताहरूको साथ लिएर छाउगोठ भत्काउने अभियानमा जुटेपछि छाउप्रथाविरुद्ध लाग्नेहरूको आवाज सशक्त हुँदै गइरहेको सरकारी पक्षले दावा गरिरहँदा महिलाले भने छाउगोठ भत्काइदिँदा उनीहरूको जीवन झन् कष्टकर र असुरक्षित बन्दै गएको गुनासो गर्न थालेका छन् । गाउँघरका छाउगोठ भत्किएपछि छाउ हुने महिला घरनजिकका जंगलका ओढार र प्लास्टिकका पालहरूमा बस्न थालेका छन् । सरकारले इमानदारीका साथ काम गर्यो भने निश्चय नै कर्णाली र सुदूर पश्चिमको मनमस्तिष्कबाट छाउप्रथा मेटिनेछ र सरकारले बनाएको छाउघर सामुदायिक भवनमा परिणत हुनेछ । छाउगोठहरू भत्काउँदैमा छाउ बार्ने र बार्न लगाउनेलाई कानुनी कारबाही हुने र सरकारबाट प्राप्त हुने सेवा, सुविधा पनि कटौती हुने सुनेपछि महिलाहरू घरमै बस्न थालेको र समाजमा परम्पराका नाममा हुँदै आएको यातनाका घटना पनि प्रकाशमा आउन छाडेको सरकारी पक्षबाट प्रचारप्रसार भइरहँदा पीडितहरूले भने सरकारबाट कडा कारबाही हुने डरले स्वयं छाउगोठ भत्काउन बाध्य भएको स्विकारेका थिए । उनीहरु गुनासो गर्न थालेका छन् अबका दिनमा छाउ हुँदा कहाँ बस्ने ? केही साताअघि संसदभित्र सत्तापक्षकै एक सांसदले गृह मन्त्रालयले छाउगोठका नाममा जनताका घर भत्काउँदै हिँडेको भनी आपत्ति जनाएका थिए । अछाममा पनि एक महिलाले छाउगोठ भत्काउने प्रहरी हबल्दारमाथि भैंसी बाँध्ने किला प्रहार गरेकी थिइन् । सरकारका गतिविधिले जनता आक्रान्त बन्दै गएका बेला मेरो पनि सरकारमाथिको आक्रोश बढेको छ; मेरो मन विद्रोही भइरहेको छ । छाउपडी प्रथा निश्चय नै सुदूरपश्चिम र कर्णाली प्रदेशमा परम्पराले बोकाएको एक कठोर श्रापका कारण त्यहाँका महिलाको जीवन नरकतुल्य बनेको छ; मान, सम्मान र इज्जतले जिउने अधिकार खोसिएको छ र उनीहरू पशुसरहको जीवन जिउन बाध्य छन् । उनीहरूको छाउगोठ पनि बधशालाभन्दा कम छैन । कुन रात कसको बध हुने हो ? अत्तोपत्तोसमेत हुँदैन । छाउगोठले छाउ भएकी महिलासँग सुत्ने उनीहरूका लालाबालाको समेत ज्यान लिइरहेको छ । यो देश, सरकार र समाजकै लागि लज्जाको विषय बनेको छ । छाउ अपराध होइन, यसैले छाउ बार्ने र बार्न लगाउनेलाई अपराधीलाई झैं व्यवहार गर्नु गलत ठान्छु । छाउ मानव संस्कृतिको एउटा प्राचीन संस्कार हो । यसमा धर्म, संस्कृति, संस्कार, परम्परा, आस्था सबै जोडिएका हुन्छन् । देशमा दुई करोड ९० लाखको हाराहारीमा जनसंख्या छन्, जसमध्ये ८५ प्रतिशत हिन्दुहरूको बाहुल्य छ । उनीहरूमध्ये अधिकांशले छाउ बार्छन् । युवा हुन् या किशोरी, जो ईश्वर मान्छन्, उनीहरू नित्य पूजा गर्दैनन् । मन्दिर जाँदैनन् र धार्मिक क्रियाकलापमा सरिक पनि हुँँदैनन् । नेपालमा मात्र किन, भारतको जनसंख्या एक सय ३७ करोडभन्दा बढी छ, जसमध्ये झन्डै ८० प्रतिशत हिन्दुहरू छन् । त्यहाँका हिन्दुहरूले पनि धार्मिक कर्म गर्दैनन् । हिन्दु धर्मावलम्बी मात्र पनि होइन, अन्य देशहरू (इन्डोनेसिया, इजरायल, अमेरिका, जापान) का विभिन्न धर्मावलम्बी समुदायमा पनि छाउ बार्ने प्रचलन छ । अधिकांश छाउ बार्नेहरू धार्मिक क्रियाकलापमा सरिक हुँँदैनन्, भान्छामा जाँदैनन्, पतिपत्नी सँंगै सुत्दैनन् र यौन सम्पर्कबाट पनि टाढै रहन्छन् । यसकारण कर्णाली र सूदूरपश्चिमका जनतालाई अपराधीलाई झैं तर्साउने, थर्काउने, अपमानित गर्ने र कानुनी कारबाही गर्ने काम बन्द गरौं । अभियानका नाममा निर्ममतापूर्वक अर्काका भौतिक संरचना भत्काउँदै हिँड्ने काम रोकौं । सकिन्छ भने त्यहाँका नागरिक र नारीसँग छाउगोठको विकल्पबारेमा उनीहरूसितै सल्लाह र सुझाव मागौं । कतिसम्म भने मृत्युदण्ड सजाय पाउने अपराधीलाई पनि उनको अन्तिम इच्छा सोधिन्छ र त्यसलाई पूरा गरिन्छ । २०७१ असारमा प्रशिक्षण सञ्चालन गर्न अछाम पुगेकी थिएँ । २०५५०५६ सालतिर नेपाल रेडक्रसले अछामका तीनवटा गाविसमा तीनबर्से सामुदायिक विकास परियोजना सञ्चालन गरेको थियो । रजस्वला भएका महिला कष्टकर, असुरक्षित र अस्वस्थकर छाउगोठमा बस्नुपर्ने अवस्था देखेपछि परियोजनाले कार्य क्षेत्रभित्र धारा, भान्छाकोठा र सुविधासहितको १० जनासम्म महिला बस्न मिल्ने १० वटा सामुदायिक भवन निर्माण गरिदियो । भवनको प्रयोगबारे बुझ्न एक दिन पीपलटोल मंगलसेन पुगें । तर त्यहाँ न छाउ भएका महिला भेटें, न सुत्ने कोठामा ओढ्नेओछ्यान । न भान्छा कोठामा पकाउने भाँडाकुँडा न कुनै अन्य सरसामान नै । जताततै माकुराका जाला मात्र । यसको सत्यतथ्य बुझ्न आसपासका सबै घरभित्र पसें । हरेक घरबाट एउटै उत्तर मिल्यो, उहिलेउहिले गाउँका सबै महिला छाउगोठमा बस्थे । रेडक्रसले सुविधाजनक सामुदायिक भवन बनाइदिएपछि सबै त्यहीं बस्न थाले । तर हिजोआज त्यहाँ कोही बस्दैनन् । गाउँका सबैले आफ्नै घरमा एउटा छुट्टै कोठा थपेर त्यहीं बस्न थालेका छन् । तर भवनको माथिल्लो तलामा गाउँका महिलाले सहकारी बैठक, ऋण लगानी आदि गतिविधि सञ्चालन गरिरहेका छन् । सबैले निसंकोच छाउका बेला बस्ने कोठा पनि देखाए । सबैले आआफ्नो हैसियतअनुसारको घरको स्वरूप नबिग्रने गरी कोठा थपेका रहेछन् । सिमेन्टका नयाँ घर बनाएकाले छाउका बेला छाउ हुने बस्ने र अरू बेला पाहुनाका लागि प्रयोग गर्ने भनेर छुट्याएका कोठा पनि देखाए । भर्खरै अर्थ मन्त्रालयले मध्यावधि समीक्षा गर्दै चालु आवको बजेट करिब १० प्रतिशतले घटाएको छ । सरकारले आफ्नो खर्च गर्ने क्षमता छैन भनेर लाचारी देखाउनुको सट्टा सो बजेट कर्णाली र सुदूरपश्चिमका महिलालाई छाउप्रथा र छाउगोठको नरकबाट मुक्ति दिलाउने सत्कार्यमा लगाएको भए कत्ति उत्तम हुन्थ्यो ? निर्दयी भई निर्मम तरिकाले गरिब जनताका भौतिक संरचना भत्काउनुको सट्टा रेडक्रसले झैं वडावडामा आवश्यकताका आधारमा सामुदायिक छाउघर निर्माण गरिदिएको देश र जनताको कत्ति भलो हुन्थ्यो ? सरकार, छाउगोठमा राख्नेलाई कानुनी कारबाही नभई छाउ भएकालाई घरमै राख्ने परिवारलाई सम्मान गर्ने, पुरस्कृत गर्ने र उत्प्रेरकका रूपमा गाउँ, समाजमा प्रयोग गर्ने अभियान सञ्चालन गरौं ! ती परिवारको जीवनस्तर उकास्ने गरी क्षमतानुसारका सीप सिकाऔं । आर्थिक सहयोग गरौं । छाउको बेला नियमित स्कुल जाने किशोरीका लागि छात्रवृत्तिको प्रबन्ध गरौं । स्कुलहरूमा स्यानेटरी प्याड व्यवस्था गरौं । आवश्यक चर्पी निर्माण गरौं । समुदायस्तरमा स्यानेटरी प्याड बनाउने तालिम सञ्चालन गरौं । ती प्याड किनेर स्कुलहरूमा वितरण गरौं । साथै स्कुल, सामुदायिक छाउघर, गाउँ, समाज र समुदायमा छाउप्रथाका विपक्षमा प्रभावकारी अभियान सञ्चालन गरौं । सरकारले इमानदारीका साथ काम गर्यो भने निश्चय नै कर्णाली र सुदूर पश्चिमको मनमस्तिष्कबाट छाउप्रथा मेटिनेछ र सरकारले बनाएको छाउघर सामुदायिक भवनमा परिणत हुनेछ ।"
शिक्षा स्वायत्तताको अवमूल्यन,"नेपालमा पनि एसियाली देशमा जस्तै अत्यधिक हस्तक्षेप अहिले पनि रहेको छ र भविष्यमा झन् बढ्ने जस्तो देखिएको छ नेपाल सरकारले हालै उच्च शिक्षा ऐनको मस्यौदा तयार गरेको छ। यो ऐन अहिले संसद्को स्वास्थ्य तथा शिक्षा समितिमा पेस भएको छ। यस ऐनले विश्वविद्यालयको स्वायत्ततामा आच पुग्न जाने ठहर गरी यसको विरोधमा पूर्वउपकुलपतिहरूले विज्ञप्ति जारी गरेका छन्। यसका दुइटा कारण छन्। प्रथमतः यस ऐनमा २५ प्रतिशत विश्वविद्यालयसभाका सदस्यले विश्वविद्यालय त्रिमूर्ति उपकुलपति, शिक्षाध्यक्ष तथा रजिस्ट्रारलाई पदबाट हटाउन सक्ने प्रावधान छ। दोस्रो, यसमा एक उच्च शिक्षा व्यवस्थापन परिषद् निर्माणको परिकल्पना गरिएको छ, जसको अध्यक्ष प्रधानमन्त्री र उपाध्यक्ष शिक्षामन्त्री रहने व्यवस्था छ। यस व्यवस्थाले विश्वविद्यालयमा विद्यमान राजनीतीकरणलाई चरमचुलीमा पुर्याउने लख उकुलपतिहरूले काटेका हुन्। केही समयअघि मात्र नोबल पुरस्कारविजेता अर्थशास्त्री अमत्र्य सेनले नालन्दा विश्वविद्यालयको स्वायत्ततामा प्रतिकूल प्रभाव परेको भन्दै उनको उपकुलपतिको पहिलो कार्यावधिको समाप्तिपछि दोस्रोपटक उपकुलपतिको भूमिका वहन गर्न अभिरुचि प्रदर्शन गरेनन्। उपकुलपतिहरू विश्वविद्यालयप्रति यस्तो संवेदनशील हुन्छन्। त्यसैकारण नेपालका विश्वविद्यालयका पूर्वउपकुलपतिले चासो व्यक्त गरेका हुन्। नालन्दा विश्वविद्यालय पाटलीपुत्र अर्थात् अहिलेको पटनाको सेरोफेरोमा पाचांै शताब्दीमा स्थापना भऐको थियो। यो विश्वविद्यालयमा चिनियाँ यात्री हुएन साङलगायत विभिन्न विदेशीले अध्ययन गरेका थिए। उनी नेपालमा पनि सातौं शताब्दीमा आएका थिए। नेपालको लेलेमा पनि विश्वविद्यालय रहेको र नालन्दा विश्वविद्यालय र लेले विश्वविद्यालयका बीचमा प्राज्ञिक व्यक्तिको आवतजावत भएको विश्वास गरिएको छ। यस स्थानमा प्रसिद्ध सरस्वतीको मन्दिर पनि छ। यसका अतिरिक्त अंशु बर्माको पालाको सातौं शताब्दीको शिलालेख पनि यहा पाइएको छ। यसबाट पनि यो स्थान महर्वपूर्ण थियो भन्ने प्रतीत हुन्छ। सन् ११५७ मा मुसलमान शासक बख्तियार खिल्जीले नालन्दा विश्वविद्यालयलाई क्षतविक्षत् गरिदिए। यस समयमा नेपालमा आनन्ददेवले राज्य गरिरहेका थिए। भनिन्छ यस विश्वविद्यालयको पुस्तकालय यति समृद्ध थियो कि यसमा लगाएको आगो तीन महिनासम्म पनि जलिरहेको थियो। यसमा मि श्र, चीन, कोरिया तथा जापानलगायत विभिन्न विश्वविद्यालयका मानिस अध्ययन गर्दथे। यस्तो पुराना विश्वविद्यालयको पुनरावृत्ति गरिनुपर्ने महसुस गरी नोबल पुरस्कारविजेता अर्थशास्त्री अमत्र्य सेनको संयोजकत्वमा पुनर्निर्माण भएको थियो। अन्ततः उनी यसका उपकुलपति पनि भए। संसद्मा विजयी हुदैमा विश्वविद्यालयको स्वायत्तताको अथवा अदालतको तथा माथ्लो सदनको मानमर्दन गर्न अनुमति पाइँदैन। विश्वविद्यालयको अदालत अथवा सदनको जस्तो शक्ति नहुने भएकाले सजिलै सिकार हुन जान्छन्। सरकार मखनमाथि चक्कुजस्तै हाबी हुन सक्छ भारतीय उपनिवेश विद्यालयका क्षेत्रमा अति नै प्रसिद्ध छ। हालको पाकिस्तानमा रहेको तक्षशिला विश्वविद्यालय पूर्व क्राइस्टाब्द सातांै शताब्दीमा स्थापना भएको मानिएको छ। यस विश्वविद्यालयमा, पाणिनि, चारक तथा चन्द्रगुप्त मौर्यले अध्ययन गरेका थिए भने चाणक्यले अध्यापन गरेका थिए। धेरै पछाडि मात्र मि श्रको अल अझर विश्वविद्यालय दशौं शताब्दीमा, बलोनाको विश्वविद्यालय एघारौं र बेलायतको अक्स्फर्ड विश्वविद्यालय बाह्रौं शताब्दीमा स्थापित भएका हुन्। प्राज्ञिक स्वतन्त्रता भनेको निर्बाध रूपले विश्वविद्यालयको हुने स्वसुशासन हो। स्वायत्तता विश्वविद्यालयजस्ता प्राज्ञिक संस्थाको स्पन्दन हो, धड्कन हो। यसमा अलिकति पनि छाया पर्यो भने विश्वविद्यालयको प्राज्ञिक स्वास्थ्यमा प्रतिकूल असर पर्छ। अनुसन्धान प्रभावकारिताका साथ हुन सक्दैन। यसले गर्दा देश संकटमा परेका बेलामा के गर्ने भन्ने विषयमा थाहा हँुदैन। लिपुलेक प्रकरण यसको ज्वलन्त उदाहरण हो। विश्वविद्यालयमा राजनीतीकरण भएर अध्यापन तथा अनुसन्धान अपेक्षाअनुरूप भइरहेको छैन। त्यसले गर्दा देशका जल्दाबल्दा समस्याबाट बौद्धिक वर्ग विमुख भएको छ। फलस्वरूप सरकार कुहिरोको कागजस्तै यस विषयमा अन्योलमा परेको छ। सम्बद्ध दस्ताबेज पनि राज्यसित नरहनुले यो कुरा प्रस्ट हुन जान्छ। बाह्य हस्तक्षेपविना प्राध्यापन गर्नु तथा अनुसन्धान गर्नुलाई प्राज्ञिक स्वतन्त्रता भनिन्छ। एकपटक अमेरिकामा एक वकिलले एक प्राध्यापकलाई कक्षामा पढाएको अंशका बारेमा जानकारी दिलाउन अदालतमा याचिका दर्ता गरेका थिए। प्राध्यापकले यो उनको अधिकारको हनन भएको अदालतसमक्ष व्यक्त गरेका थिए र अदालतले प्राध्यापकका पक्षमा फैसला गरेकोे थियो। फैसलामा न्यायाधीश फ्र्यांकफर्टरले विश्वविद्यालयको बौद्धिक जीवनमा सरकारलाई दक्खल नदिन जोड दिएका थिए। विश्वविद्यालयका विशेषतः चार स्वतन्त्रता हुन्छन्, ती भनेको कसले प्राध्यापन गर्ने, के प्राध्यापन गर्ने, कसरी अध्यापन गर्ने तथा कसलाई अध्यापन गर्ने भन्ने हुन्। सरकारले विश्वविद्यालयलाई आर्थिक स्रोत जुटाएका कारणले या राज्यको उत्तरदायित्वका कारणले यी चार क्षेत्रमा प्रवेश गर्न पाउदैन। यो परिस्थिति रामायणकालमा पनि विद्यमान भएको देखिन्छ। विश्वामित्र ऋषिले राम तथा लक्ष्मणलाई राजा दशरथसित मागेर आफ्नो आ श्रममा लगेका थिए। उनलाई के, कसले, के र कसरी प्राध्यापन गर्ने सबै ऋषि आफैंले निधो गर्दथे। त्यसैगरी पाण्डव तथा कौरवलाई के, कसले, के र कसरी सिकाउने आदि कुरो गुरु द्रोणचार्यले नै निर्णय लिन्थे। राजाले यस्ता गुरुकुल सञ्चालनका लागि सहयोग गरे पनि उनीहरू हस्तक्षेप गर्दैनथे। उनीहरू स्वायत्त थिए र विना बाहिरी हस्तक्षेप आफ्नो शैक्षिक क्रियाकलापको व्यवस्थापन गर्दथे। यो गुरुकुलको परम्परा अहिलेसम्म पनि चितवनको घाटमा महेश गुरुकुलका रूपमा विद्यमान रहेको छ। तर अहिले नेपालका विश्वविद्यालयमा सरकारले हस्तक्षेप गर्दै आएको छ। भर्खरै अदालतले पनि विश्वविद्यालयको आन्तरिक कार्यमा चासो लिएको छ। केही महिनाअघि नेपालको सुप्रसिद्ध इन्जिनियरिङ अध्ययन संस्थानको प्रवेश परीक्षालाई लिएर अदालतले प्रश्न गरेको थियो। विश्वविद्यालयको आर्थिक स्रोत सरकारले जुटाउने गर्छ। यसले गर्दा सरकारबाट बहुधा विश्वविद्यालयको व्यवस्थापनमा हस्तक्षेप हुने गर्छ। यसरी विश्वविद्यालयमा विद्यमान रहेको प्राज्ञिक स्वतन्त्रताको हनन हुन जान्छ। अमत्र्य सेनले भनेका थिए कि संसद्मा विजयी हुदैमा विश्वविद्यालयको स्वायत्तताको अथवा अदालतको तथा माथ्लो सदनको मानमर्दन गर्न अनुमति पाइँदैन। विश्वविद्यालयको अदालत अथवा सदनको जस्तो शक्ति नहुने भएकाले सजिलै सिकार हुन जान्छन्। सरकार मखनमाथि चक्कुजस्तै हाबी हुन सक्छ। विश्वविद्यालयको स्वतन्त्रता तथा राज्यको चासोबीचमा परापूर्वकालदेखि विवाद छ। विश्वविद्यालयको कामकाज भनेको राज्यको चासो पनि भएकाले यो राज्यको पर्यवेक्षणमा पर्छ भन्ने विचार सरकारमा हाबी छ। फलतः विभिन्न देशका विश्वविद्यालयमा विभिन्न मात्राको हस्तक्षेप सरकारबाट भएको पाइन्छ। २० वटा देशको गरिएको एक अध्ययनअनुसार अस्ट्रेलिया, क्यानाडा, आयरल्यान्ड, दक्षिण अफ्रिका, न्युजिल्यान्ड, संयुक्त अधिराज्य तथा संयुक्त राज्य अमेरिकाजस्ता एंग्लो अमेरिकी देशमा हस्तक्षेप गर्ने कम अधिकार रहेको र तदनुसार कम प्रभाव परेको पाइएको छ। युरोपेली देश फ्रान्स, जर्मनी, इटाली, निदरल्यान्ड, रूस तथा स्विडेनमा मध्यम खालको हस्तक्षेप भएको थाहा भएको छ। त्यसैगरी चीन, मलेसिया, जापान, इन्डोनसिया, सिंगापुर, श्रीलंका तथा थाइल्यान्डजस्ता एसियाली देशमा अधिकतम प्रभाव परेको उक्त अध्ययनले देखाएको छ। नेपालमा पनि एसियाली देशमा जस्तै अत्यधिक हस्तक्षेप अहिले पनि रहेको छ र भविष्यमा झन् बढ्ने जस्तो देखिएको छ। तर स्वायत्तताको हनन बाह्य हस्तक्षेपबाट मात्र हुने होइन। यदि विश्वविद्यालयभित्रको कार्य सम्पादन स्तरीय भएन भने बाह्य हस्तक्षेप हुने सम्भावना नाटकीय रूपमा बढ्न सक्छ। कार्य सम्पादन स्तरहीन भित्री अक्षमता तथा बाह्य हस्तक्षेप दुवैबाट हुन जान्छ। अहिले नेपालका विश्वविद्यालयमा बाहिरको हस्तक्षेपले गुणात्मक स्तर ओरालो लागेको लाग्यै छ। किनभने नेपालीले विदेशी विश्वविद्यालयमा उल्लेखनीय काम गरेको देखिएको छ। त्यसकारण प्राध्यापकको अक्षमतालार्ई दोष लगाइहाल्न मिल्दैन। बाह्य हस्तक्षेपको उदाहरण हालै त्रिभुवन विश्वविद्यालय सेवा आयोगमा भएको अनियमितताबाट प्रस्ट हुन्छ। सेवा आयोगको मूल्यांकनमा सफल हुनुपर्ने उम्मेदवार असफल भएका र विफल हुनुपर्ने उम्मेदवार उत्तीर्ण गराइए। फलतः यस कुकृत्यको भण्डाफोर भयो। यो घटना विश्वविद्यालयमा विद्यमान राजनीतीकरणले भएको हो। यस्तो राजनीतीकरणलाई न्यूनीकरण गर्ने खालको ऐन आउनुपर्ने थियो। तर अहिलेको ऐनले यसलाई झन् तीव्र पार्ने भएकाले उक्त विश्वविद्यालय पदाधिकारीलाई २५ प्रतिशत सभासद्ले हटाउने तथा व्यवस्थापन परिषद्मा प्रधानमन्त्री रहने व्यवस्थालाई ऐनमा राख्नु हुदैन। यो कुरालाई जनसमक्ष ल्याउने पूर्वउकुलपतिहरू निश्चय नै बधाईका पात्र हुनुहुन्छ।"
नत्र दिल्लीको नियति,"एकताको २१ महिनापछि नेकपा केन्द्रीय समिति बैठक बस्यो । वामपन्थी शक्तिको प्रमुख चुनावी नारा थियो समाजवादउन्मुख अर्थतन्त्र, संघीय लोकतान्त्रिक गणतन्त्रको स्थायित्व जनताद्वारा जनताकै लागि स्थापित प्रतिनिधि वा सरकार, प्रेस स्वतन्त्रता, मानव अधिकारको ग्यारेन्टी, भ्रष्टाचारमुक्त समाज, न्यायमा सबैको पहुँच, रोजगार सिर्जना, निष्पक्ष प्रशासन एवं न्यायालय र राजनीतिक स्थायित्वका लागि दुई प्रमुख वामपन्थी पार्टीबीच एकीकरण । यी प्रमुख घोषणसहित चुनावी तालमेल गरेका दुई प्रमुख पार्टीलाई जनताले करिब दुईतिहाइको मत दिए । नेपाली कांग्रेसलाई वामपन्थी सरकारले प्रजातन्त्रप्रतिको प्रतिबद्धतामा ढलमलाउन नदिनुको खातिर प्रतिपक्षमा स्थापित गरे । खबरदारी गर्नैका लागि मधेसवादी दललाई संघीय संसद् एवं प्रदेशमा राम्रो उपस्थिति गराए । वंशवादमा रमाउने र परिवर्तित लोकतान्त्रिक गणतन्त्र आत्मसात गर्न नसक्ने राप्रपा प्रजातिलाई इतिहासको एउटा पन्नामा सीमित गराइदिए । स्थानीय तथा प्रादेशिक निर्वाचनमा समेत वामपन्थी पार्टीलाई अधिकांश तहमा स्थापित गरिदिए । माओवादी सशस्त्र संघर्षका प्रमुख नारा लोकतान्त्रिक गणतन्त्र नै थियो, जुन एमाले, कांग्रेस र मधेसवादी दलका साथमा २०६२०६३ को आन्दोलनले स्थापित गर्यो । सातवटा प्रदेशमध्ये ६ वटामा सरकार र ७५३ स्थानीय तहमध्ये ३९३ स्थानमा प्रमुख निर्वाचित हुनु भनेको सानो कुरा थिएन । कांग्रेसले २६७ सिट प्रमुखमा विजय हासिल गर्यो । यी तीनै तहका निर्वाचन परिणामका कारण सभामुख, प्रधानमन्त्री र राष्ट्रपतिसमेत नेकपाको बन्न पुग्यो । बहुलवादी प्रजातन्त्रको जीवित संसद्का रूपमा सदा रहने राष्ट्रिय सभाको सांसदमा त ९५ प्रतिशत नेकपा सांसद निर्वाचित हुने भएर प्रतिपक्ष नै नहुने अवस्था आयोे । प्रतिपक्षका रूपमा कांग्रेसको उपस्थिति आवश्यक भएको भन्दै तत्कालीन नेकपा माओवादी अध्यक्ष प्रचण्डले प्रतिपक्ष आवश्यक हुन्छ भन्दै चुनावी प्रक्रिया खुकुलो बनाउन लगाएर कांग्रेसको प्रतिनिधित्व गराए । केन्द्रीय समिति बैठकमा सदस्यहरूले आम पार्टीका कार्यकर्तामा समेत पार्टीमा विचलन आई पुँजीपतिको हातमा पार्टी जान लाग्यो, नेता विलासी जीवन बिताउन थाले, एमसीसीबारे प्रस्ट दृष्टिकोण आए, बालुवाटार जग्गा प्रकरण, यती गु्रपबारे पार्टी र सरकारबीच समन्वय भएन, पार्टीभित्र गुटबन्दी भयो सीमा विवाद सुल्झाउन सकेन, सरकारको काम प्रभावकारी भएन घोषणा पत्रअनुसार काम भएन गुटले पार्टी खायो र योेग्यता नभएकाले मौका पाए भन्ने कुरा जोडतोडका साथ उठाए । पार्टीभन्दा पहिले गुटको सदस्य बन्नुपर्ने भयो, वाइडबडी काण्ड, निर्मला बलात्कार काण्ड, अपरिपक्कताका साथ प्रस्तुत विधेयक, मन्त्रीहरूको ओठे जवाफकै कारण जनतामा आलोचित हुनुपरेको जस्ता विषय उठाएपछि नेतृत्व गम्भीर बनेको थियो । २०१५ सालमा चार सिट भएको वामपन्थी यतिबेला तीनै तहमा झन्डै दुईतिहाइ बहुमतका साथ देश हाँकिरहेको छ । मुलुकमा संवैधानिक सर्वोच्चता कायम गर्दै संघीय लोकतान्त्रिक गणतन्त्रलाई स्थायित्व दिन बहुलवादी प्रजातन्त्रलाई आत्मसात गर्दै विकास निर्माणमा चाइना मोडल अंगीकार गर्दै जनताले चाहेका विकास र स्वतन्त्रता आत्मसात गर्न सके मुलुक समृद्ध बनाउन समय लाग्ने छैन वामपन्थीको ओज पनि बढ्नेछ । सरकारका मन्त्री र पार्टीका मुख्य पात्र नै अर्बौंको भ्रष्टाचारमा मुछिनु वा बलात्कार काण्डमा पर्नुले प्रजातान्त्रिक समाजवादलाई गिज्याइरहेको छ । आम जनता, पत्रकार एवं बुद्धिजीवीले बेलाबेलामा सचेत गराइरहेका छन् तर त्यो यथार्थलाई आत्मसात गर्न नसक्ने सरकारका पात्रले सुझाव दिनेलाई विरोधीको तक्मा भिराइदिएका छन् । विरोधीको कुरा सुन्नु नसक्नु सरकारको कमजोरी मान्नुपर्छ । जनताले विरोध गर्दा प्रतिरोध साँध्ने र पार्टीकै नेता तथा कार्यकर्ताले विरोध गर्दा वा सही सुझाव गुटको बिल्ला भिराउने शैलीले सरकारलाई विरोध गर्नेको संख्या दिनप्रतिदिन बढ्दै गएको छ । यो न प्रधानमन्त्रीका लागि राम्रो हुनेछ न त नेकपाका लागि । संवैधानिक सर्वोच्चतालाई तिलाञ्जलि दिँदै संसदीय सर्वाेच्चता कायम गर्ने बाटोमा सरकार तल्लीन भयो भन्ने विषय पार्टी पंक्तिबाटै उठेको छ । सरकार असफल हुनु भनेको सिंगो पार्टी मात्र नभई संघीय लोकतान्त्रिक गणतन्त्र नै असफल हुनु हो । तर सरकार करिब दुईतिहाइको बलमा ऐननियम नै संशोधन गरी नीतिगत भ्रष्टाचारका लागि यती समूहका नाममा किन सती जाँदै छ ? जनताका पक्षमा काम गर्ने सरकार किन डराउने ? मन्त्रिपरिषद्का हरेक निर्णय अख्तियारले छानबिन किन गर्न नपाउने ? छानबिन गर्न पाउने निर्णय गर्नुहोस्, ७५ प्रतिशत भ्रष्टाचार स्वतः कम हुन्छ । अनि सरकारप्रति सकारात्मक सन्देश प्रवाह हुनेछ । कानुनभन्दा माथि कोही छैन भन्ने प्रमाणित पनि हुनेछ । नत्र एकदुईजना सहयात्री दोषी भेटिएलान् तर मुलुकले गति लिनेछ । गत निर्वाचन परिणामअनुसार प्रतिनिधिसभामा नेकपाको १७४, कांग्रेसको ६३ सिट संख्या छ । पपुलर भोट हेर्ने हो भने दुई पार्टी नमिल्दा एमालेको ३१७३४९४ र माओवादी केन्द्रको १३०३७२१ छ । त्यसैगरी नेपाली कांग्रेसको ३१२८३८९ छ । ४५१०५ को मतान्तरमा निर्वाचित सिट एमालेको ८० छ भने नेपाली कांग्रेसको जम्मा २३, समानुपातिकतर्फ एमालेको ४१ सिट छ भने कांग्रेसको ४० । सारमा माओवादी र एमाले मिल्दा २४३७२१५ मत छ तर कांगे्रस एक्लैको ३१२८३८९ मत छ । जनमत स्थिर हुँदैन । राम्रो काम गरेन भने जनमत खस्किन सक्छ । समय बितिसकेको छैन जनताका पक्षमा काम गरेर देखाउन सक्नुपर्छ । त्यसका लागि व्यक्तिभन्दा संस्था ठूलो हो भन्ने मान्यताका साथ अघि बढ्नुपर्छ । भारतको राजधानी दिल्लीमा भएको चुनावमा केजरीवालले पचासौं वर्ष राज्य गरेका भाजपा र कांग्रेसलाई करिबकरिब शून्यमा झारे । उनी तेस्रोपटक मुख्यमन्त्री बनेका छन् । निर्वाचनमा बाँडेको सपना पूरा गरेको प्रतिफल थियो निर्वाचन परिणाम । जनताले कुनै वादलाई मतदान गरेनन् मात्र विकासवाद रोजे । दिल्ली सचेत स्थान हो । भारतको राजधानीमा मतदान पनि ८५ प्रतिशतभन्दा बढी भयो । केजरीवालले दिल्लीका मतदाताको मन जिते । सरकारी स्कुलमा ठूलो लगानी, निःशुल्क शिक्षा, स्वस्थ्य सेवा निःशुल्क, निम्न वर्गलाई बिजुली र खानेपानीमा पूर्ण छुट, सामुदायिक स्वास्थ्यमा जोड, निम्नवर्गलाई घरटहराको व्यवस्था गरेकै कारण आम आदमी सफल भयो । कांगे्रसको वर्तमान नेतृत्व कमजोर हुँदा र भाजपा सरकारले भर्खरै प्रस्तुत गरेको नागरिकता विधेयक र विवादास्पद राममन्दिर निर्माणका कारण दिल्लीमा रहेका करिब १४ प्रतिशत मुसालमानले आम आदमीलाई मतदान गरे । दिल्लीको निर्वाचनपश्चात् आम आदमी पार्टीका प्रवक्ताले भनेका थिए, अन्य पार्टीले आम आदमी पार्टीले जस्तै जनजीविकाका पक्षमा ध्यान दिए भने त्यो जनमत उतै फर्कन सक्नेछ । आफूहरू पुनः पुरानै व्यवसायमा फर्कनुपर्ने छ । उनको यो भनाइ नेपालको सन्दर्भमा पनि लागू हुनेछ । सरकारले जनताका पक्षमा काम गर्यो भने जनमत फेरि आफ्नो पक्षमा ल्याउन सकिनेछ, नत्र दिल्लीको अवस्था आउन सक्छ । हाइलाइट राम्रो काम गरेन भने जनमत खस्किन सक्छ । समय बितिसकेको छैन जनताका पक्षमा काम गरेर देखाउन सक्नुपर्छ । त्यसका लागि व्यक्तिभन्दा संस्था ठूलो हो भन्ने मान्यताका साथ अघि बढ्नुपर्छ ।"
चीन किन क्रोधित हुन्छ ?,"कतैको आक्रोश कतै पोखेर काठमाडौंस्थित चिनियाँ दूतावासले आफ्नो सरकारको सन्देश त्यस्तो भाषामा प्रवाहित गर्नु पर्दैनथ्यो कुनै पनि व्यक्ति वा संस्थाले अमूक आमसञ्चार माध्यमको प्रस्तुतिका कारण आफ्नो चित्त दुखेको कुरा अभिव्यक्त गर्न पाउनैपर्छ । बहुलवादी आमसञ्चारले जसरी विविध दृष्टिकोण वा धारणालाई समेट्छ, त्यसैगरी उपभोक्ताको अभिव्यक्ति स्वतन्त्रताको पनि कदर गर्छ । तर गुनासो वा प्रतिक्रिया प्रस्तुत गर्दा जोकसैले पनि संवादका मूल ढोका नै बन्द गर्न खोज्नु हुँदैन । त्यसैले काठमाडांैस्थित चिनियाँ दूतावासले नेपालको एक प्रतिष्ठित दैनिकका सम्पादकलाई नामै किटेर सार्वजनिक रूपमा चीनविरोधी शक्तिको सुगाको संज्ञा दिनु उचित थिएन । दूतावासले ती सम्पादककोे अनुचित उद्देश्य असफल हुनेछ भन्दै आक्रोश व्यक्त गर्नु पनि उपयुक्त थिएन । अखबार र सम्पादकका व्यवहारलाई गम्भीर रूपमा अवलोकन गरेको र भविष्यमा आफ्नो तर्फबाट यथोचित प्रतिकार गर्ने अधिकार कायम राखेको आशयसमेत उल्लेख गरेर वक्तव्यले नेपाली पत्रकारमाझ सहानुभूति होइन आशंका नै उत्पन्न गरायो । केही लोकप्रिय ठूला मिडियाका सम्पादकहरूले एकै मुखले चिनियाँ दूतावासको अति वजनदार प्रतिक्रियाको विरोध गर्नु अस्वाभाविक थिएन । चीनको जस्तो सबै आम सञ्चारमाध्यमले हरेक मामलामा सरकारकै विश्व दृष्टिकोण प्रतिनिधित्व गर्नैपर्ने घोषित नीति नेपालमा छैन । त्यसैले चिनियाँ दूतावासको प्रतिक्रिया त्यति तीखो हुनै पर्दैनथ्यो । हाम्रो देशको सन्दर्भमा राणाकालमा जस्तो आम सञ्चारमाध्यम वा त्यसबेलाका अखबार निजी स्वामित्वमा सञ्चालन नहुने प्रावधान आजको चीनमा विद्यमान छ । त्यसैले चिनियाँ दूतावासले शालीन ढंगमा आफ्नो अवलोकनअनुसारको तथ्य र भावना अभिव्यक्त गर्न सक्थ्यो । उसले त्यसो गरेको भए उसका आँखाले देखेको पश्चिमको सुगा अरूले पनि देख्ने मौका पाउने थिए । तर उसको लम्बेतान वक्तव्यले नेपाली पत्रकारमाझ बाह्य हस्तक्षेपको त्रास बढायोे र उसले इंगित गर्न खोजेका अरू कुरा ओझेलमा परे । ठीक सय वर्षअघि संयुक्त राज्य अमेरिकाका प्रसिद्ध राजनीतिक विश्लेषक तथा पत्रकार वाल्टर लिपम्यानले स्टेरियोटाइप का कारण पत्रकारिता पूर्वाग्रही बन्न पुग्छ भन्ने चेतावनी दिएका थिए । उनले त्यही बेला आम सञ्चारमाध्यमलाई आफ्नो देशको उदार लोकतन्त्रको एक महर्वपूर्ण स्तम्भ मान्दामान्दै पनि केही गम्भीर प्रश्न उठाएका थिए । नाराजस्तो गरी कुनै पनि विषयलाई अति सामान्यीकरण गर्ने क्रममा संक्षिप्त रूपमा एकोहोरो दृष्टिकोण पस्किने मिडियाको प्रवृत्तिप्रति उनी चिन्तित थिए । त्यही क्रममा उनले पहिलोपटक आम सञ्चारमाध्यममा स्टेरियोटाइप को मानसिकतालाई चिह्नित गरे । आफ्नो सोचलाई एकोहोरो थोपरिरहने स्वभावको मिडियाले वास्तविक अर्थमा आम मानिसलाई यथार्थ बताइरहेको हुँदैन भन्ने उनको ठहर थियो । केही वर्षअघि दिवंगत आम सञ्चार सिद्धान्तका अर्का पश्चिमा विद्वान् मक्वाइलले लिपम्यानलाई डिन अफ अमेरिकन जर्नालिज्मको सम्मान यसै दिएका थिएनन् । लिपम्यानले उहिल्यै चिह्नित गरेको अमेरिकाका आम सञ्चारमाध्यमको स्टेरियोटाइप प्रवृत्तिका कारण यथार्थको तोडमोड भइरहेको छ । आजको सन्दर्भमा स्टेरियोटाइप भनेको निरन्तर कुनै खास समुदाय, राष्ट्रियताका मानिस वा देशलाई सधैं एउटै ढाँचामा ढालेर चित्रण गर्ने प्रवृत्ति हो । लिपम्यान मिडिया अन्तर्वस्तुको समीक्षा गर्दै चिन्ता व्यक्त गर्दथे, हाम्रो मस्तिष्कमा बाहिरी संसारको यथार्थ चित्र निर्माण नगरी स्टेरियोटाइप कै कारण मिडियाले बनावटी सत्य प्रस्तुत गर्छन् । त्यसैले उनी सोध्थे मिडिया लोकतन्त्रको स्तम्भ हुन्, तर यथार्थको साक्षात् तस्बिर प्रस्तुत गर्न नसक्ने मिडियाले कसरी लोकतन्त्रलाई मजबुत बनाउन सक्छन् ? आज कोभिड १९ सम्बन्धी पश्चिमी मिडियाका फ्रेम वा चस्माले मानिसका मस्तिष्कमा निर्माण गर्ने तस्बिरप्रति चीनको प्रतिक्रियाका कारण यही हो, द्वन्द्वको विषय यही हो । यसले शीतयुद्धकालीन तनावको झझल्को दिएको छ देशभित्रका सन्र्दभमा यसरी आलोचित पश्चिमा मिडिया नै मूलतः आज ग्लोबल मिडियाका रूपमा स्थापित छन् । तर उही स्टेरियोटाइप प्रवृत्तिका कारण अन्तर्राष्ट्रिय सञ्चारका क्षेत्रमा फ्रेमिङ भन्ने शब्दावली प्रचलित छ । ती मिडिया खासखास देश, समुदाय वा क्षेत्रका आफ्नो राजनीतिक वा आर्थिक स्वार्थ जोडिएका सामग्रीलाई आफूअनुकूलका खासखास फ्रेम मा ढालेर आफ्नै पूर्वाग्रहका साथ प्रस्तुत गर्छन् । फलतः आम मानिसको मस्तिष्कमा ती माध्यमले निर्माण गरेका तस्बिर र वास्तविक संसारको तस्बिरबीच ठूलो खाडल देखा पर्छ । केही दिनअघि हाम्रो उत्तरी छिमेकीले नोभल कोरोना भाइरसको महामारीविरुद्ध जनयुद्धको घोषणा गर्यो । चिनियाँ सरकारको प्रयासप्रति नेपालले आधिकारिक रूपमा ऐक्यबद्धता पनि जनायो । तर यस संवेदनशील क्षणमा पनि पश्चिमा आम सञ्चारमाध्यम महामारीको नियन्त्रण र उन्मूलनको विषयभन्दा बढी सम्बन्धित अन्तर्वस्तुलाई उही आफूअनुकूलको फ्रेममा छिराएर प्रस्तुत गरिरहेका छन् । आज कोभिड १९ को महामारीका विषयमा बताउँदा टाइम, न्युजविक, इकोनोमिस्टलगायत कैयन् पत्रिका र अन्य माध्यम चेर्नोविल भन्ने उपमाको प्रयोग किन गर्दैछन् ? प्रस्टै छ । उनीहरूलाई पैंतीस वर्षअघिको चेर्नोविलको फ्रेम मा जबर्जस्ती आजको कोरोना भाइरसको महामारीलाई कोच्नुपरेको छ । अझ सन् १९५८ देखि ६१ सम्मको चीनको भयानक अनिकालको प्रसंगलाई सांकेतिक रूपमा जोड्नुपरेको छ । कम्युनिज्ममा यस्तै हुन्छ भन्ने आशय फैलाउनुपरेको छ । स्टेरियोटाइप भनेको यही हो । सन् १९८६ अप्रिलको एक बिहानै तत्कालीन सोभियत साम्यवादी गणतन्त्र संघको चेर्नोविलमा भयानक आणविक दुर्घटना भयो । आन्तरिक असन्तुष्टि बढिरहेको त्यहाँको परिवेशमा त्यो दुर्घटना आगोमा घिउ थपेजस्तो हुन गयो, आन्दोलन अघि बढ्दै गयो । अन्ततः सन् १९९१ अन्त्यतिर दुई महादेशमा फैलिएको संसारको सबैभन्दा ठूलो देशले कम्युनिज्मलाई बिदा गर्यो, विग्रहलाई अँगाल्यो । यतिखेर कोभिड १९ को समाचार वा त्यसको जोखिमसम्बन्धी विश्लेषण प्रस्तुत गर्दा पश्चिमा आम सञ्चारमाध्यम भन्दैछन् यो चीनका लागि चेर्नोविल सावित हुँदै छ । अर्थात् हिजो चेर्नोविलका कारण लेनिनले स्थापना गरेको व्यवस्था ७० वर्षपछि ढलेको थियो, अब कोरोनाकै कारण माओले स्थापना गरेको चीनको राजनीतिक प्रणाली ढल्दै छ । आज कोरोनाको सामना गर्ने चीनको शैली र क्षमता ५० वर्ष पहिलेको भयानक अनिकालको समयमा जस्तो थियो, त्यस्तै छ ? संसारलाई चकित तुल्याउने गरी नियन्त्रणका कोसिस भइरहेको तथ्य सूचनासञ्चार प्रविधिले चारैतिर पुर्याइरहेको छ । तर पश्चिमी देशका आम सञ्चारमाध्यम पुरानै फ्रेम मा राखेर आजको चीनको चित्रण गर्दैछन् । वासिङ्टन पोस्ट्लगायतका अमेरिकी सञ्चारमाध्यम वुहानको भाइरस संकट चीनका लागि चेर्नोविल सावित हुने शीर्षक बेचिरहेकै छन् । अन्तर्राष्ट्रिय सूचना प्रवाहको नक्सामा स्टेरियोटाइपको नवीनतम उदाहरण यही हो । पाँच दशकअघि फ्रान्सिसी दार्शनिक गाय डिवोर्डले पनि समाजमा आम सञ्चारमाध्यमको पूर्वाग्रहका कारण उत्पन्न हुन सक्ने समस्यालाई इंगित गरेका थिए । उनका विचारमा पूर्वाग्रहलाई पन्छाउन नसकेको खण्डमा सोसाइटी अफ स्पेक्टाकल अस्तित्वमा आउने छ । अर्थात् मानिसमा आफ्ना नांगा आँखाले होइन, मिडियाको रंगिन चस्माले हेरेका आधारमा अर्थ ग्रहण गर्ने खतरा बढ्न सक्छ । आज कोभिड १९ सम्बन्धी पश्चिमी मिडियाका फ्रेम वा चस्माले मानिसका मस्तिष्कमा निर्माण गर्ने तस्बिरप्रति चीनको प्रतिक्रियाका कारण यही हो, द्वन्द्वको विषय यही हो । यसले शीतयुद्धकालीन तनावको झझल्को दिएको छ । यही मेसोमा चिनियाँ दूतावासको अधिक वजनको प्रतिक्रियाको अन्तर्य बुझ्न सकिन्छ । लिपम्यानले जुराएको शब्दावली मेनुफेक्चरिङ कन्सेन्ट लाई टपक्क टिपेर झन्डै ७० वर्षपछि अमेरिकाकै दुई विद्वान् एडवार्ड एस हर्मन र नोम चोम्स्कीले त्यहाँको आम सञ्चारमाध्यमको स्टेरियोटाइप प्रवृत्तिलाई उदांगो पारे । उनीहरूको बृहत् अनुसन्धानको निचोड थियो, अमेरिकी मिडिया अन्तर्राष्ट्रिय मामिलामा त्यहाँको सत्ताधारी वर्गलाई अनुकूल हुने मतको उत्पादन गर्छन् । विद्वान्द्वयले बताए हाम्रो देशका मिडिया बडो मिहीन र व्यवस्थित ढंगले एउटै फ्रेममा सामग्री पस्किन्छन् । उनीहरू छाप्न मिल्नेजति सबै हामी छाप्छौं भन्छन् । तर उनीहरूका लागि कुनै पनि सामग्री पाँचवटा फिल्टरबाट छानिएपछि मात्र फिट टु प्रिन्ट अर्थात् छाप्न योग्य हुन्छ । तीमध्ये एउटा हो, एन्टी कम्युनिज्म याज ए न्यासनल रिलिजन एन्ड कन्ट्रोल मेकानिज्म । परिणामस्वरूप उत्पन्न हुने अवस्थालाई साइलेन्ट प्रोपोगान्डा को संज्ञा दिँदै दुई विज्ञले पश्चिमको धरातलमा उभिएका ग्लोबल मिडिया कसरी अन्तर्राष्ट्रिय मामिलालाई समेट्छन् भन्ने उजागर गरेका छन् । त्यो अध्ययनले प्रस्ट पारेको छ अन्तर्राष्ट्रिय सूचना प्रवाह राजनीतिक आइडियोलोजीबाट कसरी प्रभावित हुने गर्छ । कम्युनिस्ट सत्तामा रहेका देशमा उनीहरू प्रतिपक्षलाई साथ दिन्छन्, कम्युनिस्ट प्रतिपक्षमा छन् भने सरकारलाई अनुकूल हुने सामग्री प्रवाहित गर्छन् । जसरी चीनका सारा मिडिया कुनै पनि मामिलामा सरकार, अझ भनौं कम्युनिस्ट पार्टीको विश्व दृष्टिकोणभन्दा पृथक् धारणा मुखरित गर्न पाउँदैनन्, त्यसैगरी अमेरिकी आम सञ्चार प्रणालीको संरचना नै यस्तो छ, प्रभावशाली मिडिया, अझै भनौं त्यहाँबाट सञ्चालन हुने ग्लोबल मिडिया सत्ताको विश्व दृष्टिकोणलाई नै प्रतिनिधित्व गर्न बाध्य छन् । २० वर्षअघि अमेरिकाकै एक विश्वविद्यालयमा विद्यावारिधि गर्दै सोलस्थित कोरिया विश्वविद्यालयका एकजना प्राध्यापकले एकै समयका हाराहारीमा भएका दुई देशका विद्यार्थी आन्दोलनसम्बन्धी अन्तर्वस्तुको उदाहरणका साथ यसको पुनर्पुष्टि गरेका छन् । सन् १९८७ मा दक्षिण कोरियाको ग्वाङ्जु विश्वविद्यालयवरपर लोकतन्त्र बहालीका लागि भएको विशाल विद्यार्थी आन्दोलनले पश्चिमा आम सञ्चारमाध्यममा नगण्य स्थान पायो । जबकि त्यहीताका सन् १९८९ मा बेइजिङको तिआनमेन चोकमा भएको उस्तै प्रकृतिको आन्दोलनको सीएनएनलगायतका मिडियाले बहुप्रचार गरे । तर अमेरिकी जर्नेलको नियन्त्रण र आदेशमा चल्ने दक्षिण कोरियाली सेनाले मच्याएको ग्वाङ्जुनरसंहारले अमेरिकी मिडियामा कसरी ठाउँ पायो होला सहजै अनुमान गर्न सकिन्छ । दक्षिण कोरियाली प्राध्यापकले न्युयोर्क टाइम्स र वासिङ्टन पोस्ट्का समाचार, अमेरिकी सरकारको धारणा र विदेश मामिलासम्बन्धी निर्णयहरूका आधारमा ती दुई विद्यार्थी आन्दोलनसम्बन्धी मिडिया कभरेज का बारेमा उही निष्कर्ष निकालेका थिए, आफूअनुकूल मतको उत्पादन गर्न स्टेरियोटाइप लाई अँगालिएको थियो । पूर्वीएसियाका ती दुई देशका उस्तै प्रकृतिका उस्तै मागका साथ भएका दुई आन्दोलनका विषयमा अमेरिकी सम्भ्रान्त अखबारहरूले ताज्जुब लाग्ने गरी विपरीत ध्रुवमा बसेर अन्तर्वस्तु तयार गरेका थिए । सबै सामग्री अमेरिकी सरकारका ती देशका राजनीतिक प्रणालीसम्बन्धी परिभाषामुताविक नै थिए । यसरी हेर्दा चीनलाई पश्चिमा खासगरी अमेरिकी सत्ताधारी वर्गको वर्चश्वमा सञ्चालित मिडियासँग किन रिस उठ्छ भन्ने प्रश्नको उत्तर फेला पर्छ । तर कतैको आक्रोश कतै पोखेर काठमाडौंस्थित चिनियाँ दूतावासले आफ्नो सरकारको सन्देश त्यस्तो भाषामा प्रवाहित गर्नु पर्दैनथ्यो, अन्डा फुटाउन हथौडा चाहिँदैनथ्यो ।"
पोखरा रङ्गशाला चैतभित्र बन्ने,"पोखरा : आवश्यक पूवार्धारलाई मात्र जोड दिएर १३औँ साग खेल सम्पन्न गरिएको पोखरा रङ्गशालाको निर्माण कार्य अन्तिम चरणमा पुगेको छ। पोखरा महानगरपालिका१० रामबजारमा ४१७ रोपनी क्षेत्रफलमा रहेको उक्त रङ्गशालालाई नेपालको वैकल्पिक अन्तर्राष्ट्रिय रङ्गशालाका रूपमा लिइन्छ। भारतको ग्रेट स्पोर्ट्स इन्फ्रा इन्डिया र नेपालको एम ए कन्सट्रक्सन कान्तिपथ काठमाडौँको संयुक्त लगानीमा एक अर्ब २८ करोडको लागतमा उक्त निर्माण भएको हो। प्रारम्भिक सम्झौताअनुसार उक्त रङ्गशालामा १६ हजार पाँच सय दर्शक क्षमता भनिए पनि भविष्यमा हुन सक्ने दर्शकको चापलाई ध्यानमा राखेर अहिले २० हजार दर्शक क्षमताको प्याराफिट निर्माण गरिएको रङ्गशालाका आयोजना प्रबन्धक इन्जिनियर दीपक बरालले जानकारी दिए। उनले भने, 'हामीले अहिले चैतसम्म १६ हजार पाँच सय क्षमताको मात्र सम्पन्न गर्नेछौँ। बाँकी अर्को सम्झौताबाट काम अघि बढ्छ।' गत वर्ष फागुन २४ गते शिलान्यास गरिएको उक्त रङ्गशाला २०७६ असार मसान्तमा सम्पन्न गर्ने सम्झौता भएको थियो। सम्झौतमा चार महिनाभित्र सम्पन्न गर्ने भनिए पनि रङ्गशालामा हुने विभिन्न खेल गतिविधिले गर्दा निर्माणकार्यलाई बाधा पुर्याएको उनको भनाइ छ। अन्तर्राष्ट्रिय मापदण्डानुसार निर्माण गरिएको पोखरा रङ्गशाला आम दर्शक, भिआइपी, अपाङ्गता भएका दर्शक र मिडियाका लागि उपयुक्त हुने गरी निर्माण गरिएको बरालले जानकारी दिए। '१३ औँ साग प्रतियोगिताका लागि आवश्यक तयारीलाई मात्र जोड दिएर खेल सम्पन्न गर्यौं, त्यसयता रङ्गशालाको काम धमाधम भइरहेको छ। अहिले करीब ९० प्रतिशत काम सकिएको छ', उनले भने। बरालले चैत महिनाभित्र रङ्गशालाको काम सम्पन्न गरिसक्ने बताए। एक सय पाँच मिटर लम्बाइ र ६८ मिटर चौडाइ रहेको फुटबल मैदानमा आठ र १० लेनको सिन्थेटिक ट्रयाक छ। राष्ट्रिय खेलकूद परिषद्का सदस्य राजेशकुमार गुरुङले पनि चैतभित्र सम्पन्न गर्नलाई ताकेता गरिरहेको बताए। उनले विभिन्न समयमा हुने मेघा इभेन्टले पनि यसको निर्माण कार्यमा अवरोध पुगेको उल्लेख गरे। पोखरामा फागुन २२ देखि चैत १ गतेसम्म १८ औं संस्करणको राष्ट्रिय तथा अन्तर्राष्ट्रिय अन्तर क्लब आहा १ रारा गोल्डकप हुँदैछ। उनले आहा गोल्डकपका लागि १३ हजार क्षमताको प्याराफिट निर्माण भइसक्ने बताए। रङ्गशालाका लागि सिन्थेटिक ट्रयाक जर्मन र स्टिल स्ट्रक्चर फ्रान्सबाट मगाइएको गुरुङको भनाइ छ। पोखरा रङ्गशालाबाट देखिने माछापुच्छ्रेको सुन्दर दृश्यावलोकनले पनि यसको सुन्दरता थपेको छ भने यसलाई आकर्षक बनाउन विभिन्न विज्ञको सल्लाह र सुझावलाई लिएर तयार गरिएको छ। फुटबल मैदानको छेउमा सिन्थेटिक ट्रयाक राखिएको छ। रङ्गशालामा खेलाडीको चेन्जिङ रुम, भिआइपी, मेडिकल, मिडिया सेन्टर, १७ वटा शौचालय लगायतको सुविधायुक्त संरचनाहरू रहेका छन्।"
"मेसीले एक्लैले गरे ४ गोल, बार्सिलोनाको पुनरागमन","स्पेन : स्पेनिस ला लिगा अन्तरगत शनिबार राति भएको खेलमा साविक विजेता बार्सिलोनाले फराकिलो जित निकालेको छ। मेसी एक्लैले ४ गोल गरेको खेलमा बार्सिलोनाले एइबरलाई ५० ले हरायो। घरेलु मैदानमा भएको खेलमा मेसीले पहिलो हाफमा नै ह्याट्रिक गरी टोलीलाई ३० ले अग्रता दिलाएका थिए। उनले पहिलो हाफको १४औं, ३७औं र ४०औं मिनेटमा गोल गरेका हुन्। बार्सिलोनाले एकपक्षीय बनाएको खेलमा एइबरले पुनरागमनको कुनै मौका पाएन्। बार्सिलोनाका पोस्टमा केही प्रहार गरे पनि त्यसलाई गोलमा परिणत गर्न सकेन। ८७औं मिनेटमा मेसीले अर्काे गोल गरे। त्यसको २ मिनेटपछि ८९औं मिनेटमा अर्थर मेलोले अर्काे गोल गर्दा बार्सिलोना ५० को फराकिलो जित निकाल्न सफल भयो। बार्सिालेनाको यो जितसँगै अर्काे नतिजा पनि बार्सिलोनाकै पक्षमा आयो। आइतबार बिहान भएको खेलमा लिग लिडर रियल मड्रिड लेभान्टेसँग पराजित हुँदा बार्सिलोना शीर्ष स्थानमा उक्लिन सफल भएको छ। लेभान्टेको घरेलु मैदानमा भएको खेलमा रियलले दबाब बनाए पनि गोल गर्न सकेन। लेभान्टेका लागि जोसे लुइस मोरालेसले ७९औं मिनेटमा गोल गरी रियललाई निराश बनाए। हारसँगै रियलले शीर्ष स्थान गुमाएको छ। २५ खेलबाट ५५ अंक बनाउँदै बार्सिलोना पुन शीर्ष स्थानमा फर्किएको छ भने समान खेलबाट ५३ अंक बनाएको रियल दोस्रो स्थानमा झरेको छ। रियल मड्रिड अघिल्लो खेलमा पनि सेल्टा भियोसँग बराबरीमा रोकिएको थियो। लगातार दुई खेलमा रियलले खराब नतिजा निकाल्दा बार्लोनालाई भने राहत मिल्यो।"
बूढासुब्बा गोल्डकप : युनाइटेड सेमिफाइनलमा,"धरान : २२औं बूढासुब्बा गोल्डकप फुटबल प्रतियोगिताको उद्घाटन खेलमा आयोजक धरान फुटबल क्लबलाई पराजित गर्दै भारतको युनाइटेड फुटबल क्लब सेमिफाइनलमा प्रवेश गरेको छ। शनिबार धरान१६ स्थित रंगशालामा भएको खेलमा भारतले टाइबे्रकरमा धरानलाई ४२ गोलले पराजित गर्यो। निर्धारित ८० मिनेटको खेलमा ११ गोलको बराबरी भएपछि खेल सीधै टाइबे्रकरमा गएको थियो। खेलको ३५औं मिनेटमा धरानका सुनिल खड्काले गोल गरेका थिए। पहिलो हाफमा कमजोर प्रदर्शन गरेको भारत दोस्रो हाफमा लयमा फर्किएको थियो। खेलको ७७औं मिनेटमा भारतका सिदान्त क्षत्रीले धरानको रक्षापंक्तिलाई छक्याउँदै गोल गरेका थिए। टाइब्रेकरमा भारतका सिदान्त क्षत्री, प्रशान्त राई, निरेन प्रधान र प्रयास प्रधानले गोल गरे। धरानका हेमन्त थापा, मनिष गुरुङले मात्र गोल गर्न सके। धरानका विक्रम लिम्बूले प्रहार गरेको बल भारतका गोलरक्षक राजा बुरमनले विफल पारे भने मनोज राईको प्रहार क्रसबारमा ठोक्किएर बाहिरिएको थियो। खेलको म्यान अफ दी म्याच भारतका वाङ्देन तामाङ घोषित भए। उनले १५ हजार पुरस्कार पाए। प्रतियोगिताको विजेताले १० लाख र उपविजेताले पाँच लाख नगद पुरस्कार प्राप्त गर्नेछन्। प्रतियोगिताको उत्कृष्ट खेलाडीलाई एक थान स्कुटर तथा विधागततर्फका उत्कृष्ट खेलाडीलाई जनही २५ हजार रुपैयाँ पुरस्कार प्रदान गरिने भएको छ। प्रतियोगिताअन्तर्गत आइतबार नेपाल पुलिस क्लब र मेची नेत्रालय फुटबल ट्रेनिङ सेन्टरबीच खेल हुनेछ।"
