शीर्षक,विवरण
धितो झुक्याएर राजीनामा,"मोरङ : चार वर्षअघि बेलबारी नगरपालिका४ का हिरालाल विश्वकर्माले बुबा बिरामी हुँदा चिनजानकै स्थानीय महेन्द्र तामाङमार्फत इटहरीका पशुपति राईकी पत्नीको नाममा घरजग्गा धितो राखेर ऋण लिए। तीन वर्षभित्र ११ प्रतिशतका दरले ब्याजसहित रकम फिर्ता गर्ने र जग्गा फिर्ता हुने कागज गर्दै हिरालालले बस्दै गरेको घर र २ कट्ठा १० धुर जग्गा ३ लाख रुपैयाँमा पशुपतिकी पत्नी भेषकुमारी राईलाई मालपोत कार्यालय बेलबारीमा राजिस्ट्रेसन पास गरेका थिए। तर, उनले तीन वर्ष त के चार वर्ष बितेपछि पनि पशुपतिको आनाकानीले घर र जग्गा फिर्ता पाएनन्। त्यही समयमा धरानस्थित प्राइम बैंकको शाखा कार्यालयले घर जग्गा लिलामी भएको र घरबाट हट्न भन्दै पत्र पठाएपछि मात्र पशुपतिले फिर्ता नगरेको कारण हिरालालको परिवारले थाहा पायो। पशुपतिले सो घर जग्गा १५ लाखमा बैंकमा राखेर नतिरेपछि बैंकले लिलामको सूचना निकालेको थियो। अहिले यो स्थानमा जग्गा धुरकै डेढलाख रुपैयाँभन्दा बढी छ। १५ लाखको सावाँ र ब्याज बुझाउँछु भन्दा पनि हिरालालको परिवारले सो जग्गा उकास्न पाएनन्। पशुपति फरार छन्। धितोको नाममा हिरालाल मात्र होइनन्, बेलवारी नगरपालिका क्षेत्रका एक दर्जन बढी नागरिकले आफ्नो घरजग्गा नै गुमाएका छन्। यो समस्या अहिले स्थानीय तहको न्यायिक समितिमा टाउको दुःखाइको विषय बनेको छ। एक व्यक्तिलाई धितोको नाममा गरिएको राजीनामा पास गर्ने क्रम धेरै व्यक्तिसम्म पुग्न थालेपछि यो समस्या विकराल बनेको हो। बेलबारी नगरपालिकामा गत माघ महिनामा मात्रै यस्ता १० वटा मुद्दा दर्ता भएका छन्। ऋण लिन बैंकिङ कारोबार सहज नहुँदा बिचौलियाँले साहुमार्फत सोझाको जग्गा नै हडप्ने गरेका छन्। नगरपालिकाकी कानुन शाखा प्रमुख तारा भट्टराईले घितो कारोबारका नाममा राजीनामा पास गरेर ठगीमा पर्नेहरूको संख्या बढ्दै गएको बताइन्। धितो कारोबारको नाममा हुने राजीनामा पासको समस्या समाधानका लागि बैंकको तर्फबाट धितोपास गर्दा आउने समस्याको बारेमा बैंकहरूले सचेतना नदिने र कागजमात्रै हेर्दा यस्तो समस्या देखियो, प्रमुख भट्टराईले भनिन्, नगरपालिकामा अहिले यस्तो उजुरी बढेको छ। वित्तीय साक्षरता अभियान तल्लो तहसम्म नपुग्दा बिचौलियाले सस्तोमा धितोको नाममा राजीनामा पास गराउने र आफूले सो जग्गा बैंकमा राखेर ठूलो रकम लिने गरेको देखिएको नगरपालिकाका प्रमुख प्रशासकीय अधिकृत प्रदीप साहले बताए। राजीनामा, दृष्टी बन्धकलगायत कानुनी प्रक्रियाको बारेमा नागरिकलाई बुझाउन नसक्दा यो समस्या देखिएको हो, उनले भने यो क्रमले जायजेथा अरुको नाममा पुग्ने गरेको पाइएकाले यसबारे सर्बसाधारणलाई बुझाउने र साक्षी वा उसको घर परिवारको व्यक्तिहरूसँग पनि मालपोतले बुभ्नुपर्छ। महिनाको २० हजार आम्दानी गर्ने व्यक्तिलाई बैंकले ऋण नपत्याउँदा धितोपास समस्याको रूपमा देखिएको छ, स्थानीय व्यवसायी राजेश कार्कीले भने, यस्तो अव्स्थामा धितो कारोबार गर्ने ५ जनालाई कारबाही गर्नसक्यो भने मात्र पनि बेलवारीको समस्या समाधान हुन्छ। नगरपालिकाकी उपप्रमुख ढाका पराजुलीले नगरपालिकाभित्र समस्या देखिरहँदा समाधानको लागि प्रहरीबाट आफूले सहयोग नपाएको गुनासो गरिन्। इलाका प्रहरी कार्यालयको लापरबाहीका कारण पनि समस्या थप बल्झिएको उनको। प्रहरीले सहयोग नगर्दा पीडकलाई सम्पर्कमा ल्याउन सकिएको छैन। पीडित न्यायिक समितिका न्यायको माग गर्दै दैनिक आउने गरेका छन्, उनले भनिन्। प्रहरीले सहयोग नगरेपछि वित्तीय साक्षरता अभियान चलाउने र र धितो कारोबार निरुत्साहित गर्ने सामग्री टाँस्ने अभियान आफूले सुरु गरेको उपप्रमुख पराजुलीको भनाइ छ। इलाका प्रहरी कार्यालय बेलवारीका प्रहरी निरीक्षक गुणराज बुढाथोकीले लेनदेनको विषय प्रहरीको प्राथमिकतामा नपर्ने भएकाले आफूले यो विषयमा ध्यान नदिएको तर्क गरे। अहिले आएका धितोसँग सम्बन्धित विषय कुनै पनि प्रहरीसँग सम्बन्धित छैनन्, प्रहरी निरीक्षक बुढाथोकीले भने, यो लेनदेनको कुरा हो। न्यायिक समिति र अदालतले हेर्न हो। हामीले त अदालतबाट फैसला भएपछि मात्र कार्यान्वयनमा सहयोग गर्छौं। मालपोत अधिकृत गणेश खड्काले राजीनामा पास गर्न आउनेलाई दुई तरिकाले सोधपुछ गर्ने गरिएको बताए। राजीनामा पास गर्न आउनेहरूको हकमा रकम लिए नलिएको बारेमा सोध्ने गरिएको छ, उनले भने, धितोको नाममा अर्कालाई थोरै रकमको लागि आफ्नो स्वामित्व नै गइसकेको अवस्थामा सर्तको कागजको महत्व छैन। पास गरेर दिएको जग्गा फेरि मेरो हो भन्ने अधिकार नहुने भएकाले सर्वसाधारणको बाध्यतामा खेल्ने काम भएको उनी बताउँछन्। वडानम्बर ५ का वडाध्यक्ष विश्वबन्धु बस्नेतले भने, धितो भनेको दृष्टी बन्धक गर्नुपर्ने हो तर त्यही धितोको नाममा जग्गा नै राजीनामा पास गर्ने काम भएकोले सोझाहरू फसेका छन्। यस्तो ठगीमा पुरुषभन्दा पनि महिलाहरू नै बढी पर्ने गरेको उनी बताउँछन्।"
सुशासन अभावमा अतिक्रमित सम्पदा,"पच्चीस वर्षअगाडि रानीपोखरीको अध्ययन गर्दै थिएँ। तीन सय ५० वर्ष पुरानो इतिहास। प्रताप मल्लकालीन वास्तु संरचना पढ्दा निकै रोचक लाग्थ्यो। २०३३ सालमा काठमाडौं आउँदा रानीपोखरीलाई नजिकबाट हेर्ने मौका मिल्यो। पोखरीसँगै रिमझिम भोजनालय (अहिले गणेशमान पार्क) थियो। खाजा खान आउने मानिसको हुल लाग्थ्यो। त्यहाँबाट निस्कने फोहोर जति सबै रानीपोखरीतिर जान्थ्यो। पल्लोपटि इन्जिनियरिङ इन्स्टिच्युट थियो। अर्को कुनामा पुलिस चौकी बन्दै थियो। वरिपरि खुला जमिन नै थिएन। यति लामो इतिहास बोकेको रानीपोखरी बचाउनुपर्छ भन्ने लागेर २०५२ सालमा मुद्दा नै हालेँ। त्यसपछि भोजनालय हट्यो। पुलिस चौकी बनेन। रानीपोखरी अतिक्रमित थियो। त्रिचन्द्र कलेजको भवन त्यहीँ छ। अर्कोपट्टि विश्वज्योति सिनेमा हल नजिकै ठूलो बिजनेस कम्प्लेक्स बन्दै थियो। रानीपोखरी प्रताप मल्लकालीन सम्पदा हो। काठमाडौँको मुटुमा रहेको यो सम्पदाको दुर्गति मैले आफ्नै आँखाले देखेको छु। त्यहाँ रिमझिम भोजनालय, जुत्ता पसल, पेट्रोल पम्पसम्म खोल्ने कुरा उठ्यो। रानीपोखरीको चारै कुनामा विभिन्न देवीदेवता छन्। विश्वका विभिन्न तीर्थबाट ल्याएर त्यहाँ जल राखिएको थियो। यति महत्वपूर्ण सम्पदामा फोहोरको दलदल बन्नु राम्रो होइन। रानीपोखरी एउटा उदाहरण मात्र हो। २०७२ सालको भूकम्पपछि सम्पदा पुनर्निर्माण गर्ने क्रममा मापदण्डविपरीत कतिपय धरोहर उठाउने प्रयास भयो। तर मौलिक पहिचान नै मेटाइयोे। सम्पदा व्यवास्था गर्ने नीति नेपालमा पहिले पनि थियो। रानीपोखरीको दोहनबाट मैले सम्पदा बचाउन राज्य इच्छुक नभएकै पाएँ। नेपालका अधिकांश ऐतिहासिक एवं पुरातात्विक महत्वका सम्पदा अतिक्रमित छन्। पाशुपत क्षेत्र, हनुमानढोका दरबार, बाग्मती, टुँडिखेल सबै अतिक्रमणमा परेको छ। व्यापारिक प्रयोजनका लागि होस् वा व्यक्तिगत स्वार्थ पूरा गर्न होस्, सम्पदाको मर्म नै मास्ने गरी हस्तक्षेप भएका छन्। हाम्रो पहिचान नै पुर्खाले हस्तान्तरण गरेका सम्पदाहरू हुन्। त्यसप्रति नै हामी संवेदनशील छैनौं। त्यसमाथि सम्पदा जोगाउन स्थानीय सरकार नै उदासीन देख्दा अझै नरमाइलो लाग्छ। बागदरबार, महर्जन कम्प्लेक्स, बौद्ध स्तूपामा मापदण्डविपरीत संरचना बन्दै थिए। यसमा व्यक्तिको निहित स्वार्थ हुनसक्छ तर राज्यको सम्पदाप्रति ठूलो जिम्मेवारी छ। त्यो पूरा गर्नुपर्ने हो। अहिले स्थानीय जनता जागरुक भए पनि स्थानीय निकायले भने वास्ता गरेको छैन। पोखरी, ढुङ्गेधारादेखि घाट उपत्यकाबाट हराइसकेका छन्। रक्षक नै भक्षक बन्दा सम्पदा धराशयी बनेका छन्। बन्दै गरेको २२ तले आधुनिक धरहरामा कुनै मौलिकता छैन। पशुपतिका कतिपय मन्दिरमा सिमेन्ट प्रयोग भएका छन्। पोखरी मासेर छायाँ कम्प्लेक्स बन्दै छ। विश्वसम्पदा क्षेत्रलाई पार्किङ स्थल बनाइएको छ। सार्वजनिक टुँडिखेलमा सेनाको हस्तक्षेप छ। सार्वजनिक जमिनमा व्यापारिक मल ठडिएका छन्। उपत्यकामा अनगिन्ती धार्मिक तथा सांस्कृतिक परम्परा छन्। यसको आफ्नै मौलिकता छ। जस्तै रातो मच्छिन्द्रनाथको जात्रा सम्पन्न भएको जानकारी दिन भंगेरा उडाउने र पातालका देवता नागराजलाई सन्देश दिन पोखरीमा माछा छोड्ने। अहिले त्यो सार्वजनिक पोखरी मासिएको छ। अदालतबाट मुद्दा जितेर त्यसको संरक्षण गर्दै छौं। काठमाडौंका सातवटै सम्पदा क्षेत्रका अव्यवस्थित संरचना हटाउन आवाज उठाउँदै आएको छु। म कानुनको विद्यार्थी भएकाले सम्पदा बचाउन कानुनकै बाटो अपनाउँछु। सम्बन्धित निकायलाई पत्राचार गर्ने, निवेदन दिने र मानेनन् भने मुद्दासमेत हाल्ने गरेको छु। अदालतबाट सम्पदा संरक्षण गर्न महत्वपूर्ण फैसला भएका छन्। तर सरकार फैसला कार्यान्वयन गर्न संवेदनशील छैन। भावी पुस्ताका लागि केही बाँकी राखेको देख्दिनँ। सम्पदा नै बेचेर सम्पत्ति थुपार्नेबाहेक अरू कार्य हुन सकेको छैन। सम्पदा राष्ट्रको पहिचान हो। जुन कालखण्डमा भौतिक सम्पदा सिर्जित भए, त्यो हाम्रो अमूल्य सम्पत्ति हो। यसले हाम्रो पहिचान, संस्कृति र पुरातात्विक महत्वलाई उजागर गर्छ। आज नेपाललाई विश्वले चिन्ने माध्यम नै यहाँका सम्पदा हुन्। सम्पदा बचाउन राज्य जिम्मेवार नहुँदा हाम्रा धरोहर दयनीय अवस्थामा छन्। यसको महत्व नबुझेर हो कि बुझ्न नचाहेर हो, थाहा छैन। तर लिच्छविकाल, मल्लकाल, राणाकालीन मूर्तअमूर्त सम्पदा हाम्रा पुर्खाको देन हो। यसको उचित संरक्षण गरेर सम्मान गर्नुपर्छ। केही सम्पदाहरू राष्ट्रिय सम्पदाका रूपमा रहेका छन्। केही विश्व सम्पदामा छन्। मुख्यतया काठमाडौंमा सातवटा क्षेत्र विश्वसम्पदा सूचीमा सूचीकृत छन्। तर यी सम्पदाको अवस्था निकै नाजुक छ। तत्काल संरक्षण नगर्ने हो भने लोप भएर जानसक्छ। सरकार सम्पदा क्षेत्रलाई खतरा मुक्त गर्यो भने खुसी हुन्छ तर त्यसो होइन। खतराको सूचीमा राख्दा त्यो ठाउँको अझै बढी संरक्षण हुन्छ। सरकारलाई त्यसको संरक्षण गर्नैपर्ने दबाव सिर्जना हुन्छ। हाम्रा कतिपय सम्पदा खतराको सूचीमा राख्नैपर्ने देख्छु। अदालतले कतिपय सम्पदा क्षेत्रको संरक्षण गर्न फैसला सुनाएपछि केही सहज भएको छ। गोदावरीमा रहेको मार्बल कारखाना हटाउन आदेश भएपछि त्यहाँको धार्मिक माहोलमा परिरहेको असर हट्यो। वातावरण स्वच्छ राख्न मद्दत मिल्यो। काठमाडौंमा बाग्मती नदी, त्यहाँको घाट र मन्दिरको अस्तित्व हराउँदै गएको थियो। यसलाई बचाउन ठोस फैसला भएको छ। शंखमूलदेखि टेकु दोभानसम्मका सम्पदा संरक्षण गर्न आदेश दिइएको छ। अदालतकै फैसलापछि रानीपोखरीको लडाइँ पार लाग्यो। अब ग्रन्थकुट शैलीमा त्यहाँको बालगोपालेश्वर मन्दिर बन्नु ठूलो सफलता हो। बागदरबार रेट्रोफिट गर्ने, हनुमानढोकामा रहेको महर्जन कम्प्लेक्समा विश्व सम्पदालाई अवमूल्यन गरेर बनाउन लागेको साततले भवनमा रोक लाग्यो।, लुम्बिनीको संरक्षण, सप्तपाताल जोगाउन, बागेश्वरीको धार्मिक वन क्षेत्र संरक्षणलगायतमा अदालतले आदेश दिएको छ। तर सम्पदा बचाउन अदालतको ढोका ढकढक्याउनुपर्ने अवस्था छ। यस्तो अभ्यासले मुलुकमा सुशासन नभएको देखाउँछ। करिब २५ वर्षदेखि सम्पदा बचाउन निरन्तर लागेको छु। अदालतका कतिपय फैसला आज नजिर बनेका छन्। यसले युवाहरूलाई अगाडि बढ्न हौसला मिलेको छ। सम्पदाप्रेमी तथा अभियन्ताका लागि त्यो फैसला नै आधार बन्न पुगेकोमा खुसी छु। सम्पदा बचाउनुपर्ने आवाज उठ्न थालेको छ। अझ नयाँ पुस्ता यसमा लागेका छन्। यो राम्रो सुरुआत हो। अझै बुझाउनुपर्ने धेरै छन्। मौलाउँदै गएको अनियमितता सम्पदा पुनर्निर्माणमा प्रस्टै देखिन्छ। स्थानीय निकाय महानगर गैरजिम्मेवार रूपमा अगाडि बढेको छ। इतिहास बोकेको बागदरबार भत्काउन महानगर लागेको देख्दा अचम्म लाग्छ। मानव अधिकार आयोग बसेको हरिहर भवन, श्री भवन जीर्ण अवस्थामा छन्। स्थानीय निकायले यसको संरक्षण गर्न कुनै योजना ल्याएको छैन। अन्य सम्पदा बनाइए पनि तिनको मौलिकता मास्ने काम भएको छ। रानीपोखरीमा सम्पदाप्रेमी नलागेको भए त्यो आज विरूप भइसकेको हुन्थ्यो। सिमेन्ट र कंक्रिटले बन्थ्यो। कफी सपदेखि आधुनिक व्यापारिक केन्द्र बनिसकेको हुन्थ्यो। प्रत्यक सम्पदामा प्राचीन प्रविधि र इन्जिनियरिङ छ। कुनै पनि सम्पदा निर्माण गर्दा पुर्खाहरूले अध्ययन गरेको देखिन्छ। तर अचेल सम्पदा पुनर्निर्माण गर्ने भन्दै रातारात भत्काउने र छिटोछिटो बनाएर नाफा लिने काम मात्र भएको छ। आउने सन्ततिका लागि केही बचाइएको छैन। मापदण्डअनुसार नबनाउँदा सम्पदा पुनर्निर्माणमा अनियमितता भएकै मान्नुपर्छ। बागदरबार किन भत्काउनु पर्यो जब कि रेट्रोफिटिङ गर्नसकिन्छ। भत्काएर पनि नाफा खाने गुट छ यहाँ। अहिले पुराना राजदरबारहरू भत्काएर त्यहाँका सामान कता पुर्याइएको छ, कसैलाई थाहा छैन। झ्यालढोका, इँटाको समेत अत्तोपत्तो छैन। सम्पदा निर्माणलाई ठेकेदारको हातमा दिँदा मौलिक पहिचान मेटिएको छ। स्थानीय पाका व्यक्तिहरू जसले संस्कृति र सभ्यता बुझेका छन्, उनीहरूसँग सहकार्य गरेर पुनर्निर्माण गर्नुपथ्र्याे। उनीहरूलाई आफ्नो गाउँठाउँको सम्पदाप्रति अपनत्व पनि हुन्छ। ठेकेदारलाई त छिटो बनाएर अर्को काम हात पार्न हतार भइसकेको हुन्छ। विसं २०१३ मा बनेको प्राचीन संरक्षण ऐन छ। ६३ वर्षपहिले बनेको यो ऐनले त्यति बेलाको पुस्ता सम्पदाप्रति संवेदनशील रहेको देखाउँछ। तर अहिले अदालतबाट भएका आदेशसमेत पालना भएका छैनन्। स्थानीय निकायले उल्टै रोक लगाउँछ। संस्कृतिको धरोहर नै गुठी थियो। परम्परा र संस्कृति जोगाउन गुठीलाई संस्थागत गरेर लगियो। यहाँ गुठियार राख्ने कोष खडा गर्ने कामसमेत भयो तर अहिले गुठी नै मास्ने चलखेल भएको छ। प्राचीन ऐन कार्यान्वयन भयो भने धेरै सम्पदा नासिनबाट जोगिन्थ्यो। तर यसकै अवमूल्यन भएको छ। विधिको शासन नभएकाले सम्पदाजति सबै मासिँदै छन्। आज टुँडिखेल बचाउन जनता अघि सर्नु परेको छ। लुम्बिनीजस्तो विश्व सम्पदा क्षेत्रमा विदेशीहरूले मास्क लगाएर मेडिटेसन गरेका छन्। यो नेपालकै बेइज्जत हो। नेपाल भ्रमण वर्षको नारा लाइफ टाइम एक्सपिरेन्स हो। त्रिभुवन विमानस्थलको शौचालयदेखि गौतम बुद्ध जन्मिएको स्थान लुम्बिनीसम्म पर्यटकले नराम्रो अनुभव लिएर जाने पक्का छ। लाइफ टाइम एक्सपिरेन्स भनेको सायद यही होला। सपना महर्जनले गरेको कुराकानीमा आधारित"
सार्वजनिक सेवामा विकर्षण,"करिब दुई महिनाअगाडि स्वास्थ्य सचिव डा पुष्पा चौधरीले राजीनामा दिएको समाचार बाहिरिएको थियो। जीवनवृत्तिका रूपमा सरकारी सेवा प्रवेश गर्ने एक कर्मचारीको अन्तिम गन्तव्य रहने सरकारको उच्च पदमा पुगेको कर्मचारीले किन सेवावाट अलग्गिने निर्णय गरिन् होला भनेर लख काट्दै गर्दा १० दिनअगाडि फेरि कृषि सचिव डा युवकध्वज जिसीले राजीनामा दिएको समाचार आयो। यी दुवै सरकारका उच्चतम अधिकारीले अन्तर्राष्ट्रिय संस्थामा जागिर पाएकाले राजीनामा दिएको बताइयो। लोक सेवा जाँच दिएर पास गर्ने अनि पैसा लिएर वैकल्पिकका लागि स्थान बनाई दिने पेसेवर मानिसबारेको समाचार पनि केही समयअगडि अनलाइन समाचारमाध्यममा पढियो। हालै ठूलो आकारको एक पत्रिकामा नेपाली सेनाका उच्च अधिकारीले राजीनामा दिने प्रवृत्ति बढ्यो भनी चिन्तायुक्त समाचार आयो। फौजीतर्फको अर्को संगठन नेपाल प्रहरीमा राजीनामा दिने बढ्दै गएर जनशक्ति व्यवस्थापनमा अप्ठेरो परेको समाचार त विगत केही वर्षदेखि लगातार आइरहेको छ। नेपाल प्रहरीतर्फ हालै गरिएको अधिकृतसरहको प्रहरी निरीक्षक पदमा थोरै मात्र दरखास्त परेको समाचार पनि आयो। हेर्दा र सुन्दा जागिर खान मन लागेन छाडेछन् र इच्छा भएन गएनन् बेरोजगार जति छन् अरूले मौका पाउँछन् भन्ने लागे पनि सरकारका लागि यी सामान्य घटना हुन सक्दैन्। त्यसमा पछि सार्वजनिक सेवालाई प्रभावकारी पारेर सुशासन कायम गर्न प्रतिबद्ध सरकारका लागि उपयुक्त मान्छे तान्न र टिकाउन पनि नसक्ने अवस्थाले सरकारका कामकारबाहीमा प्रत्यक्ष असर गर्छ। सार्वजनिक प्रतिबद्धता र कार्यान्वयनबीच ठूलो खाडलको देखिएको वर्तमान अवस्थाले त यो प्रवृत्ति बढ्दै गए भविष्यमा सार्वजनिक गतिविधिको प्रभावकारिता झन् घट्ने चिन्ता बलियो बनाउँछ। सार्वजनिक सेवा एउटा पेसा हो। मानिसले कुनै पनि पेसा अँगाल्दा मानिसले त्यसले दिने सुरक्षालाई विचार गरेको हुन्छ। यसमा आर्थिक, भौतिक वा भावनात्मक सुरक्षा पनि पर्छ। जुन पेसामा यस्तो सुरक्षा बढी हुन्छ, त्यो पेसा बढी आकर्षक हुन्छ। सार्वजनिक सेवाको आकर्षण पनि सुरक्षासँग सम्बन्धित हुन्छ। सुरक्षा आर्थिक मात्र नभएर, भौतिक र भावनात्मक पनि हुन्छ। सार्वजनिक सेवाको सुरक्षाको स्तर सेवा प्रवेश गर्दा, सेवामा रहँदा र सेवा छाड्दाका तीन बेग्लाबेग्लै अवस्थाले नियन्त्रण गरेको हुन्छ। संगठनका लागि जनशक्ति श्रमिक होइन स्रोत हो। जनशक्तिमै सबैभन्दा धेरै उत्पादकत्व बढाउन सकिने सम्भाव्यता हुन्छ। उत्तम जनशक्तिमा यस्तो सम्भावना पनि धेरै हुन्छ। बढ्दो जटिलता र नियमन गर्नुपर्ने व्यापक क्षेत्रलाई दृष्टिगत गर्दा सार्वजनिक सेवामा सक्षम जनशक्ति आवश्यक हुन्छ। उत्कृष्ट सेवाका लागि उत्कृष्ट जनशक्ति नै चाहिन्छ। श्रम बजारमा चाहिएजस्तो जनशक्ति पाइँदैन। फेरि सरकारका लागि फरक स्रोत पनि हुँदैन। निजी क्षेत्र र विदेशी निकायसमेतले श्रम बजारको साझा पोखरीबाटै जनशक्ति प्राप्त गर्ने हो। निजी क्षेत्र र वैदेशिक निकायसँग जनशक्तिलाई आफूतिर आकर्षण गर्ने लचकदार उपाय हुन्छन्। सरकारी सेवामा आकर्षक भएनन् भने पोखरीबाट उत्तम जनशक्ति खिच्न सकिँदैन, अरूले छोडेकामै चित्त बुझाउनुपर्ने हुन्छ। सार्वजनिक सेवा सेवामूलक पेसा हो। पैसा कमाउन मानिस सार्वजनिक सेवामा प्रवेश गर्दैनन्। यही कारण विकसित मुलुकमा सार्वजनिक सेवा महत्वाकांक्षी मानिसको पहिलो प्राथमिकतामा पर्दैन। तर कम विकसित मुलुकमा भने सार्वजनिक सेवा विकल्प नभएको क्षेत्रमा पर्छ। सार्वजनिक सेवाका शर्त अन्य क्षेत्रमा भन्दा फरक हुन्छ। तलब त निजी क्षेत्रले आवश्यकताअनुसार जति पनि दिन सक्छन् तर सार्वजनिक सेवाले दिने जीवनवृत्ति, निवृत्तिभरण, नोकरीको सुरक्षा, अन्य सुविधा, शक्तिको प्रयोग र सामाजिक प्र्रतिष्ठा निजी क्षेत्रले दिन सक्दैन। त्यसकारण सार्वजनिक सेवामा प्रतिस्पर्धी तलब आवश्यक हुँदैन। तर पारिश्रमिकबाहेकका सुरक्षा र सुविधा राम्रो भएन भने आकर्षण घट्छ। नेपालको सार्वजनिक सेवाको मुख्य आकर्षण भनेको निवृत्तिभरण, नोकरी सुरक्षा र इज्जत प्रतिष्ठा नै हो, तलब होइन। योगदानमा आधारित व्यवस्थाले निवृत्तिभरणको आकर्षण घटाएको छ। सेवाका शर्त र सुविधा सम्बन्धमा ससदीय समितिमा भइरहेको विमर्शले अन्य सुविधा र सुरक्षा पनि अनिश्चित भएको छ। सार्वजनिक क्षेत्रको अकर्मण्यता र भ्रष्टाचारको जिम्मेवारी एकल रूपमा सार्वजनिक सेवालाई लागिरहँदा इज्जत प्रतिष्ठामा पनि ह्रास आएको छ। यसविपरीत पछिल्लो समय नेपालको निजी क्षेत्रमा वृत्ति विकास र तलब पनि राम्रो हुँदै गएको छ। विशेष गरेर माथिल्लो र तल्लो पदबीचको तलबको अन्तर खुम्च्याउने नीतिले माथिल्ला पदका राष्ट्रसेवकको भन्दा निजी क्षेत्रमा तलब निकै धेरै छ। यसबाट सार्वजनिक सेवाको आकर्षपण कम भएको छ। फलस्वरूप बजारबाट काम नलाग्ने, अन्यत्र नबिक्ने र भ्रष्टाचार गरेर कमाउन पाइन्छ भन्ने मानिस मात्र सार्वजनिक प्रवेश गर्ने जोखिम बढेको छ। बेरोजगार मानिस इच्छाले भन्दा बाध्यताले जागिरको खोजीमा हुन्छ। त्यसकारण दरखास्त गनेर सार्वजनिक सेवामा आकर्षण छ भन्नु अतिशयोक्ति हुन्छ। संख्याभन्दा दरखस्त दिनेको गुणस्तर महत्वपूर्ण हुन्छ। प्रवेश नियन्त्रण गर्ने अर्को विषय छनोट व्यवस्था हो। छनोटमा तटस्थता र निष्पक्षता भएन भने अब्बल मानिस आउँदैनन्। वाधाअवरोध (शिक्षा, उमेर वा आरक्षण) र प्रक्रियाले पनि छनोट प्रभावित हुन्छ। पन्छाउन सजिलो हुने र क्षतिपूर्तिका लागि आरक्षण अँगाल्दै वाधाअवरोध थप्दा र क्षमता परीक्षणको प्रक्रिया उपयुक्त नहुँदा पनि उपयुक्त मानिस छनोटमा पर्दैनन्। छनोट विशिष्टीकृत कार्य भएकाले धेरै देशमा यसका लागि स्वतन्त्र संवैधानिक आयोगको व्यवस्था गरिएको हुन्छ। नेपालमा यो काम लोकसेवा आयोगले गर्छ। हालसम्मको आयोगका कामकारबाही हेर्दा तटस्थता र निष्पक्षतमा शंका गर्नुपर्ने कुनै ठाउँ छैन। तर सरकारले उम्मेदवार छनोटमा खडा गरेको वाधाअवरोध र प्रक्रियाले सार्वजनिक सेवाका लागि उत्तम र क्षमतावान् मानिस सुनिश्चित गरेको छ भन्न सार्वजनिक सेवाको घट्दो स्तरले दिँदैन। यद्यपि, सेवाका स्तरमा अरू तत्वको पनि योगदान रहेको हुन्छ। नरामो छैन भन्दैमा राम्रो हुने बाटो अवरुद्ध गर्नु हँुदैन। खस्कँदो सार्वजनिक सेवाको वर्तमान अवस्था सुधार्न योग्य व्यक्ति प्राप्त गर्ने व्यवस्था र प्रक्रियालाई पुनर्संरचना गर्नु नितान्त आवश्यक छ। प्रदेश तहमा समेत सेवा प्रवेशको व्यवस्थाले त यो कार्य झन् जरुरी भएको छ। सेवामा उत्तम व्यक्तिको सेवा प्रवेश मात्र पर्याप्त हुँदैन। सरकारी सेवामा तयारी जनशक्ति प्राप्त गर्न निजीलगायत विदेशी निकायले आकर्षक तलब र सुविधाको पुलिन्दा अगाडि सार्छन्। त्यसकारण जनशक्तिलाई टिकाइराख्ने काम पनि उत्तिकै महत्वपूर्ण हुन्छ। फेरि टिकेर मात्र पनि हँुदैन, उत्प्रेरित पनि हुनुपर्छ। सेवामा कायम राख्न कामको वातावरण, वृत्ति विकास, तलब र अन्य सुविधा निर्णायक हुन्छ। कार्य स्वतन्त्रता भएन र हस्तक्षेप बढ्यो, वृत्ति विकासका लागि योग्यता र क्षमता पन्छाइयो, अन्य सुविधालगायत सुरक्षा खस्कियो भने कर्मचारी पाएसम्म भाग्न खोज्छन्। पेसागतभन्दा व्यक्तिगत बफादारितालाई राजनीतिक कार्यकारीले महत्व दिन थाल्यो भने महत्वपूर्ण पदमा रहेका अधिकारी राजनीतिज्ञलाई रिझाउन अन्य धन्दामा लाग्नुपर्ने हुन्छ। यसबाट सम्पूर्ण सेवामै विकृति प्रवेश गर्छ। प्रत्यक्ष र ट्रेड युनियनको बाटोबाट गरिने हस्तक्षेपले सेवाको तटस्थता र निष्पक्षता रहँदैन। कर्मचारी वृत्ति विकासको (पदस्थापना, सरुवा, बढुवा आदि) लागि राजनीतिज्ञलाई व्यक्तिगत रूपमा खुसी पार्न तँछाडमछाड गर्छन्। यसबाट योग्यता प्रणाली खालि सेवा प्रवेशमा मात्र सीमित हुन्छ। अनिश्चित वृत्ति विकास क्षमतावान् कर्मचारीका लागि चोट पुर्याउने हुन्छ, सेवाप्रति आकर्षण रहँदैन। मेरो कामको कदर छैन भने म किन बस्ने भन्दै उनीहरू मौका पाउने बित्तिकै अन्यत्र गइहाल्छन्। त्यसैगरी कम र जिम्मेवारीअनुसारको तलब नहुने र सुविधा पनि उत्प्रेरक नहँुदा आर्थिक सुरक्षा कमजोर हुन्छ। अतिरिक्त आम्दानी गर्न सक्ने केही भ्रष्टलाई फरक नपरे पनि इमानदार कर्मचारीका लागि सार्वजनिक सेवाले वर्तमान, निवृत्तिपछि र आफ्ना सन्ततिका लागि आर्थिक सुरक्षा दिन असमर्थ भएपछि उनीहरू सुरक्षाको खोजीमा बाहिर निस्कन्छन्। सरकारको काम गर्ने भनेको अधिकारको एकाधिकार प्रयोग हो। कर्मचारीबाहेक अन्यबाट त्यो काम गराउन सकिँदैन। यसकारण मानिस कर्मचारीमाथि भौतिक आक्रमणमा समेत उत्रिन्छन्। जीउधनको सुरक्षा सबैभन्दा प्राथमिक हुन्छ। व्यक्तिगत र परिवारको सुरक्षा भएन भने कर्मचारी काम गर्न नसक्ने मात्र हुँदैन, जागिर नै छाडेर हिँड्छ। पछिल्लो समयमा कर्मचारीमाथिको भौतिक आक्रमण बढ्दै गएको छ। आक्रमणकारीले राजनीतिक आधारमा उन्मिुक्ति पाउँदा यो प्रवृत्ति महामारी बन्दै छ। यसतर्फ राज्य गम्भीर नहँुदा जोखिमको मात्रा बढेको छ। सार्वजनिक सेवालाई प्रभावकारी बनाउँछु भन्ने शासकले सार्वजनिक सेवालाई आकर्षक बनाउनुपर्छ। नियन्त्रणबाट हात त किन्न सकिन्छ, मन किन्न सकिँदैन, ढाड किन्न सकिन्छ दिमाग किन्न सकिँदेैन। कर्मचारीले मन र दिमाग उत्साहित हुँदै उपयोग गरेन भने सेवा राम्रो हुँदैन। अनिकालको लक्षण देखेर पनि जुध्ने उपाय अवलम्बन नगर्नेले अनिकालको परिणति भोग्नैपर्छ।"
फेसबुकको दुरुपयोग कति ?,"सामाजिक सञ्जाल फेसबुक आफैंमा नकारात्मक मिडिया होइन। यसलाई प्रयोग गर्ने कर्ताहरूको मानसिकता नकारात्मक भएकाले सामाजिक सञ्जाल फेसबुकको दुरुपयोगका कारण कारण कतिपय मानिसका जिन्दगी नै अस्तव्यस्त हुन पुगेका छन्। हरेक चिजको लत भएसम्म त्यसले मानिसको जीवनमा खासै असर पार्दैन तर कुलतको रूप धारण गरेपछि त्यसले केही मानिसको जिन्दगी नै बर्बाद हुने गरेको छ। फेसबुक दुरुपयोगले लत हैन, कुलतकै रूप लिइरहेको छ। फेसबुकको अति प्रयोगले मान्छेले आफन्त, साथीभाइ र नातेदार बिर्संदै गएको छ। बाहिरी व्यक्तिसँग नजिक र समाजका मानवमानवबीच दूरी बढाएको छ। प्रकृतिमा रमाउने मानिस भौतिक संसारमा हराइरहेको र प्रकृतिलाई बिर्संदै गएको छ। मास मिडियाभित्रको एउटा मुख्य माध्यमका रूपमा रहेको सामाजिक सञ्जाल फेसबुकको उपयोग गर्दा समाजमा सकारात्मक परिणाम र दुरुपयोग गर्दा नकारात्मक परिणाम ल्याएको छ। कतिपय किशोरकिशोरीले आफ्ना घरपरिवारलाई जानकारी नै नदिई फेसबुकका माध्यमबाट बिहेसम्म गरेका छन्। फेसबुकको दुरुपयोगका कारण मानिसको मानहानि भएको, गोपनीयता भंग र चरित्र हत्या गरेको जस्ता समस्या आएका छन्। त्यस्तैगरी तस्बिरहरूको दुरुपयोग हुने गरेको छ। कतिपयले विशेषगरी राजनीतिक दलका नेता र चर्चित कलाकारहरूको तस्बिरको दुरुपयोग गरिरहेको भेटिएको छ। फेसबुकले नेपालमा मात्र नभएर संसारमा तहल्का नै मच्चाएको छ। मार्क जुकरबर्गले सन् २००४ मा आफ्नो केटी साथी तथा अन्य साथीसँग कुरा गर्न यसको विकास गरेका थिए। तर आम व्यक्तिगत रिस पोख्ने काममा फेसबुक प्रयोग भएको छ। पारिवारिक सम्बन्धमा पनि यसले प्रत्यक्ष असर पारेको देखिन्छ। फेसबकमा अनलाइनमा कतिपय सुरुमा कुरा गर्ने, विस्तारै विभिन्न प्रलोभन देखाउने र मन नपरेपछि नराम्रा शब्द प्रयोग गर्ने घटना हिजोआज हुने गरेको छ। यसका सकारात्मक पक्ष पनि छन्। फेसबुकले पुराना साथी भेटाइदिएको छ। टाढाटाढा रहेका घरपरिवारका मानिसमा भेटघाट गराइदिएको छ। बेखबर हुने अवस्था अन्त्य गरेको छ। बरोबर संवाद गर्ने सुविधा भएकाले परिवार र आफन्तबीच नजिकको सम्बन्ध विकास गरेको छ। यस भूगोलको एउटा कुनामा रहेको मानिस र अर्को कुनामा रहेको मानिसबीच सबैभन्दा छिटो भेट गराउने साधन भएको छ फेसबुक। त्यसैगरी कसैले पनि बाल्यावस्थादेखिका तस्बिर एल्बममा राख्थे। हिजोआज फेसबुकमा राख्न सकिन्छ। सामाजिक सञ्जाल फेसबुकको प्रयोग गर्नु आफैंमा नराम्रो होइन, तर नकारात्मक रूपमा प्रयोग गर्ने बानीले यसको सकारात्मक पक्ष ओझेलमा परेका छन्। त्यसैले पनि कतिपयले सकारात्मक पक्षका लागिभन्दा पनि नकारात्मक विचार पोख्नका लागि उपयोग गर्ने गरेका छन्, यो राम्रो पक्ष होइन। सामाजिक सञ्जाल उपयोग गरेका कारण कतिपयको जीवनस्तर धेरै सुधार भएको छ भने दुरुपयोगले खरानी भएको छ। पछिल्लो समय मोबाइलविना मान्छे एकछिन पनि टिक्न नसक्ने अवस्था उत्पन्न भएको छ। मोबाइल र सामाजिक सञ्जालविना मान्छेलाई समय बिताउन साह्रै कठिन बनेको छ भने फेसबुक भए समय बितेको पत्तै पाउँदैन। कतिपयले खान बिर्सेका छन्, काम गर्न बिर्सेका छन्। घरको काम लथालिंग पारेका छन्। यस्तो परिस्थितिले मानिसको परिस्थिति कस्तो होला ? हिजोआज त मोबाइलमा लत बसेको छ ठूला मानिसका पनि। ६ महिना नपुुगेका कलिला बालबालिकालाई पनि मोबाइल दिएर भुलाउने गरिएको अवस्था छ। त्यसले बालबालिकाको मनस्थिति र मनोविज्ञानमा कस्तो असर पर्ला ? यसप्रति स्वयं अभिभावकले खै सोचेका ? अभिभावकमा पनि बालबालिकालाई मोबाइल दिएर आफू फुर्सदिलो भइन्छ भन्ने भ्रम छ। अझ टिक टक बनाउने कार्यले विद्यार्थीले आफ्नो स्कुलले दिएको गृहकार्य नगर्ने, यस्ता सामग्री बनाउँदा समय खर्चिने हुनाले अन्य सृजनात्मक रचना गर्न विद्यार्थीले बिर्सेको प्रत्यक्ष देख्न सकिन्छ। अर्कातिर मोबाइल र सामाजिक सञ्जाल बरोबर प्रयोग गर्दा त्यसले बालबालिका तथा अन्यमा कस्तो प्रभाव पार्ला ? सामाजिक सञ्जालमा समावेश भएका सामग्रीले सबै समयमा सकारात्मक सन्देश दिन्छन् भन्ने हँुदैन, नकारात्मक पनि दिनेछ। यस अवस्थामा ऊर्जाशील दिमागमा नकारात्मक सन्देश मात्र भरिँदा त्यसले नकारात्मक पक्षलाई मात्र विकास गर्छ, जुन घातक हो। सामाजिक सञ्जाल उपयोग गरेका कारण कतिपयको जीवनस्तर धेरै सुधार भएको छ भने दुरुपयोगले खरानी भएको छ। अरू व्यक्तिका नकारात्मक विचार पोस्ट् हँुदा त्यसले कतिपयको जीवन जिउन नसक्ने परिस्थिति उत्पन्न गर्नेछ। यस्ता प्रवृत्तिलाई नियन्त्रण, आफूलाई मन परेका कुराको तारिफ र अरूका विचारको सम्मान गरी अघि बढ्न सके सामाजिक सञ्जाल अधिकांशका लागि वरदानै हुनेछ।"
हिमालयन शेर्पा सेमिफाइनलमा,हेटौंडा : हिमालयन शेर्पा क्लब मकवानपुरको बागमती गाउँपालिकामा जारी तेस्रो बागमती गोल्डकप राष्ट्रिय फुटबल प्रतियोगिताको सेमिफाइनलमा प्रवेश गरेको छ। सरस्वती युवा काठमाडौंलाई ४० गोलले हराउँदै हिमालयनले सेमिफाइनल यात्रा तय गरेको हो। हिमालयन शेर्पाको जितमा सुरज हमालले दुई गोल गरे। १० मिनेटमै गोल गरेर टोलीलाई अग्रता दिलाएका हमालले ३७औं मिनेटमा दोस्रो गोल थपेका थिए। ४९औं मिनेटमा कमल थापामगरले ७१औं मिनेटमा विशन गुरुङले गोल गर्दै शेर्पालाई सजिलै जिताए। खेलमा सरस्वतीले पनि केही राम्रो मौका बनाएको थियो। तीर्थ बस्नेतको आकर्षक प्रहार पोस्ट माथिबाट बाहिरिएको थियो। विनोद केसी पनि लगातार चुमेका थिए। सेमिफाइनलमा हिमालयनको भेट आयोजक र च्यासलबीचको विजेतासँग हुनेछ। खेलमा हिमालय विशन गुरुङ म्यान अफ दी म्याच घोषित भए। उनले नगद पाँच हजार रुपैयाँ प्राप्त गरे। प्रतियोगिताअन्तर्गत बिहीबार वीरगन्ज युनाइटेड र संकटा युवा क्लबबीच प्रतिस्पर्धा हुनेछ। फागुन १२ गतेसम्म चल्ने प्रतियोगिताको विजेताले ६ लाख र उपविजेताले तीन लाख रुपैयाँ पुरस्कार प्राप्त गर्नेछन्।
एपीएफ र पुलिसको जित,"कुश्मा : पर्वतको जलजलामा बुधबारदेखि चौथो दिदीबहिनी कप राष्ट्रिय महिला भलिबल प्रतियोगिता सुरु भएको छ। प्रतियोगिताको पहिलो दिन न्यु डायमन्ड एकेडेमी र आयोजक दिदीबहिनी एफएमबीच भएको खेलमा न्यु डायमन्ड एकेडेमी विजयी भएको छ। न्यु डायमन्डले २५३, २५२, २५६ को सोझो सेटमा जित निकालेको हो। दोस्रो खेलमा विभागीय टोली त्रिभुवन आर्मीले अर्को विभागीय प्रतिद्वन्द्वी एपीएफ क्लबलाई ३२ को सेटमा हरायो। आर्मीले दुई स्टे २५२१, २५१५ ले जित्यो। एपीएफले २५१७, २५९, १५९ को तीन सेट आफ्नो पक्षमा पारेको थियो। अर्को खेलमा नेपाल पुलिस क्लबले यु डायमन्ड एकेडेमीलाई २५२२, २५२१, २५१७ को सेटमा हरायो। न्यु डायमन्डकी सफल खेलाडी प्रतिभा माली अहिले घाइते भएका कारण न्यु डायमन्ड उनी बिनै खेलिरहेको छ। बिहीबार लिग चरणको अन्तिम खेल नेपाल पुलिस क्लब र आयोजक दिदीबहिनी एफएमबीच हुनेछ। त्यसपछि सेमिफाइनल खेल हुनेछ। प्रतियोगिताको विजेताले दुई लाख, उपविजेता टोलीले एक लाख र तेस्रो हुनेले ५० हजार रुपैयाँ पुरस्कार प्राप्त गर्नेछन्। महिलाहरूको व्यवस्थापनमा सञ्चालनमा रहेको रेडियो दिदीबहिनीको दसौं वार्षिकोत्सवको अवसरमा राष्ट्रिय महिला भलिबल आयोजना गरिएको हो।"
