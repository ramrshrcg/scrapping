शीर्षक,विवरण
मनका धनी : धनीराम,"सम्भवतः जीवन जिउन अप्ठ्यारो परेपछि बुवाआमाले उनको नाम धनीराम राखे। धार्मिक आस्थामा विश्वास थियो। जात र नामले काम गर्छ। अर्थात् ब्रह्मजनात्य ब्रह्मानस्यभन्दा पनि जन्मजनात्य ब्रह्मानस्य सोचबाट अभिपे्ररित र दीक्षित समाजले छोरा ठूलो भएपछि धन कमाउला र सुखीपूर्वक जीवन बाँचौंला भन्ने अभिलाषा बुवाआमामा हुनु स्वाभाविक थियो। तर बुवाआमाको यो धोको धोकोमै सीमित रह्यो। सार्वजनिक बसमा आफ्नो गन्तव्य खोजेपछि एकातिर बौद्धिक तप्कामा धनीरामको महत्ताले आकाश छोयो भने अर्कोतिर एकपटक मन्त्री भएपछि जीवनभरका लागि जोहो गर्न पल्केका हाम्रो समाज धनीरामको यो बानीव्यवहारले धेरैजसो माडीवासी (चितवनको दक्षिणी भेकमा अवस्थित एउटा नगर जहाँ धनीराम पौडेल जन्मेका थिए) भने सन्तुष्ट हुन सकेनन्। स्वभावले नै अन्तर्मुखी भएकाले धैरैजसो कुरा उनको अन्तर्मनमा नै गुम्सिएर बस्यो। नामले धनीराम भए पनि कामले उनी डीआर कहलाए। गत जेठ ३१ गते बिहान अप्रत्यासित रूपमा र अकल्पनीय ढंगबाट अस्ताएका धनीराम पौडेलसँंगको मित्रताको बखान गर्दा समय, काल र परिस्थितिलाई समायोजन गर्न गाह्रो पर्छ। मन्त्री भएपछि को हुन् यी धनीराम पौडेल (? ) भन्ने आफ्नै पार्टीबीचमा जसरी कूतुहलता छायो, ठीक त्यसरी नै अहिले धनीराम भौतिक रूपमा बिते पनि पत्याउन गाह्रो परिरहेको छ। मिडियाले जतिसुकै भूपू मन्त्री धनीराम पौडेल भनेर उनको अवसानको खबर सम्प्रेषण गरे पनि डीआर पौडेल नै अद्यावधि सबैको मनमस्तिष्कमा जीवित छन्। ऐतिहासिक दस्ताबेजमा सुरक्षित छन्। जनएकता साप्ताहिकका पानाहरू, जहाँ उनले आफ्नो जीवनको पर्याप्त ऊर्जा खर्चेका थिए, पल्टाइयो भने डीआर पौडेलका जीवन्त लिपिबद्ध तस्बिरहरू प्रस्ट रूपमा दृष्टिगोचर हुन्छन्। उनी मार्क्सवादका मझौला खालका ज्ञाता थिए र थिए असल कम्युनिस्ट जो अहिले खोज्दा पनि बडो मुस्किलले भेटिन्छ। यही अवधारणाले हामीबीच मित्रताको पुल बाँधेको थियो सन् नब्बेको दशकतिर। त्यसैले सैद्धान्तिक तथा वैचारिक सम्बन्धलाई एकताका खुबै निर्वाहन गरियो। एउटै टेबुलमा बसेर वर्षौंवर्षसम्म काम गरियो। एउटै प्लेटमा खाइयो र एकै ओछ्यानमा सुतियो। सुखदुःखमा सहभागी भइयो। म बिरामी परेका बेला महिनौंसम्म उनी र उनको परिवारले लगाएको गुन जीवनमा सायदै बिर्सन सकिएला। गाउँघरमा बूढापाकाको उमेर पुगेपछि आफ्नो मृत्युको घोषणा स्वयं गरेको तथ्यसँग म पनि परिचित छु। तर डीआरजस्तो उच्च सोचको बौद्धिक नेताले यो कालजयी रोगको आभाससम्म नपाउनु पक्कै पनि कहींकतै लापरबाहीको संकेत हो। यस प्रकारको अकर्मण्य सोच बौद्धिक व्यक्तिहरूमा पनि पाइन्छ भन्ने कुराको अर्को उदाहरण हुन्। पेसाले प्राविधिक भए पनि दर्शनका ज्ञाता तथा प्राध्यापक साथी पदम खड्का। चिकित्सकीय सल्लाहलाई निरन्तरता दिएको भए सायद खड्का सरको ज्यान जोगिन सक्थ्यो। त्यस्तै अलिकति निजत्वप्रति सचेत भइदिएको भए डीआरजस्तो बहुमूल्य रत्न यति चाँडो हामीबाट बिदा हुने थिएन। जुन अभिभारा बोक्न उनी जन्मेका थिए ती जिम्मेवारी फत्ते पारी बिराम लिने थिए होला। म यसरी आलोचनात्मक चेत पस्किरहँदा धेरैलाई नराम्रो लाग्न सक्छ। तर गाँठी कुरा के हो भने वास्तविकतासँग पौंठेजोरी खेल्नु हुँदैन भन्ने हेक्का सबैलाई होस् भन्ने सोचको सम्प्रेषण नै डीआरप्रति साँचो अर्थमा श्रद्धाञ्जली हुन्छ। धनीराम आफ्ना लागिसमेत बाँचेनन्। यसको पुष्टि उनको असामयिक हृदयविदारक दुःखद अवसानले गर्छ। डीआर पौडेल कसिलो अन्तर्मुखी स्वभावका थिए। मुस्किलले मुख खोल्थे। मन्दगतिको हाँसो उनको सुन्दरता थियो। त्यही हाँसोमा प्रश्नका जबाफ हुन्थे। अन्तर्मुखी स्वभावका व्यक्ति गम्भीर प्रकृतिका हुन्छन् भन्ने कुराको जिताजागता प्रमाण थिए उनी। बहिर्मुखीभन्दा नितान्त भिन्न प्रकारको स्वभाव र चालचलन। ती दुवै चरित्रमा पाउने गुणअवगुण डीआरमा पनि थियो। त्यसैले यहाँ भन्नैपर्ने हुन्छ अन्तरर्मुखी स्वभावमा रहेका कतिपय अवगुणका कारण उनले वास्तविकता लुकाए वा ठम्याउनै सकेनन्, जो अन्ततोगत्वा उनको देहावसानको कारण बन्यो। स्वयं पनि आफ्नो रोगको आकलन गर्न सकेनन्। म महेन्द्र मोरङ क्याम्पसमा प्राध्यापन गर्दाको समयमा उनी अखिल छैटौंको अध्यक्ष थिए। प्राध्यापन गर्दागर्दै मैले सिकेको अर्को विधा हो पत्रकारिता। कहिल्यै नपढेको भाषामा बोल्नुपर्दा, लेख्नुपर्दा र पढाउनुपर्दा जुन कठिनाइको अनुभूति हुन्छ, त्यो म आज चार दशकदेखि भोग्दै आएको छु। सुखद पक्ष के थियो भने बहुदलीय व्यवस्थाको पुनर्स्थापना भइसकेको थियो। मसम्बद्ध कम्युनिस्ट पार्टीले जनएकता साप्ताहिक प्रकाशन गर्न निधो गर्यो, जसमा मेरो भूमिकालाई पार्टीले अहम् ठानियो। सायद त्यतिबेलासम्म म पठनपाठनसँगसँगै पोख्त पत्रकार भइसकेकाले नै होला, यो जिम्मेवारी बहन गर्न पार्टीले मलाई जिम्मा दियो। त्यही जनएकता साप्ताहिकले हाम्रो मित्रतालाई प्रगाढ बनायो, जसको सेतुको रूपमा थिए, अहिलेका शिक्षामन्त्री मित्र गिरिराजमणि पोखरेल। उनी सम्पादक थिए। सम्भवतः मार्क्सवादी दृष्टिकोणका आधारमा बृहत् व्याख्या तथा विश्लेषण गरी आलेख लेख्ने अभ्यासको सुरुवात डीआरले त्यहींबाट गरेका थिए। समकालीन दौंतरीहरूमा डीआर थोरैमध्ये एउटा मात्र यस्तो पात्र थिए, जो मार्क्सवादी सोचअनुसार परिस्थितिलाई लिपिबद्ध गर्ने हैसियत राख्थे। त्यसैले पछि उनी जनएकता साप्ताहिकको कार्यकारी सम्पादक पनि भए र पार्टीको विशेष विश्वास पात्रका रूपमा आफूलाई वैचारिक नेताका रूपमा स्थापित गरे। नेकपा चौथो महाधिवेशनबाट प्रारम्भ भएको उनको राजनीतिक यात्रा नेकपा (एकता केन्द्र), एकता केन्द्र मशाल हुँदै एकीकृत माओवादीमा पुग्दासम्म कुनै न कुनै रूपमा म पनि सँगसँंगै थिएँ। त्यसैले उनका बारेमा केही कुरा कोट्याउन आज सजिलो भएको छ। उनीसँगको थुप्रै संस्मरण छन्। सबैलाई यहाँ समेट्न सम्भव छैन। तर सबैभन्दा उच्चकोटीको स्मरणयोग्य संस्मरण एकीकृत माओवादीको केन्द्रीय समितिको बैठकमा डीआरले व्यक्त गरेका आफ्ना अवधारणा सम्झिरहेको छु। भनिन्छ कम्युनिस्ट पार्टी अन्तरविरोधको पोका हो। झैझगडा उसको सनातनी धर्म हो भने विभाजन मौलिक अधिकार हो। त्यसैले ऊ धेरै चलायमान हुन्छ। किनकि, सही अन्तरविरोध नै समस्याको ठोस समाधानको एक मात्र उपाय हो। पोकैपोकाको अन्तरविरोधले भरिएको कम्युनिस्ट पार्टीमा डीआरजस्ता गम्भीर प्रकृतिका युवाले व्यक्त गरेको विचारलाई जसरी नेता प्रचण्ड आफ्नो सम्भाषणमा समेत उधृत गर्थे, त्यसबाट म औधि प्रभावित थिएँ। किनकि, त्यसले उनको वैचारिक उच्चता प्रदान गथ्र्यो। डीआरले सधैं सबैप्रति उच्च व्यवहार गरेकाले उनीप्रति स्वस्फूर्त रूपमा सम्मान भाव स्वाभाविक थियो। मार्क्सवादको पहिलो पुस्तकदेखि के सिकाइन्छ भने कम्युनिस्टहरू आफ्ना लागि बाँच्दैन रे ! ऊ जे हो त्यो सबै पार्टीको हो। देशको हो। समाजको हो। हो पनि, उसको धनसम्पत्ति कहाँसम्म भने शरीरसमेत पार्टीको भएकाले आफ्ना लागि बाँच्ने कुरै भएन। कम्युनिस्टहरूको यो कुरालाई हिन्दीको एउटा भनाइले पनि पुष्टि गर्छ, अपने लिए तो कुता भी जी लेता हैं। जिना हैं तो दुसरे के लिए जियो ! यो भनाइ डीआरमा हुबहु लागू हुन्छ। उनी आफ्ना लागिसमेत बाँचेनन्। शरीरको ख्याल गर्नु त धेरै परको कुरा हो। यसको पुष्टि उनको असामयिक हृदयविदारक दुःखद अवसानले गर्दछ। त्यसैले कम्युनिस्टिक सोचअनुसार निजत्वमाथि लागेको प्रश्नले कहीं न कहीं उनको देहावसानसँग अन्तरनिहित त छैनन् भन्ने प्रश्न पनि उब्जेको छ। यस सम्बन्धमा छलफल हुन आवश्यक छ। पूर्व शिक्षामन्त्री धनीराम पौडेलको निधन पूर्वमन्त्री पौडेलको निधनप्रति नेकपाको श्रद्धाञ्जलि"
कलासँग डराउँछ सरकार,"भित्तामा राजनीतिक दलका नारा लेख्न हुने, प्रधानमन्त्रीका फोटो टाँस्न करोडौं रुपैयाँ खर्च गर्न हुने ? चित्र कोर्न किन नहुने ? वीर अस्पतालदेखि भोटाहिटीसम्मका भित्तामा गएको शनिबार चित्र कोरिएको थियो, नालायक म। खोज समूह दिनभर चित्र बनाएर साँझ घर फर्कियो। भोलिपल्ट जाँदा त्यहाँ चित्रको नामोनिशान थिएन। अर्थात्, चित्रमाथि सरकार लागिसकेको थियो। भित्तामा चित्र होइन, सेताम्मे थियो। छेउकै डेड सरकार शीर्षकको चित्रमा पनि सेतो रङ पोतिएको थियो। मात्रै हेर्नका लागि थिएन चित्र। चित्रमा सन्देशसहितको आह्वान थियो, हरेक मान्छेले आफैंलाई मूल्यांकन गर्नुपर्छ। हरिया, राता, काला, पहेंला अनेक रङ छ्यापेर नालायक म चित्रको बहुअर्थी थियो। चित्रमा कुनै युवक भीडमा हराएजस्तो। अनि जताततै भद्रगोल। चित्रका रचनाकार लक्ष्मण श्रेष्ठ भन्छन्, सहरको भीडभाड र स्वार्थको हुलमूलमा मान्छेले मानवता भुल्यो। मान्छेमान्छेबीचको मानवीय धर्म, सद्भाव र आत्मीयतालाई पैसाको बिटोले किनिदियो। मान्छे विवेकशून्य भयो। हरेक मान्छे आफ्नै निम्ति नालायक भएको छ आज। पैसा छ खास खुसी छैन। सम्बन्ध छ विश्वास छैन। मानवता बिक्रीमा राखेको आजको मान्छेले आफैंलाई भन्ने गर्छ नालायक म। यो चित्रलाई बहुअर्थी रूपमा बुझ्न सकिन्छ। उनको व्याख्यामा भनिएको छ, चित्रले राजनीतिक संस्कार प्रतिबिम्बित गर्छ। मान्छे आफ्नो स्वार्थका लागि रातदिन काम गर्छ। तर समाज, संस्कृति र मानवीय संवेदना जोडिने विषयमा चुप लाग्छ। आफ्नै अघिल्तिर मन्दिर मासिएको देख्छौं, हामी तर चुप छौं। आँखैअघि अन्याय देखिरहन्छौं। तर बोल्दैनौं। गलत मानिसलाई सत्तामा पुर्याउँछौं र पीडित बन्छौं। आखिर हामी सब नालायक हौं। चित्रले हरेकलाई आत्ममूल्यांकन गर्न बाध्य बनाउँछ भन्ने उनको विश्वास हो। खोज समूहमा लक्ष्मण श्रेष्ठ, शिवकुमार शर्मा, सञ्जय जुगजाली, विदेश चाम्लिङ राईलगायत सक्रिय छन्। यो समूहले सहरका खाली भित्तालाई रचनात्मक कला प्रदर्शन गर्ने ठाउँ बनाएको छ। प्रायः कलाकार एकान्त मन पराउँछन्। स्टुडियोमा घन्टौं कुची चलाउँछन्। तर, लक्ष्मण भिन्न छन्। उनी भन्छन्, कला देखिने हुनुपर्छ। समाजबाट जे कुरा कलाकारले सिक्छ त्यसको प्रतिक्रिया हो आर्ट। यसले जनमानसमा प्रभाव ल्याउन सक्नुपर्छ। सडकमा पेन्टिङ किन त ? समाजका सबै मान्छेको साझा ठाउँ हो सडक। यहाँ समाजका अति विपन्नदेखि अति सम्पन्न मानिसलाई पनि सडकमै भेटिन्छ। कला प्रदर्शन गर्ने र आफ्ना विचार पोख्ने उपयुक्त ठाउँको रूपमा सडक प्रयोग गर्ने गरेको उनले बताए। उनी भन्छन्, कलाले सबैलाई समान मानिसको रूपमा हेर्छ। बुझाइअनुरूप महसुस गर्छ। कलाले सडकका खालि भित्ता सुन्दर देखाउछ। त्यहीकारण, हामीले सडकका भित्ता कर्मथलो बनाएका हांै। गत शनिबार बिहान ७ बजेदेखि दिउँसो २ बजेसम्म उनीहरू निरन्तर स्ट्रिट पेन्टिङ मा तल्लीन थिए। के गरेका होलान् ? त्यो बाटो हिँंड्नेहरू चाख मानेर हेर्थे। ड्युटीका प्रहरीको ध्यान खिचेको थियो। चित्र कोरे र उनीहरू घरतिर लागे। बिहान फेरि हेर्न जाँदा त भित्ता सेताम्ये बनिसकेको थियो। उनी आक्रोशित छन्। भन्छन्, यो सरकार चित्रसँग पनि डराउँछ। कलाकार सिर्जित विचारसँग तर्सनेहरू छन्। विचार राख्नेहरूलाई कहिलेसम्म थुन्न सकिन्छ र ? न्युज लेखेकै भरमा पत्रकारलाई पक्रिन्छ सरकार। कमेडी कार्यक्रम चलाएकै भरमा हिसासतमा राख्छ। हुँदाहँुदै कुनै कलाकारले बनाएको आर्ट मेटाइदिन्छ। उनले आक्रोश पोखे, यो कसको सरकार हो ? काठमाडौं महानगरका प्रहरीपरिसरका डीएसपी राजु पाण्डेले आफूहरूले चित्र मेटेको स्विकारे। किन त ? उनको जवाफ रह्यो, विनास्वीकृति कुनै पनि सार्वजनिक ठाउँमा पोस्टर, पम्प्लेट र चित्र बनाउन पाइन्न। अझ चित्रले सरकारको विरोध गरेको हुँदा हटाएका हौं। स्ट्रिट पेन्टिङ गरेर कसैले पैसा दिँदैन। घन्टौं उभिएर चित्र बनाइरहँदा कसैले चियासमेत खाऔं भन्दैन। भोकभोकै काम गर्नुपर्छ। अरूले पनि पैसा नआउने यो स्ट्रिट आर्ट किन गर्छस् भन्छन् तर उनलाई यस्ता कुनै प्रश्नको जवाफ दिनु छैन। उनको दाबा रह्यो, विनास्वीकृतिका चित्रले दृश्य प्रदूषण निम्त्याउँछ। सार्वजनिक रूपमा केही लेख्नुपरे, केही बनाउनुपरे महानगरको स्वीकृति लिनुपर्छ। तर होडिङबोर्ट, पम्प्लेट, प्रचारसामग्री जताततै किन छ त ? चित्तबुझ्दो जवाफ दिन सकेनन्। अझ तिनले डेड सरकार नामक चित्र बनाएर सरकारको बेइज्जत गरेकोमा आक्रोश पोखे। उनकै प्रश्न शृंखला थियो, यस्तो पनि लेख्न मिल्छ ? सरकार कहिले डेड हुन्छ ? यो पनि कुनै चित्र हो। ललितकला प्रज्ञा प्रतिष्ठान चित्रकला विभागकी प्रमुख सुष्मा राजभण्डारी कला, संस्कृति र साहित्य राष्ट्रको गहना भएकाले सरकारले मेट्न नहुने तर्क गर्छिन्। उनले सार्वजनिक ठाउँमा अश्लील चित्र बनाउन नपाइने र कुनै उद्देश्यले महानगरको स्वीकृति लिनुपर्ने बताइन्। तर कुनै सन्देश बोकेको कला सिर्जनालाई सरकारले पनि स्वीकार गर्नुपर्ने जानकारी दिइन्। सार्वजनिक ठाउँमा कला सिर्जना गर्ने प्राक्टिस नेपालमा मात्रै होइन, संसारभर रहेको बताउँदै कलाले कसैको व्यक्तिगत चरित्र, राष्ट्रियताका विषयमा आँच ल्याउन भने नपाइने बताइन्। वीर अस्पतालअगाडिको पेन्टिङ मेटिएको विषयमा आफूलाई कुनै जानकारी नभएको बताउँदै उनले यो विषयमा महानगरका मेयरसँंग छलफल गर्ने र एउटा ठोस निर्णय ल्याउन पहल गर्ने आश्वासन दिइन्। महानगरीय प्रहरीपरिसर काठमाडौंका प्रमुख उत्तमराज सुवेदीका अनुसार सार्वजनिक ठाउँमा अश्लील चित्र बनाउने तथा राष्ट्रियतामा खलल पुग्ने खालका कुरा देखेमा प्रहरी परिचालन गरेर मेट्ने पनि गरिएको छ। तर खोज समूहका चित्र मेटिनुमा प्रहरीको भूमिका छैन। काठमाडौंका सडक, भित्ता सरसफाइको जिम्मा महानगरको हो। २०७२ सालको भूकम्पपछि भारतले लगाएको नाकाबन्दीको बेला पेट्रोल र ग्याँसमा कालोबजारी खुब बढेको थियो। यसैको विरोध गर्दै यो समूहले भृकुटीमण्डपमा ग्याँस सिलिन्डरमा मिडिल फिंगर शीर्षकको चित्र बनाएका थिए। केही दिनपछि महानगरको कुनै कर्मचारीले अश्लील चित्र किन बनाएको भन्दै फोन गरे लक्ष्मणलाई। चित्र हेर्ने तपाईंको नजर नै अश्लील छ महोदय। कृपया कलालाई सभ्य आँखाले हेर्नुहोस्। फोन गर्ने मानिसलाई उनले जवाफ फर्काए। यो तीन वर्षअगाडिको कुरा थियो। गत माघ महिनामा यही ठाउँमा बनाएको डेड सरकार नामक चित्रमा पनि महानगरका कमचारीले रङ पोतेरे सेताम्मे बनाएका थिए। चित्रको शीर्षकमा उनीहरूको आपत्ति थियो। जहाँ डेड सरकार लेखिएको थियो शब्द नै गायब बनाइएको थियो। खोज समूहले चित्रमा पुनः ब्लाइन्ड सरकार लेखे। यो शब्द पनि केही दिनको पाहुना मात्रै बन्यो। अर्थात् सरकारले ब्लाइन्ड सरकार शब्द मेटाइदियो। यसरी गाली खान थालेको वर्षौं भइसक्यो। कहिले महानगरपालिकाले धम्क्याउँछ त कहिले स्थानीयले धपाउँछन्। आफ्नो घरका भित्तामा चित्र कोर्न दिन्न भन्दै घरबेटी कुर्लिन्छन्। तैपनी उनलाई स्ट्रिट पेन्टिङको रहर मरेको छैन। आम्दानीको बाटो केही छैन। रङ र कुची किन्न पनि महिनौं मेहनत गर्नुपर्छ। तर सडकप्रति एक खालको लगाव छ उनको। यो बीचमा कति साथी आउँछन्, टिक्न नसकेर जान्छन् तर उनी अनवरत रूपमा सडकका भित्ता रंगाइरहेका छन्। भित्तामा राजनीतिक दलका नारा लेख्न हुने ? प्रधानमन्त्रीका फोटो टाँस्न करोडौं रुपैयाँ खर्च गर्न हुने ? मैले चित्र कोर्न किन नहुने ? यो देश नेताको मात्रै हो या प्रधानमन्त्रीको मात्रै ? स्ट्रिट पेन्टिङमा मैले सामाजिक, राजनीतिक विषयमा देखिएको लापरबाहीको विरोधस्वरूप बाटोका भित्तामा चित्र कोर्न सुरु गरेको हुँ, श्रेष्ठ स्पष्टीकरण दिन्छन्। भीमसेनगोलादेखि मध्यबानेश्वर आउने सडकका भित्ता सुन्दर चित्रले रंगिएका छन्। सन् २०२२ सम्म यो टोलमा करिब एक सय एक वटा स्ट्रिट चित्र बनाउने महत्त्वाकांक्षी योजना बनाएको छ उनीहरूको समूहले। उनीहरूले संसद् भर्सेस जनता, भद्रगोल देशका व्यस्त नागरिक, म मस्त देश अस्तव्यस्त, जलाइएकी म, सचेतमा भ्रूणहत्या, विकास भर्सेस विनाश, दायित्व जसको, नशामा होइन अब, पैसा, टेका, चासो जसलाई, बहुला म, न्यानो, पागल तँलगायतका दर्जनौं स्ट्रिट पेन्टिङ गरिसकेका छन्। नेपालगन्जका स्थानीय हुन्, लक्ष्मण। म्यानेजमेन्टका विद्यार्थी हुन्। सानैदेखि चित्रकलाका सौखिन। उनले पहिलोपटक नेपालगन्जमै चित्र बनाएका थिए। उनी सम्झन्छन्, संविधानसभाको पहिलो चुनाव सकिएपछिको समय थियो। प्रत्यक्ष र समानुपातिक पद्धतिबाट निकै सांसद चयन भएका थिए। यहीबेला श्रेष्ठले नेपालगन्जकै रोडमा सांसद् भर्सेस जनता शीर्षकको चित्र बनाएका थिए, जहाँ बक्सिङ रिङभित्र सांसद र जनता पक्ष प्रतिपक्षमा उभिएका थिए। त्यो चित्र धेरैको ध्यान खिच्न सफल भएको थियो। उनको चित्रकारिताको चर्चा हुन थाल्यो। उनले नेपालगन्जकै सडकमा भद्रगोल देशका व्यस्त नागरिक म मस्त देश अस्तव्यस्त लगायतका सिरिजमा केही काम गरे। फाइन आर्टमा केही समय अध्ययनसमेत गरेका हुन् उनले। तर पढाइलाई निरन्तरता दिएर पूरा गर्न भने सकेनन्। कुची र रङ लिएर बाटोमा चित्र बनाउँदै हिँडे उनी। भन्छन्, जीवन अनिश्चित छ। मसँग सिर्जना गर्ने क्षमताचाहिँ छ तर कस्तो आर्ट बनाउँछु कुनै निश्चित छैन। जीवनका घटना पनि यस्तै अनिश्चित छन्। भोलि जे होला होला, आजको दिन भरपूर काम गरांै केही सिर्जनशील बनाऔं भन्ने उनको आफ्नै सिद्धान्त छ। स्ट्रिट पेन्टिङ गरेर कसैले पैसा दिँदैन। घन्टौं उभिएर चित्र बनाइरहँदा कसैले चियासमेत खाऔं भन्दैन। भोकभोकै काम गर्नुपर्छ। घरपरिवार, साथीभाइ र अन्य कलाकारले पनि पैसा नआउने यो स्ट्रिट आर्ट किन गर्छस् भनेर सोध्छन् तर उनलाई यस्ता कुनै प्रश्नको जवाफ दिनु छैन। भन्छन्, जिन्दगी सडकजस्तै भइसक्यो, भविष्यको के कुरा ? नेपाली समाजमा फैलिएको विकृति, राजनीतिक पाटीले जनतालाई दिएको सास्ती, सरकारले गरेका गलत काम देख्दा उनलाई सबै कुरा सडकमा छताछुल्ल पारिदिऊँ जस्तो लाग्छ। उनी भन्छन्, म सामान्य जनताको सन्तान मैले मजस्तै सम्पूर्ण नेपालीको आवाजलाई चित्रमा समेट्नु छ। मैले सक्दासम्म चित्र बनाउँछु, मागेरै भए पनि स्ट्रिट पेन्टिङ गर्छु। आशा छ आउने पुस्ताले हाम्रो यो कामलाई मूल्यांकन गर्नेछ।"
"मामु, यौनकर्मी भनेको के हो ?","बुधबारको दिन थियो, जेठ २९। एकाबिहानै ६ बजेको हुँदो हो, हातमा एक कप चियाको चुस्की लिँदै पत्रिका पल्टाएँ। स्कुल युनिफर्म लगाएकी छोरीले दौडिँदै आएर भनिन्, मामु, मेरो कपाल बाटिदिनुस् न पहिला। अनि पत्रिका पढ्नुस् म स्कुल गएपछि। छोरीको कुरा सुनेर पत्रिका एकछेउमा राख्नुपर्यो। अन्तिमपटक पाँचौं, छैटौं गरी सातौं पाना पल्टाएकी मात्रै थिएँ, छोरीको आवाज सुनें, मामु, एक मिनेट ! पाना नपल्टाउनुस् न, आजको त्यो हेडलाइन हेरौं त एकचोटि। म पनि रोकिएँ। सायद छोरीले नभनेकी भए मेरो नजर त्यो कलममा पर्ने थिएन होला। हेडलाइनमा आँखा डुलाउँदै थिएँ, छोरीले फ्याट्ट प्रश्नहरू गरी, मामु, यो यौनकर्मी भनेको कुन प्रोफेसन हो ? के गर्नुपर्छ ? यो नयाँ प्रोफेसन हो ? यसको अफिसचाहिँ कहाँ छ ? आदिइत्यादि। उसले थाहा भएर सोधेकी हो या त जान्ने कूतुहल जागेको हो। म निःशब्द भएँ। कसरी दिऊँ छोरीको सवालको जवाफ ? कक्षा ७ मा पढ्ने मेरी छोरीलाई आलटाल गरेर टार्न पनि सकिनँ। किनकि, अचेलका बालबालिकामा यौवन (किशोर) अवस्था नौ वर्षको उमेरदेखि नै सुरु हुन्छ। उसलाई के भनेर सम्झाऊँ। म असमर्थ थिएँ। तापनि बाध्यतावश हतार हुँदाहुँदै पनि यौनकर्मीको अर्थ प्रस्ट्याउन बाध्य भएँ। बालबालिका चाँडै किशोर अवस्थामा प्रवेश गरेकाले उनीहरूमा यौनसम्बन्धी सामान्य ज्ञान त भइसकेको हुन्छ, विशेषगरी बालिकामा। स्कुल ब्याग भिर्दै फेरि छोरीले प्रसंग बदल्दै अर्को प्रश्न गरी, मामु, फेरि एउटा कुरा सोध्छु ल, साँचो कुरा भन्नुस् है। अब हाम्रो देशमा पनि यौनकर्मीलाई ठाउँ दिएर सम्मानपूर्वक कर्म गरी खान दिएमा हामीजस्तो बालबालिकाले डाक्टर, इन्जिनियर, एस्ट्रोनोट्स बन्नका लागि जति दुःख गरेर घुँडा धसेर, पढ्नै पर्दैन होला है। अनि आमाबुवाले पनि खाइनखाई, लाईनलाई रातदिन अहोरात्र खटेर यतिविघ्न त्याग र छोराछोरीप्रति समर्पित हुनै पर्दैन होला है। थपक्क ओठमा बाक्लो लिपिस्टिक र साजसज्जा गरेर पुगिहाल्ने रहेछ। म यिनै कुरा सोच्दै छोरीको मुखतिर एकोहोरो हेरिरहें। उसको बालमस्तिष्कमा पनि यी कुराले कति असर पुर्याएको रहेछ भन्ने लाग्यो। त्यत्तिकैमा छोरीले सी यु मामु भन्दै हात हल्लाइन् र मैले पनि उसलाई स्कुल बसमा चढाउँदै, गाला सुम्सुम्याउँदै हात हल्लाएँ ताकि उसको बालमस्तिष्कमा गलत असर नपरोस् भन्दै। अब भने बल्ल पालो आयो पत्रिका नियालेर पढ्ने। आँखा डुलाउँदै गएँ हरेक हरफमा। यो सोचेर हो कि मनमा पनि कताकता कटक्क दुख्न थाल्यो। हाम्रो देश विकसित मुलुकको तुलनामा गरिब भए पनि सानले भन्न सक्थें कि मेरो देशमा रेडलाइट एरिया छैन। यहाँ सबैजना इज्जत र पाखुरीको कमाइले खान्छन्। तर अब त्यस्तो सान रहला र ? मेरो देशमा पनि खुला रूपमा देह व्यापार चल्यो भने के होला ? देह व्यापारलाई मान्यता दिएको दिन हाम्रो सान पनि लिलामी हुनेछ। यौनको भोकप्यास मेटाउन मानिस किन दृष्टिविहीन हुन्छन् ? घरमा यौन साथी हुँदाहुँदै पनि मानिस किन असन्तुष्ट र अतृप्त हुन्छन् ? यौन प्यासका लागि अनावश्यक पैसा खर्च गरेर किन युवतीलाई ललाइफकाई प्रेमिका बनाउने र जबर्जस्ती गर्ने गर्छन् ? यस्ता घृणित र असामाजिक कुकृत्यमा लागेर मानिसहरू अरूको भविष्य किन बर्बाद पार्छन् ? यौन सन्तुष्टि त होला तर त्यसको पछाडि उनीहरूले पनि युवतीको भविष्यबारेमा सोच्नुपर्ने होइन र ? तर उनीहरूको यस्तो सोच्ने क्षमता कहाँ छ र ? उनीहरू त क्षणिक यौन सन्तुष्टि लिन कसैले हुर्काएको कोपिला चुँडालेर दानवरूपी दलालका हातमा बेचिन बाध्य मात्र पार्छन्। कोही अभिभावक खासगरी आमाहरू आफ्नो सन्तान यौनकर्मी बनोस् भन्ने कल्पनासम्म गर्न सक्दैनन्, न त आशीर्वाद नै दिन्छन्। तर कतिपय सन्तानका बुवाको मन भने आमाको जस्तो स्वच्छ हुँदैन। त्यसैले पनि होला पुरुषमा यौन भोक र कुण्ठा डरलाग्दो मात्रामा देखिएको। हामीले देखेका छौं रातभरि आफ्नै काखमा राखेर, अनिँदो बसेर हुर्काएकी परीजस्ती छोरी पछि गएर त्यही पिताको गिद्दे दृष्टिको सिकार बन्न पुगेको। उच्च ओहोदामा रहने परिपक्व व्यक्तिहरू पनि व्यभिचारी बन्न थालेका छन्। यस्तै अवस्था बढ्दै गयो भने भोलिका दिन घरघर नै रेड लाइट एरिया बन्न बेर नलाग्ला र ? रेडलाइट एरियालाई वैधानिकता दिने हो भने कुनै दिन छोराका ग्राहक आमा र बुवाको ग्राहक छोरी भेटिने दिन नआउला भन्न सकिन्न। यौन व्यवसायलाई वैधानिकता दिइयो भने के यो देशमा आपराधिक गतिविधि निर्मूल हुन्छ त ? गरिबीका कारण पर्याप्त खानेकुरा खान नपाउँदा कुपोषणको सिकार भएका लाखौं मानिस छन्। यस अवस्थामा रहेकाहरूले सन्तानको भोक मेटाउने कि अभिभावकले आफ्नो यौन तृष्णा मेटाउने ? यौनकर्मीको त पेसा नै हो तर उनीहरू अरूलाई सित्तैमा यौन तृप्त गराउन सक्दैनन्। त्यसो गर्दा घरपरिवार लथालिंग होला। उनीहरूको यस्तो बाध्यता कसले बुझ्ने ? यौनधन्धालाई मान्यता दिनुपर्ने कुरा उठेका छन्। यौनधन्धालाई मान्यता दिन हो भने भोलिका दिनमा लागू पदार्थ दुव्र्यसनीमा लागेकाहरू गल्लीगल्लीमा लागू पदार्थ दुव्र्यसनका पसल खोलेर बस्न पाउनुपर्छ भने भने तिनलाई पनि वैधानिकता दिने त ? रेडलाइट एरियाको व्यवस्था नगर्दा त यौनजन्य विकृति बढेको छ नै। रेडलाइट एरियाको व्यवस्था गर्दा यो समस्याको दीर्घकालीन व्यवस्थापन हुन्छ भन्ने के ग्यारेन्टी ? पद, तलब बढाउने प्रलोभन देखाएर कार्यालयका एकाध हाकिमले महिला कर्मचारीसँग यौन सम्पर्क राख्ने गर्छन्। त्यस्ता विकृति पनि बढ्दै गएको र समाजमा असर पर्न थालेको हामीले देखेका छौं। उनीहरूलाई समाज या कानुनको फन्दामा पर्छु भने डर त हुन्छ तर पनि अवैध यौन कर्ममा समावेश हुन्छन्। क्षणिक भोक तृप्तिका निम्ति यौनकर्ममा निर्लिप्त भएर पैसाले कसैको अस्मिता किनेर मान्छेलाई कस्तो आत्मसन्तुष्टि मिल्ला ? त्यस्ता मानिसलाई दलाल, माफिया, भ्रष्ट, दानवकै संज्ञा किन नदिने ? मानिसमा यस्ता प्रवृत्ति हाबी भएको तामसिक विचार पालेर हो। श्रीमद्भागवत्गीताको अध्याय अठारको पच्चीसौं श्लोकमा भगवान् श्रीकृष्णले भन्नुभएको छ, जुन कर्म परिणाम, हानि, हिंसा र सामथ्र्यको विचार नगरी केवल अज्ञानतापूर्वक आरम्भ गरिन्छ भने त्यसलाई तामस भनिन्छ। मानिसमा तामसी विचार बढ्दै गएमा भोलिका दिन अभिभावकले प्रहरीको सहयोगमा अपहृत छोरी, नातिनी, बुहारी खोज्न त्यही रेडलाइट एरिया पुग्नुपर्ने दिन नआउला भन्न सकिन्न। कुनै दलालको चंगुलमा फसेर बेचिएको थाहा पाएपछि अबदेखि यस्तो कार्य नदोहोर्याउने कागज गरी भारी मनले छोरीचेली फर्काएर ल्याउनुपर्ने अवस्था नआउला भन्न सकिन्न। किनकि शासकको निकृष्ट कर्मका कारण यो देश माफियाको घेराबन्दीमा फस्दै गएको छ। देशको वातावरण, परिवेशअनुसार व्यक्तिको चरित्र चित्रण हुन्छ। जो जस्तो समाजमा हुर्किन्छ उसको आचारव्यवहार पनि त्यस्तै हुन्छ। आँप रोपे आपै फल्छ, तर मेवा फल्दैन। त्यस्तै तामसिक विचारले ओतप्रोत भएको व्यक्तिबाट पनि सुन्दर भविष्यको आशा नराखे हुन्छ। यौनकर्मी महिला मात्रै नभई पुरुष पनि हुन्छन्। यो पेसालाई कानुनी मान्यता दिइयो भने यौनजन्य आपराधिक गतिविधि झन् दिनका दिन मौलाउँदै जान्छ। पैसा भएपछि र साथीभाइको लहलहैमा लागेकाहरू त्यही रेडलाइट एरियामा पुग्छन्। कुनै दिन छोराका ग्राहक आमा र बुवाको ग्राहक छोरी भेटिने दिन नआउला भन्न सकिन्न। बाध्यतावश यौनकर्ममा लागेकाहरूप्रति हेरिने दृष्टिकोणमा कहिले परिवर्तन आउला त ? गरिबीको रेखामुनि रहेका चेलीहरूले आफ्नो पेट पाल्न होस् या त पढाइ खर्च जुटाउन होस्, यौनधन्धा गर्नैपर्ने हो त ? ती चेलीहरूको भविष्यका लागि अरू विकल्प छैन त ? अर्को कुरा, आफ्ना छोरा या बुहारी, ज्वाइँ या छोरी यौनकर्मी होस् भन्न कुन अभिभावकले सक्छन् ? समाजमा धक फुकाएर भन्न पनि सक्छन् त ? यस्ता कुरा कदापि पाच्य हुँदैन हाम्रो समाजमा। यसर्थ हामी सबैले अहिल्यैदेखि कामना गरौं यस्तो अवस्था नआओस्।"
उदयपुर गोल्डकपको उपाधि एपीएफलाई,"उदयपुर : छैठौं संस्करणको उदयपुर गोल्डकप फुटबल प्रतियोगिताको उपाधि सशस्त्र प्रहरी बलको एपीएफ क्लबले जितेको छ। थरुहट रंगशाला गाइघाटमा शनिबार भएको फाइनलमा गोर्खा ब्वाइज क्लब रुपन्देहीलाई १० गोलले हराउँदै एपीएफले उपाधि चुमेको हो। उपाधिसँगै एपीएफले नगद पाँच लाख रुपैयाँ पुरस्कार प्राप्त गरेको छ। प्रतियोगिताको उपविजेतामा चित्त बुझाएको रुपन्देहीले तीन लाख रुपैयाँ पायो। विजेतालाई १ नम्बर प्रदेशका मुख्यमन्त्री शेरधन राईले पुरस्कार प्रदान गरे। यसैगरी उपविजेतालाई पूर्व राज्यमन्त्री मञ्जुकुमारी चौधरी र त्रियुगा नगरपालिकाका मेयर बलदेव चौधरीले पुरस्कार प्रदान गरे। दोस्रो हाफमा एपीएफका श्याम नेपालीले गरेको गोल नै फाइनलको निर्णायक गोल बनेको थियो। पहिलो हाफसम्म गोलरहित बराबरी खेलेका दुवै टोलीले दोस्रो हाफमा निकै आक्रामक खेल खेलेका थिए। पहिलो हाफमा रुपन्देहीलाई दवावमा राखेको एपीएफले दोस्रो हाफमा त्यो लयलाई कायम राख्न नसके पनि गोल गर्न भने सफल भयो। उपाधि विजेता एपीएफका खेलाडी। फोटोः अन्नपूर्ण गोलकर्ता श्याम नै खेलको म्यान दफ दी म्याच पनि घोषित भए। उनले सात हजार नगद प्राप्त गरे। उदयपुर गोल्डकपको छैठौं संस्करणसम्म सधै सहभागिता रहेको एपीएफले यो पहिलो पटक उपाधि जितेको हो। दर्शकले खचाखच भरिएको रंगशालामा रुपन्देहीले अन्तिमसम्म गोल गर्ने अवसर पाए पनि सफलता हात पार्न सकेन। प्रतियोगिताको सर्वोत्कृष्ट खेलाडी एपीएफका राजेन्द्र रावल घोषित भए। उनले ५० हजार नगद पुरस्कार प्राप्त गरे। खेलको सर्वाधिक गोलकर्ता रुपन्देहीका फोफना घोषित भए। तीन गोल गरेका उनले २० हजार नगद प्राप्त गरे। यस्तै उत्कृष्ट खेलाडी एपीएफका नवीन लामा, उत्कृष्ट गोलरक्षक एपीएफकै अमृत चौधरी र उत्कृष्ट डिफेन्डर रुपन्देहीका पेपे ट्राउरे घोषित भए। प्रतियोगिताको उदीयमान खेलाडी आयोजक उदयपुरका सुदीप श्रेष्ठ घोषित भए। उत्कृष्ट सबैले १५ हजार नगद पुरस्कार प्राप्त गरे।"
"श्रीलंकाको रोमाञ्चक जित, मालिंगा नायक","लन्डन : आईसीसी एकदिवसीय विश्वकप क्रिकेटअन्तर्गत शुक्रबार भएको खेलमा श्रीलंकाले रोमाञ्चक जित हात पारेको छ। हेडिङ्लीमा भएको खेलमा श्रीलंकाले घरेलु टोली इङ्ल्यान्डलाई २० रन पराजित गर्दै जारी विश्वकपमा दोस्रो जित निकालेको हो। श्रीलंकाले दिएको २३३ रनको मध्य लक्ष्य पछ्याएको इङ्ल्यान्डले ४७ ओभरमा सबै विकेट गुमाएर २१२ रन मात्र बनाउन सक्यो। इङ्ल्यान्डलाई लक्ष्यबाट विमुख बनाउन श्रीलंकाका लासिथ मालिंगा र धनञ्जय डी सिल्भाले उत्कृष्ट बलिङ गरे। मालिंगाले चार विकेट लिए। अनुभवी बलर मालिंगाले प्रारम्भिक ब्याट्सम्यान जोनी बेयरस्ट, जेम्स भिन्स, जोए रुट र जस बटलरको विकेट लिए। यसैगरी डी सिल्भाले तीन विकेट लिने क्रममा मोइन अली, क्रिस वाक्स र अदिल रसिदलाई पेभेलियन पठाए। यस्तै इसुरु उदानाले पनि दुई तथा नुवान प्रदीपले एक विकेट हात पारे। इङ्ल्यान्डका लागि बेन स्टोक्स र जोए रुटले अर्धशतकीय पाली खेले। लामो समय क्रिजमा डटेका स्टोक्सले ८२ रन बनाए पनि टोलीलाई जित दिलाउन सकेनन्। उनले ८९ बलमा चार छक्का र सात चौका हिर्काए। यसैगरी ८९ बलको सामना गरेका रुटले तीन चौकाको मद्दतमा ५७ रन बनाए। यस्तै कप्तान इयोन मोर्गनले २१, मोइन अलीले १६, प्रारम्भिक ब्याट्सम्यान जेम्स भिन्सले १४ र जस बटलरले १० रन बनाए। यसअघि हेडिङ्लीमा टस जितेर पहिले ब्याटिङ गरेको श्रीलंकाले खराव सुरुवात गरेको थियो। टोलीले तीन रन जोड्दा दुई विकेट गुमाइसकेको श्रीलंकाको पालीलाई अभिस्का फर्नान्डो, एन्जेलो म्याथुज र कुसल मेन्डिसले सम्हालेका थिए। फर्नान्डो अर्धशतक बनाउन १ रनले चुके भने कुसल मेन्डिस ४६ रन बनाएर पेभिलियन फर्किए । म्याथुजले भने अन्तिमसम्म डटेर । ।श्रीलंकाको पारी समाले । श्रीलंकाले नौ विकेटको क्षतिमा २३२ रनको सम्मानजनक योगफल खडा गरेको थियो। श्रीलंकाका लागि एन्जेलो म्याथुजले अविजित ८५ रन बनाए। ११५ बल खेलेका उनले एक छक्का र पाँच चौका हिर्काए। यसैगरी अभिस्का फर्नान्डोले ३९ बलमा दुई छक्का र ६ चौकाबाट ४९ र मेन्डिसले ६८ बलमा दुई चौकाको मद्दतमा ४६ रन बनाए। यस्तै धनञ्जय डी सिलले २९ र इसुरु उदानाले ६ रन बनाए। इङ्ल्यान्डका जोफरा आर्चर र मार्क उडले तीनतीन विकेट लिए। यस्तै अदिल रसिदले दुई तथा क्रिस वाक्सले एक विकेट हात पारे। जारी विश्वकपमा इङ्ल्यान्डले यसअघि चार खेलमा जित र एक खेलमा हार बेहोरेको थियो। दक्षिण अफ्रिका, बंगलादेश, वेस्ट इन्डिज र अफगानिस्तानलाई हराएको इङ्ल्यान्ड पाकिस्तानी टोलीसँग भने अप्रत्याशित रूपमा १४ रनले पराजित भएको थियो। इङ्ल्यान्डले दक्षिण अफ्रिकालाई एक सय चार रन, बंगलादेशलाई एक सय ६ रन, वेस्ट इन्डिजलाई आठ विकेट र अफगानिस्तानलाई एक सय ५० रनले पराजित गरेको थियो। यसैगरी न्युजिल्यान्डसँग १० विकेट र अस्ट्रेलियासँग ८७ रनले पराजित भएको श्रीलंकाले तुलनात्मक रूपमा कमजोर प्रतिद्वन्द्वी अफगानिस्तानलाई डकवर्थ एन्ड लेविस नियमका आधारमा ३४ रनले पराजित गरेको थियो। श्रीलंकाले वर्षाका कारण पाकिस्तान र बंगलादेशसँग एकएक अंक बाँड्नु परेको थियो।"
अपराजित र जितविहीन टोलीको भिडन्त,"रोज बल : विश्वकप क्रिकेटमा शनिबार दुई खेल हुँदै छन् । पहिलो खेलमा बलियो भारतले तुलनात्मक रूपमा कमजोर प्रतिद्वन्द्वी अफगानिस्तानको सामना गर्नेछ । उक्त खेल साउथह्याम्पटनको रोज बल रंगशालामा नेपाली समयअनुसार दिउँसो ३ :१५ बजे सुरु हुनेछ । दोस्रो खेल दुई पुराना प्रतिद्वन्द्वी न्युजिल्यान्ड र वेस्ट इन्डिजबीच खेलिनेछ । उक्त खेल म्यानचेस्टरस्थित ओल्ड ट्राफोर्डमा साँझ ६ :१५ बजे सुरु हुनेछ । विश्वकपमा भारत दुई पटकको उपाधि विजेता टोली हो । पहिलो संस्करणदेखि नै विश्वकपमा सहभागिता जनाउँदै आएको भारतले सन् १९८३ र सन् २०११ मा उपाधि चुमेको थियो । अफगानिस्तानको भने विश्वकपमा यो केवल दोस्रो सहभागिता हो । अफगानिस्तानले यसअघि सन् २०१५ को विश्वकप मात्र खेलेको थियो । जारी विश्वकपमा हालसम्म अपराजित दुई टोलीमध्ये भारत पनि एक हो । आफूले खेलेका चारमध्ये तीनवटा खेलमा भारत विजयी भएको छ । भारतको एक खेल भने वर्षाका कारण रद्द भएको थियो । यसको ठीक विपरीत अफगानिस्तानले भने हालसम्म एक खेल पनि जित्न सकेको छैन । आफूले खेलेका पाँचवटै खेलमा अफगानिस्तानले हार भोगेको छ । अघिल्ला खेलमा भारतले दक्षिण अफ्रिका, बलियो अस्ट्रेलिया र चिरप्रतिद्वन्द्वी पाकिस्तानलाई हराएको थियो । भारत र न्युजिल्यान्डबीचको खेल भने वर्षाका कारण रद्द भएको थियो । पाँच खेल खेलेको न्युजिल्यान्ड पनि हालसम्म अपराजित छ । अफगानिस्तान भने अस्ट्रेलिया, श्रीलंका, न्युजिल्यान्ड, दक्षिण अफ्रिका र इङ्ल्यान्डसँग पराजित भइसकेको छ । अफगानिस्तान र भारत विश्वकपमा पहिलो पटक भिड्न लागेका हुन् । एकदिवसीय अन्तर्राष्ट्रिय प्रतियोगितामा भने यसअघि यी दुई टोलीबीच दुई पटक आपसमा भिडन्त भएको छ । सन् २०१४ को एसिया कपमा भारतले अफगानिस्तानलाई आठ विकेटले पराजित गरेको थियो । सन् २०१८ को एसिया कपमा भने यी दुई टोलीबीचको खेल बराबरीमा सकिएको थियो । त्यति बेला दुवै टोलीले समान दुई सय ५२ रन बनाएका थिए। जारी विश्वकपमा भारतलाई उपाधिको प्रबल दाबेदारका रूपमा हेरिएको छ । यति बेला भारतको ब्याटिङ र बलिङ दुवै लयमा छ । भारतीय ब्याट्सम्यान रोहित शर्माले अघिल्ला तीन खेलमा दुई शतक र एउटा अर्धशतक प्रहार गरिसकेका छन् । उनले दक्षिण अफ्रिकाविरुद्ध अविजित १२२ र पाकिस्तानविरुद्ध १४० रन बनाएका थिए । अस्ट्रेलियाविरुद्धको खेलमा पनि उनले ५७ रन बनाएका थिए । यसैगरी भारतीय कप्तान विराट कोहलीले पनि दुई खेलमा अर्धशतक बनाएका छन् । उनले अस्ट्रेलियाविरुद्ध ८२ र पाकिस्तानविरुद्ध ७७ रन बनाएका थिए । कोहली अन्तर्राष्ट्रिय क्रिकेटमा २० हजार रन पूरा गर्नबाट केवल १०४ रनले पछाडि छन् । यसअघि भारतका सचिन तेन्दुल्कर र राहुल द्रभिडले मात्र अन्तर्राष्ट्रिय क्रिकेटमा २० हजारभन्दा बढी रन बनाउन सकेका छन् । पाकिस्तानविरुद्ध केएल राहुलले पनि ५७ रन बनाएका थिए । अस्ट्रेलियाविरुद्धको खेलमा एक सय १७ रन बनाउने शिखर धवन औंलाको चोटका कारण विश्वकपबाट बाहिरिँदा भने भारतलाई ठुलै धक्का लागेको छ । भारतसँग उत्कृष्ट बलरहरूको पनि कमी छैन । हालसम्म युजभेन्द्र चाहलले ६, जसप्रीत बुमराहले पाँच र भुवनेश्वर कुमारले पाँच विकेट लिइसकेका छन् । चाहलले दक्षिण अफ्रिकाविरुद्ध चार र अस्ट्रेलियाविरुद्ध दुई विकेट लिएका थिए । बुमराहले अस्ट्रेलियाको तीन र दक्षिण अफ्रिकाको दुई विकेट हात पारेका थिए । यसका अतिरिक्त कुलदीप यादव, विजय शंकर र हार्दिक पाण्डेया पनि लयमा छन् । अर्कोतिर अफगानिस्तानले हालसम्म गतिलो ब्याटिङ गर्न सकिरहेको छैन । अफगानिस्तानले इङ्ल्यान्ड र अस्ट्रेलियाविरुद्ध मुस्किलले दुई सय रन कटाएको थियो । बाँकी तीन खेलमा त अफगानिस्तान दुई सयभन्दा कम योगफलमै समेटिएको थियो । यो विश्वकपमा अफगानिस्तानको बलिङ पनि खासै जम्न सकेको छैन । शनिबार साँझको खेलमा अर्को अपराजित टोली न्युजिल्यान्डले वेस्ट इन्डिजको सामना गर्दै छ । पाँच खेल खेलेको वेस्ट इन्डिजले भने एक खेल मात्र जित्न सकेको छ । तीन खेलमा पराजित भएको वेस्ट इन्डिजको एउटा खेल भने वर्षाका कारण रद्द भएको थियो । वेस्ट इन्डिज पहिलो र दोस्रो विश्वकपको उपाधि विजेता हो भने न्युजिल्यान्ड साविक उपविजेता टोली हो । आजको खेल अफगानिस्तानविरुद्ध भारत रोज बल (दिउँसो ३ :१५ बजे) ० न्युजिल्यान्डविरुद्ध वेस्ट इन्डिज ओल्ड ट्राफोर्ड (साँझ ६ :१५ बजे) एकदिवसीयमा दुई टोली (भारत र अफगानिस्तान) कुल : २ खेल भारत विजयी : १ खेल अफगानिस्तान विजयी : ० खेल बराबरी : १ खेल एकदिवसीयमा दुई टोली (न्युजिल्यान्ड र वेस्ट इन्डिज) कुल : ६४ खेल न्युजिल्यान्ड विजयी : २७ खेल वेस्ट इन्डिज विजयी : ३० खेल अनिर्णित : ७ खेल विश्वकपमा दुई टोली (न्युजिल्यान्ड र वेस्ट इन्डिज) कुल : ७ खेल न्युजिल्यान्ड विजयी : ४ खेल वेस्ट इन्डिज विजयी : ३ खेल"
विश्वकपमा ७१ विकेटको कीर्तिमान,विश्वकप क्रिकेटको इतिहासमा सर्वाधिक विकेट लिने कीर्तिमान अस्ट्रेलियन खेलाडी ग्लेन म्याग्राको नाममा छ । ४९ वर्षीय म्याग्राले अस्ट्रेलियाका लागि सन् १९९६ देखि सन् २००७ सम्म विश्वकप खेलेका थिए । यस अवधिमा उनले ३९ खेल खेल्दै कुल ७१ विकेट लिएका थिए । उनको त्यो कीर्तिमान हालसम्म कसैले तोड्न सकेको छैन । सन् २००७ को विश्वकपमा उनी एक्लैले २६ विकेट लिएका थिए । उनले सो विश्वकपको हरेक खेलमा विकेट लिएका थिए । म्याग्राले सो विश्वकपको ६ वटा खेलमा तीनतीन विकेट लिएका थिए । यसैगरी तीनवटा खेलमा दुईदुई विकेट लिए । दुई खेलमा भने एकएक विकेट हात पारेका थिए । सो विश्वकपको उपाधि पनि अस्ट्रेलियाले नै जितेको थियो । विश्वकपमा सर्वाधिक विकेट लिने बलरको सूचीमा श्रीलंकाका मुथैया मुरलिथरन दोस्रो स्थानमा छन् । उनले ६८ विकेट लिएका छन् । यसैगरी ५५ विकेटसहित पाकिस्तानका वसिम अकरम तेस्रो र ४९ विकेटसहित श्रीलंकाका चामिन्डा भास चौथो स्थानमा छन् ।
खेलकुद विकास समितिमा एक महिनादेखि ताला,"राजविराज : जिल्ला खेलकुद विकास समितिका पदाधिकारीबीच असमझदारीका कारण कार्यालयमा लागेको ताला एक महिना पुग्दासमेत खुलेको छैन् । समितिका पदाधिकारीले जेठ ७ गते कार्यालय प्रमुख दिनेश भुजेलको कार्यकक्षमा गरेको तालाबन्दी नखुल्दा खेलकुद गतिविधि प्रभावित बनेको छ । ताला खोल्ने प्रयास दुवै पक्षको अडानले गर्दा असफल हुँदै आएको छ । तालाबन्दी कायम रहेपछि पूर्वाधार निर्माणका लागि आएको बजेट फ्रिज हुने अवस्थामा पुगेको छ । कर्मचारीले समेत हाजिर गर्न र तलब बुझ्न पाएका छैनन् । अध्यक्ष वा कोषाध्यक्षमध्ये कस्को नाममा खाता सञ्चालन गर्ने विषयमा समितिमा विवाद भएपछि उपाध्यक्ष धिरेन्द्र बर्मा धिरुको नेतृत्वमा कोषाध्यक्ष राजेश चौधरीसहित सदस्यहरुले कार्यालय प्रमुख भुजेलको कार्यकक्षमा तालाबन्दी गरेका हुन् । अध्यक्ष अमर खवास र कार्यालय प्रमुख भुजेलबाहेक अन्य सबै पदाधिकारी, सदस्यहरु कोषाध्यक्ष चौधरीको नाममा खाता खोल्नु पर्ने पक्षमा छन् । अध्यक्ष खवासले आफ्नो नाममा खाता सञ्चालन नभए आर्थिक कारोवारको जिम्मेवारी लिन नसक्ने र कार्यादेश दिन नसक्ने बताउदै आएका छन् । समितिमा सचिवसमेत रहने कार्यालय प्रमुख भुजेलले अध्यक्षको कार्यादेशबिना आर्थिक कारोवार गर्न नसकिने भन्दै कोषाध्यक्षको नाममा खाता खोल्न असमर्थता जनाउँदै आएका छन् । खेलकुद नियमावलीमा कार्यालय प्रमुख र अध्यक्ष वा कोषाध्यक्षको हस्ताक्षरमा खाता सञ्चालन हुने प्रावधान छ । तालाबन्दीका कारण भौतिक पूर्वाधार कार्यक्रम अन्तर्गत सप्तरीको कञ्चनरुप नगरपालिका९ स्थित मदन भण्डारी खेलग्रामका लागि आएको २५ लाख रकम र सप्तकोशी नगरपालिकास्थित भगनी मलेठमा कभर्ड हल निर्माणका लागि आएको १० लाख रुपैयाँ फ्रिज हुने अवस्थामा पुगेको कर्मचारीहरु बताउछन् ।"
