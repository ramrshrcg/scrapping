शीर्षक,विवरण
स्टार्ट अप लाई छुट्टै कोषको तयारी,"काठमाडौं : सरकारले उत्कृष्ट व्यावसायिक सोच भएका, आविष्कारकर्ता र उद्यशीलता भएका व्यक्तिका लागि ऋण या अनुदानका रूपमा बीउ पुँजी प्रदान गर्न छुट्टै कोष सञ्चालन गर्ने भएको छ। यो योजनाअनुसार त्यस्ता व्यक्तिलाई कोषमार्फत व्यवसाय सुरुवगर्न बीउ पुँजी उपलब्ध गराइनेछ। कोष स्थापना तथा सञ्चालन गर्न सरकारले निर्देशिका बनाइरहेको अर्थ मन्त्रालयका सहसचिव उदयराज सापकोटाले जानकारी दिए। यो योजना पहिला पनि आएको हो। तर कार्यान्वयनमा जान सकेन, उनले भने, अब हामी फरक ढंगले कोषको सञ्चालन गर्ने तयारीमा छौं। सुरुवाती कोष निर्देशिका, २०७६ नाम दिइएको यो निर्देशिकाको मस्यौदा अन्तिम चरणमा पुगेको उनले जानकारी दिए। यो निर्देशिका मन्त्रिपरिषद्ले अनुमोदन गरेपछि कार्यान्वयनमा आउनेछ। यसअघि २०७४ जेठ १९ मा तत्कालीन मन्त्रिपरिषद् बैठकले अर्थ मन्त्रालयद्वारा प्रस्तावित निर्देशिका आर्थिक तथा पूर्वाधार समितिमा छलफल गरी स्वीकृत गर्ने निर्णय गरेको थियो। कोषमा सरकार, गैरआवासीय नेपालीबाट प्राप्त रकम, स्वदेशी संघ, संस्था वा व्यक्तिबाट प्राप्त रकम रहनेछ। यस्तै अर्थ मन्त्रालयको स्वीकृतिमा विदेशी सरकार तथा अन्तर्राष्ट्रिय संघ संस्था वा व्यक्तिबाट समेत रकम लिइने उल्लेख छ। स्टार्ट अप कोष सञ्चालन युवा तथा खेलकुद मन्त्रालयमार्फत हुनेछ। यस कोषको सचिवालय राष्ट्रिय युवा परिषद्मा रहने उल्लेख छ। यसरी हुन्छ कोष परिचालन नयाँ विचार भएका तर लगानीयोग्य पुँजीको अभाव भएका उद्यमी, आविष्कारकर्ता, साना र मध्यम व्यवसायीलाई प्रोत्साहन गर्नेछ। यसका लागि आवश्यक नीति तर्जुमा गरी सरकारको स्वीकृतिका लागि सिफारिस गर्ने अधिकार कोषलाई तोक्ने मस्यौदामा उल्लेख छ। उक्त नीतिको कार्यान्वयनसमेत कोषले गर्नेछ। सुरुवातमा इच्छुक व्यक्ति तथा संस्थाले प्रस्ताव आह्वान गर्नेछन्। सूचना प्रविधि, कृषि, ऊर्जा, स्वास्थ्य सेवा, पर्यटन, प्रविधि विकास तथा आम रोजगारी सिर्जना गर्ने क्षेत्र निर्धारण गरिएको छ। यी विषयसँग सम्बन्धित आविष्कारकर्ता, साना तथा मध्यम व्यवसायी तथा नयाँ विचार भएका व्यक्ति तथा संस्थाले मात्रै प्रस्ताव गर्न पाउनेछन्। प्रस्तावको मूल्यांकन गरी मूल्यांकनबाट उत्कृष्ट र उपयोगी ठहरिएमा कोषले आवश्यक रकम उपलब्ध गराउनेछ। कोषले रकम ऋणका रूपमा उपलब्ध गराउने व्यवस्था छ। यद्यपि, प्रस्तावको प्रभाव हेरी अनुदानसमेत उपलब्ध गराउने व्यवस्था मस्यौदामा छ। कोषबाट प्रदान गरिने ऋण तथा अनुदान रकम उपलब्ध गराउने सम्बन्धी मापदण्ड तयार गर्ने, ऋण रकमको सीमा निर्धारण गर्ने र ऋणको ब्याजदरसमेत निर्धारण गर्नेछ। कोषबाट उपलब्ध गराइने ऋण प्रदान गर्ने बैंकको छनोट गर्नेछ। यसका लागि मापदण्डसमेत कोषले नै बनाउनेछ। तर, कोषले दिएको रकमबाट सञ्चालित व्यवसाय तथा उद्यमको अनुगमनसमेत गर्ने मस्यौदामा उल्लेख छ। कोषको रकम उपयोग गरी सम्बन्धित क्षेत्रमा योगदान पुयाउने व्यवक्तिलाई पुरस्कृत समेत गर्ने व्यवस्था निर्देशिकाको मस्यौदामा उल्लेख छ। सस्तो ब्याजमा ऋण कोषले प्रदान गर्ने ऋण प्रचलित ब्याजदरभन्दा सस्तो हुने मस्यौदामा उल्लेख छ। कोषले ब्याजदरअन्तर अनुसारको रकम बैंकलाई उपलब्ध गराउनेछ। यस्तो अन्तरको आवधिक हिसाब बैंकले कोषलाई बुझाउनुपर्नेछ। ऋणको प्रक्रिया, ब्याजदर, ऋण प्राप्त गर्ने र भुक्तानी गर्ने विधि, ऋणको भाका, कोष, प्रस्तावक र बैंकले पालना गर्नुपर्ने शर्तका लागि कोषले बैंकसँग सम्झौता गर्नेछ। बैंकले ऋण दिएपछि सो बराबरको रकम कोषले तुरुन्त शोधभर्ना गर्नुपर्नेछ। कोषले आफूसँग पर्याप्त रकम नभएको अवस्थामा आफूले छनोट गरेको प्रस्तावलाई ऋण उपलब्ध गराउन सक्छ। सञ्चालक समितिमा अझै टुंगो लागेन सञ्चालक समितिको गठनमा भने अहिलेसम्म टुंगो लाग्न सकेको छैन। समितिको अध्यक्षमा को रहने भन्ने विषयमा अझै अन्योलता रहको अर्थ मन्त्रालय स्रोतले जानकारी दिएको छ। यद्यपि, अध्यक्षको अनुपस्थितिमा डेपुटी गभर्नरले समितिको बैठकको अध्यक्षता गर्ने बताइएको छ। कोषको सहयोगमा सञ्चालित कार्यक्रम नियमितरूपमा सञ्चालन भएको वा नभएको बारेमा समितिले अनुगमन गर्छ। अनुगमनका क्रममा निर्देशिका विपरीत काम गरेको पाइएमा समितिले निश्चित समयावधि तोकी सुधार गर्न निर्देशन दिनेछ। समयमा सुधार नभएमा समितिले त्यस्तो ऋण वा अनुदान फिर्ता गराउनेछ।"
भारतपाकिस्तानलाई जोड्न,"हाम्रो उद्देश्य तोड्ने होइन जोड्ने हो, धाँजा फाट्दै गएको भारतपाकिस्तान सम्बन्धलाई सकेसम्म नागरिक स्तरबाट जोड्न प्रयास गर्ने हो अगस्ट पहिलो साता भारतले संविधानको धारा ३७० र ३५ ए रद्द गर्दै जम्मु कश्मीरको विशेष दर्जा समाप्त गर्यो। मानव अधिकार संस्थाहरूले सामान्यतः भूमि अर्थात् क्षेत्रसम्बन्धी विवादास्पद विषयमा धारणा राख्दैनन् तर पनि बोल्नेहरूले एउटा न एउटा उपक्रम जोडेर चासो व्यक्त गरिहाल्छन्। कुनै एक देशसँग जोडिएको भूमि अर्थात् क्षेत्रको विषय भएकाले विरोध गर्न हौसिने कुरा पनि भएन। साथै कश्मीरमा कर्फ्यु लगाएर स्वतन्त्रतामाथि बन्देज लगाई चालिएको कदमको समर्थन गर्ने विषय पनि भएन। सन् २०१६ मा युद्ध निषेध शान्ति विशेष आह्वानसहित पटकपटक भारतीय र पाकिस्तानी दूतावासअगाडि शान्ति समाजले प्रदर्शन गर्दै आएको छ। गत साता पनि यही आग्रहसहित काठमाडौंस्थित दुवै देशका दूतावासअगाडि एकसाथ प्रदर्शन भयो। यो भारत वा पाकिस्तान कुनै देशको समर्थन वा विरोधमा नभएर युद्धको विरोध र शान्तिका पक्षमा थियो। युद्धका कुनै पनि सम्भावना खारेज गर्न र शान्तिका लागि हरसम्भव प्रयत्न गर्न हृदयको गहिराइदेखि गरिएको पवित्र आग्रह थियो। ३४ वर्षअघि सन् १९८५ मा दक्षिण एसियाली सहयोग संगठन सार्क स्थापना भएको थियो। अन्तिमपटक सार्क शिखर सम्मेलन सन् २०१४ मा काठमाडौंमा सम्पन्न भएको थियो। तसर्थ सार्कको वर्तमान अध्यक्ष राष्ट्र नेपाल हो। भारतपाकिस्तानबीच तनाव चुलिँदै जाँदा २०१६ मा पाकिस्तानमा हुनुपर्ने सार्क शिखर सम्मेलन भएन र अझै हुने लक्षण छैन। चार्टरअनुसार सार्कमा द्विपक्षीय विषयले ठाउँ पाउँदैन तर अनौपचारिक तवरमा वार्तासहित विविध पहल हुन सक्छ। दक्षिण एसियाका आणविक अस्त्रधारी मुलुक भारत र पाकिस्तानबीच विद्यमान तिक्तता घटाउन र असमझदारीको बाक्लो बरफ पगाल्न सार्कका सदस्य राष्ट्रहरूले योगदान गर्नुपर्ने हो तर सार्कको वर्तमान अध्यक्ष नेपाल आफैं दिग्भ्रमित छ। भेनेजुएला प्रकरणमा तीन हात उफ्रेर अमेरिकालाई गाली गर्ने प्रचण्ड यो बेला सार्कलाई सक्रिय तुल्याऔं भन्न सक्दैनन्। नाकाबन्दीका बेला भारतसँग अडान लिएँ भनेर नथाक्ने प्रधानमन्त्री केपी ओली सार्कको अर्को सम्मेलन गर्नुपर्यो भनेर चुइँक्क बोल्न सक्दैनन्। कश्मीर मामलामा भारतलाई चिढ्याउने गरी नेपाल बोल्न सक्दैन, यो सबैले बुझेका छन् तर सार्क भनेको भारत र पाकिस्तानको पुच्छर नभएर आठवटा टाउको एउटा शरीर भएको आकृति हो भन्ने दाबा गर्ने साना टाउकाहरूको मुखारविन्दबाट यस्तो संकटको बेला सार्कको सक्रियताका लागि किन दुई शब्द झर्दैन ? आफ्नो सक्रिय भूमिका रहने क्षेत्रीय मञ्चहरूलाई प्यारालाइज गर्ने अनि शक्तिराष्ट्रहरूले रचना गरेका ब्युहहरूको अंश बन्न खोज्ने प्रवृत्ति दास मानसिकताको द्योतक हो। सार्क ब्युँताउन भारत इच्छुक छैन भन्ने ज्ञात भएको विषय हो। छिमेकी पाकिस्तानको अनुहार हेर्न नचाहने र स्वर सुन्न नचाहने प्रवृत्तिले भारतको उचाइ घट्छ कि बढ्छ ? भारतीय संस्थापनले पुनरावलोकन गर्नु जरुरी छ। पाकिस्तानले गरेका गल्तीलाई पाकिस्तानसम्मिलित मञ्चहरूमै उठाएर स्विकार्न र सुधार्न सके भारतको कूटनीतिक विजय हुनेछ। भारत अहिले विश्वकै छैटौँ ठूलो अर्थतन्त्रका रूपमा स्थापित भइसकेको छ। दक्षिण एसियामा शान्ति सुनिश्चित भयो भने केही दशकभित्र भारत दोस्रो आर्थिक शक्ति बन्न सक्ने विश्लेषण सुनिन्छ। त्यसका लागि दक्षिण एसियामा शान्ति सुनिश्चित हुन आवश्यक छ। पाकिस्तानसँग कलह र युद्धमा फस्न गयो भने भारतले त्यो आर्थिक लक्ष्य हासिल गर्ला ? अर्को विषय, भारतले संयुक्त राष्ट्रसंघ सुरक्षा परिषद्को स्थायी सदस्यमा दाबा गर्दै आएको छ। पाकिस्तानसँग द्वन्द्व गहिरिँदै गयो भने सुरक्षा परिषद्मा भारतको दाबा फितलो हुनेछ। आर्थिक होस् वा अन्य क्षेत्रमा विश्वमै उदाहरणीय बन्ने र नेतृत्व गर्ने चाहना राख्नेले पहिले आफ्नो घरभित्र शान्ति र एकता सुनिश्चित गर्नुपर्छ। त्यसपछि छिमेकीसहित क्षेत्रीय स्तरमा प्रेरणादायी भूमिका निर्वाह गर्नुपर्छ। त्यसपछि अन्तर्राष्ट्रिय स्तरमा प्रभावकारी भूमिका खेल्न सक्ने हैसियत बन्छ। तसर्थ भारतलाई क्षेत्रीय स्तरमा रचनात्मक भूमिका निर्वाह गर्न, सार्कलाई सक्रियजीवन्त बनाउने अवसर आएको छ। आज सार्कप्रति वितृष्णा व्यक्त गर्दा भोलि बिम्स्टेकप्रति तृष्णा रहिरहन्छ भन्ने छैन। भारतमा तीन महिनाअघि सम्पन्न निर्वाचनमा अपार सफलतापश्चात् नरेन्द्र मोदीको उचाइ चुलिएको छ। चार दशकभन्दा लामो राजनीतिक जीवनमा मोदी कतिपटक चिप्लिए, कतिपटक लडे तर उनी उठे, सम्हालिए र निरन्तर अघि बढे। भारतको प्रधानमन्त्रीका रूपमा मोदीको ख्याति बढेको छ, अब विश्वस्तरमै विख्यात बन्नका लागि मोदीले केही साहसिक कदम चाल्न आवश्यक छ। त्यस्तो कदम चाल्ने साहस मोदीमा छ भने डिसेम्बर २०१५ मा मोदीले अचानक गरेको पाकिस्तान भ्रमणले बताउँछ। भारतीय र पाकिस्तानी सरकारका शान्ति खलबल्याउने कतिपय कदमको हामीले आलोचनाविरोध गरेका छौं तर हामी भारत र पाकिस्तानको विरोधी होइनौं। अफगानिस्तान भ्रमणबाट भारत फर्कने क्रममा मोदी कतिपयलाई चकित तुल्याउँदै लाहोर उत्रिए र पाकिस्तानी प्रधानमन्त्रीसँग छलफल गरे। ११ वर्षको अन्तरालमा भारतीय प्रधानमन्त्रीले गरेको त्यो पाकिस्तान भ्रमणको पाकिस्तानभित्रै पनि प्रशंसा भएको थियो। तर, दोस्रोपटक प्रधानमन्त्री निर्वाचित भएपछि मोदीको शपथग्रहण कार्यक्रममा पाकिस्तानी प्रधानमन्त्री इमरान खानलाई बोलाइएन। बहिष्कारको यो रणनीति भीमकाय भारतलाई सुहाउँदैन। भारतभित्र मोदीको लोकप्रियता उत्कर्षमा छ। यो लोकप्रियतालाई अन्तर्राष्ट्रिय स्तरमै विस्तारित गर्न मोदी आफैंले जोड दिएको छिमेकी पहिला भन्ने मन्त्रलाई पुनर्उच्चारण गर्न आवश्यक छ। अहिलेका पाकिस्तानी प्रधानमन्त्री इमरान खान कुनै बेला क्रिकेटमा शिल्पी खेलाडीका साथसाथै कुशल कप्तान पनि थिए। सन् १९९२ मा सम्पन्न एकदिवसीय क्रिकेटको पाँचौँ विश्व कपको फाइनलमा पाकिस्तानको सुरुमै दुई विकेट झरिसकेको अवस्थामा ब्याटिङ गर्न आएका कप्तान इमरानले टिमलाई सम्हाल्दै सर्वाधिक ७२ रन बनाए र पाकिस्तानको कुल योग २४९ पुग्यो। अन्तत २२ रनले इङल्यान्डलाई हराउँदै पाकिस्तानले विश्वकप जित्यो। इमरान प्रधानमन्त्री भएको एक वर्ष मात्र भएको छ। अहिले पाकिस्तानको आर्थिक अवस्था जर्जर छ। राजनीतिको यो दोस्रो पारीमा इमरानको पहिलो प्राथमिकता पाकिस्तानको खस्किँदो अर्थतन्त्र सुधार गर्नु हो। यस्तो बेला छिमेकी भारतसँग युद्धमा अल्झिनु भनेको इमरानका लागि हिट विकेट आउट भएसरह हुनेछ। तसर्थ इमरान खानले पनि भारतसँग जोरी खोज्नेभन्दा आर्थिक समुन्नतिका लागि भारतसँग जोडी बाँधेर सहकार्य गर्न आवश्यक छ। गत मार्चमा पाकिस्तानी कब्जामा रहेका एकजना भारतीय पाइलटलाई भारत सुपुर्दगी गर्ने कार्यमा इमरान सरकारले देखाएको उदारताको धेरैले मुक्तकण्ठले प्रशंसा गरेका थिए। शान्तिका लागि भारतसँग सहकार्यको ढोका खोल्न सके इमरानले फेरि प्रशंसा बटुल्ने छन् र राजनीतिमा पनि कुशल कप्तान सावित हुनेछन्। पछिल्लो चरणमा भारतपाकिस्तान दुवैतिर युद्धको उन्मादी स्वरहरू सुनिए। त्यस्ता स्वरहरूमध्ये केहीले पर्यो भने परमाणु हतियार प्रयोग हुन सक्छगर्नुपर्छ भन्नसमेत भ्याए। युद्धको वकालत गर्नेहरू अपराधी हुन्, परमाणु युद्धको वकालत गर्नेहरू महाअपराधी हुन्। युद्ध भयो भने भारतपाकिस्तान मात्र होइन, दक्षिण एसियाका अरू राष्ट्रहरू पनि नराम्रोसँग प्रभावित हुनेछन्। भारत र पाकिस्तानले संहारको होइन, सम्भार र स्याहारको नीति अवलम्बन गर्नुपर्छ। सर्वप्रथम दुवै देशले आणविक दम्भ त्याग्नु आवश्यक छ। युद्ध भयो भने मान्छे भारत र पाकिस्तानमा त मर्नेछन्, हृदय हाम्रो पनि छियाछिया हुनेछ। बम जता खसे पनि छर्रा सबैलाई लाग्नेछ। लास जता ढले पनि आत्मा हाम्रै डामिनेछ। बम लाहोर र अमृतसरमा खस्ला, त्यसको छर्रा दक्षिण एसियाभरि छरिनेछ। आणविक युद्धको हामी कल्पना पनि गर्न सक्दैनौं, चाहँदैनौं। भनिन्छ रिस उठेका बेला कसैले पनि वेद, बाइबल, कुरान वा त्रिपिटक पढ्दैन। सत्तामा बस्नेहरू सन्किए वा रिसाए भने युद्धको बिगुल जहिले पनि बज्न सक्ने हुँदा शान्तिको बिगुल सधैंभरि फुक्न सकियो भने मात्र सत्तामाथि नियन्त्रण हुन सक्छ। भारत र पाकिस्तानका रेलवे प्लेटफर्महरूमा भगवान् र अल्लाहको नाममा चिच्याउँदै भिक मागेर जीवनयापन गरिरहेका करोडौं गरिबहरूको जीवनस्तर उकास्न अथक् प्रयास गर्ने कि तिनीहरूमाथि बम बर्साउने ? मोदी र खानले ठण्डा दिमागले सोच्नुपर्छ युद्धमा लास जता ढले पनि मलामीहरू मान्छे नै हुनेछन्। तर, परमाणु युद्ध भएमा मलामी जाने कोही मान्छे बाँकी नरहन पनि सक्छन्। तसर्थ युद्धका कुनै पनि सम्भावनालाई खारेज गर्न नागरिक स्तरबाट समेत दबाबस्वरूप थप रचनात्मक आन्दोलनको आवश्यकता छ। यस्तै आवश्यकता अनुभव गरेर सन् २०१६ मा हामीले दक्षिण एसियाली नागरिक सद्भाव यात्राको प्रारूप अघि सारेका थियौं। त्यो पनि आफ्नै खर्चमा। दक्षिण एसियाली राष्ट्रहरूमा नागरिक स्तरमा मित्रतालाई प्रगाढ बनाउने, सद्भाव र भाइचारा बढाउने अहिंसा, शान्ति, सद्भाव, सहिष्णुता र आपसी समझदारीलाई अभिवृद्धि गर्ने उद्देश्यले थालिने नागरिक सद्भाव यात्रामा कुनै पनि सरकारबाट आर्थिक सहयोग नलिने भए पनि जहाँजहाँ जाने हो, ती देशका सरकारहरूको नैतिक समर्थन र हार्दिकताको अपेक्षा गरिएको थियो। दुई वर्षअगाडि पाकिस्तानी राजदूतले आफ्नै निवासमा छलफलका लागि हामीलाई आमन्त्रण गरेको बेला यस विषयमा समेत चर्चा भएको थियो। यद्यपि पाकिस्तानी राजदूतको मूल चासो नागरिक सद्भाव यात्रामा भन्दा शान्ति समाजले पाकिस्तानका बारेमा उठाएको एउटा अर्को विषयमा ज्यादा केन्द्रित थियो। अझ भनौं त्यो विषयप्रति उनीहरूको असहमतिआपत्ति थियो। अर्कोतिर कुनै बेला विशेषतः सन् २००५ पछि हप्ताको दुईतीनपटक कहिले रात्रि त कहिले दिवाभोजमा हामीलाई आमन्त्रण गर्ने भारतीय राजदूत र त्यहाँका पदाधिकारीहरूले नागरिक सद्भाव यात्राबारे छलफल गर्नु त टाढाको कुरा, भेट्नसमेत इच्छुक देखिएनन्। भारतको अरुचिका कारण झोला बोकेर त्यसै यात्रामा निस्कने कुरा पनि भएन। भारतीय र पाकिस्तानी सरकारका शान्ति खलबल्याउने कतिपय कदमको हामीले आलोचनाविरोध गरेका छौं, तर हामी भारत र पाकिस्तानका विरोधी होइनौं। समग्रमा हामी भारत र पाकिस्तानका एक अर्ब ५७ करोड नागरिकको असल मित्र हौं। हाम्रो उद्देश्य तोड्ने होइन, जोड्ने हो। धाँजा फाट्दै गएको भारतपाकिस्तान सम्बन्धलाई सकेसम्म नागरिक स्तरबाट जोड्न प्रयास गर्ने हो।"
वादको दालभात,"वादको भूत नपन्छाएसम्म नेपाल र नेपालीको सुरक्षा र संरक्षण नहुने देखिन्छ हामी अझ पनि वादको चक्रव्युहमा फसेका छौं। सत्तामा बसिरहेका मानिसहरू भन्छन् समाजवाद नै हाम्रो लक्ष्य हो। यसबाट हाम्रा सबै दुःख निवारण हुन्छन्। त्यसैले संविधानले पनि त्यही लक्ष्य राखेको छ। पंक्तिपंक्तिमा समाजवादउन्मुख भएको, समाजवादको बाटो पहिल्याएको र समाजवादलाई नै शिरोपर गरेको उल्लेख गरिएको छ। तर समाजवादअन्तर्गत केके गरिने हो, केके हुने हो भनेर व्याख्या गरिएको छैन। मानौ समाजवादभन्दा त्यसको माने सबै नेपालीले राम्ररी बुझेका छन्। तर यो समाजवाद उत्ति नै भ्रमपूर्ण छ, जति लोकतन्त्र छ। समाजवाद भ्रमपूर्ण यसकारण छ कि यो वाद चीनदेखि अमेरिकासम्म, युरोपदेखि रूससम्म, भारतदेखि अफ्रिकासम्म र नेपालदेखि उत्तर कोरियासम्म यसको चर्चा र अनुसरण गरिएको सुनिन्छ। जब सन् २००८ मा अमेरिकामा ठूलो आर्थिक संकट आइपर्यो, त्यसबेला त्यहाँको सरकारले सो संकट हटाउन अनेक कदम उठायो। त्यसमध्ये सबभन्दा उल्लेखनीय कदम थियो मिसिगन राज्यमा भएका मोटर कारखानाहरू बचाउन अमेरिकी सरकारले दिएको सहयोग। आर्थिक संकटले मानिसहरूले नयाँ मोटर किन्न छाडे। मोटरको माग ह्वात्तै घट्यो। कारखाना बन्द हुने अवस्थामा पुग्यो। बन्द भएमा त्यहाँ काम गर्ने मानिस निकालिनुपर्ने भयो। बेरोजगारको संख्या बढ्न थाल्यो। अमेरिकामा १० प्रतिशत बेरोजगारलाई ठूलो आर्थिक संकटको रूपमा लिइन्छ। त्यही अवस्थामा अमेरिका पुग्यो। त्यो संकट सामना गर्नका लागि अमेरिकी सरकार अगाडि सर्यो र अर्बौं डलर त्यहाँका कारखानालाई सहुलियत दरमा ऋण दियो। त्यो सहयोगबाट कारखाना जोगिए, बेरोजगार कम भयो र अमेरिकी अर्थतन्त्र संकटबाट जोगियो। तर यसै सरकारी कदमको आलोचना पनि भयो। भनियो अमेरिकी आर्थिक तन्त्र पुँजीवादी हो, त्यसकारण त्यसलाई त्यहाँको बजारअनुसार चल्न दिनुपथ्र्यो। त्यसलाई जोगाउने सरकारी कदम समाजवादी भयो। सो अमेरिकाको राज्य सिद्धान्तसँग मेल खाँदैन। त्यसकारण यो गलत काम भयो भनेर ठूलो आलोचना भयो। तर त्यहाँको सरकारले सुने पनि नसुनेजस्तो गर्यो। आफ्नै सुरमा काम गर्यो र भन्यो देशको आर्थिक स्थिति बिग्रँदै गएको र अमेरिकीहरूले दुःख पाइरहेको देखेर सरकार चुप लागेर बस्न सक्दैन। पुँजीवादी समाज र राज्य व्यवस्था भए पनि देश संकटमा पर्दा समाजवादी कदम उठाउन सरकार पछि परेन। भन्नुको तात्पर्य वादको महत्त्व संकट आइपर्दा बिर्सियो। समाजवादको दुहाइ दिएर खडा भएको चिनियाँ समाज पुँजीवादी आर्थिक नीतिले संसारमा दोस्रो शक्तिशाली देश भएको छ। कम्युनिस्ट भएको नाताले समाजवादमा विश्वास गर्नु, त्यसको मन्त्र जप्नु र त्यसको गुणगान गाउनु कुनै अस्वाभाविक भएन। तर त्यो नीति र बाटोले चीनको आर्थिक प्रगति हुन नसक्ने देखेपछि कम्युनिस्ट भएर बसे पनि पुँजीवादी नीति अपनायो। निजी व्यवसायलाई प्रोत्साहन दिइयो। धनी हुनु गौरवको कुरा हो भनियो। आर्थिक प्रतियोगिता नगरी प्रगति हुन सक्दैन भनेर बुझियो। विदेशी पुँजीलाई स्वागत गरियो। अब कुनै वादको पछि नलागी सबै वादलाई दालभातजस्तै गरी अपनाई नेपालीलाई दालभात खुवाउन कोसिस गर्नु बुद्धिमानी र व्यावहारिक देखिएको छ। याने समाजवादका मुख्य सिद्धान्तलाई एकातिर पन्छाइयो। त्यसको पनि आलोचना देशविदेशमा भयो। तर चीनको सरकारले पनि सुने पनि नसुनेजस्तो गर्यो। आखिर चीनले आर्थिक प्रगति गरेरै छाड्यो। सबै आलोचना बन्द भयो। यसबाट सारांश निस्क्यो वाद भनेको छातीमा टाँसेर हिँड्ने कुरा रहेनछ। यो त आफूलाई सुहाउँदो किसिमले लागू गर्नुपर्दो रहेछ। त्यसकारण वादलाई दालभातका रूपमा नै लिनुपर्ने रहेछ। दालभात भनेको हाम्रो आधारभूत खाना मात्र होइन। यो एउटा मिश्रित खाना हो। हाम्रो स्वास्थ्यलाई चाहिने सबै किसिमको पौष्टिक पदार्थ यसबाट पाइन्छ। एउटा सर्वेक्षणअनुसार यसलाई संसारको सर्व श्रेष्ठ खाना परिकार मानिन्छ। शरीरलाई चाहिने कार्बोहाइड्रेड, प्रोटिन, अनेक मिनरल आदि यसमा रहन्छ। कसैले पनि भात मात्र खाँदैनन्, न दाल मात्र पिउँछन्। दालभात भन्नाले तरकारी, अचार, सलाद आदि सबै बुझिन्छ। त्यसै प्रकार हामीले वादलाई पनि बुझ्नुपर्ने हुन्छ। किनभने, आजको संसारमा एउटै मात्र वाद अथवा सिद्धान्तले कतै पुर्याउन सक्दैन। युरोपका देशहरूमा सबभन्दा धेरै समाजवाद भएको मानिन्छ। सामाजिक सुरक्षा, शिक्षा र स्वास्थ्यको सहुलियतयुक्त सुविधा, सार्वजनिक यातायातको सहज उपलब्धि आदि प्रशंसनीय मानिन्छ। त्यसको साथमा ती मुलुकमा राजनीतिक व्यवस्था, लोकतान्त्रिक स्वतन्त्रता, मानव अधिकारको प्रत्याभूति, अपराधीहरूको कठोर सजाय, न्यायको प्रत्याभूति आदि पनि कार्यान्वयनमा रहेको देखिन्छ। तर जे भए पनि आआफ्नो देशको स्वार्थ र हितलाई कसैले छाड्दैनन्। त्यही सोचेर अंग्रेजहरूले युरोपियन युनियनमा नबस्ने निधो गरे। आज अंग्रेजहरू र युरोपियनहरूले आआफ्नो राष्ट्रिय हित जोगाइराख्न अनेक खिचातानी गरिरहेको देखिन्छ। त्यहाँ न कुनै वाद अल्झिएको छ, न कुनै सिद्धान्तका लागि संघर्ष चलेको छ। खालि राष्ट्रिय स्वार्थ र हितमा लेनदेन भइरहेको छ। नेपालमा भने वादलाई लिएर केके नै ठूलो परिवर्तन भयो भनेर दिनरात फूर्ति गर्ने काम भइरहेको छ। गणतन्त्र, धर्मनिरपेक्षता, संघीयता ल्याएर कति न ठूलो काम गरेको घमण्ड गरिएको छ। त्यसबाट नेपालको गौरव बढेको भए र नेपाली जनताको हित भएको भए त्यसको महत्त्व हुने थियो। तर, वास्तवमा नेपाल नै नरहने हो कि भन्ने डराउनुपर्ने अवस्था आएको सबैले भन्न र डर मान्न थालेका छन्। नेपाली जनताको जीवनस्तर खस्कँदै गएको र उनीहरूको दुःख बढ्दै गएको महसुस गर्दै गएका छन्। नेपालमा जेजति परिवर्तन आएका छन्, त्यसबाट नेपालको अस्तित्वमा प्रश्नचिह्न लागेको र नेपालीहरू अरू कंगाल हुने दिशातिर गइरहेको देखिन्छ। धर्म, संस्कृति, परम्परा, नैतिकता जसमा नेपाली समाज अडेको छ, तिनीहरूको नाश गर्ने प्रयत्न भइरहेको छ। यो वादको लहरले नेपाल र नेपाली समाज कहाँ पुग्ने हो, त्यसको परिकल्पना र अन्दाज भने लगाउन सकिन्छ। यो वादको भूत नपन्छाएसम्म नेपाल र नेपालीको सुरक्षा र संरक्षण नहुने देखिन्छ। तर नेपालमा भने वादलाई ठूलो महत्त्व दिइएको पाइन्छ। नेपाल कम्युनिस्ट पार्टीको शासनमा वादलाई सर्वोपरि नराख्ने कुरा भएन। त्यो पार्टीमा हालै भएको वादको विवाद र झगडा सार्वजनिक भएर आयो। जनताको जनवाद या जनताको बहुदलीय जनवाद कुन वाद मुख्य हो, पार्टीको कुन लक्ष्य हो, पार्टी कुन दिशातिर जाने हो भनेर मारामार भयो। मानिसहरूले त्यो मारामारीलाई कति बुझे, कति बुझेनन्, कसैको चासो भएन। हाम्रो सत्तामा रहेका शासकहरू भने त्यो विवादलाई ठूलो महत्त्वका साथ वादविवाद गर्दै रहे। तर, त्यसको प्रतिफल कतै देखिएन। अब कुनै वादको पछि नलागी सबै वादलाई दालभातजस्तै गरी अपनाई नेपालीलाई दालभात खुवाउन कोसिस गर्नु बुद्धिमानी र व्यावहारिक देखिएको छ।"
प्रमाणको उपलब्धता र परीक्षण,"कुनै घटना, अवस्थाको वस्तुस्थिति दर्शाउन, अस्तित्वको प्रमाणीकरण गर्न आवश्यक महत्त्वपूर्ण औजार प्रमाण हो। मूलतः न्यायिक विवादमा प्रमाणको उपलब्धता एवं परीक्षणले न्याय सम्पादनमा मूलभूत प्रभाव पार्छ। प्रमाण वस्तुनिष्ठ हुन्छ र संकलित प्रमाणको मूल्यांकनबाट सापेक्षिक रूपमा न्याय सम्पादन गरिन्छ। न्यायिक कामकारबाही तर्क, प्रमाण, तथ्यको विश्लेषण एवं कानुनी व्यवस्थाको अवलम्बन, कानुनी सिद्धान्तको अनुसरणमा निर्भर रहन्छ। न्याय प्राप्तिका लागि सक्षम निकायसमक्ष प्रस्तुत हुने न्यायका उपभोक्ताका दाबी प्रमाणमा आधारित भएनभएको ? भएका प्रमाण वैध रहेनरहेको ? समेतका आधारमा निर्क्योलमा पुगिन्छ। न्यायिक विवेक प्रयोग गर्ने सम्बन्धमा न्यायाधीश एवं न्यायिक निर्णय गर्ने अधिकारीलाई मार्गदर्शन गर्दै विधायिकाले न्यायिक मन प्रयोग गर्न सकिने प्रशस्त व्यवस्था गरेको हुन्छ। न्यायको विषय विशुद्ध गणितीय रूपमा यकिन गर्न नसकिने र त्यसो गर्दा न्यायको मर्मविपरीत हुने अवस्थामा न्यायिक विवेकमार्फत सारभूत रूपमा विश्वास गर्न सकिने निर्णयमा पुग्नसमेत प्रमाणको ठूलो महत्त्व रहन्छ। सबै अवस्थामा प्रमाण मात्रका आधारमा हुने निर्णयले वास्तविक न्यायको अनुभूति हुन नसक्ने परिस्थितिको विचार गरेरै (फौजदारी मुद्दाका हकमा) तथ्य प्रमाणका आधारमा निर्णय गर्दा न्यायिक चित्तमा चर्को पर्ने लागेमा सजाय घटीबढी हुन सक्ने व्यवस्था साविक मुलुकी ऐनको अदालती बन्दोबस्तको महलको ८८ नंमा गरिएको थियो। उक्त कानुनी व्यवस्थाका आधारमा लामो समयसम्म फौजदारी न्याय प्रशासनको अभ्यास हुँदै आएको थियो। २०७५ साउन १ गतेदेखि लागू भएको मुलुकी अपराध संहिता २०७४ मा सजायको न्यूनतम हद नतोकी अधिकतम हद निश्चित गरी त्यसको प्रयोगको जिम्मा न्यायिक मन प्रयोग गर्ने न्यायाधीशमा छाडिएको थियो। पछिल्लोपटक मुलुकी अपराध संहिता, २०७४ मा २०७६ वैशाख २ मा भएको संशोधनमा दफा १७ क थप भई जन्मकैद गर्नुपर्ने मुद्दाको अभियुक्तले कसुर गरेको अदालतमा सावित भएको र मिसिल संलग्न प्रमाणबाट त्यस्तो साविती साँचो देखिएमा निजलाई जन्मकैदको सजाय दिँदा त्यस्तो कसुर गर्दाको परिस्थितिलाई विचार गर्दा न्यायको रोहमा बढी पर्ने भई न्यायाधीशले घटी सजाय गर्न उपयुक्त देखेमा सोको कारण खुलाई रायसहितको फैसला गर्न सक्ने र कसुरदारलाई हुनुपर्ने सजाय निर्धारणका लागि छुट्टै सुनुवाइ गरी सजायको प्रस्तावसहित ३५ दिनभित्र मिसिलसहित पुनरावेदन सुन्ने अदालतमा राय पेस गर्नुपर्ने र उक्तबमोजिम राय पेस भएकोमा पुनरावेदन सुन्ने अदालतले पनि घटी सजाय गर्ने ठहर गरेमा सर्वोच्च अदालतमा राय पेस गर्नुपर्ने व्यवस्था गरिएको छ। सामान्य रूपमा हेर्दा एकै प्रकारका घटना र वारदातका एकै अवस्थामा समेत सजायमा विविधता किन भए ? यस्ता प्रश्न उठ्न सक्छ। प्रमाणको उपलब्धता नभई माग दाबी स्थापित हुन सक्ने होइन। तर, घटनाको अवस्था, परिस्थिति, प्रतिवादीको उमेर, परिवेश, कानुनी व्यवस्था, मनसायसमेतको समग्रतामा विश्लेषण गरी सजाय निर्धारण गर्नसक्ने अधिकार न्यायाधीशलाई प्रदान गरिएको हुन्छ। देवानी विषयमा लिखत प्रमाणको जति महत्त्व हुन्छ, फौजदारी मुद्दामा घटनाक्रममा संकलित प्रमाण (जसलाई लिपिबद्ध गरिएको हुन सक्छ) हरू परीक्षणबाट यकिन भएपश्चात् न्यायिक परीक्षणको विषय बन्छ र न्यायिक परीक्षणका माध्यमबाट प्रमाणले वैधता प्राप्त गर्छ। प्रमाणको उपलब्धता हुनु, विधिसम्मत प्रस्तुत हुनु, उपयुक्त माध्यमबाट परीक्षण हुनु जस्ता विषयले न्याय सम्पादनमा ठूलो भूमिका खेल्छ। प्रमाणलाई तर्कले थप पुष्टि गर्न सक्छ। तर्क मात्रले प्रमाणको सिर्जना गर्न सक्दैन। सिर्जित प्रमाणको मूल्य शून्य हुन्छ र संकलित प्रमाण उपयुक्त विधिबाट परीक्षणपश्चात् वैध ठहर्छ। सबै घटना क्रममा एकैनासका प्रमाणको उपलब्धता नहुन सक्छ। जहाँ आशंकाको विद्यमानता एवं गुन्जायस हुँदैन, त्यहाँ प्रमाणको सानो अंश पनि न्यायिक निर्णयका लागि पर्याप्त हुन्छ। जहाँ पर्याप्त आशंका र अन्योल छ, त्यस्तो अवस्थामा दाबी प्रमाणित गर्न बलियो प्रमाण प्रस्तुत गर्न जरुरी हुन्छ। साविक मुलुकी ऐनको अदालती बन्दोबस्तको १८८ नं मा भएका व्यवस्थाले न्यायिक मन प्रयोगका लागि मार्गप्रशस्त गरेको थियो। शंकाको सुविधा अभियुक्तले पाउँछ भन्ने फौजदारी न्यायको सर्वमान्य सिद्धान्त छ। प्रमाण कानुनमा पनि केही निश्चित सिद्धान्त हुन्। सुनी जान्ने प्रमाण प्रमाण होइन। सर्वोत्तम प्रमाण पेस गर्नुपर्छ आदि। यी सिद्धान्तको समेत के आशय हो भने उपलब्धताका आधारमा बलियो प्रमाणको प्रस्तुति हुन सके सत्यता उजागर गर्न सहज पुर्याउँछ। कसै उपर आरोप लगाइन्छ भने स्वतन्त्र प्रमाणले पुष्टि गर्नुपर्ने हुन्छ। कानुनबमोजिम दोषी ठहर नभएसम्म व्यक्तिलाई निर्दोष मानिने व्यवस्थालाई मौलिक हककै रूपमा स्थापित गरिएको छ। दाबी लिँदैमा पर्याप्त हुँदैन। दाबी प्रमाणित गर्ने भार वादीको हुन्छ भन्ने कानुनी व्यवस्थासमेत छ। प्रमाण न्यायको जग हो भन्ने मान्यता स्थापित गराउन सके न्यायिक कार्यबाट आम न्यायका उपभोक्तामा सकारात्मक सोचको विकास हुन सक्ने आशा गर्न सकिन्छ। धर्मग्रन्थबाट प्रभावित समयमा धर्मग्रन्थहरूका नाममा शपथ लिई साक्षी बकपत्र गर्दा सत्य बाहिर आउँछ भन्ने विश्वास गरिन्थ्यो। प्रमाणको उपलब्धता हुनु, त्यसको वौनिक तवरले व्यवस्थापन एवम् संकलन र परीक्षण हुनु फरक विषय हो। उपलब्ध प्रमाणको व्यवस्थापन सही हुन सकेन भने परीक्षणबाट प्राप्त हुने नतिजा सकारात्मक हुँदैन, जसबाट वास्तविक न्याय प्रदान गर्न कठिनाइ उत्पन्न हुन्छ। प्रमाण सामान्यतः विवादका विषयमा सीमित रहनुपर्छ। मुख मिलेका कुरामा प्रमाण बुझिरहनु पर्दैन। हिजोका दिनमा तामा र तुलसी भाकेर गरिने बयान र प्रत्यक्षदर्शी, प्रत्यक्ष हक स्थापित हुने स्रेस्ता, कागजातका आधारमा न्याय सम्पादन गरिँदै आएकोमा प्रमाण ऐन, २०३१ को उपस्थितिले न्याय व्यवस्थालाई थप गति प्रदान गरेको थियो। न्यायिक जानकारीका विषय, स्वतः अनुमान गरिने विषय, बयान दिन कर नलाग्ने, उन्मुक्तिका विषय, प्रमाण परीक्षण, संकलनका विषय, बिबन्धनजस्ता विषयलाई प्रमाण ऐनले एकीकृत गरेको देखिन्छ। सूचना प्रविधिको बढ्दो प्रयोगबाट प्रमाण संकलनमा सहायक बनेको अवस्था हुँदाहुँदै कतिपय अवस्थामा त्यसमा आएका विकृतिविसंगतिका कारण प्रविधि वाधकका रूपमा देखिएको समेत पाइन्छ। प्रविधि अवसर र चुनौतीको रूपमा भित्रिएको छ। विगतमा विद्युतीय माध्यमका श्रव्यदृश्य सामग्रीबाट संकलित प्रमाण मान्ने र नमान्ने द्विविधा भएको अवस्थामा कतिपय सन्दर्भमा सर्वोच्च अदालतबाट न्यायिक व्याख्यासमेत भएको पाइन्छ। नेकाप २०७०, अंक ६, नि नं ९०२२ मा सर्वोच्च अदालतबाट फोटो, भिडियो, अडियो, सिडी आदि डिजिटल सामग्रीको प्रामाणिक मूल्य अस्वीकार गर्नु न्यायसंगत नहुने भनी व्याख्या भएकोमा मुलुकी फौजदारी कार्यविधि संहिता, २०७४ को दफा १०९ र मुलुकी देवानी कार्यविधि संहिता, २०७४ को दफा १८२ मा श्रव्यदृश्यका रूपमा विद्युतीय माध्यमका प्रमाणलाई ग्राह्य मानेको छ। जसरी अन्य प्रमाणसमेत नक्कली बनाई प्रस्तुत गरी मुद्दाको परिणाममा फरक पारे चुनौतीको विषय हुन सक्छ, त्यसरी नै प्रविधिको दुरुपयोग गरी नक्कली प्रमाण खडा गरेमा कानुनबमोजिमको कारबाही हुन्छ। मुद्दाको परिणाममा फेरबदल हुने हुँदा प्रविधिको विश्वसनीय प्रयोगमा जोड दिनुपर्छ। दुरुपयोग हुन्छ कि भनी चिन्ता लिनुभन्दा त्यसको व्यवस्थापन र सही प्रयोगमा ध्यान दिनुपर्छ। प्रमाण परीक्षणका लागि प्रयोगशालाहरूको पर्याप्त उपलब्धता हुन सके प्रमाणको समयमै परीक्षण भई सही नतिजा आउन सक्छ। प्रयोगशालामा परीक्षणमा लाग्ने समयका कारणसमेत शीघ्र न्यायबाट उपभोक्ता मारमा पर्ने अवस्था हटाउन जरुरी छ। वैज्ञानिक सिद्धान्त र मापनका आधारमा प्रयोगशालाको प्रयोगमा अपनाइने विधि र प्रक्रियामा फरक परेमा परीक्षणमा पठाइएका प्रमाणको मात्रा र गुणस्तरमा फरक पर्न सक्नेतर्फ सजग रहँदै मुलुकभर सर्वस्वीकृत एकै विधि र प्रक्रियाको अवलम्बन सबै प्रयोगशालामा गराउन सके प्रयोगशालाको विश्वसनीयता वृद्धि हुन्छ। उपलब्धता, शीघ्रता, प्रमाण संरक्षणको हिसाबले मात्र त्यस्ता निकायगत प्रयोगशाला स्थापित हुने सन्देश प्रवाह गरिनु जरुरी हुन्छ। प्रमाण न्यायको आँखा हो। न्याय दृष्टा चस्मा हो। प्रमाणको उपलब्धता भए पनि आँखाले देख्न सकेन भने प्रमाणको महत्त्व शून्य हुन्छ। न्यायिक निर्णय तर्क, तथ्य र प्रमाणमा आधारित हुन्छ। विषयवस्तुमा प्रमाणको उपलब्धता छ भने तर्कले थप पुष्टि गर्न सकिने हुन्छ। तथ्य र प्रमाणको मेल नखाएमा न्यायिक कसीमा प्रस्तुत प्रमाणको प्रमाणिक महत्त्व शून्य हुन्छ। सामान्यतः प्रमाण प्रत्यक्ष हुनुपर्छ। तर परिस्थितिजन्य प्रमाणले समेत तथ्य, अवस्था वस्तुस्थितिको उपस्थितिलाई प्रमाणित गर्न मद्दत पुर्याउने हुन्छ। प्रमाण सिर्जना गर्ने होइन, संकलन र संरक्षण गर्नुपर्छ। अपराध अनुसन्धानका दौरान प्रमाणको महत्त्व बुझेर कार्य हुन सके वास्तविक अपराधीले सजाय पाई कानुनी राज्य स्थापनामा मद्दत पुर्याउँछ भने देवानी विषयहरूमा प्रमाणको उपलब्धताले व्यक्तिका हक अधिकार स्थापित हुन सक्नेमा विश्वास गर्न सकिन्छ। न्याय व्यवस्थाको मूल धरोहर जनविश्वास हो। न्यायिक निकायले न्याय सम्पादन गर्दा विधि, प्रक्रिया र पद्धतिको अनुशरण गर्दै उपलब्ध प्रमाणको विश्लेषणपश्चात् न्यायिक मन प्रयोग भएको हुन्छ भन्ने सन्दर्भमा न्यायका उपभोक्तालाई आश्वस्त पार्न सक्नुपर्छ। प्रमाणको उपलब्धताका आधारमा सामान्य समझमा एकै देखिने विषयवस्तुमा न्यायको तराजु तलमाथि देखिन सक्छ। प्रमाणको गाम्भीर्यलाई न्यायिक मनको कसीमा तौलने प्रयास हुनुपर्छ। नातावाद, भनसुनलगायतका विषय न्याय सम्पादनमा गौण रहनुपर्छ। आम नागरिकका लागि मुलुकको विधायिकाद्वारा निर्मित कानुनका आधारमा न्याय सम्पादन गर्न जिम्मेवार निकाय प्रमाणमुखी नभई प्रवृत्तिमुखी हुने हो भने न्यायको मकसद पूरा हुन सक्दैन। न्यायिक कार्य जहिले पनि तथ्य, प्रमाण र तर्कमा आधारित हुन्छ। कुनै पनि निर्क्योलमा पुग्नुअघि न्यायिक निर्णयमा विचार विश्लेषण गरी तर्कयुक्त र तथ्ययुक्त बनाइन्छ। न्यायिक कार्यमा मेलमिलापको अवस्थामा बाहेक एक पक्षको हार हुने हुँदा त्यस्तो कार्यको पर्याप्त आलोचना भएको सुनिन्छ। तर स्वस्थ आलोचना गरिनुपूर्व विषयवस्तुको गहिराइ, प्रमाण परिवेश मनन गर्ने हो भने न्यायिक कार्यमा जनविश्वास बढ्छ। उपलब्ध प्रमाणका आधारमा न्यायको निर्धारण हुँदा आउने परिणाममा सर्वस्वीकार्यताको अवस्था ल्याउन सके विवादमा प्रमाणको उपलब्धता र परीक्षणको महत्त्व थप पुष्टि गर्न सकिन्छ। प्रमाण न्यायको जग हो भन्ने मान्यता स्थापित गराउन सके न्यायिक कार्यबाट आम न्यायका उपभोक्तामा सकारात्मक सोचको विकास हुन सक्ने आशा गर्न सकिन्छ। कुइकेल प्रशासकीय अदालतका रजिस्ट्रार (सहसचिव) हुन्।"
महिला अधिकारका प्रेरक,"नेपालको प्रजातान्त्रिक आन्दोलनमा सबैले सम्झने नाम हो मंगलदेवी सिंह। विशेषगरी नेपाली महिलाको जागरण र अधिकारको संघर्ष इतिहासमा मंगलादेवी सधैं अमर र प्रेरक भएकी छन्। यिनी नेपाली भूमिबाट बिदा भएको समय बित्दै गए पनि महिला अधिकारका लागि गरेको संघर्ष एवं योगदान सधैं नयाँ इतिहास बनेर हरेक नेपालीको मनमस्तिष्कमा गुन्जिरहेको छ। प्रजातान्त्रिक पद्धतिको राजनीतिक वृत्तमा केही व्यक्ति संस्थासरहको व्यक्तित्व निर्माण गर्न पुग्छन्। विश्वको प्रजातान्त्रिक चिन्तनमा अब्राहम लिंकनको जुन भूमिका छ, व्यक्ति स्वतन्त्रताको पक्षमा पूर्वीय धरातलमा भगवान् श्रीकृष्णको जुन भूमिका छ, लगभग त्यस्तै किसिमको भूमिका भएका व्यक्ति प्रशस्त भेटिन सक्छन्। नेपालको प्रजातान्त्रिक आन्दोलनको कुरा गर्ने हो भने केही व्यक्ति प्रजातान्त्रिक संस्था र त्यसको समग्र आन्दोलनको अग्रपंक्तिमा रहेको देखिन्छ। जस्तो बीपी कोइराला, नेपाली माटोमा पहिलोपटक बहुलवादी दर्शन, समाजवादी, प्रजातन्त्रको प्रणयकर्ता र प्रयोगकर्ताका रूपमा स्थापित छन्। त्यसैगरी नेपाली महिलाको लोकतान्त्रिक आन्दोलन र महिला मुक्तिको प्रणयकर्ताका रूपमा सधैं मंगलादेवीलाई स्मरण गरिन्छ। उनले निरंकुश राणाशासनको समयमा पनि भूमिगत रूपमा महिलालाई संगठित गरी नेपाल महिला संघलाई सञ्जीवनी शक्ति प्रदान गरिन्। त्यसैले उनी हरेक महिलाको मानसपटलमा एक उज्ज्वल नक्षेत्रको रूपमा चम्किरहेकी छन्। द्वितीय विश्वयुद्धपछि संसारभरि राष्ट्रिय मुक्ति आन्दोलनको लहर आयो महात्मा गान्धीले नेतृत्व गरेको भारतीय स्वाधीनता संग्रामको प्रेरणाले तेस्रो विश्व त्यसै पनि तरंगित थियो। त्यसैबेलादेखि नै मंगलादेवीमा आत्मचेत र क्रान्तिचेत उदाएको हो। राणाको दबदबा र निरंकुशता चिर्दै प्रजातन्त्रको अस्तित्व खोज्दै महिलाको पहिचान र अस्तित्वको सवाल बोकेर महिला अधिकारको शंखनाद गर्दै अघि बढ्ने महिलाको नाम हो मंगलादेवी। राणाकालमा महिलाले पढ्न, भोट दिन र संगठित हुन नपाउने व्यवस्था थियो। तर उनले निर्भयताका साथ तत्कालीन प्रधानमन्त्री पद्मशमशेरकहाँ गएर महिलालाई मत हाल्ने अधिकार दिनुपर्छ भन्ने माग राखिन्। त्यो घटना प्रजातान्त्रिक आन्दोलनमा महिला अधिकारका लागि पहिलो संघर्ष थियो। मताधिकारका लागि पश्चिमी मुलुकमा ठूलो संघष गर्नुपरेको थियो भने ठूला लोकतान्त्रिक मुलुक संयुक्त राज्य अमेरिकामा सन् १९१८ मा आएर मात्रै महिलाले मताधिकार पाएका थिए भने बेलायती संसद्ले सन् १९२८ मा मात्र महिला मताधिकारलाई पूर्णता दियो। समग्र रूपमा नेपाली महिलाको स्मृति, प्रेरणा, अधिकार, सक्रियता र ऊर्जा क्षेत्रमा मंगलादेवी स्रोत स्तम्भका रूपमा स्थापित हुन पुगेकी छन्। नेपालमा २०१० सालमा नगरपालिकाको निर्वाचनमा महिलाले मत हाल्ने र उम्मेदवार बन्ने अवसर पाएको देखिन्छ भने २०१५ सालको प्रतिनिधिसभा निर्वाचनमा द्वारिकादेवी चन्द ठकुरानी डडेलधुराबाट जितेर बीपी कोइरालाको मन्त्रिमण्डलमा पहिलो स्वास्थ्य सहायक मन्त्री बन्न सफल भइन्। यो सबै मंगलादेवीले गरेको संघर्षको फल नै थियो। आज तिनै चरणको निर्वाचनपछि स्थानीय तहमा ४१ प्रतिशत, प्रदेशमा ३४ प्रतिशत र संघमा ३३ प्रतिशत महिला नीतिनिर्माण तहदेखि विकास गर्ने थलोसम्म पुगेका छन्। उनको संघर्षको जीवनबाट हामीले केही पाठ सिक्नैपर्छ। दृढ निश्चयी व्यक्तित्वका रूपमा आफू नेता गणेशमान सिंहसँग विवाह भएको दुई महिना नपुग्दै एक र्कासँग बिछोडिनुपर्ने विवशता आयो। परिस्थितिको प्रवाह नगरी आफ्नो परिवारप्रतिको दायित्वका साथै राष्ट्र र समाजप्रतिको कर्तव्यलाई आत्मसात गर्दै आफ्नो भावना र आस्थालाई निष्ठापूर्वक निभाउँदै गणेशमान सिंहको पनि राजनीतिक सहकर्मी बनेर निरन्तर गन्तव्यमा अघि बढिरहिन्। २०१७ साल पुस १ गते निरंकुश कदमको विरोध गर्दा उनलाई बन्दी बनाइएको थियो। यसको विरुद्धमा उनी निरन्तर क्रियाशील भइरहिन्। विश्वबाट साम्यवाद आफैं पलायन हुँदै गएको र भएका साम्यवादीका बीचमा पनि सैद्धान्तिक तथा आपसी विवाद र झगडा तीव्र हुँदै गएको अवस्थामा उनले साम्यवादीको भविष्य नभएको भन्दै कांग्रेस सिपाही भएर काम गर्न पुगिन्। राष्ट्रियता, प्रजातन्त्र, समाजवादप्रति अटल निष्ठा र आस्था राख्ने नेता बीपी कोइराला, गोल्डामायर र इन्दिरा गान्धी आदिको विचारबाट निकै प्रभावित भएकी थिइन् उनी। त्यसैले नेपालमा प्रजातन्त्र प्राप्ति र पुनः प्राप्तिको आन्दोलनमा अग्रपंक्तिमा उभिन पुगिन्। नेपाली महिला सामाजिक, सांस्कृतिक र राजनीतिक रूपमा शदीयौंदेखि पछाडि परे। शिक्षा र चेतनाको अभावमा महिला घरको चार दिवारभित्र सीमित हुन पुगे भने आज पनि आर्थिक, शैक्षिक, सामाजिक, राजनीतिक, सांस्कृतिक क्षेत्रमा अझै अघि बढ्न सकेका छैनन्। महिलामाथि गरेको दुर्व्यवहार, लैंगिक विभेदका साथै हिंसा र बलात्कारका घटना रोकिएका छैनन्। आर्थिक रूपले महिलाहरू अझै परनिर्भर छन्। मंगलादेवीले महिला मुक्तिको आन्दोलनमार्फत देखेको सपना अझै पूरा भएको छैन। एकजना अमेरिकी लेखिका हेलन किलरले भनेकी छन्, दृष्टि भएर पनि दृष्टिकोण नहुनु दृष्टिविहीन हुनुभन्दा खराब हो। त्यसैले मंगलादेवीले एउटा दृष्टिकोण, उद्देश्य, एउटा गन्तव्यको संकल्प बोकेर सुरु गरेको नेपालको महिला मुक्ति आन्दोलन अझै सकिएको छैन। मंगलादेवी चिन्तनशील व्यक्तित्व हुनुका साथै एकलव्य भाव राष्ट्रियता, प्रजातन्त्र, समाजवाद, महिला हक अधिकार, महिला जागरण र शदीयौंदेखि थुनिएर छेकिएर अशिक्षा र कुसंस्कारको जाँतो बोकेर घरेलु जीवनको कहर काटिरहेका तमाम महिलाको चेतनाको ज्योतिको मसाल दिएर राष्ट्र निर्माणको र समाज परिवर्तनका लागि महिला पनि पुरुषसरह काम गर्न सक्छन् भन्ने मान्यता मंगलादेवीले स्थापना गरेकी छन्। अल्पायुको मानव जीवनमा गरिने एकदुइटा यस्तै उदाहरणीय कामले मान्छे अमर बन्ने हो, मान्छे समाजको उद्देश्य स्तम्भ बन्ने हो। यसरी हेर्दा मंगलादेवी पनि अविस्मरणीय महिला अधिकारको स्रोत स्तम्भका रूपमा स्थापित भएकी छन्। उनी आज पनि समग्र नेपाली महिलाको स्मृति, प्रेरणा, अधिकार, सक्रियता र ऊर्जाको क्षेत्रमा परिव्याप्त छिन्, उनीप्रति भावपूर्ण श्रद्धाञ्जली !"
