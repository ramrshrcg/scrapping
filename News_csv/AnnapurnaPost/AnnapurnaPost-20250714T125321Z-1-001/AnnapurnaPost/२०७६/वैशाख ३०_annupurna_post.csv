शीर्षक,विवरण
जनस्वास्थ्यमा खेलबाड नहोस्,"नेपाली जनताले सुन्नेबुझ्ने गरी भनिएको हो, पैसाको अभावमा उपचार नपाएर एकजना पनि मर्नुपर्ने छैन न पहाडमा संक्रामक रोगले, न शीतलहर, बाढीपहिरो न अन्य बेथाले। कर्णाली प्रदेशका सम्बन्धित मन्त्रीको प्रयासमा हेलिकप्टरमार्फत सुत्केरी व्यथाले छट्पटाएका केही महिलाको उद्धार हुन सकेको छ। अझै पनि सुत्केरी व्यथाका कारण गरिब परिवारका आमाहरूको मृत्यु हुने गरेको छ। हालै पहाडी जिल्लामा भाइरलजन्य संक्रामक रोगका कारण केहीको अकालमा मृत्यु भयो। बारा र रौतहटमा हावाहुरीले धनजनको ठूलै क्षति भयो। यस्ता प्राकृतिक प्रकोपमा पूर्वतयारी गर्न त सकिन्छ तर अनुमान भने गर्न सकिन्न। संविधानको मर्मअनुसार यो क्षेत्रलाई न प्राथमिकता दिइएको छ न त चुनावमा आफ्ना घोषणापत्रमार्फत जनसमक्ष प्रस्तुत प्रतिबद्धता ख्याल गरिएको प्रतीत हुन्छ। अझै लामो समयसम्म गरिब र असहायका लागि शिक्षा, स्वास्थ्यजस्ता जनजीविकाका सवालको सुनिश्चिततानिम्ति जेलनेल खेपेको या सशस्त्र आन्दोलन सञ्चालन गरी ठूलो मूल्य र सहादतको जगमा सत्तामा स्थापित स्वास्थ्य या चिकित्सा सेवाप्रति उदासीन रहनु उदेकलाग्दो छ। स्वास्थ्य महत्त्वपूर्ण सेवा हो, जसमा अनुसन्धानका माध्यमबाट यो क्षेत्रमा आधुनिकीकरण, परिमार्जन मात्रै भएको छैन अपितु यो महँगो पनि बनिरहेको छ। उपचारको सवालमा भ्याएसम्म व्यक्तिले स्तरमा सम्झौता गर्न चाहँदैन। जीवन रक्षा सवालमा व्यक्तिहरू संवेदनशील हुनु स्वाभाविक छ। त्यसैले राज्य या सरकार जिम्मेवार बन्न नसक्दा रोग लागेका बखत खर्चको जोहो गर्न पनि व्यक्ति जायज मात्रै होइन, नाजायज या अनियमिततापूर्वक आर्थिक उपार्जनमा उद्यत् हुन्छन् जसलाई आर्थिक भ्रष्टाचार भनिन्छ। त्यस्तै महँगो र विभेदकारी शिक्षा पनि मुलुकमा भ्रष्टाचारको कारण बन्न पुगेको छ। त्यसैले भ्रष्टाचार हुन दिन्न, गर्न पनि गर्दिनँ, भ्रष्टाचारमा शून्य सहनशीलताजस्ता अभिव्यक्तिले मात्रै भ्रष्टाचार रोकिने होइन। के चीनमा उच्चस्तरीय पार्टी नेतादेखि सैनिक प्रमुख नै भ्रष्टाचारका कारण कडा दण्डसजायको भागीदार बनेका छैनन् र ? तैपनि भ्रष्टाचार पूर्ण रोकिएको छैन। त्यसैले सार्वजनिक चिकित्सा सेवा र शिक्षालाई स्तरीय, भरपर्दो, सहज, बाध्यकारी र सुनिश्चित बनाएपछि भ्रष्टाचार आफैं न्यून हुन जान्छ। बरु यसका लागि चुस्तदुरुस्त एवं योग्य जनशक्ति परिचालन गर्नु अपरिहार्य छ। त्यसैले बहुदलीयता मात्रै होइन, समाजवाद एवं साम्यवादलाई पनि लक्ष्य र ध्येय मानेको पार्टीले स्वास्थ्य र चिकित्सा सेवालाई बेवास्ता गर्नु आफैंमा विरोधाभास एवं नाजायज ठहर्छ। सातसात महिनासम्म स्वयं प्रधानमन्त्रीको कुलपतित्वमा स्थापित नाम्सजस्तो प्राज्ञ एवं वीरजस्तो केन्द्रीय चिकित्सा संस्था ठप हुनु विडम्बना थियो। आफैंले अभिभावकत्व ग्रहण गरेको संस्थालाई निजी कर्पोरेट संस्थासँग तुलना गर्दै होच्याउनु या खिसीट्युरी गर्नु पनि न्यायसंगत ठहर्दैनथ्यो। यसले असल नियतको उजागर गर्दैन। आर्थिक वर्ष सकिनै लाग्दा पदपूर्ति या नियुक्ति निर्णय गर्नु, बाँकी रहेका केही महिनाभित्र रकम निकासा गरी हतारमा खर्च गर्नुको पछाडिको नियत नै खराब छैन भन्न सकिन्न। चिकित्सा सेवामा आवश्यक पर्ने औषधि, उपकरण, औजार आदिको स्तरीयता, विश्वसनीयता, मूल्य, मुनाफा, औचित्यता, सदुपयोग एवं आवश्यकता पहिचान र पुष्टि गर्ने आधार नै तयार नगरी खरिद गर्दा एकातिर आर्थिक रूपमा हानि भइरहेको हुन्छ भने अर्कोतर्फ ती महँगा एवं आधुनिक उपकरण उपयोग नै नहुने स्थिति छ। नयाँ सेवा या उपकरणको गुणस्तरीयता एवं उचित मूल्यको सुनिश्चितता गर्न सम्बन्धित विज्ञहरूलाई उचित गृहकार्य नै गर्न दिइने गरिन्न। सम्बन्धित चिकित्सक एवं नर्स, पारामेडिक्सहरूलाई आवश्यक उन्मुखीकरण, स्याहार एवं उपयोगिताबारे आवश्यक तालिम व्यवस्था नै हुन्न। यस्तो प्रतीत हुन्छ कि नयाँ सेवा र साधन फगत निहित स्वार्थ साधनका खातिर थपिएका हुन्। के राज्यले वीरलगायतका पूर्ण सरकारी अस्पतालमार्फत स्तरीय र आवश्यक परेकालाई निःशुल्क उपचार सेवाको सुनिश्चितता गर्नुपर्ने होइन ? के सरकारी कार्यक्रम त्यतातिर निर्देशित छन् त ? सरकारले स्वास्थ्य सेवाको सवालमा घोषणापत्रमार्फत जनसमक्ष जाहेर गरेको प्रतिबद्धताको किञ्चित ख्याल गरेको प्रतीत हुन्न। सार्वजनिक स्वास्थ्य सेवामार्फत बढीभन्दा बढी स्तरीय एवं सहज स्वास्थ्य सेवा प्रदान गर्न चिकित्सक एवं स्वास्थ्यकर्मीलाई पूर्णकालीन मात्रै होइन, एक व्यक्ति एक संस्थाको अवधारणा कार्यान्वयन गर्ने प्रतिबद्धता कार्यान्वयन खै ? के गरिबलाई स्तरीय सेवा प्रदान गर्ने झन्झट उठाउनभन्दा चुनावका बेला मत नै खरिद गर्न सहज भन्ने ठानिएको हो ? सबैभन्दा ठूलो धोका त अहिले स्वास्थ्य क्षेत्रको जिम्मेवारी पन्छाएबाट भएको छ। स्वयं स्वास्थ्यजस्तो संवेदनशील क्षेत्रको नेतृत्वकर्ता मन्त्रीबाट आफूले रणनीतिपूर्वक स्वास्थ्य मन्त्रालय सम्हालेको घोषणा गर्छन्, यस्तो प्रतीत हुन्छ कि निजमा यो स्वास्थ्य क्षेत्रको संवेदनशीलताले छोएकै छैन या सरकारको नेतृत्वकर्ताबाटै निजको भनाइअनुसार घोर उपेक्षा र बेवास्ता भएको छ, आवश्यक बजेट दिइएको छैन, असफल बनाउन खोजिएको छ। सरकारमा आमन्त्रण गरिए पनि अक्षम प्रमाणित गर्न खोजिएको छ। सत्तामा बस्नेहरूमा जो जति राजनीतिक रूपमा क्रान्तिकारी छ त्यति नै संवेदनाहीन पनि। यो चिकित्सकमा पनि लागू हुन्छ। नीति कार्यक्रममा भनिएको छ, स्वास्थ्य बिमाले समेट्ने आधारभूत उपचार सबै स्थानीय तहका स्वास्थ्य केन्द्रहरूबाट उपलब्ध गराइनेछ। दुर्भाग्य अनिवार्य, निःशुल्क एवं निःसर्त हुनुपर्ने आकस्मिक एवं आधारभूत स्वास्थ्य सेवालाई बिमामा समेट्ने भनिएको छ। यो आम गरिब जनतामाथिको अन्याय होइन ? अझै पनि बिमाबारे भ्रम छ। बिमा र आधारभूत एवं आकस्मिक सेवा नै फरक सवाल हुन्। सरकार प्रगतिशील हो भने हरेक प्रकारका आम्दानीका स्रोतमै कमाइका आधारमा प्रगतिशील स्वास्थ्य सेवा कर लगाई असहाय र गरिबका लागि निःशुल्क या सहुलियत दरमा स्वास्थ्य उपचार सेवा उपलब्ध गराउन सकिन्छ कम्तीमा ज्यान र अंग जोगाउन सकिन्छ। यसबाहेक अन्य, उपचार सेवालाई आर्थिक हैसियतका आधारमा बिमित, पूर्णरूपमा तिरिएको, सहुलियतपूर्ण एवं निःशुल्क गरी विभाजन गर्नुपर्ने हुन्छ। आगामी आर्थिक वर्षभित्र चिकित्सक सेवा नपुगेका स्थानीय तहमा कम्तीमा एक चिकित्सकको व्यवस्था गरिने भनिएको छ। आर्थिक वर्ष ०७६७७ को वार्षिक नीति एवं कार्यक्रममा भनिएको छ। मात्रै चिकित्सकको उपस्थितिले अवश्यै पनि पोस्टमार्टम सेवा दिन सकिएला। तर जिउँदा रोगीलाई स्तरीय चिकित्सा सेवा प्रदान गर्न सकिन्न। योग्य उत्प्रेरित जनशक्ति, उपकरण, भौतिक पूर्वाधार एवं आर्थिक, प्रशासनिक व्यवस्थापनबीचको सुन्दर संयोजनबाट मात्रै प्रभावकारी चिकित्सा सेवा प्रवाह गर्न सकिन्छ। प्रत्येक प्रदेशको कम्तीमा एक अस्पतालबाट विशिष्टीकृत स्वास्थ्य सेवा उपलब्ध गराई विशिष्टीकृत स्वास्थ्य सेवाका लागि काठमाडौं आउनुपर्ने बाध्यता अन्त्य गरिनेछ, नीति कार्यक्रममा यो लेखिरहँदा मोफसलका जे कुरा राजधानीकै सार्वजनिक अस्पतालहरूको के हालत छ ? वायुमण्डलको स्वच्छता र जनस्वास्थ्यलाई ध्यानमा राखी विद्युतीय सवारी साधन प्रयोगलाई प्रोत्साहित गरिनेछ, यस्तो हल्का टिप्पणी झैं लाग्ने हुने घोषणामा गाम्भीर्य प्रतीत हुन्न। यो सवाल गम्भीर छ। राजधानीको वायु प्रदूषण मानवीय कारणले सृजित भएको हो, जसकारण अकर्मण्यता र गैरजिम्मेवारीपन नै हो। सडकको समयमै मर्मत अनि सडकमा बिछ्याइएका या ठड्याइएका संरचनाबीच समन्वय नहुँदा नै वायु प्रदूषण बढ्न गएको छ। हानिकारक प्लास्टिकमा बन्देज नलगाउन कुन शक्तिशालीको दबाब पर्यो ? जुन मानव स्वास्थ्यमा हानिकारक सिद्ध भइसकेको छ। पुँजीवादी मुलुकमा समेत मानवीय मूल्यलाई महत्त्व दिँदै कुल बजेटको दस प्रतिशत स्वास्थ्य सेवामा छुट्ट्याइएको हुन्छ तर नेपालमा तीन प्रतिशतको हाराहारीमा त्यो पनि ठोसरूपमा जनताको सेवामा सदुपयोग होइन, निहित स्वार्थका खातिर तर्जुमा गरिएका कार्यक्रममा खर्च हुन्छ। ठूलो अंश चुहावट, अस्वाभाविक मुनाफा र कमिसनमा दुरुपयोग हुने गर्छ। प्रधानमन्त्रीज्यू, यसो हुनुमा को जिम्मेवार छ। सार्वजनिक स्वास्थ्य क्षेत्रलाई बेवास्ता गरी बहुसंख्यक गरिब नेपालीको जीवनमाथि खेलबाड नहोस्।"
पन्ध्रौं योजना र आफन्तवाद,"राजनीतिक संस्थाहरूमा पनि नियन्त्रण र सन्तुलनको व्यवस्था आफन्तवादबाट नकारात्मक रूपमा प्रभावित हुने गरेको छ। सरकारले हालै पन्ध्रौं योजनाको आधारपत्र स्वीकृत गरेको छ। यसले दुई अंकको आर्थिक वृद्धिदरको लक्ष्य लिएको छ। सरकार गठन भएलगत्तै दुईतिहाइ बहुमतसहितको सरकारले आर्थिक वृद्धिदर दुई अंकको पुर्याउने भन्दै आएको हो। तर त्यो लक्ष्य कम चुनौतीपूर्ण छैन। अझ महत्त्वपूर्ण कुरा सरकारले लिएको समृद्ध नेपाल सुखी नेपालीको नारालाई मूर्तरूप दिने प्रयोजनले उक्त आधारपत्रमा समृद्धि र सुख को परिभाषा मात्र होइन, यिनका खासखास परिसूचक र लक्ष्यसमेत निर्धारण गरिएको छ। विकासका यी लक्ष्य हासिल हुनै नसक्ने खालका छैनन्। तर यिनको प्राप्तितर्फ दुइटा अप्ठ्यारा जोखिम रहेका छन्प्रतिस्पर्धात्मक आफन्तवाद (क्लाइन्टलिजम) र कमजोर संगठनात्मक क्षमता। प्रतिस्पर्धात्मक आफन्तवाद राजनीतिक सन्दर्भमा आफन्तवादले कुनै व्यक्ति, वर्ग, समुदाय र राजनीतिक शक्तिहरूबीच आपसी सहयोग र समर्थन जुटाउन गरिने लेनदेन वा कारोबारमा आधारित अन्तरसम्बन्धलाई जनाउँछ। यस समीकरणका दुइटा पाटामध्ये राजनीतिक शक्तिधारी पक्ष अर्थात् पेट्रोन (मालिक) आफ्नो सामाजिक, आर्थिक हैसियतलगायत पद र प्रतिष्ठा जोगाउने राजनीतिक कृपाको खोजीमा रहने आफन्त (क्लाइन्ट) योभन्दा बलियो हुने गर्छ। तर यी दुवैबीच कृपाहरूको साटासाट पर्याप्त हुने गर्छ। उदाहरणका लागि निर्वाचनका बेला आफन्तले आफ्नो मालिकको समर्थनमा विभिन्न प्रकारका सेवा र सहयोग उपलब्ध गराउन सक्छ। सामान्यतया आफन्तवादलाई विकासशील मुलुकहरूसँग जोडेर हेर्ने गरिन्छ। यद्यपि विकसित भनिएका मुलुक पनि यसबाट प्रभावित हुँदै आएका छन्। प्रसिद्ध लेखक जोनाथन हप्किनले संयुक्त राज्य अमेरिकामा निर्वाचनलगायत बजेट प्रणाली र सार्वजनिक नियुक्ति प्रक्रियामा आफन्तवाद हाबी हुने गरेको तथ्य औंल्याएका छन्। त्यसो त आफन्तवाद आफैंमा एक नयाँ अवधारणा होइन। दोस्रो विश्वयुद्धपछिको समयमा यसको अध्ययन हुँदै आएको छ। पहिलेपहिले ( दोस्रो विश्वयुद्धपछिका तीनदशक सम्म) आफन्तवादको प्रयोग राजनीतिक र वैचारिक प्रयोजनका लागि हुन्थ्यो भने एक्काइसौं शताब्दीको सुरुदेखि यसको प्रयोग आर्थिक स्वार्थको संरक्षण प्रवद्र्धनका लागि हुन थालेको छ। यसैले राष्ट्रिय विकासका योजना र कार्यक्रमका सम्बन्धमा आफन्तवादको सूक्ष्म अध्ययन हुन थालेको छ। उदाहरणका लागि अफ्रिकामा विकासका राम्रै नमुना प्रस्तुत गर्ने देशको रूपमा चिनिएको घानामा भएका आफन्तवादसम्बन्धी अध्ययनहरूले के देखाउँछन् भने त्यहाँका सार्वजनिक संस्थाहरूमा अनावश्यक राजनीतिक हस्तक्षेपले शासकीय सुधारका प्रयासले गति लिन सकेका छैनन्। यो अनुभवबाट नेपालले पनि पाठ सिक्नुपर्ने हुन्छ। यहाँ हरेक संस्थामा राजनीतीकरण हावी छ। विकासलाई प्राथमिकता दिने हो भने बढ्दो राजनीतीकरणलाई दलहरूले प्रोत्साहन गर्नु हुँदैन। दुई अंकको आर्थिक वृद्धिदर सबैको साथ र सहयोगमा मात्र हासिल हुन सक्छ। गणतन्त्र नेपालको शासकीय चुनौतीहरूमा प्रियतावाद (पपुलिज्म) र आफन्तवादले शीर्षस्थान ओगटेका छन्। अनि यी दुवैको थप प्रवद्र्धनमा राजनीतिक प्रतिस्पर्धा पनि हुने गरेको छ। आफन्तवादअन्तर्गत स्वार्थहरूको साटासाट, राजनीतिक शक्तिहरूको भावी योजना र कार्यक्रममा पनि अभिव्यक्त हुन सक्छ। सामाजिक सुरक्षा भत्ता वा यस्तै अन्य राजनीतिक कृपा हरू उपलब्ध गराउने वाचामा सत्ताधारी दलहरूले मात्र होइन सत्ताबाहिर रहेका शक्तिले पनि प्रतिस्पर्धा गरिरहेका छन्। अर्थात् भविष्यमा उपलब्ध हुने लाभको आशामा पनि आफन्तले मालिकको सेवा गरिरहनुपर्छ भन्ने मान्यताले ठाउँ पाएको छ। यसैको एउटा उदाहरण हाल भइरहेको भारतीय निर्वाचनमा स्पष्ट देख्न सकिन्छ, जहाँ सत्ताबाहिरको राजनीतिक दलले आफ्नो पार्टीले निर्वाचन जितेमा आफन्तहरूलाई मासिक ६ हजार रुपैयाँको भत्ता दिने प्रतिबद्धता व्यक्त गरेका छन्। यस किसिमको तात्कालीन फाइदा मात्र हेरेर गरिने राजनीतिले न सम्बन्धित राजनीतिक दलको हित हुन्छ न त समग्र देशको। आफन्तवादलाई राम्रैसँग सम्बोधन गर्ने हो भने नागरिक समाज, प्राज्ञिक समुदाय र सामुदायिक संस्थाहरूलाई नीति निर्णय प्रक्रियामा सघन रूपमा संलग्न गराउन आवश्यक हुन्छ। अर्कोतिर आफन्तवाद कुनै खास राजनीतिक शक्तिभित्रै पनि सक्रिय रहने गरेको तथ्य नेपालमा पनि स्पष्टसँग देख्न सकिन्छ। पन्ध्रौं योजनाको खाका प्रस्तुत गर्दा सरकारले सुशासनलाई ठूला अक्षरमा लेखेको छ। तर अघि घानाको प्रसंगमा भनिएजस्तै आफन्तवादले सुशासनलाई अघि बढाउन दिँदैन। वस्तुतः सुशासन र आफन्तवाद एउटै ठाउँमा अटाउँदैनन्। अर्कोतिर पन्ध्रौं योजनाको आधारपत्रले निजी क्षेत्रको भूमिका महत्त्वपूर्ण रहेको आत्मसात गरेको छ। योजनाको कुल लगानीको ५५५ प्रतिशतबराबरको लगानी निजी क्षेत्रबाट उपलब्ध हुने प्रक्षेपण रहेको छ। यहाँ पनि आफन्तवादले असर पार्न सक्छ। नेपालमा निजी क्षेत्रको भूमिकासम्बन्धी एक अध्ययनले के निष्कर्ष निकालेको छ भने नेपालका निजी औद्योगिक प्रतिष्ठानहरू औद्योगिक हिसाबले कमजोर तर राजनीतिक हिसाबले बलिया छन्। यो आफैंमा आफन्तवादको एक ज्वलन्त उदाहरण हो। राजनीतिक संरक्षण पाएपछि निजी उद्योगले प्रतिस्पर्धा र यसका लागि चाहिने नवप्रवद्र्धनमा मेहनत गरिरहनु परेन। यस अवस्थामा पन्ध्रौं योजनाले निजी क्षेत्रको सहयोग कसरी पाउला ? विश्वको विभिन्न मुलुकको अनुभव हेर्दा आफन्तवाद गरिबीसँग जोडिएको विषय पनि हो। खासगरी एक्काइसौं शताब्दीको आफन्तवादले आर्थिक लेनदेनलाई प्रोत्साहन गर्ने हुँदा विपन्न समुदाय यसबाट चाँडै प्रभावित हुने गर्छ। त्यसैको भरपूर उपयोग राजनीतिक शक्तिले गर्ने गर्छन्। यसको एउटा परिणाम के देखिन्छ भने निर्वाचनलगायतका प्रजातान्त्रिक संस्थाहरू कमजोर हुँदै जान थालेका छन्। निर्वाचनले जुन रूपमा जनअभिमतलाई अभिव्यक्त गर्नुपर्ने हो त्यो हुन सकेको छैन। राजनीतिक संस्थाहरूमा पनि नियन्त्रण र सन्तुलनको व्यवस्था आफन्तवादबाट नकारात्मक रूपमा प्रभावित हुने गरेको छ। आफन्तवादलाई राम्रैसँग सम्बोधन गर्ने हो भने नागरिक समाज, प्राज्ञिक समुदाय र सामुदायिक संस्थाहरूलाई नीति निर्णय प्रक्रियामा सघन रूपमा संलग्न गराउन आवश्यक हुन्छ। किनभने यी संस्थाहरूले वैयक्तिक र संगठित रूपमा निजी स्वार्थहरूलाई बढावा दिने प्रक्रियालाई चुनौती दिन्छन्। कमजोर संगठनात्मक क्षमता कुनै पनि राष्ट्रमा रहेका ठूला संगठनहरू धेरै मानिसलाई सामूहिक रूपमा काम गराउन सक्ने क्षमतालाई संगठनात्मक क्षमताका रूपमा बुझ्ने गरिन्छ। आर्थिक विकासका लागि स्रोत र साधनको उपलब्धता महत्त्वपूर्ण हुन्छ त योभन्दा महत्त्वपूर्ण हुन्छ संगठनात्मक क्षमता। लन्डन विश्वविद्यालयअन्तर्गत स्कुल अफ ओरिएन्टल अफ्रिका स्टडिज (सोआस) का प्राध्यापक मुस्ताक खाँले यस अवधारणाको अध्ययनअनुसन्धान गर्दै आएका छन्। उनको विचारमा संगठनात्मक क्षमता पुँजी र प्रविधिभन्दा पनि महत्त्वपूर्ण हो, जसलाई उनले हालैका वर्षहरूमा बंगलादेश र भारतले आर्जन गरेको औद्योगिक क्षमताका आधारमा पुष्ट्याईं गरेका छन्। दुर्भाग्यवश, नेपालमा संगठनात्मक क्षमताको विकास र विस्तारतर्फ न सरकारी क्षेत्रबाट न त निजी क्षेत्रबाटै कुनै प्रयास भएको छ। प्रयासको त के कुरा यसको अवधारणात्मक पक्ष पनि हामीकहाँ अझै सुषुप्त नै रहेको छ। यसरी यी दुवै जोखिमले निम्त्याउने चुनौतीको विश्लेषण पन्ध्रौं योजनाले लिएका लक्ष्य सजिलै हासिल हुने देखिँदैन। तर, आफन्तवादलाई सम्बोधन गर्ने साहस सरकारमा देखियो भने यो कुरा असम्भव छैन। सरकारसामु सबैभन्दा ठूलो चुनौती बढ्दो व्यापार घाटा हो। हिजो ग्रामीण समुदाय आफैं बाँचेको थियो। अत्यावश्यकीय दैनिक उपभोग्य वस्तुको जोहो घरमै हुन्थ्यो। तर आज त्यस्ता ग्रामीण बस्ती पूरै खालि भएका छन्। ती बस्तीको बसोवास सहरतिर छ। भएको खेती लगाउने जमिन छोडेर सजिलोका लागि किनेर खाने बानीको विकास भएपछि व्यापार घाटा बढ्छ नै। त्यो सहर झरेको पूरै जनसंख्या किनेरै खान्छ। अनि व्यापार घाटा बढ्दैन ? हिजो धेरै आवश्यकता थिएन, तर आज माग निकै बढ्दो छ। उत्पादन छैन। यो स्थिति कायम रहिरह्यो भने दुई अंकको आर्थिक वृद्धिदर सरकारका लागि ठूलो चुनौती हुनेछ। हामीले कृषिलाई प्रोत्साहित गरेनौं भने त्यसले ठूलो समस्या निम्त्याउने छ। रोजगारी सिर्जना अर्को महत्त्वपूर्ण पक्ष हो। आफन्तवाद नियन्त्रण त गर्न सकिएला। तर, यी तमाम समस्या निराकरण भएन भने व्यापार घाटा अझै बढ्ने छ। दुईतिरबाट रेल ल्याउने काम सम्पन्न भयो भने ती रेलमा हामीले पठाउने सामान पनि सँगसँगै तय गर्न सक्नुपर्छ। बजेटमा कृषिलक्ष्यित र रोजगारी सिर्जनामा कार्यक्रममा जोड दिन सके पन्ध्रौं योजनाका लक्ष्य पूरा गर्न सघाउन पुग्ने छ। त्यसो त सरकारले उच्च आर्थिक वृद्धिसहितको समाजवादउन्मुख बजेट ल्याउने घोषणा गरेको छ। अर्थमन्त्रीले भने झैं अधुरा आयोजना सम्पन्न गर्ने वर्षका रूपमा मात्र बजेट निर्माण गर्ने हो भने आर्थिक वृद्धिदर हासिल गर्न अप्ठेरो पर्छ कि ?"
खोइ नेताजस्ता नेता ?,"जसको पछाडि नागरिकको ठूलो समूह हुन्छ, त्यो व्यक्ति नेता हो। तपाईंका पछाडि कति समर्थक छन् भन्ने मापन पनि त्यही समूहले गर्छ। चरित्र र संस्कारलाई चिन्न नसक्दा नेतामाथि फलोअर हरूको विश्वास घट्दै गएको छ। कुनै नेताले मनपरी बोल्छ भने उसका समर्थक घट्छन्। अमेरिकी राष्ट्रपति डोनाल्ड ट्रम्प त्यसका उदाहरण हुन्। केपी ओलीमा पनि त्यसको छाया देखिन थालेको छ। संसद्मा उनको निम्छरो प्रस्तुतिले त्यही संकेत गर्छ। दुईतिहाइ मनपरीका लागि होइन, थिएन। यही परिस्थिति विद्यमान रहे के होला? नागरिक चाहन्छ, मेरो नेता समाजमा रोलमोडल होस्। समाजमा रोलमोडल हुन नसक्ने व्यक्तिलाई नेता मान्न सकिन्न। प्रसिद्ध अमेरिकन नोबेल प्राइज विजेता पिटर ड्रुकर भन्छन्, फलोअरसिपबारे सोच। नेता राम्रो भएन भने समर्थक पनि हुँदैनन्। खाँचो त अनुसरणकर्ता को हो, जो तपाईंको मार्ग पछ्याउन चाहन्छ। हो, समर्थक जो पनि हुन सक्छ तर अनुसरण गर्नेको संख्या बढ्यो भने त्यो व्यक्ति प्रसिद्ध हुने हो। महात्मा गान्धीका समर्थक थिएनन्, अनुसरणकर्ता धेरै भए। आज गान्धीलाई सिंगो भारतले रोलमोडल मान्छ। नेपाली समाजले बीपी कोइरालाको अवशानपछि रोलमोडल पाउन सकेन। अहिलेका राजनीतिज्ञमा क्षणिक समर्थकको भीड छ। खराबमध्येको कम खराब रोज्नुपर्ने नागरिक बाध्यताकै उपज हो उक्त परिस्थिति। भोलिको पुस्ताले अनुसरण गर्नलायक पत्र आजको मितिसम्म देखिएको छैन। आज आफूलाई सर्वमान्य नेता ठान्नेका समर्थक घट्ने क्रम बढ्दो छ। प्रेसको घाँटी निमोठ्ने कानुन निर्माणको प्रयाससँगै भएका क्षणिक समर्थक पनि घटेर विरुद्धमा सडकमा उभिनुपर्ने अवस्थामा पुगेका छन्। प्रेसविरोध कानुन बन्यो भने त्यो सरकारकै लागि आत्मघाती कदम हुनेछ। पालनकर्ताका लागि केही दिनको अप्ठेरो मात्रै हो। निष्ठाको अवशान निष्ठा, इमान, नैतिकता र संस्कारले राजनीतिमा महत्त्वपूर्ण स्थान ओगट्छ। यी चार चीजविनाको राजनीति अन्धो र अपांग हुन्छ। सुकिला दौरासुरुवाल लगाएर उभिएकै भरमा राजनीति हुँदैन। उभिने व्यक्तिमा इमान, निष्ठा, नैतिकता र संस्कार चाहिन्छ। राजनीतिमा यी सबैको अभाव खटकिएको छ। सिद्धान्तको राजनीतिले पनि आफ्नो ट्र्याक छोडिसकेको छ। त्यसो त अघिल्लो पुस्ता (गणेशमान सिंह, कृष्णप्रसाद भट्टराई, मनमोहन अधिकारी) को अवशानसँगै सिद्धान्तको राजनीतिले ट्र्याक छोडेको हो। यतिबेला राजनीति असाधारण स्थितिको सम्भाव्य यात्रातर्फ उन्मुख छ। राजनीतिलाई सर्भाइभ गराउन कठिन हुँदै छ। हो, परिवर्तनकारी शक्तिले आमनागरिकको पहिचान र सामथ्र्य बढाउने आकांक्षा राखेको थियो। त्यसका लागि स्थिर सरकार सर्त थिए। त्यो सर्त पूरा भएकै हो। तर कथित राजनीतिज्ञका क्रियाकलाप, दुईतिहाइ सरकारको कार्यशैली र गतिले सकारात्मक सन्देश छोड्न सकेन। नेदरल्यान्डका प्रधानमन्त्री साइकल चढेर कार्यालय जान्छन्। तर हाम्रो देश जहाँ प्रधानमन्त्री बाटो हिँड्दा सडक खाली राख्नुपर्छ। यो कायर मानसिकताको उपज नभए के हो? सरकार र दलीय क्रियाकलापले राजनीतिलाई चुनौती दिइरहेको छ। आम नागरिकले धैर्य गरिरहेको छ। धैर्य कतिञ्जेल गर्ने भन्ने चुनौती नागरिकसामु तेर्सिएको छ। हो, देख्दा सरकार चलिरहेको छ। प्रधानमन्त्री र मन्त्री देश विकासको गति अब कसैले रोक्न सक्दैन भनिरहेका छन्। परिस्थिति भने विपरीत दिशातिर गइरहेको छ। सहिष्णु नागरिकको धैर्यको बाँध टुट्यो भने नवराजाहरूको दिनगन्ती सुरु हुनेछ। त्यो परिस्थिति ननिम्तियोस्। संस्कारहीन राजनीति राजनीतिमा स्थापित हुन संस्कारले विशेष महत्त्व राख्छ। संस्कार लेखेर वा घोकेर कण्ठस्थ पारी लागू गर्ने वस्तु होइन। न त्यो पैसाले किन्न सकिन्छ। सिकेर पनि थोरबहुत जान्न सकिन्छ तर संस्कार भन्ने वस्तु आफूभित्रैबाट आउनुपर्छ। अर्को व्यक्तिले उसको व्यवहारबाट त्यसको अनुभूत गर्नुपर्छ। राजनीतिक संस्कार पैसाले किनेर चलाउन खोज्नेहरूकै कारण हामी नेपाली पीडित छौं। कसैको फेरो समाएर स्थापित हुन खोज्नेहरूमा देखिएको राजनीतिक संस्कारकै कारण हामी पीडित भएका हौं। त्यस्तो राजनीतिको प्रभाव हरेक राजनीतिक दलमा परेको छ। जसका कारण आज देशमा दुईतिहाइको सरकार हुँदा पनि जनताले अनुभूत गर्न सकेका छैनन्। धन थुपार्नु मात्र राजनीति होइन। राजनीति स्वार्थविनाको हुनै सकेन। राजनीति गर्नेको जीवनशैली सम्भ्रान्तको जस्तो छ। भाषणलाई आधार मान्ने हो भने निःस्वार्थ राजनीति गर्नेलाई कहाँबाट धनार्जन हुन्छ?राजनीतिलाई कमाइ खाने व्यवसाय बनाइँदा राजनीति शब्दकै अपमान भएको छ। समाज सेवाको भावना मरेर धनार्जनको भावना बलशाली भएपछि राजनीति शब्दले मात्रै आफैं के गर्न सक्छ र?सत्तापक्षमा दम्भ र घमण्ड मात्रै देखिन्छ भने प्रतिपक्षमा कथित नेता मात्र हुन राजनीति गर्नेको बाहुल्य छ। त्यस्ता नेतामा राजनीतिलाई सर्भाइभ गराउने एजेन्डा हुँदैन पनि। हो, केही युवा टक्रिएका छन् तर विकृत राजनीतिलाई सही दिशामा ल्याउन उनीहरूसँग पनि कुनै एजेन्डा छैनन्। किनकि उनीहरू पनि तिनीहरूकै पछि लागेका छन्, जसले नेताको हैसियत गुमाइसकेको छ। देशविरुद्धमै लबिङ हाम्रा पात्रहरूमा राजनीतिक संस्कार छ भने कोही कसैको गोटी नबनी देशभक्त बन्न सिक्नुपर्छ। बोलीमा लोकतन्त्र र राष्ट्रभक्त भएर मात्र हुँदैन व्यवहारबाटै देखिनुपर्छ। राष्ट्र, राष्ट्रियता अनि मात्र प्रजातन्त्र हो। देशको अस्तित्व नरहे केका लागि लड्ने? राजनीतिलाई साँच्चिकै निरन्तरता दिने हो भने अन्तरपार्टी सञ्जाल गठन गरेर गुण र दोषका आधारमा सबैले सबैलाई हेर्ने दृष्टिकोण सार्वजनिक गर्नुपर्छ राष्ट्रलाई केन्द्रमा राखेर। विरोधका लागि विरोधले मात्र हाम्रो राजनीति अब चल्न सक्दैन। नेपाललाई खेलमैदान बनाउने विदेशी रणनीतिको सिकार नेपाली नै हुन्छ भने त्योभन्दा विडम्बना के हुन सक्छ?राजनीतिलाई सर्भाइभ गराउन पनि एकता अहिलेको आवश्यकता हो। सम्भ्रान्त शैलीको परिचायक बनेका (जो आफूलाई ठूला नेता ठान्छन्) हरू जंगल जाने घुर्की लगाइरहेका छन्। गिरिजाप्रसाद कोइराला छैनन्, उनलाई जसरी घुर्की लगाएर आफ्ना एजेन्डा लागू गराउन सफल हुने दिन अब गए। हो, त्यतिबेला निहत्था मान्छे मार्ने क्रम रोक्नु कोइरालाको बाध्यता थियो, जनसमर्थन पनि। तर आज त्यो परिस्थितिबाट हामी निकै अघि बढिसकेका छौं। धर्मनिरपेक्षता र गणतन्त्र ल्याउँदा हाम्रो स्वाभिमान र स्वाधीन राष्ट्रको राष्ट्रियताको पहिचान चकनाचुर भयो, बनाइयो भन्ने महसुस आज परिवर्तन आवश्यक देख्नेले महसुस गरेको हुनुपर्छ। विप्लव क्रान्तिको उद्घोषलाई प्रतिबन्ध लगाउनुपर्ने स्थिति त्यसै आएको होइन। अनुशासन, मितव्ययिता र असल संस्कार नेताहरूले जनतालाई सिकाउने हो। तर यहाँ फजुल खर्च गर्ने प्रवृत्तिलाई प्रोत्साहन मात्र दिइन्छ। नेदरल्यान्डका प्रधानमन्त्री साइकल चढेर कार्यालय जान्छन्। तर हाम्रो देश जहाँ प्रधानमन्त्री बाटो हिँड्दा सडक खाली राख्नुपर्छ। यो कायर मानसिकताको उपज नभए के हो?भीडसँग डराउने व्यक्ति कसरी नेता हुन सक्छ? संसद् आज व्यक्तिनियन्त्रित भइरहेको छ। बहुमतको भीडले संसद्लाई बन्धक बनाएको छ। प्रतिपक्षीको कदर हुँदैन। संसद्को नेता पार्टी नेताको हैसियतमा रमाउन चाहन्छ। दुईतिहाइ यसैका लागि थियो त?माथि भनिए झैं अनुसरणकर्ता बनाउने कि समर्थकको अस्थायी भीड मात्र जम्मा गर्ने?जनताका प्रतिनिधिलाई बोल्न नदिएर राजनीति कसरी सर्भाइभ हुन्छ? यतिबेला नागरिक समाजको चर्चा चलेको छ। अब त उठ्ने बेला भएन र?यही अवस्थाले निरन्तरता पायो भने अब हामी नेपाली भएर रहिरहन सक्ने अवस्था बाँकी छ रहला र? एघार प्रदेशका नयाँ कुराले हामीलाई कहाँ पुयाउला? यो प्रश्नले नेपालीलाई मात्र होइन, चीनलाई पनि झस्काएको हुनुपर्छ। अब गोटी होइन, अनुसरणकर्ता बटुल्ने बाटोमा हिँडे मात्र राजनीति सार्थक हुनेछ। पराई समर्थक बाटोले व्यक्ति केही समयका लागि लोकप्रिय होला, दीर्घकालका लागि देशलाई फाइदा हुनेछैन।"
रोचक आईपीएल फाइनल : मालिंगाले आस देखाएर निराश बनाए,"काठमाडौं : इन्डियन प्रिमियर लिग आईपीएलको १२ औं संस्करणको उपाधि मुम्बई इन्डियन्सले जितेको छ । आइतबार राति भएको रोमाञ्चक फाइनल भिडन्तमा चेन्नई सुपर किंग्सलाई १ रनले पराजित गरी मुम्बई चौथो पटक आईपीएलको च्याम्पियन बन्न सफल भएको हो। हैदराबादमा भएको खेलमा मुम्बईले टस जितेर ब्याटिङ रोजेको थियो । पहिले ब्याटिङ गरेको मुम्बईले २० ओभरमा ८ विकेट गुमाएर १४९ रन बनायो । १५० रनको लक्ष्य पाएको चेन्नईले २० ओभरमा ७ विकेट गुमाई १४८ रन बनायो। अन्तिम ओभरमा जम्मा ९ रन चाहिएको थियो । श्रीलंकाका फास्ट बलर लासिथ मालिंगाले उत्कृष्ट बलिङ गरी मुम्बईलाई जित दिलाए। चेन्नईका लागि ओपनर शेन वाटसनले ८० रन बनाए पनि हारका कारण उनको सानदार इनिङ छायाँमा पर्यो । त्यसबाहेक डुप्लेसीले २६ र ब्राभोले १५ रन बनाए । अन्यले दोहोरो अंकको स्कोर जोड्न सकेनन् । कप्तान धोनीले ८ बलको सामना गर्दा २ रन बनाएर आउट भए। मुम्बईका लागि जसप्रिट बुम्राह र राहुल चहरले उत्कृष्ट बलिङ गरे दुवैले ४ ओभरमा १४१४ रन मात्रै दिए । बुम्राहले २ र चहरले १ विकेट लिए। त्यसअघि ब्याटिङ गरेको मुम्मबईका लागि किरन पोलार्डले सर्वाधिक ४१ बनाए । क्वीन्टन डिकोकले २९ र इशान किसनले २३ रन, हार्दिक पाण्डेले १६ तथा रोहित शर्मा र सूर्यकुमार यादवले १५१५ रन बनाए। मालिंगाले आस दिलाए, पछि निराश बनाए १५ ओभरको खेल सकिँदा चेन्नईको स्कोर ८८ रन थियो । ४ विकेट गुमेको थियो । खेल मुम्बईको कब्जामा थियो । उसलाई ३० बलमा ६२ रन चाहिएको अवस्थामा बलिङ गर्न आएका मालिंगाले २० रन दिएर चेन्नईलाई आस दिलाएका थिए । अन्तिम ओभरमा जम्मा ९ रन चाहिएको अवस्थामा फेरि मालिंगा बलिङ गर्न आए । क्रिजमा सेट ब्याट्सम्यान वाट्सन यथावत थिए । जित चेन्नई कै पक्षमा जाने सम्भावना नै वढि थियो। आफ्नो अघिल्लो ओभरमा धेरै रन दिएर खेलको दिशा बदलेका मालिंगाले रोक्न सक्लान् भन्ने अनुमान गर्न कठिन थियो । तर उनले कप्तान रोहित शर्माको विश्वास खेर जान दिएनन् । मालिंगाले बाउन्ड्री प्रहार गर्ने कुनै अवसर नै दिएनन् । वाटसन रन आउट भए । अन्तिम बलमा २ रन चाहिएको अवस्थामा उनले सार्दुल ठाकुरलाई एलबी डब्लू आउट गरी टोलीलाई १ रनको रोमाञ्चक जित दिलाए । मालिंगाकै ओभरमा धेरै रन जोडी खेलमा फर्किएको धानीको टोलीलाई मालिंगाले नै निराश बनाए । आईपीएलको इतिहासमा सबैभन्दा बढी विकेट लिने मालिंगा नै हुन । उनले १२२ खेल खेल्दा हालसम्म १७० विकेट लिएका छन् । उनले यस सिजनमा १२ खेलमा १६ विकेट लिए।"
