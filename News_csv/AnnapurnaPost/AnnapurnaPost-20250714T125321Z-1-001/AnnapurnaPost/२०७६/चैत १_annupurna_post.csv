शीर्षक,विवरण
मादी मलिलो धरा,"विदेश भ्रमणमा जाँदा अक्सर कतिपय मलाई सोध्ने गर्थे, तिमी नेटिभ (मूल निवासी) नेपाली हौ ? कोही मलाई भारतीय मूलका ठान्थे त कोही भारतबाट बसाइँ सरेको अनुमान गर्थे। हिमालयको सेरोफेरो मेरो जन्मथलो भन्दा कतिपयलाई आश्चर्य लाग्थ्यो। हिमालय शृंखलामा सर्वोच्च शिखर सगरमाथाभन्दा १९ किलोमिटर दक्षिणपूर्वमा अवस्थित विश्वको पाँचौं अग्लो शिखर मकालुको काख मेरो जन्मथलो भन्दा तिनीहरू छक्क पर्थे। पिलुवा पुलबाट मादीसम्मको सडक मार्गको दूरी साढे दस किलोमिटर हो। तर बाटो कच्ची भएकाले जुनसुकै गाडी मादी पुग्न सक्दैन भन्ने जानकारी पाएपछि खाँदबारीबाट दुइटा चारपांग्रे गाडीको व्यवस्था गरेका थियौं। चैनपुरबाट ओरालो झरेपछि माया र पिलुवाको संगम देखियो। अरुण नदीको एउटा सहायक नदी हो पिलुवा। त्यही पिलुवा र मायाका कथाउपकथा किम्वदन्ती सुनेर हामी हुर्कियौं। जति रात छिप्पिँदै जान्थ्यो, माया खोलाको गर्जन बढ्दै गएको प्रतीत हुन्थ्यो सानोमा। ५० वर्षअगाडि माया खोला तरेपछि केही मास्तिर खेतमा वास बसेको सम्झन्छु। जुन माया खोलाको गर्जन सुनेर म हुर्किएँ, त्यो माया खोला अहिले त्यही मात्रामा गर्जिए जस्तो लागेन। समुद्री सतहबाट झन्डै पाँच सय मिटर उचाइमा रहेको रामवेनी दोभानबाट मादी नगरपालिका सुरु हुँदो रहेछ। पहिलेको मादी रामवेनी, मादी मूलखर्क र मावादिन गाविसलाई गाभेर २९ सय मिटर उचाइका भञ्ज्याङ, खर्कसमेत समेटी मादी नगरपालिका भएको रहेछ,। पिलुवा र मायाको संगम अर्थात् मादी रामवेनीको रामालयमा रामनवमीमा ठूलो मेला लाग्थ्यो। रामालय शिवालयको स्मृति छचल्किरहेका बेला पानी बोकेको एउटा ट्याक्टर उकालो लाग्न संघर्ष गरिरहेको देखियो। कच्चा भए पनि यो बाटो फराकिलो छ। केहीबेरमै मेरो जन्मथलोघरमुनि गाडी रोकियो। कान्छा हजुरबा र हाम्रो गरी एक जोडी घर केही वर्ष अगाडिसम्म टाढाबाट प्रस्ट देखिन्थ्यो। एक सय वर्ष पुरानो एउटा जीर्ण घर अहिले पनि पुरानो वैभवको इतिहास समेटेर उभिएको छ जबकि ८५ वर्षअगाडि बनेको म जन्मेको अर्को घर भत्काइएको हुँदा हामी केहीको स्मृतिमा मात्र शेष छ। नेपाल एकीकरणपूर्व अरुण नदीपूर्वका इलाकालाई पल्लो किराँत भनिन्थ्यो। २०१८ साल वैशाखमा भएको प्रशासनिक विभाजनअनुसार ७५ जिल्लाको नामाकरण भयो। त्यसपहिले ३५ जिल्ला अस्तित्वमा थियो। त्यसअन्तर्गतको पूर्व ६ नम्बर चैनपुर र ४ नम्बर भोजपुरको थुमसभा उत्तर र थुम संखुवा उत्तरका क्षेत्र र अन्य पाँचवटा थुम समावेश गरी संखुवासभा जिल्लाको न्वारन भएको थियो। अर्थात् संखुवा र सभा नामक दुइटा नदीको नामबाट संखुवासभा नामकरण भएको हो। त्यही संखुवासभाको मादी सिरिसेमा २०१९ चैत १७ गते गोधूलिमा मेरो जन्म भएको थियो। म जन्मिएको घरको पश्चिमपट्टिको जगमाथि सानो पर्खाल अझै ठिङ्ङ उभिएको छ। शिशु अवस्थामा त्यो घर बडेमानको लाग्थ्यो मलाई। ती बारी र पाखापखेरा विस्तृत लाग्थ्यो। यसपटक त्यो बारी फाँट सानो लाग्यो। तराईमा ठूलाठूला फाँट देखिसकेकाले त्यसको तुलनामा सानो लागेको हुन सक्छ। यद्यपि जीवनरूपी यात्रामा भ्रमको जालो बुनिँदै जान्छ र समयको अन्तरालमा भ्रमको पर्दा च्यातिँदै पनि जान्छ। अन्तिम अवस्थामा सायद विगतको सम्पूर्ण अध्याय भ्रमको जञ्जाल लाग्न पनि सक्छ। जंगलभित्रको सयौं रोपनी क्षेत्र धेरै वर्षसम्म हाम्रो परिवारको स्वामित्वमा रह्यो, जहाँ ऐंसेलु फल्थ्यो, लालुपाते फुल्थ्यो। राति जंगलबाट बाघ हाम्रो घरबारीसम्म आउँथ्यो, खोर र टाटनामा रहेका खसीबोका खान। घरछेउमा आएर होक््रयाङ गर्दै बाघ गर्जन्थ्यो। हे जंगलकी देवी भन्दै हजुरआमा वनदेवीको पुकारा गर्नुहुन्थ्यो। हामी निःशब्द सिरकमा गुटमुटिन्थ्यौं। म जन्मिएको ठाउँ भग्नावशेषजस्तो छ। त्यही अवशेषअगाडि उभिएर हामीले तस्बिर खिच्यौंखिचायौं। मेरो मानसपटलमा शैशवावस्थाका स्मृति सल्बलाउन थाले। यही ठाउँ हो, जहाँबाट उत्तरतिर चियाउँदा मोहक हिमशृंखला देखिन्थ्यो। त्यसमध्येको अग्लो मकालु हिमाल कहिले धुम्मिएको हुन्थ्यो त कहिले मुस्कान छरिरहेको हुन्थ्यो। मुस्कुराएको मकालु सबैलाई प्रिय लाग्थ्यो। आज घाम लागेको छ र मकालु त्यसरी नै मुस्कुराइरहेको छ। म तोतेबोली बोल्दा र बामे सर्दा जस्तो मकालु थियो आज पनि त्यस्तै लाग्छ जबकि मेरा कपाल फुलिसकेका छन्। यद्यपि मकालुमा पनि पहिलेजस्तो बाक्लो हिउँ देखिँदैन भन्छन् केही पाका। पिरामिड आकारको शिखर मकालु आरोहण गर्न कठिन थियो कुनै बेला। तर अहिले हिउँदमा समेत मकालु आरोहण हुन थालेको छ। मकालुको काखमा अवस्थित मादी रमणीय छ। साँच्चै मादी सुन्दर छ, मनोरम छ। २०२७ साल हिउँदमा अर्थात् ५० वर्षअगाडि यो रमणीय उधानबाट हाम्रो परिवार विराटनगर बसाइँ सरेका थियो। झन्डै पाँच दिन पैदल हिँडेर हामी धरान पुगेका थियौं। बसाइँ सर्दाको थोरै चेत भए पनि मादीसँग भौतिक रूपमा लामो अवधिसम्म सान्निध्य टुट्ला भन्ने त्यो बेला सोचिएको थिएन। त्यसको १५ वर्षपछि २०४१ र ४२ सालमा दुईपटक मादी पुगेको थिएँ। त्यो बेला विराटनगरबाट धनकुटाको सिधुवासम्म बस चल्न थालिसकेको थियो। सिधुवावसन्तपुरबाट पूरा एक दिनको पैदल यात्रापश्चात् मादी पुगेपछि म थलिएको थिएँ। परम्परागत भाषामा गोडामा कैडा लागेको भन्थे। त्यो बेला मादी आउन जति हतार थियो, फर्कन त्यत्तिकै हतार भयो। त्यसैले दुईपटक गरेर एक साता पनि म मादीमा टिकिनँ। आज पनि त्यही सिलसिला मेरो जीवनमा उपक्रम भएर पछ्याइरहेको छ। कुनै ठाउँ पुग्न हतार, पुगेपछि फर्किहाल्न हतार। हाम्रो घरमास्तिर पँधेरो थियो निरन्तर पानी बगिरहने। त्यहींबाट गाग्रीमा बोकेर हाम्रो घरमा पिउने पानी ल्याइन्थ्यो। बाल्यावस्थामा पँधेराछेउ खोल्सामा लडेका कारण मेरो निधारमा अहिले पनि गहिरो खत विद्यमान छ। (२०२५ सालमा राजविराज बस्दा लागेको चोटका कारण अर्को खत थपिएको हो।) झिसमिसेमै पँधेरो जानु, नुहाउनु र पानी ओसार्नु परिवारका महिला सदस्यहरूको प्रातचर्या थियो। सायद त्यो निकै कठिन काम पनि थियो। बसाइँ सर्नुको एउटा कारण सहजतासुलभताको खोजी पनि हुन सक्छ। त्यही पँधेराछेउ एउटा सानो कटेरो थियो, जहाँ गाईवस्तुको वास हुन्थ्यो अनि अग्नि ऊर्जाका लागि दाउरा र झिँझा भण्डारणसमेत गरिन्थ्यो। बुवा समाज सेवाको क्षेत्रमा सक्रिय रहँदा घोडा पनि पालिएको थियो। २०१६ सालमा प्रधानमन्त्री बीपी कोइराला धनकुटा भ्रमणमा आउँदा बुवा पनि बीपीको स्वागतमा उखुडाँडा मूलघाटसम्म बडाहाकिमसँगै आफ्नै घोडामा पुग्नुभएको प्रसंग मैले सुनेको थिएँ। पँधेरो कटेपछि जंगल सुरु हुन्थ्यो। जंगलभित्रको सयौं रोपनी क्षेत्र धेरै वर्षसम्म हाम्रो परिवारको स्वामित्वमा रह्यो, जहाँ ऐंसेलु फल्थ्यो, लालुपाते फुल्थ्यो। राति जंगलबाट बाघ हाम्रो घरबारीसम्म आउँथ्यो, खोरटाटनामा रहेका खसीबोका खान। घरछेउमा आएर होक््रयाङ गर्दै बाघ गर्जन्थ्यो। हे जंगलकी देवी भन्दै हजुरआमा वनदेवीको पुकारा गर्नुहुन्थ्यो। हामी निःशब्द सिरकमा गुटमुटिन्थ्यौं। सानो छँदा बनझाँक्रीका अनेकौं किम्वदन्तीकिस्सा पनि सुनियो। दिउँसोसमेत भयावह लाग्ने त्यो जंगलमा विचरण गरेको स्मृति ममा अझै शेष छ। पहाडका घरको भुईंतलामा अँगेना, भान्सा, मझेरी हुने गर्छ जबकि माथिल्लो तलालाई बुइगल भनिन्छ। अँगेनामा आलु पोलेर नौनीसँग खाँदाको स्वाद विशिष्ट हुन्थ्यो। जन्मिएको बीसौं दिन म अँगेनामा झरेको प्रसंग आमाले सुनाइरहनु हुन्थ्यो। भुतभुते खरानीको रापले सानामा पोलेकाले होला, कतिपय मामलामा म तातिरहें। मकालुसँग ठोक्किएर फर्केको स्याँठले हिर्काएकाले होला कतिपय मामलामा म चिसो अर्थात् उदासीन पनि रहें। त्यसैले होला मसँगको सहकार्य कतिपयलाई न्यानो र कतिपयलाई चिसो लागेको पनि हुन सक्छ। हाम्रो बारीमा थुप्रै प्रजातिका वृक्षवनस्पति थिए, जहाँ लटरम्म सुन्तला, कागती, भोगटे, ज्यामिर, नास्पाती, अनार, केरा, चाक्सी, लप्सी, जुनार, अम्बा, बिमिरो, वेदानालगायत अनेकौं फल फल्थे। मधु बिमिरो भन्ने एउटा फल निकै गहु्रँगो हुन्थ्यो। हाम्रा बारीबगैंचामा सयपत्री थलकमल, रूखकमल, चिनियाँचम्पा, कटरचम्पा, टक्कर, चुवा, पारिजात, बेली, चमेली, सुनक्यारा, दूधक्यारा, हंसराज, गुलाफसहित दर्जनौं फूल फुल्थे। घरबारीको पुछारमा दाना (रुद्राक्ष) को वृक्ष थियो। त्यो रूखका हाँगामा लामपुछे अर्थात् लामो पुच्छर भएका चरा बस्थे। गौंथली, जुरेलीजस्ता चरा चिरबिर गरिरहन्थे। यसै पनि आकाशमा कहिलेकाहीं बथानका बथान चरा उडिरहेको देखिन्थे। त्यसलाई हामी कर्याङकुरुङ भन्थ्यौं। ती चरा साइबेरियादेखि उडेर आउँदा रहेछन्। हिउँदमा बारीभरि पहेंलपुर तोरीका फूल देखिन्थे। वनस्पतिका कुरा गर्दा तीतो स्वादको बेकामको तीतेपाती पनि जताततै झांगिएको हुन्थ्यो। जीवहरूका कुरा गर्दा जुका पनि प्रशस्त लाग्थे। जुकाले टोक्दा कहिलेकहीं बालबालिका र महिला कहालिन्थे। तीतेपातीको पातले समातेर तानेमा शरीरमा टाँसिएर रगत चुसिरहेको जुका झथ्र्यो। अझ लेकमा पाइने जुका रूखबाट मान्छेका टाउकामा झर्थे। सायद तापक्रमका कारण रूखमा झुन्डेको जुकाले मनुष्य आगमनको भेउ पाउँथ्यो होला। यसपटक खाँदबारी यात्रामा प्रशोधित तीतेपाती बेच्न राखेको रमाइलोसुखद दृश्य देखियो तर सबै नभएर एउटा खास प्रजातिको तीतेपाति औषधिका रूपमा बिक्री हुँदो रहेछ। रुद्राक्षका कुरा गर्दा एकमुखे रुद्राक्ष दुर्लभ मानिन्छ। त्यस्तै एउटा एकमुखे रुद्राक्ष हाम्रो परिवारसँग थियो र अद्यावधि छँदै छ। कसैकसैले स्यालसिं अर्थात् स्यालको सिं र नागमणीको पनि चर्चा गर्थे। तर मैले न त कहिल्यैे स्यालसिं देखे, न नागमणि। साथै वैज्ञानिक तथ्यविपरीत स्यालसिं र नागमणि हुन्छ भन्नेमा मेरो विश्वास पनि रहेन। हामी सानो छँदा मादीमा लामखुट्टेको बिगबिगी थिएन। कतिपयले मोटरसँगै लामखुट्टे पनि भित्रिएको चर्चा गर्छन् तर लामखुट्टे मोटर चढेर नभई तापक्रममा भएको वृद्धिका कारण मादीलगायत महाभारतहिमाली क्षेत्रमा भित्रिएको हो। ५७ वर्षअगाडि खाँदबारी बस्दा लामखुट्टेको कुनै प्रकोप नभएको बुबा बद्रीप्रसाद भन्दै हुनुहुन्थ्यो। जलवायु परिवर्तन र विश्वव्यापी उष्णताको एउटा दुष्प्रभाव पहाडी क्षेत्रमा लामखुट्टेको साम्राज्य विस्तार हो।"
सत्तामा किन जाने ?,"सत्ताको बागडोर सम्हाल्ने र सम्हाल्न तम्सिनेहरूका लागि आखिर के रहेछ त मुलुक ? सबैले (केही अंश छाडेर) जताततैबाट लुछेर खाने धनको भाँडोबाहेक। हिजो दाजुभाइबीच भागबन्डामा पर्ने अंश झैं पो देखियो त। अहिले सत्तामा हुने गरेको विवाद देख्दा लाग्छ कारण अकूत सम्पत्तिमै छ, सबैका आँखा। हामी जनता पनि के नै गर्न सक्ने रहेछौं र टुलुटुलु हेर्नुबाहेक। फेरि प्रश्न उठ्छ सत्तामा किन जाने त ? सत्तामा जानु भनेको तीन पुस्तालाई पुग्ने गरी सम्पत्ति जोड्ने मात्र हो त ? किमार्थ होइन, त्यहाँ पुग्नका लागि सत्ताको महिमा, गरिमा र आफ्नो कर्तव्य राम्ररी अध्ययन गरौं अनि सत्तामा पुगौं। राजनीति गर्नेले त्यस्तो कुरा अध्ययनमनन गर्न आवश्यक छ। जागिर खाने भनेको जीविकोपार्जन गर्न हो। तर, राजनीति जीविकोपार्जनबाट निकै माथिको कुरा हो। जीविकोपार्जनमा समस्या छैन, म मुलुक परिवर्तनमा समर्पित हुन्छु भनेर राजनीतिको बाटो रोजेका हुन्छन् मानिसले। तर यहाँ त राजनीति कमाइखाने पेसा झैं पो बन्न पुग्यो। सत्तामा किन गएको ? नेताहरू आफैं एकान्तमा गमौं। अनि बल्ल त्यसमा पाइला चालौं, अर्थात् साँचो राजनीति गरौं। मुलुक बिर्सिएर आफू मात्र सम्झिन किन राजनीति गर्ने ? सत्तामा जानेले आफूभन्दा पनि ठूला जनता र मुलुक हुन् भनेर सोच्न सक्नुपर्छ। जनता सत्तामा जानेका अन्नदाता हुन् भन्ने भुल्न हुँदैन। सीमित घेरा (गुट) लाई मुलुकका रूपमा नहेरौं। धेरै कुरा हिजोका र वर्तमानमा सफल बनेका मानिसबाट सिक्दै आफूले विगत नियालेर जनतामा समर्पित हुनुपर्छ। मानव जीवनबाट बिदा हुँदा भविष्यमा आउने पुस्तालाई कस्तो र कुन छाप छाडेर जाने त ? त्यो आफ्नै कुरा हो। आफूले असल कर्म गरेर, अघि बढ्दा त्यसबाट सफलता नचुक्ने स्पष्ट छ। त्यसका लागि आफ्नै मुलुकमा राजनीतिक प्रयोग गर्न पनि पछि हट्नु हुँदैन। तर त्यसमा कसैको छायामा अडेर प्रयोग हुनु हुँदैन। यसो भनिरहँदा जनताले फेरि पनि प्रश्न नै गर्छन्। सत्तामा किन पुग्ने ? आफ्नो मुलुक सुन्दर, समृद्ध र सुदृढ बनाउन कि आफैं मात्र आर्थिक रूपले बलियो बन्दै राजसी शानले ठाँटबाँटका साथ जीवन बाँच्न नै सत्तामा पुग्नु हो त ? सत्तामा पुगेर एउटा असल व्यक्ति, कुशल शासक र प्रशासक बनेर देशका लागि असल कर्म गर्न इतिहासको पाटाहरू स्मरण अध्ययन गर्नुपर्छ। शकुनि हुन् या पछिल्ला अफ्रिकी नेता रोबर्ट मुगावेसहित अन्य यस्तै सुनिने र पढिने व्यक्तिको जस्तो छवि बनाएर जाँदा पक्कै राम्रो हुँदैन। दुर्योधन झैं दुष्ट बनेर वंश नै नाश गराउन कौरवलाई झैं उकास्न या उद्यत् उद्दण्ड बन्न पनि त भएन। कि धृतराष्ट्र झैं बनेर पुत्रमोहका कारण देशको अस्तित्व नै सक्ने ? असल, बुद्धिमान विदुर, सुकरात, प्लेटो, चाणक्य, पृथ्वीनारायण शाह, मण्डेला झैं बनेर उनीहरूको जस्तो नीति लिएको व्यक्ति भनेर पुस्तौंले कुरा गर्ने सम्मान गर्ने मनिस बन्ने त्यो आफ्नै सोच हो। असल राजनीतिज्ञका गुणकारी सिद्धान्तको पदचापमा मुलुकको गौरवशाली परिवर्तन गर्न सक्ने सुयोग्य मानिस बन्नुपर्छ। अनि मात्र सत्तामा जानुको अर्थ हुन्छ, अन्यथा जनता र मुलुकको बोझ। केही नेताहरूका तामझाम हेर्दा मुलुकको बोझ र सात पुस्तालाई पुग्ने कुम्ल्याउन उद्यत् झंै देखिन्छन्। भोट दिएर पठाएकाहरूलाई पनि अपाच्य हुने गरी गतिविधिमा लागेको देख्दा उनीहरू कसका लागि हुन् भन्ने पनि प्रश्न आइरहेको छ। विगत नियालौें सुकरातको दूरदर्शिताले ग्रिक सभ्यताको सूत्रपात भयो। सुन्दर मुलुक बन्यो र चिनियो ग्रिक सभ्यता। सत्तामा पुग्नेले विगत पढ्न आवश्यक छ। यस्ता हजारौं मानिसलाई आफ्नो अध्ययनको विषय बनाएर मुलुक निर्माणमा गौरवशाली भूमिका निर्वाह गर्न सकिन्छ। गफ मात्र गरेर मुलुक गौरवशाली हुँदैन। खोक्रा गफ जनताले पत्याउन छाडिसके। असल कुराको अनुकरण गरेर परिवर्तन गर्ने चेतनशील प्राणी नै मानिस हो, त्यसमा पनि हामी पूर्वीय सभ्यता बोकेकाका सन्ततिहरू। यस्ता सन्तति हामीले मुलुकमा विकासको कायापलट गर्न किन नसक्नु ? प्रकृतिले दुःख दिइरहने मुलुकहरू अहिले कहाँबाट कहाँ पुगिसके। कतै हिउँ नै हिँउ त कतै भूकम्प र सुनामीले तर्साइरहने मुलुकको विकासबाट पनि हामीले सिक्नुपर्छ। विज्ञान र प्रविधिको उपयोगबारे सोच्न आवश्यक छ। विकास र समृद्धिमा उनीहरू कहाँबाट कहाँ पुगिसके। राष्ट्रनिर्माता पृथ्वीनारायण शाहलाई मात्र स्मरण गर्दै काम अघि बढाए धेरै हुने थियो। यहाँ त विगत सिक्नेभन्दा ठूलो बनेर दम्भ र खोक्रो आदर्श जनतामा थोपरिरहेका छन्। सत्तामा पुग्ने सबैमा म एक शिक्षिकाको नाताले नेपालीबाट उठ्दै आएका आवाजको प्रतिनिधि आवाज मात्र प्रस्तुत गरेकी हुँ। जनताले विश्वासको भोट दिएका छन् सत्तासीनहरूलाई तर के पाए त जनताले, यतिबेला वा दीर्घकालमा के पाउने वातावरण बनाउँदै छन् ? एकछिन घोत्लिँदा र समाचार सुन्दा केही उत्तर पाउन सकिन्न केवल सत्तामा टिक्ने र कुम्ल्याउनेबाहेक। सधैं यस्तै रहने त ? स्वाभाविक विकासमा समेत रोक लाग्ने अवस्था देखिन थालेको छ। राजनीतिले नै झुपडीमा बस्नेहरूलाई महलमा पुर्याइदिएको छ। मुलुकमा बिचौलियाको जगजगी छ। जनतासित वाचा गरेर सत्तामा गएकाहरू जनताका लागि कुम्भकर्ण र आफ्ना लागि कौवा सावित भएका छन्। लाग्छ, हामी जनता नै अलमलमा छौं वा नेतृत्वले अलमल्याउने सोझा वर्गमा पर्छाैं। यो वा त्यो नामले अंकुश लाग्दै आएका छन्। देवभूमि भनिएको मात्र होइन, वास्तविक सुन्दर मुलुक नेपालमा हामी सधैं लडाइँ, झगडा र काटामार मात्र गर्ने त ? किन विकास भएन हामीले कहिल्यै नसोच्ने ? छिमेकीहरू कहाँ पुगिसके ! उनीहरूसँग सहकार्य गर्ने कि पाखुरा सुर्कने ? त्यसमा पनि हामी पटक्कै बुद्धिमान देखिएका छैनौं। आउने सहयोग लिन पनि पछि हटेका मात्र होइन, कसैको छायामा परेर काम गरिरहेका छौं। यस्तो चेसको गोटी राज्यसत्तामा पुग्नेहरू हुनु हुँदैन। दोक्ला कुराबाट बच्नुपर्छ। अहिलेसम्मकै शक्तिशाली सरकार हो यो। मुलुक बनाउने सपना बाँडेका प्रधानमन्त्री हुनुहुन्छ। दोस्रोपटक महिलाको मिर्गौला राखेर स्वास्थ्य लाभपछि फर्केर मुलुकको विकासका लागि भाँजो हाल्नेलाई पन्छाएर योग्य समूह लिएर अघि बढ्न आवश्यक छ। यो सरकारले पनि जनतालाई विकास र समृद्धि दिन सकेन भने राजनीतिमा जनताको विश्वास नै टुट्छ। विश्व समुदायबाट हामी भुलिन्छौं। चाहिएको खण्डमा राजा विक्रमादित्यले झैं असल, बौद्धिक सल्लाहकारको सल्लाहसुझाव लिएर कार्यान्वयन गर्नुपर्छ। ज्ञान र अध्ययनलाई कम नठानौं। उरन्ठेउलो गफ र सत्ताको तुजुकले मात्र हुँदैन, गफमा पनि चुरो आवश्यक हुन्छ। जनकको राज्य किन आज पनि प्रशंसा हुन्छ त्यो भुल्न हुँदैन। सत्ता भनेको सत्य कर्म गर्ने मात्र होइन, मानव हित गर्ने थलो हो, जोकोहीलाई प्राप्त हुँदैन। स्वार्थपूर्ति र पदीय लाभ अनि घाँटीले थेग्नै नसक्ने फूलमाला लगाउँदैमा साँचो सत्ताधारी भइँदैन। आफ्ना प्रतिज्ञा बिर्सने र सपनाको सहर सत्तालाई कसैले बनाउन हुँदैन। जनताको अधिकार र मुलुक विकासका लागि भीमकर्मा हुनु आवश्यक छ। युवाको शक्तिलाई यो मुलुक विकासमा लगाउनुपर्छ। युवाविहीन मुलुक मणि हराएको नाग र मेरुदण्डविहीन मानिस झैं हुन्छ, त्यसतर्फ बेलैमा सोचौं। राजतन्त्र हट्यो राजाहरू बढे राजतन्त्र हटाउनुको उद्देश्य त्यो बेलाभन्दा पनि मुलुक जर्जर बनाउनु पक्कै होइन। अझ विकसित, सुन्दर र जगतमै सम्मानित बनाउनु हो। तर, अहिलेको दृश्यले जनता अलमलमा छन्। के जनता र मुलुकलाई गरिएको वाचा तोड्नु नै सत्ता प्राप्ति गर्नु हो त ? कि त कार्लमाक्र्सले भने झैं राज्यसत्ता भनेको एक वर्गले अर्को वर्गलाई दमन गर्ने यन्त्र कै रूपमा लिइरहने हो। या थोरै सत्तासीन र तिनका पिछलग्गुहरू मात्रै लाभको जीवन बाँच्नु हो। यतिबेला भ्रष्टाचार मौलाएको छ। सडकमा छोटे राजाहरूको तामझाम देख्दा लाग्छ, मुलुक अमेरिकाभन्दा पनि माथि पुगिसक्यो। तर जनता खोक्रो भएका छन्। नेताले जनतालाई करमाथि कर लगाएर निचोरेका छन्। सांसद र नेतृत्वमा पुगेका व्यक्तिको कुरा सुन्दा कस्ता अज्ञानी र अनपढको मुलुक रहेछ भन्ने अवस्था आइसकेको छ। तर्कभन्दा कुतर्क धेरै आएका छन्। शिक्षालाई अपांग बनाउने काम भइरहेका छन्। बल्लबल्ल विद्यालय शिक्षा पार गरेका नेताहरू किन पीएचडी गर्नुपर्यो भन्नसमेत भ्याइरहेका हुन्छन्। सायद यसैले होला कैयन् अत्यावश्यक विषय ऐच्छिक बनाइदिएका छन्। प्रतिस्पर्धालाई पाखा लगाएर हुल प्रथा अघि बढाएका छन्। कसैको अधीनमा कहिले पनि नरहेको यो मुलुकलाई थिलथिलो पार्ने काम राजापछिका छोटे राजाहरूले गरिरहेका छन्। कसैको भरिया पो बन्दैछन् झंै लाग्छ नेताहरू देख्दा, कुरा सुन्दा। सामथ्र्यवान् सेनाहरू किन देशका ज्वाइँ झैं छन् ? पराइ मुलुकमा विकास र समृद्धि ल्याउने, शान्तिस्थापना गर्ने सेनाहरू आफ्नै मुलुकमा किन गौण भन्ने प्रश्न उठिरहेको छ। यहाँ पढेका नेपालीहरू विश्वमा प्रतिपस्र्धी बनेका छन् तर त्यसमा पनि बञ्चरो हान्ने काम भएको छ। अब कता ? मुलुक कता भन्ने उत्तर सत्तामा बस्नेलाई समेत थाहा छैन। विनालक्ष्य झैं अघि बढेको छ देश। अब के त भन्ने जिज्ञासाको उत्तर कठिन छ र ? पछिल्लो समय नेपाली सबै कुरामा हारेका छन्। जित्ने प्रयासमा पनि छैनौं। जनतालाई जोडिदिएका दुई हात सत्तामा पुग्नेबित्तिकै धमिलिएको छ। यसलाई जनताप्रति नेतृत्व कृतघ्न (बैगुनी) हुनुको रूपमा पनि चर्चा गरिएको छ। जनतासित वाचा गरेर त्यहाँ गएकाहरू जनताका लागि कुम्भकर्ण र आफ्ना लागि कौवा सावित भएका छन्। हिजोका झुपडीमा बस्नेहरूलाई राजनीतिले नै महलमा पुर्याइदिएको छ। कारण खोज्दा लाग्छ, हामी जनता नै अलमलमा छौं वा नेतृत्वले अलमल्याउने सोझा वर्गमा पर्छाैं। मुलुकमा स्वाभाविक रूपमा हुनुपर्ने कामसमेत हुन छाडेको छ। (विद्युत् र अहिले सडकबाहेक) हरेक क्षेत्र जनताको सहज पहुँचबाट टाढा हुँदै गएको छ। मुलुकमा बिचौलियाको जगजगी छ। बिकाउ क्षेत्रमा नीति, नियम, कानुन कडा पार्न आवश्यक छ। नियमकानुनका छिद्रहरू बन्द गर्न आवश्यक छ। व्यापारी र नेताको सेटिङ मिलाउने बिचौलियाहरूले मुलुक चलाए झैं देखिन्छ। असल र साँचो रूपमा इमानदार, बौद्धिक वर्ग प्रतिनिधित्व गराएर मन, वचन र कर्मले सत्तामा पुग्न आवश्यक छ। सबै इमानदार भएर आफ्नो क्षेत्रमा काम गरे मुलुक स्वतः बन्नेछ। कसैले बनाउँनै पर्दैन। मल्लकालमै पुग्दा पनि स्पष्ट हुन्छ। किन विकासमा स्वर्ण काल भनियो ? ससाना मनमुटाव र निजी अहंकार राज्य सञ्चालनमा नदेखियोस्। २०७२ वैशाख १२ मा आएको विनाशकारी महाभूकम्पपछि मुलुकमा एकखाले सहकार्य दलभित्र भयो, जसले संविधान दियो। त्यस खालको सहकार्य अहिले भूकम्प बिर्से झैं नेतृत्वले पनि भुले। अनि पुरानै शैलीमा मुलुकलाई खोक्रो पार्ने काममा उद्यत् भए। आफ्नो रणनीति तय नगर्ने अनि विदेशीको भूमि बन्यो भन्दै रोइलो गर्ने काम पनि नेपाली नेताहरूले गरेका छन्। १९२० को दशकको अन्त्यतिर स्टालिनको होस् या चीनमा क्रान्ति गर्ने क्रममा माओले जनयुद्धको अवधारणा खडा गरे र गाउँले सहरलाई घेरी सत्ता कब्जा घोषणा दुवै क्रान्तिमा लाखौं जनता भोकमरीले मरे तर पछि त्यही चीनले उदारीकरणको बाटो पछ्याउँदा चीन अहिले कहाँ पुग्यो यो सोच्न आवश्यक छ। यहाँ त्यही नाम र सिको गरेर मुलुक झनै पाताल पुर्याउने काम भएको छ। मुलुकमा विकास र लगानीमैत्री वातावरण निर्माण हुन सकेको छैन। बिचौलिया नसमाती सरकारी काम हुन सक्दैन। आफूलाई लोकतन्त्रवादी दाबी गर्दैमा लोकतन्त्र सार्थक हुँदैन। त्योअनुरूपको कर्म आवश्यक छ। सिंगो मुलुकलाई केन्द्रमा राखेर सोच्ने र विश्वासलायक नेताको खडेरी आगामी दिनमा झन् देखिने हुनाले स्वास्थ्यलाभपछि केही गर्ने नयाँ वाचासहित प्रधानमन्त्री अग्रसर हुनुको विकल्प देखिँदैन। तन्नेरी जोस लिएर ऊर्जावान् नेतृत्व उहाँले मुलुकलाई दिनुपर्नेछ। मुलुकमा सामाजिक अनुशासनहीनता बढेको र प्रचलित ऐनकानुनको डर जनतामा गुम्दै जानु नेतृत्व विफल हुन हो ! त्यसलाई ध्यान दिएर सरकार अघि बढ्न आवश्यक छ।"
बजार स्वच्छता र सुशासन,"व्यवसायी र उद्योगी पनि स्वयं आचारसंहिताभित्र बाँधिएको अवस्थामा मात्रै बजारमा सुशासन कायम हुनेछ। २०७६ पुस १३ गते संघीय संसदअन्तर्गतको उद्योग तथा वाणिज्य र श्रम तथा उपभोक्ता हित समितिले खाद्य व्यवस्था तथा व्यापार कम्पनीको थापाथलीस्थित सदर गोदाममा दलबलसहित अनुगमन गर्यो। अनुगमनका क्रममा समितिका सभापति विमल श्रीवास्तवसहितको संसदीय टोलीले सिमी, फापर, चामललगायतका उपभोग्य वस्तु लेबल (उत्पादन मिति, उपभोग्य गर्ने मिति, मूल्यसूची र ब्याच नम्बर) विना नै वर्षौंदेखि कम्पनीले बिक्री गर्दै आएको फेला पार्यो। स्मरणीय छ, कम्पनीले बिक्री गर्ने यस्ता वस्तु अधिकांश सर्वसाधारणले उपभोग गर्दै आएका छन्। यस्तो अवस्थामा उपभोक्ता संरक्षण ऐनले कारबाहीको पर्याप्त व्यवस्था गरे पनि संसदीय टोलीले कारबाही गर्ने प्रावधान नभएको भन्दै कम्पनीमाथि कारबाही नगरी त्यसै फर्कियो। ००० पुस २७ गते उद्योग, वाणिज्य तथा आपूर्ति मन्त्रालयमा विभागीय मन्त्री लेखराज भट्टद्वारा पत्रकार सम्मेलन गरिएको थियो। सम्मेलनका क्रममा मन्त्री भट्ट र सचिवद्वय वैकुण्ठ अर्याल र यामकुमारी खतिवडालाई लेबल उल्लेख नभएको आक्वा हन्ड्रेड ब्रान्डको पानीको बोतल बाँडिएको थियो। मन्त्री भट्ट र सचिवद्वयको निर्देशनमा वाणिज्य आपूर्ति तथा उपभोक्ता संरक्षण विभागले दोस्रो दिन नै उक्त पानी उत्पादक कम्पनीबाट उपभोक्ता संरक्षण ऐनअनुसार नगद एक लाख रूपैयाँ जरिमाना गरायो। थप कारबाहीसमेत अघि बढाइएको छ। ००० २०७५ असोजमा सरकारले उपभोक्ता संरक्षण ऐन २०७५ कार्यान्वयनमा ल्यायो। यो ऐनमा पहुँचका भरमा चलखेल गरी जघन्य अपराध गर्ने उद्योगपति तथा व्यापारीलाई सजिलै उन्मुक्ति दिने व्यवस्था गरियो। कानुन आयोगले तयार पारेको प्रारम्भिक मस्यौदाको दफा ५५ मा जघन्य अपराध गर्ने सञ्चालक वा मालिकलाई नै कारबाहीको दायरामा ल्याउने व्यवस्था गरेको थियो। तर उद्योगपति र ठूला व्यापारिक घरानाको पहुँच र आर्थिक प्रलोभन मा परी उद्योग, वाणिज्य तथा आपूर्ति मन्त्रालयले ऐनमा भएको व्यवस्थालाई तोडमोड गरी उन्मुक्ति दिने व्यवस्था गर्यो। प्रारम्भिक मस्यौदामा भएको व्यवस्थालाई परिवर्तन गरी मन्त्रालयले जघन्य अपराध गर्ने उद्योगपति वा व्यापारीको स्थानमा कारबाहीको भागीदारीका रूपमा संस्थाको मुख्य प्रशासकीय अधिकारीलाई तोक्यो। त्यति मात्रै होइन, सोही दफाको उपदफा २ मा भने जुनसुकै कुरा लेखिएको भए तापनि आफू मुख्य प्रशासकीय अधिकारी हुनुअगावै भएका कसुर सम्बन्धमा त्यस्तो व्यक्तिले सजायको दायित्व व्यहोर्नुपर्ने छैन भन्ने अर्को पनि उन्मुक्ति दिने व्यवस्था गरिएको छ। यसरी यो व्यवस्था गरेर उद्योगपति आफू कारबाही हुनाबाट जोगिए नै। यसबाहेक मुख्य प्रशासकीय अधिकारीलाई कारबाहीको दायरमा उभ्याउने भनिए पनि मुख्य प्रशासकीय अधिकारीले जागिर छाडेको अवस्थामा उसले पनि कारबाही भोग्नुनपर्ने गरी व्यवस्था ल्याइयो। ००० हालैे गरिमा एफ वान हाइब्रिड धानको नक्कली बीउका नाममा १३ जिल्लाका ६ हजार नौ सय १५ किसान घरपरिवार ठगिन बाध्य पारिए। नक्कली बीउ प्रयोग गरेका किसानको १७ हजार ८ सय ६ हेक्टरमा धानको बोटमा बाला नलाग्दा २३ करोड रुपैयाँबराबरको धानबालीसमेत नष्ट भयो। गरिमा बीउ प्रकरणमा लागत खर्चअनुसार १७ करोड रुपैयाँ किसानलाई क्षतिपूर्ति दिनुपर्ने यकिन भयो। तर हालसम्म यो विषयमा सरकारले जिम्मेवारी बहन नगर्दा किसान पुर्पुरोमा हात राखेर रुन बाध्य छन्। सरकारको कुनै पनि निकायले जिम्मेवारी बहन नगर्दा नक्कली बीउ बिक्री गर्ने बिक्रेताको मनोबल भने उच्च बनेको छ। ०००० २०७४ भदौंदेखि माघसम्मको अवधिमा साविकको आपूर्ति व्यवस्थापन तथा उपभोक्ता हित संरक्षण विभाग (हाल वाणिज्य, आपूर्ति तथा उपभोक्ता संरक्षण विभाग) ले पहिलोपटक युद्धस्तरमै अधिकांश ठूला घरानामा अनुगमन गर्यो। उक्त अनुगमनका विषय सञ्चारमाध्यममा निकै छाइरह्यो। आम उपभोक्ताले उक्त अनुगमनमा मुछिएका ठूला घरानामाथि कारबाही हुने विश्वस्त पनि बने। तर तत्कालीन उद्योग, वाणिज्य तथा आपूर्तिमन्त्री मात्रिका यादवले अनुगमनको सम्पूर्ण फाइल मन्त्रालयमा झिकाएर भइरहेको अनुगमनमाथि रोक मात्रै लगाएनन्। शिक्षा, स्वास्थ्य, अटोमोबाइल्स, सिमेन्ट, डन्डी, खाद्यान्नलगायतका ६ दर्जनभन्दा बढी ठूला व्यापारिक घरानामा अनुगमनपश्चात् पर्याप्त मात्रामा भेटिएको त्रुटि र प्रमाण का आधारमा अघि बढाइएको कारबाही प्रक्रिया नै रोकियो। नेपाल उद्योग वाणिज्य महासंघ, उद्योग परिसंघ र चेम्बर अफ कमर्सको दबाबमा परी तत्कालीन मन्त्री यादवले कसैमाथि कारबाही गर्न दिएनन्। अनुगमनका क्रममा अटोमोबाइल बिक्रेताले प्रति सवारी साधनमा १० देखि ५० लाख अतिरिक्त रकम असुल गरेको, नियमविपरीत अत्यधिक शुल्क विद्यार्थीबाट उठाएको भन्दै १६ विद्यालय र बिरामीबाट बढी रकम लिएको अभियोगमा ६ स्वास्थ्य संस्थामाथि कारबाही गर्न विभागले तत्कालीन समयमा प्रक्रिया अघि बढाएको थियो। ००० सरकारी अनुगमन कस्ता छन् ? कसरी हुँदै आएको छ ? अनुगमनले बजारलाई कसरी व्यवस्थित र सुशासित गर्दै छ ? नियमनकारी निकायले सरकारी संस्थान र निजी क्षेत्रलाई हेर्ने दृष्टिकोण कस्ता छन् र सुशासनका विधिलाई कसरी पालनामा ल्याइएका छन्जस्ता विषयमाथिका केही प्रतिनिधिमूलक घटनाले छर्लंग हुने गरी प्रस्ट पारेको छ। व्यावसायिक सुशासन कायम गर्न सञ्चयकर्ता व्यवसायीमाथि कारबाही, उपभोक्ता सचेतना र सरकारको बजार अनुगमन निकायको भूमिका र जिम्मेवारी आआफ्नै हुन्छन्। सबैको भूमिका समान रह्यो भने बजारमा सुशासन आउँछ। बजार व्यवस्थित बनाउने काममा त्यही सरकारको रबैया उही परम्परागत शैलीको छ। आम उपभोक्तालाई गुणस्तरीय वस्तु आपूर्ति सुनिश्चित गर्न बजारलाई स्वच्छ, पारदर्शी, प्रतिस्पर्धात्मक र अनुशासित बनाएर सुशासन कायम गर्ने जिम्मा सरकारसँगै उद्योगी र व्यवसायीको पनि हुन्। १५ वर्षअघि नियमनकारी निकायले जसरी ससाना खुद्रा पसलमा व्यवसाय दर्ता, मूल्यसूची, ढक तराजु, लेबलजस्ता विषयमा अनुगमन गर्थे। नियमन आज पनि त्यत्तिमै केन्द्रित छ। संघीय संरचनामा प्रवेश गरेको मुलुकको बजार सुशासन भने निकै फितलो बनेको छ। सरकारी अनुगमनकारी निकाय साना खुद्रेपसलमा अनुगमन गरी आतंक सिर्जना मात्रै गरेको छ। यसले गर्दा न त बजार। न त उत्पादन थलोमा कुनै सुधार आयो। न बजार सुशासनतर्फ अग्रसर भयो। अवस्था जहाँको त्यहीं छ। बजार अनुगमनको जिम्मा खाद्य प्रविधि तथा गुण नियन्त्रण विभाग, वाणिज्य, आपूर्ति तथा उपभोक्ता संरक्षण विभाग, गुणस्तर तथा नापतौल विभाग, पशु सेवा विभाग, औषधि व्यवस्था विभागलगायतको छ। तर यस्ता अनुगमनकारी निकायको अनुगमन राजधानीकेन्द्रित मात्रै छ भन्दा अनुचित नहोला। राजधानीबाट बाहिरिने प्रमुख राजमार्गमा मात्रै दैनिक एक लाखभन्दा बढी यात्रु खाना, खाजा, पानीसहित अत्यावश्यक वस्तुमा ठगिएका छन्। बजार सुशासन अभावमा आम उपभोक्ता पाइलैपिच्छे गुणस्तर, मूल्य र स्वच्छतामा ठगिएका छन्। तर यस्ता गम्भीर विषयमा आजसम्म सरकारका कुनै पनि निकायले जिम्मेवारी लिएर समस्या समाधान गर्न अग्रसरता देखाएका छैनन्। बजारमा विभिन्न तहमा बिचौलिया सक्रियका कारण प्रत्येक चोकपिच्छे उपभोग्य वस्तुमा न्यूनतम २० देखि ६० रुपैयाँ थपिएका कारण उपभोक्ता ठगिने क्रम जारी छ भने अर्कातर्फ उत्पादकले लागत मूल्य नपाएर पेसाबाटै पलायन हुने अवस्था छ। तर नियमनकारी निकायको पछिल्लो २० वर्र्षदेखि एउटै तयारी जवाफ हाजिर हुन्छ, हामीसँग आर्थिक स्रोत र दक्ष कर्मचारी पर्याप्त मात्रामा छैनन्। पछिल्लो २० वर्षको अवधिमा केही परिवर्तन भएको छ भने उपभोक्ता संरक्षण ऐन नयाँ आएको छ। जुन ऐनले कर्मचारीलाई कार्यथलोमै कैफियतका आधारमा ठूलो आर्थिक जरिमाना गराउन सक्ने असीमित अधिकार दिएको छ। अहिले यो अधिकारका कारण पनि कैफियत भेटिएका व्यापारिक प्रतिष्ठान र उद्योगलाई सजायको भागीदार बनाउन अन्तिम अवस्थासम्म पुर्याउन सकिएको छैन। नियमनकारी निकायले जस्तोसुकै गम्भीर प्रकृतिका त्रुटि भेटिए पनि कार्यथलोमै आर्थिक जरिमाना गराएर त्यस्ता व्यापारिक प्रतिष्ठान र उद्योगीलाई सजिलै उन्मुक्ति दिने वातावरण बनेको छ। उपभोक्तावादी प्रेमलाल महर्जनका अनुसार जुन तहमा नियम, कानुन र कार्यविधिको अक्षरशः पालना हुन्छ, त्यहाँ सुशासन, पारदर्शिता र सदाचार कायम हुन्छ। बजारमा सुशासनको थिति बसाल्न सरकारको मात्रै जिम्मेवारी हुँदैन। सरकारसँगै व्यवसायी, व्यापारी र उद्योगीको पनि उत्तिकै भूमिका हुन्छ, सुशासन बनाउनका लागि। महर्जनको अनुभवमा नियमनकारी निकाय र उपभोक्तावादी संस्था बलियो, निष्पक्ष र पारदर्शी छैनन्। बजारमा सुशासनको थिति बसाल्न नियमनकारी निकाय र उपभोक्तावादी संस्था निष्पक्ष, बलियो, पारदर्शी र जस्तोसुकै दबाब थेग्ने प्रकृतिको हुनै पर्छ, प्रेमलाल भन्छन्, यसमध्ये एउटा गुणको पनि कमी भयो भने बजारलाई सुशासनको बाटोमा हिँडाउन सकिन्न। नियमनकारी निकाय निकै कमजोर र अपांग छन्। जसले गर्दा उपभोक्ता, व्यापारीदेखि उद्योगी, नेतादेखि मन्त्रालयसम्मको सानो दबाब पनि थेग्न सक्दैन। यस्तो अवस्थामा स्वच्छ बजारको कल्पना गर्नु मूर्खता हुने उनको भनाइ छ। बजारमा सुशासन, प्रतिस्पर्धा, पारदर्शिता र सदाचार कायम नहुँदा बजार अराजक मात्रै होइन, दण्डहीनता पनि उत्तिकै बढेको छ। सुशासन अभावमा गुणस्तर, मूल्य र स्वच्छतामा गडबडी गर्ने व्यक्ति, समूह र संस्थाको मनोबलसमेत उच्च बनेको छ। शिक्षा, स्वास्थ्य, अटोमोबाइल, सिमेन्ट, डन्डी, खाद्यान्नलगायतका क्षेत्रमा ठूलो कर्पोरेट हाउस मानिएका उच्च घरानाले गरेका त्रुटिहरूको यथेष्ट प्रमाण हुँदाहुँदै पनि दबाबका भरमा कुनै कारबाही नहुँदा बजार अराजक बनेको हो, ज्वलन्त उदाहरण दिँदै महर्जनले भने, सुशासन भएको भए यस्ता कर्पोरेट घरानामाथि कारबाही गरेर नियमनकारी निकायले आम जनताबाट वाहवाही लुट्न सक्नुपथ्र्यो। विभागीय मन्त्रीको दबाबमा फायल थन्काएर नियमनकारी निकायले आफूलाई निरिह र कमजोर सावित गरेको उपभोक्तावादी महर्जनको अनुभव छ। अर्का उपभोक्तावादी ज्योति बानियाँले पनि बजारमा सुशासनको अवस्था निकै कमजोर रहेको टिप्पणी गरेका छन्। उनकाअनुसार बजार नियमनका लागि तयार भएको रुल अफ ल लागि सही स्थानमा ल्याउनुपर्छ। यसमा भएका कानुनी र नीतिगत संरचना पनि सुशासन बसाल्ने खालको हुनुपर्छ। उपभोक्ता संरक्षण ऐन त ल्यायौं, तर बजारलाई सुशासनतर्फ डोर्याउन नदिने व्यक्ति, समूह र संस्थाकै पक्षपोषण हुने गरी ल्यायौं, बानियाँ भन्छन्, कानुन आफैं बोल्दैन। कार्यान्वयन गर्ने निकाय र अधिकारी बलियो र निडर भएर उत्साहित भएर कार्यान्वयनमा ल्याउनुपर्छ। अनि मात्रै बजारमा सुशासन कायम हुन्छ। उनका अनुसार व्यापारी र उद्योगी स्वच्छ बजार र उपभोक्ता हितप्रति उत्तरदायित्व र जिम्मेवार नबन्दासम्म स्वच्छ, पारदर्शी र सुशासित बजारको कल्पना गर्न सकिँदैन। बजारलाई राम्रो बनाउन ऐनले तह निर्धारण र आम उपभोक्तालाई क्षतिपूर्ति उपलब्ध गराउने व्यवस्था गरेको छ। तर राज्यले हालसम्म कुन क्षेत्रमा कतिवटासम्म तह राख्नुपर्ने हो त्यो निर्धारण गर्न नसकेको अवस्था छ। यस्तै उपभोक्तालाई क्षतिपूर्ति उपलब्ध गराउन आवश्यक पर्ने उपभोक्ता अदालतको सबालमा पनि राज्य मौन छ। मूल विषयमै सरकारले जवाफदेहिता र उत्तरदायित्व बहन गर्न सकेको छैन भने कसरी बजार सुशासित बन्छ ? बानियाँ भन्छन्, ऐन, नियम र कार्यविधि सबैका लागि समान रूपमा कार्यान्वयनमा ल्याउनुपर्छ। एउटाका लागि प्रतिशोध साँध्न र अर्कालाई उन्मुक्ति दिने साधनका रूपमा यसलाई व्याख्या र कार्यान्वयनमा ल्याउनु हुन्न। वाणिज्य, आपूर्ति तथा उपभोक्ता संरक्षण विभागका महानिर्देशक नेत्रप्रसाद सुवेदीका अनुसार व्यावसायिक सुशासन कायम गर्न स्टक होर्डर (सञ्चयकर्ता) व्यवसायीमाथि कारबाही, उपभोक्ता सचेतना र सरकारको बजार अनुगमन निकायको भूमिका र जिम्मेवारी आआफ्नै हुन्छन्। सबैको भूमिका समान रह्यो भने बजारमा सुशासन आउँछ। अहिले बजारमा मूल्यवृद्धि, कार्टेलिङ, बिचौलिया, प्रतिस्पर्धात्मक बजार, गुणस्तरमा कमीजस्ता प्रमुख चुनौती देखा परेका छन्, सुवेदी भन्छन्, स्वच्छ र सुशासन बजार कायम गर्न व्यावसायिक आचारसंहिताको पनि भूमिका ठूलो हुन्छ। हामीकहाँ यस्ता आचारसंहिता बनाइने तर कार्यान्वयनमा नल्याउने परिपाटी पुरानो छ। उनका अनुसार सुशासनका लागि तयार भएको व्यवस्था पालना भएनभएका विषयमा विभागले नियमन गर्छ। तर विभाग आफैं सबै स्थानमा पुग्न सक्दैन। व्यवसायी र उद्योगी पनि स्वयं आचारसंहिताभित्र बाँधिएको अवस्थामा मात्रै बजारमा सुशासन कायम हुने उनको तर्क छ।"
प्रेरणाका स्रोत गोपालप्रसाद खत्री,"नेपालमा जुनै समयका प्रशासकले पनि न्यायपालिकाबारेमा के कुरा बुझेका हुँदैनन् भने असल न्यायाधीश जहिले पनि कानुन र सिद्घान्तको बाटोमा हिँड्ने गर्छन् आजभन्दा ४२ वर्षअघि धरान अञ्चल अदालतमा माननीय गोपालप्रसाद खत्री न्यायाधीश भएर जानुभएको थियो। म पनि त्यहीं वकालतको तालिम लिन पुगें। कारण थियो त्यहाँ मेरो परिवारका धेरै सदस्य कानुन व्यवसायी भएर वकालत गरिरहेका थिए। ठूला बुवा तोरणबहादुर कार्की चर्चित कानुन व्यवसायी हुनुहुन्थ्यो। उहाँले मलाई १५ दिनको तालिम दिएपछि पहिलो दिन धरानको अञ्चल अदालतमा बहस गराउन भनी लिएर जानुभयो। पहिले मलाई बेन्चमा गएर श्रीमान् भन्ने शब्दबाट सम्बोधन गर्न असजिलो लागेकोमा ठूला बुवाले सम्झाउनुभएको थियो। यसमा संकोच मान्नु पर्दैन किनकि यो एउटा प्रक्रिया हो र बेन्चमा आसीन न्यायमूर्तिका निम्ति सम्मानजनित शब्द मात्र हो। म पहिलोपटक तयार भएर बहस गर्न जाँदा माननीय न्यायाधीश गोपालप्रसाद खत्री बेन्चमा हुनुहुन्थ्यो। मैले फायल खोलेर बहस सुरु गरें। पहिलोपटक म नर्भस त निश्चय हुने नै भएँ। तैपनि सायद ठूलो स्वरमा बहस गरेकी थिएँ होला। मलाई त्यसबखत खुट्टा पनि लगलग कामेको अनुभव छ। खत्री श्रीमान मुसुमुसु हाँसिरहनुभएको थियो। मैले बहस गरिरहँदा उहाँको अनुहारमा खुसी नै देखिन्थ्यो। उहाँले सम्भवतः मलाई प्रेरित गर्न केही प्रश्न पनि राख्नुभएको थियो। उहाँको प्रश्न राख्ने तरिका पनि त्यति नै नरम थिए। ताकि मैले लामो समयसम्म बहस गर्न सकूँ। बहस सकिएपछि राम्रो छ भनी प्रशंसा पनि गर्नुभयो। यसरी बहस गर्दै गएपछि अनुभव हुँदै जान्छ भनेर मेरा ठूला बुवालाई ल अबदेखि सबै मुद्दामा वकिल साहेवलाई बेन्चमा उभ्याउने गर्नुपर्यो भन्नुभएको थियो। मलाई बारम्बार भन्नुभयो तपाईं वकालतमा अडिएर बस्नुस्। अरू मुलुकमा प्रशस्त महिला कानुन व्यवसायी छन्। हामीकहाँ औंलामा गन्न सकिने संख्या मात्र छन्। महिलाको संख्या न्यायाधीश र वकिलमा हुनैपर्छ। सायद उहाँको प्रेरणाले मलाई वकालतमा कायम गर्यो पनि। उहाँले मैले वकालत सुरु गरेको केही समयमा मेरा पिताजी डिल्लीबहादुर कार्कीलाई मेराबारेमा जागिरभन्दा वकालत गराउनु राम्रो हो र ममा वकालत गर्ने क्षमता छ भन्ने कुराको सिफारिस पनि गरिदिनुभएकोमा त्यस कुराबाट मेरा पिताजी पनि खुसी हुनुभएको थियो। गोपाल श्रीमान्को सबभन्दा ठूलो विशेषता भनेको उहाँमा रिस भन्ने कुरा कहिल्यै पनि देखिएन। सधैं हाँसिरहनुभएको देखिन्थ्यो। उहाँकै प्रेरणाले हो मैले उहाँको बेन्चमा धेरैपटक बहस गरेकी थिएँ। गोपाल श्रीमान धेरै निष्ठा भएका इमानदार न्यायाधीश हुन्। कानुनको ज्ञान पनि त्यति नै अथाह थियो। हामी नवोदित कानुन व्यवसायीलाई बराबर सल्लाह दिने गर्नुहुन्थ्यो। मेरा ठूला बुवाबाहेकका कानुन व्यवसायी पुष्पबहादुर राउत वकिल साहेबको फर्ममा चैनपुर र संखुवासभाको मुद्दा अति धेरै थिए। एक दिन उहाँ न्यायाधीशज्यूले मलाई भन्नुभयो तपाईं पुष्पबहादुर राउतजीकहाँको पनि मुद्दा लिएर बहस गर्ने गर्नुस्। किनकि संखुवासभाको जग्गा मुद्दा निकै बटारिएको बुझ्न कठिन हुन्छ। त्यो भेकतिरका मुद्दा बुझ्न सक्नेले जहाँको पनि मुद्दा बुझ्न सक्छन्। यही कुरा गोपाल श्रीमानले पुप्षबहादुर राउत वकिल साहेबसँग पनि मेरा लागि भनेर बहस गर्न दिने सिफारिस गरिदिनुभएको रहेछ। त्यसबेला त्यस अदालतमा माननीय गोविन्दबहादुर श्रेष्ठ र गोपाल श्रीमानको जोडी त्यहाँ थियो। दुवैजना बेन्च बसिरहँदा मात्र न्यायाधीश थिए त्यसपछि सबै कानुन व्यावसायिक मित्रजस्ता थिए। प्रत्येक दिन सबै कानुन व्यवसायीलाई आवश्यकता पर्दा च्याम्बरमा भेटेकै देखिन्थ्यो। उहाँको मृत्यु खबर सुनेपछि लाग्यो मानिस र उसको जीवन भनेको एउटा रेलगाडी रहेछ। कोही उत्रने र कोही चढ्ने। रेलको डिब्बा खाली त कहिल्यै पनि हँुदैन। कोही अघि उत्रन्छ कोही पछि तर रेल भने नरोकिएर चलिरहन्छ। कानुन व्यवसायीले श्रीमान आज यो मुद्दा बहस गर्न समय नपुग्ला जस्तो छ वा मुड भएन भनें भने ए त्यस्तो अब बहस गर्ने विद्वान्जीले नै त्यसो भनिरहनुभएको छ भने हुन्छ, के भयो र मुद्दाको पालो फेरि पनि आइहाल्छ नि भनेर त्यस दिन मुद्दाको सुनवाइ नगरेको पनि कयौंपटक देखियो। वास्तवमा उहाँहरूको त्यो कार्यकाल अञ्चल अदालत धरानमा साँच्चैको एउटा गरिमामयपूर्ण भएको अनुभव थियो। कानुन व्यवसायीसँग पंक्तिभेद नगरी खुला दिलले सत्संगतमा रहँदा पनि उहाँहरूमा कुनै आँच कहिल्यै पनि आएन। कारण थियो माननीय गोपालप्रसाद श्रीमानको न्यायिक इमानदारी र प्रतिष्ठा अनि निष्ठा। त्यसैकारण पनि उहाँमाथि कोहीकसैले औंलो कहिल्यै सोझ्याउन पनि सकेन। माननीय गोपालप्रसाद श्रीमानले मूद्दाको फैसला गर्दा कहिल्यै कसैको मुलाहिजा भनसुन सुन्नुभएन। कानुनको बाटो पनि छाड्नुभएन। २०३६ सालको जनमतसंग्रह र राजनीतिक उथलपुथलका बेला पञ्चायतका हिमायती स्थानीय प्रमुख अञ्चलाधीशले उहाँले बन्दी प्रत्यक्षीकरण मुद्दामा राजनीतिक बन्दीलाई थुनामुक्त गरेकोमा अनर्थ लगाएर झोसपोल गरी उहाँको पद नै खोस्नेसम्मको प्रयास नगरेका होइनन्। नेपालमा जुनै समयका प्रशासकले पनि न्यायपालिकाको बारेमा के कुरा बुझेका हुँदैनन् भने असल न्यायाधीश जहिले पनि कानुन र सिद्घान्तको बाटोमा हिँड्ने गर्छन्। कानुनको मर्मको अन्त्य गर्नेछन्। एउटा कर्तव्यपरायण न्यायाधीश जहिले पनि विशुद्ध न्यायाधीश हुन्छ न कि उसको धर्म राजनीतिको रंगरूप फेरिएपछि नै फेरिएको राजनीतिक सिद्घान्तअनुसार नै चल्नु हो। गोपाल श्रीमानको बेन्चमा बहस गर्ने अवसर फेरि पुनरावेदन अदालत विराटनगरमा पाएँ। उहाँ फेरि केही समयसम्म बस्नुभएको थियो त्यहाँ। मेरो त्यहाँको पनि अनुभव छ। एउटा सार्वजनिक मन्दिर निर्माण इटहरी आसपास हुँदै थियो। मिस्त्रीले काम गर्न छाडेर बेपत्ता भएछ। निर्माण गर्ने भक्तजनले अर्को मिस्त्री राखेर काम चालु गरेछन्। मिस्त्रीले त्यो देखर निषेधाज्ञा मुद्दा पुनरावेदन अदालतमा दायर गरेछ र मन्दिर निर्माणका काम हाललाई रोक्नु भनेर माग गरेछ। मन्दिर निर्माताले कुनै करार मिस्त्रीसँग गरेको थिएन। तर मुद्दा परेपछि अन्तरिम आदेश जारी पनि भइदिएको रहेछ। केही दिन साधारण तारिख चल्दा चन्दादातामा भ्रम भई मन्दिर बनाउन समस्या परेको हुँदा भक्तजनहरूले गोपाल श्रीमानलाई भेटेर गुनासो पोखेर भने हामीलाई मर्का पर्यो मन्दिर निर्माण गर्ने चन्दादाता पनि रिसाए। चन्दा पनि संकलन नहुने भयो। श्रीमान, हामीलाई मन्दिर बनाउन मौका दिनुस्। श्रीमानले भन्नुभयो अदालतले अन्तरिम आदेश जेजस्तो होस गर्यो। तपार्इंहरूले आदेशको बर्खिलापमा गई कानुन आफ्नो हातमा लिएर अन्तरिम आदेशको विपरीत काम गर्न पाउनु हुन्न। त्यसरी तपाईंहरू जाने हो भने अदालत अपहेलना मुद्दा चलाउन बाध्य हुन्छ। तपाईंहरू नै फेरि फस्नु हुनेछ। तथापि मुद्दामा अन्तरिम आदेश हकदैयाको कारण जारी हुनुपर्ने अवस्था भने थिएन। के प्रमाण देखाएर जारी भएको थियो। तर अदालतले आफ्नो आदेश जेजस्तो भए पनि त्यसको रक्षा गर्नुपर्छ भन्नेमा माननीय श्रीमान अटल रहनुभयो। कुनैकुनै श्रीमानको बेन्चमा बहस गर्न जाँदा फेयर न्यायाधीश हुँदाहुँदै पनि मुद्दा फैसलाको परिणाममा के आउँछ भनी धरमर हुने गर्दथ्यो। तर गोपालप्रसाद यस्ता माननीय थिए, उनले शतप्रतिशत यही निर्णय गर्नेछन् भन्ने कुरा थाहा हुन्थ्यो। यद्यपि उनको व्याख्याले फैसलामा हार भए पनि ठीक नै गरे भन्ने अनुभूति भई शतप्रतिशत चित्त बुझ्थ्यो। पछिल्लो छसात महिनाअघि म उहाँलाई उहाँको घर थलीमा भेट गर्न गएकी थिएँ। मलाई उच्च रक्तचाप छ। सुगर छैन। म ठीक छु। नियमित औषधि सेवन र उपचारबाट मलाई राम्रो छ भन्नुभएको थियो। उहाँका भनाइ सुनेर खुसी लागेको थियो। बीचबीचमा टेलिफोन सम्पर्क पनि भएको थियो। एकाएक एकजना मित्रबाट स्वर्गे भएको गत मंगलबार मात्र जानकारी पाउँदा दुःख लाग्यो। मानिस र उसको जीवन भनेको एउटा रेलगाडी रहेछ। कोही उत्रने र कोही चढ्ने। रेलको डिब्बा खाली त कहिल्यै पनि हँुदैन। कोही अघि उत्रन्छ कोही पछि तर रेल भने नरोकिएर चलिरहन्छ। खत्रीप्रति श्रद्धाञ्जली !"
राजर्षि जनक कप : पुलिस उपाधि नजिक,मलंगवा : नेपाल पुलिस क्लब सर्लाहीको बागमतीमा जारी चौथो राजर्षि जनक कप फुटबल प्रतियोगिताको फाइनलमा प्रवेश गरेको छ। शुक्रबार भएको खेलमा सुदूरपश्चिम ११ लाई ३१ गोलले हराउँदै पुलिसले फाइनल यात्रा तय गरेको हो। सुदूरपश्चिमले खेलमा लिएको अग्रता जोगाइराख्न नसक्दा हार बेहार्न बाध्य भयो। १६औं मिनेटमा फिलिप तामाङले गोल गर्दै सुदूरपश्चिमलाई अग्रता दिलाएका थिए। पहिलो हाफमा गतिलो खेल खेल्न नसकेको पुलिसले दोस्रो हाफमा भने खेललाई आफ्नो पकडमा लिएको थियो। ४७औं मिनेटमा पुलिसका कप्तान जुमानु राईले गोल गर्दै खेललाई बराबरी गरेका थिए। त्यसैगरी जुमानु राईको पासमा तीर्थ रानामगरले ५५औं मिनेटमा गोल गर्दै पुलिसलाई अग्रता दिलाएका थिए। त्यसपछि ६७औं मिनेटमा तेस्रो गोल गर्दै पुलिसले गोलअन्तर फराकिलो पारेको थियो। रविन श्रेष्ठले डीबक्स बाहिरबाट दिएको पासलाई तीर्थ रानामगरले हेड गर्दै तेस्रो गोल गरेका थिए। खेलको म्यान अफ दी म्याच पुलिसका जुमानु राई घोषित भए। राईलाई नगद रु १० हजार प्रदान गरिएको थियो। शनिबार जाउलाखेल युथ क्लब र कञ्चनजंघा फुटबल क्लब सिक्किमबीच खेल हुने आयोजक बागमती युवा क्लबका अध्यक्ष किस्मत मैनालीले जानकारी दिए।
आहारारा गोल्डकप : मनाङ र पुलिसबीच भिडन्त,"पोखरा : आहारारा गोल्डकप फुटबल प्रतियोगिताको फाइनल खेल शनिबार हुँदैछ। १८औं संस्करणको उपाधिका लागि विभागीय टोली नेपाल पुलिस क्लब र मनाङ मस्र्याङ्दी क्लबबीच पोखरा रंगशालामा भिडन्त हुनेछ। पुलिस र मनाङ दुवै पाँचपाँच पटकका उपाधि विजेता हुन्। प्रतियोगितामा पुलिस क्लबले क्वार्टरफाइनलमा आयोजक सहारा क्लबलाई टाइब्रेकरमा ५३ गोलले र सेमिफाइनलमा थ्रीस्टार क्लबलाई ३० गोलले हराउँदै फाइनलमा स्थान पक्का गरेको हो। मनाङले भने क्वार्टरफाइनलमा झापा११ लाई १० र सेमिफाइनलमा विभागीय टोली त्रिभुवन आर्मी क्लबलाई ३२ गोलले पराजित गरेको थियो। पुलिस क्लबले सहारा क्लबको आयोजनामा भएको क्याराभान गोल्डकप एक र आहारारा गोल्डकप पाँच पटक जितेको छ। त्यसैले पुलिस क्लब यसपटक पनि च्याम्पियन बन्दै आहारारा गोल्डकपको इतिहासमा ६ पटकको विजेता बन्दै सर्वाधिक उपाधि जित्ने टोलीको कीर्तिमान बनाउन दाउमा देखिन्छ। युवा खेलाडीले भरिएको आफ्नो टोलीले ९० मिनेटभित्रै जितका लागि आवश्यक गोल गरेर इतिहास रच्ने दाबी पुलिस क्लबका प्रशिक्षक अनन्तराज थापाले गरे। ए डिभिजन लिगको भेटमा मनाङसँग २० गोलको हार र बुढासुब्बा गोल्डकपमा ३१ गोलको हारलाई बिर्साउने गरी आफ्ना खेलाडी आहारारा गोल्डकपको फाइनलमा ओर्लने दाबी पनि उनले गरे। यो अवसरलाई हामी गुमाउन चाहँदैनौं। हामीले गतिलो तयारी पनि गरेका छौं। मनाङ मस्र्याङ्दी पनि नेपाली फुटबलमा निकै राम्रो टोली हो। त्यसैले हामी प्रतिद्वन्द्वीलाई कमजोर आँक्ने भुल गर्दैनौं। दुवै टोलीले उपाधि जित्ने सम्भावना उत्तिकै छ, पुलिस क्लबका प्रशिक्षक थापा भन्छन्। पुलिस क्लबका कप्तान भरत साहले युवा टोली उच्च मनोबलका साथ मैदानमा ओर्लने बताए। यसैगरी मनाङका विदेशी प्रशिक्षक फुजा टोपेले नेपाल पुलिस क्लब नेपालको राम्रो टिम भएकाले उसको रणनीतिअनुसार नै आफ्ना खेलाडीलाई मैदानमा उतार्ने बताए। आफ्ना युवा खेलाडीले पछिल्ला खेलहरूमा निकै राम्रो प्रदर्शन गर्दै आएकाले उपाधि आफ्नै पोल्टामा पर्ने दाबी पनि उनले गरे। पुलिस क्लबविरुद्घ हामी उत्कृष्ट प्रदर्शन गर्नेछौं। उपाधि जित्नेमा म विश्वस्त छु, उनले भने। मनाङका कप्तान कमल श्रेष्ठले त्रिभुवन आर्मी क्लब जस्तो राम्रो टिमलाई सेमिफाइनलमा हराएर आएकाले मनोबल बढेको र सोहीअनुसार फाइनलमा पनि प्रदर्शनी गर्ने प्रतिक्रिया दिए। सहारा क्लबको आयोजनामा भएको प्रतियोगितामा पुलिस क्लब र मनाङ फाइनलमा तीन पटक आमनेसामने भएका छन्। तीन पटकको भेटमध्ये एक पटक (क्याराभान गोल्डकप २०५८ सालमा) पुलिस क्लबले मनाङलाई २१ गोलले हराउँदै उपाधि जितको थियो। मनाङले भने आहारारा गोल्ड कपको दोस्रो संस्करणको फाइनलमा पुलिस क्लबलाई ३ १ र तेस्रो संस्करणको फाइनलमा ३२ गोलले हराएको थियो।"
स्थगित भयो आईपीएल,"मुम्बई : विश्वभर फैलिएको नोवल कोरोना भाइरसको सन्त्रासका कारण भारतमा आयोजना हुने इन्डियन प्रिमियर लिग (आईपीएल) टीट्वेन्टी क्रिकेट प्रतियोगिता स्थगित भएको छ। प्रतियोगिताको १३औं संस्करण मार्च २९ तारिखदेखि सुरु हुने कार्यक्रम थियो। भारतीय क्रिकेट कन्ट्रोल बोर्ड (बीसीसीआई) ले शुक्रबार प्रतियोगिता तत्कालका लागि स्थगित गर्ने निर्णय लिएको हो। बीसीसीआईका अनुसार आगामी अप्रिल १५ तारिखसम्मका लागि प्रतियोगिता स्थगित गरिएको हो। छोटो समयमै विश्वव्यापी रूपमा कोरोना भाइरसको संक्रमण फैलिएपछि आईपीएलको विषयमा अन्योल बढेको थियो। प्रतियोगिताको मिति नजिकिँदै गएपछि बीसीसीआईका अध्यक्ष सौरभ गांगुली र सचिव जय शाहसहित सम्बद्घ अधिकारीहरूको बैठकले यस्तो निर्णय लिएको हो। कोरोना भाइरसको सन्त्रासका कारण विश्वभर थुप्रै प्रतियोगिता यसअघि नै स्थगित भइसकेका छन्। विश्वभर बास्केटबल, फुटबललगायत थुप्रै खेलका खेलाडीहरू पनि कोरोना भाइरसबाट संक्रमित भएका छन्। बीसीसीआईले पनि आईपीएल अप्रिल १५ तारिखसम्मका लागि स्थगित भएको समाचारको पुष्टि गरेको छ। अप्रिल १५ पछि कोरोना भाइरस संक्रमणको अवस्था हेरेर अर्को निर्णय लिइने बताइएको छ। भारतमा पनि कोरोना भाइरसको संक्रमण देखिएको छ। केही क्रिकेट अधिकारीहरूले आईपीएल बन्द रंगशालामा खेलाउनु उपयुक्त हुने धारणा पनि राखेका थिए। तर, बीसीसीआईले तत्कालका लागि प्रतियोगिता स्थगित गर्नु नै उपयुक्त विकल्प रहेको निष्कर्ष निकाल्यो। चीनबाट सुरु भएर विश्वका एक सय १८ देशमा फैलिएको कोरोना भाइरसका कारण हाल एक लाख २५ हजारभन्दा बढी व्यक्ति संक्रमित छन्। कोरोना भाइरसका कारण हालसम्म विश्वभर चार हजार ६ सयभन्दा बढी व्यक्तिको मृत्यु भइसकेको छ।"
दर्शकविहीन रंगशालामा अस्ट्रेलियाको जित,सिड्नी : घरेलु टोली अस्ट्रेलियाले शुक्रबार खेलिएको पहिलो एकदिवसीय अन्तर्राष्ट्रिय क्रिकेटमा न्युजिल्यान्डलाई ७१ रनले पराजित गरेको छ। जितसँगै अस्ट्रेलियाले तीन खेलको शृंखलामा १० को अग्रता लिएको छ। विश्वव्यापी रूपमा फैलिएको नोवल कोरोना भाइरसको सन्त्रासका कारण अस्ट्रेलिया र न्युजिल्यान्डबीचको उक्त खेल दर्शकविहीन रंगशालामा खेलिएको थियो। टस जिती पहिलो ब्याटिङको निर्णय लिएको अस्ट्रेलियाले निर्धारित ओभरमा सात विकेट गुमाएर दुई सय ५८ रन बनायो। जवाफी ब्याटिङमा ओर्लिएको न्युजिल्यान्डले भने ४१ ओभरमै अलआउट हुनुअघि एक सय ८७ रनमात्र बनाउन सक्यो। पहिले ब्याटिङ गरेको अस्ट्रेलियाका लागि तीन ब्याट्सम्यानले अर्धशतक प्रहार गरे। डेभिड वार्नर र कप्तान एरोन फिन्चले ओपनिङ विकेटका लागि एक सय २४ रनको साझेदारी गरे। वार्नरले ८८ बलको सामना गरी नौ चौकाको मद्दतले ६७ रन बनाए। फिन्चले ७५ बलको सामना गरी दुई छक्का र तीन चौकाको मद्दतले ६० रनको योगदान गरे। मध्यक्रमका ब्याट्सम्यान मार्नस लाबुसचाग्नेले पनि टोलीको खातामा ५६ रन थपे। उनले केवल ५२ बलको सामना गरी दुई चौका पनि हिर्काए। मिचेल मार्सले २७ रन थपे। न्युजिल्यान्डका बलर ईश सोढीले तीन तथा मिचेल सान्टनर र लोकी फर्गुसनले दुईदुई विकेट लिए। जवाफी ब्याटिङमा ओर्लिएको न्युजिल्यान्डका लागि कुनै पनि ब्याट्सम्यानले अर्धशतक बनाउन सकेनन्। ओपनर मार्टिन गप्टिलले सर्वाधिक ४० रन बनाए। विकेटकिपर ब्याट्सम्यान टम लाथमले ३८ र कोलिन डी ग्रान्डहोमले २५ रन जोडे। अस्ट्रेलियाका बलर मिचेल मार्स र प्याट कमिन्सले तीनतीन विकेट लिए। जस हेजलउड र एडम जाम्पाले पनि दुईदुई विकेट हात पारे। उक्त खेलमा अस्ट्रेलियाका मिचेल मार्स प्लेर अफ दी म्याच घोषित भए। दोस्रो एकदिवसीय आइतबार सिड्नीमै खेलिनेछ।
आहा रारा गोल्डकपको उपाधि मनाङ मर्स्याङ्दीलाई,"कास्की : नेपाल पुलिस क्लबलाई पराजित गर्दै मनाङ मर्स्याङ्दी क्लबले पोखरामा सञ्चालन भएको १८औं संस्करणको आहा रारा गोल्डकप फुटबल प्रतियोगिताको उपाधि जितेको छ । पोखरा रंगशालामा शनिबार सम्पन्न फाइनल खेलमा विभागीय टोली पुलिसलाई टाइब्रेकरमा ४३ गोलले पराजित गर्दै मनाङले उपाधि जितेको हो । यससँगै मनाङले ६ पटक आहा रारा गोल्डकपको उपाधि उचाल्न सफल भयो । निर्धारित ९० मिनेट तथा थप गरिएको ३० मिनेटको अतिरिक्त समयको खेलमा समेत दुवै टोलीले गोल गर्न नसकेपछि खेलको निर्णय टाइब्रेकरबाट गरिएको थियो । टाइब्रेकरमा मनाङका अञ्जन विष्ट, पुजन उपरकोटी, सुरज विक र रञ्जन विष्टले गोल गरेका थिए । निशान लिम्बूको प्रहार भने पुलिसका गोलरक्षक रोशन खड्काले विफल पारेका थिए । पुलिसका भोला सिलवाल, हेम तामाङ र बुद्धबल तामाङले गोल गरे । अजित भण्डारी र तेज तामाङको प्रहार भने मनाङका गोलरक्षक अशोक बरालले विफल पारेका थिए । बराल खेलको म्यान अफ दी म्याच घोषित भए । प्रतिस्पर्धात्मक खेलको नियमित तथा अतिरिक्त समयमा दुवै टोलीले गोलका अवसर सिर्जना गरे पनि सदुपयोग गर्न सकेनन् । मनाङका अञ्जन विष्ट, विमल राना तथा पुलिसका भरत साह, नीरकुमार राईले प्राप्त अवसर खेल फालेका थिए । पुलिसले क्वार्टरफाइनलमा आयोजक सहारालाई टाइब्रेकरमा ४२ तथा सेमिफाइनलमा थ्रीस्टार क्लबलाई ३० ले हराउँदै फाइनलमा स्थान बनाएको थियो । मनाङले क्वार्टरफाइनलमा झापा११ लाई १० तथा सेमिफाइनलमा त्रिभुवन आर्मी क्लबलाई ३२ गोलले पराजित गर्दै फाइनलमा स्थान बनाएको थियो । उपाधि विजेता मनाङले १० लाख एक हजार रुपैयाँ पुरस्कार पायो । उपविजेतामा सीमित नेपाल पुलिस क्लबले पाँच लाख एक हजार रुपैयाँमा चित्त बुझायो । पुलिसका अजित भण्डारी प्रतियोगिताका सर्वोत्कृष्ट खेलाडी घोषित भए । उनले एक थान स्कुटर प्राप्त गरे । यसैगरी मनाङका अशोक बराल उत्कृष्ट गोलरक्षक, सुरज विक डिफेन्डर, नितिन थापा मिडफिल्डर, अञ्जन विष्ट उत्कृष्ट फरवार्ड तथा फुजा टोपे उत्कृष्ट प्रशिक्षक घोषित भए । उनीहरू सबैले जनही १५ हजार पुरस्कार पाए । पुलिसका भरत साह, नीरकुमार राई, मनाङका अञ्जन विष्ट, थ्रीस्टारका सुशन श्रेष्ठ र सहाराका त्रिदेव गुरुङ सर्वाधिक गोलकर्ता बने । सर्वाधिक गोलकर्ताको २५ हजार पुरस्कार पाँचै जनालाई दामासाहीले प्रदान गरएको थियो । विजेता खेलाडीलाई राष्ट्रिय खेलकुद परिषद्का सदस्यसचिव रमेशकुमार सिलवाल, अखिल नेपाल फुटबल संघ (एन्फा)का अध्यक्ष कर्माछिरिङ शेर्पालगायतले पुरस्कार प्रदान गरेका थिए ।"
