शीर्षक,विवरण
दक्षिण एसियामा महाशक्तिको चासो,"नेपालले जबजब असंलग्न नीतिको पूर्ण पालना गरिरहेको हुन्छ, तबतब अन्तर्राष्ट्रिय वा क्षेत्रीय शक्तिहरूले हामीलाई अप्ठेरोमा पार्न गोटी चलिरहेका हुन्छन्। शीतयुद्धको अन्त्यपछि विश्वको सामरिक रणनीतिमा धेरै फेरबदल आएको छ। दुई ध्रुवमा बाँडिएको हिजोको विश्व एकल महाशक्ति अमेरिकाको चारैतिर गोलबन्द हुन लागिरहेको अवस्थामा उसलाई टक्कर दिने गरी दोस्रो आर्थिक महाशक्तिका रूपमा उदाएको चीनले केही वर्षयता संसारमा आफ्नो उपस्थितिलाई समृद्ध बनाउँदै लगेको छ। टाइम्स अफ इन्डियामा प्रभास के दत्ता लेख्छन्, चीन संसारभर आफ्नो छाप लगाउन चाहन्छ र ऊ प्रत्येक देशका घरघरमा प्रवेश गर्न चाहन्छ, जसलाई उत्तरआधुनिक साम्राज्यवादका नामबाट बुझ्न सकिन्छ। यस भनाइप्रति जेजस्तो प्रतिक्रिया जनाए पनि एउटा निष्कर्ष हो चीन आर्थिक महाशक्ति राष्ट्र हो र उसले संसारभरि आफ्नो छाप छाडिरहेको छ। आफ्ना उत्पादित वस्तुका माध्यमबाट हरेक देशका हरेक घरमा प्रवेश गरेको छ। दक्षिण एसियामा उसको व्यापारिक क्रियाकलाप गतिमान हुनु यस अर्थमा कुनै नौलो होइन। बीआरआईका माध्यमबाट एसिया, अफ्रिका र युरोपका ७८ वटा देशलाई जोड्ने प्रयासमा अगाडि बढ्नु, एसियाई इन्फ्रास्ट्रक्चर इन्भेस्टमेन्ट बैंकको स्थापना गरी ७५ मुलुक उक्त बैंकको सदस्य बन्नु, पाकिस्तानको ग्वादर, म्यानमारको क्याउक्प्यु, बंगलादेशको चिट्टगोंग र श्रीलंकाको हामबानटोटामा समुद्री बन्दरगाह निर्माणमा ठूलो लगानी गरी दक्षिण एसियालगायतका देशमा आफ्नो गहकिलो उपस्थिति बनाउनुले उसको आर्थिक समृद्धिको विशाल क्षेत्रलाई अनुमान लगाउन सकिन्छ र उसको महत्वाकांक्षा बुझ्न सकिन्छ। बीआरआईमा सहभागी बन्न चीनले भारतलाई अनुरोध गरेको छ। तर उसले अझै चीनलाई हरियो संकेत दिएको छैन। बरु कूटनीतिक शैलीमा असमर्थता जनाएको छ। सन् २०१९ को अक्टोबरमा चीनका राष्ट्रपतिले बीआरआईबारे कुरा राख्दा भारतका प्रधानमन्त्री नरेन्द्र मोदीले द्विपक्षीय व्यापार र आर्थिक विकास गर्नुपर्ने विषयमा जोड दिएबाट भारतको इच्छा बुझ्न सकिन्छ। भारतको मामल्लापुरमको समुद्री किनारको रिसोर्टमा मोदी र सीको द्विपक्षीय सहयोग आदानप्रदानका विषयमा औपचारिक कुराकानी भएको थियो। यो ठाउँ चीनको प्राचीन सिल्करोडको रुट थियो। लगानी वृद्धि, आतंकवाद नियन्त्रण, अर्थमन्त्रीस्तरीय नियमित भेटघाटजस्ता एजेन्डामा गहन छलफल भयो र सन् २०२० मा प्रधानमन्त्री मोदी चीन भ्रमणमा जाने योजना बन्यो। यसरी हेर्दा चीनले भारतलाई बीआरआईको एउटा सहयोगी बनाउन खोजेको छ। तर भारतले चीनलाई पूर्ण विश्वास गर्न सकिरहेको छैन। एमसीसी स्वीकार गर्दा आफ्नो प्रभावबाट नेपाल बाहिर गयो भनेर चीनले सोच्ने र स्वीकार नगर्दा नेपाल चीनको छाताभित्र गयो भनेर अेमरिकाले सोच्ने स्थिति छ। स्पष्ट छ नेपाल कुनै पनि महाशक्ति वा सैन्य रणनीतिको छाताभित्र आउँदैन र आउनु पनि हुँदैन। हाम्रो परराष्ट्र नीतिले यसलाई अनुमति दिँदैन। अविश्वासका केही कारण छ। पहिलो हो भारत र चीनका बीचमा भएको सन् १९६२ को कन्भेस्नल वार। यसले भारत चीन सीमा विवादलाई उचाल्यो र त्यो मुद्दा अझैसम्म टुंगिएको छैन। तर पनि दुवै देश सीमा विवादलाई थाँती राख्दै व्यापार र लगानीका क्षेत्रमा सहकार्य गर्नेतर्फ अघि बढिरहेका छन्। किनकि तत्काल नसुल्झने मुद्दामा समय खेर फाल्नुभन्दा नयाँनयाँ ढोका खोलेर सहयोगका हात बढाउनु नै बुद्धिमानी हुन्छ। दोस्रो हो चीन र पाकिस्तानको गहिरो मित्रता। जुन मित्रता चीनपाकिस्तान इकोनोमिक कोरिडोर सँग जोडिएको छ। पाकिस्तानसँग भारतको परम्परागत शत्रुता रहेको परिप्रेक्ष्यमा चीन र पाकिस्तानको दोस्ताना सम्बन्धले भारतचीन मित्रताको सुदृढतामा सन्देह र अविश्वासको छाया परेको छ। मूलतः यी दुई कारणले चीनको बीआरआई प्रस्तावमा भारत सकारात्मक हुन सकेको छैन। तेस्रो कारण पनि छ। भारतले कश्मीरबारेको संविधानको धारा ३७० खारेज गरेपछि उत्पन्न भारतपाकिस्तान विवादलाई चीनले सुरक्षा परिषद्मा उठाइदिँदा चीनसँग भारतको विश्वासिलो वातावरण बन्न गाह्रो परेको हो। सम्भवतः भोलिका दिनमा भारतले पाकिस्तानप्रशासित कश्मीरलाई एउटा ठूलै मुद्दा बनाउन सक्छ। उक्त मुद्दाले त्यहाँ अस्थिरता पैदा हुने र चीनपाकिस्तान इकोनोमिक कोरिडोरलाई चोट पुग्ने स्थिति आउन सक्छ। यो विषय चीनले पनि बुझेको छ। ऊ भारतलाई बेखुसी बनाउन चाहँदैन। त्यहीकारण कश्मीर मुद्दा सुक्षा परिषद्मा चीनले उठायो र अन्तर्राष्ट्रियकरण गर्यो, जुन कुरा होस् भन्ने चाहना पाकिस्तानको थियो। तर त्यसलाई प्रस्तावका रूपमा पारित गराउनेतर्फ चीन सक्रिय देखिएन। चीनसँग भारत असन्तुष्ट नबनोस् र चीनभारत व्यापारिक सम्बन्धमा चिसोपना नआओस् भन्नेमा ऊ पूर्ण सजग देखिन्छ। त्यहीकारण पाकिस्तानको इच्छालाई सुरक्षा परिषद्मा प्रवेशसम्म गराउने काममा चीनले सहजीकरण गरेको थियो। चीन र भारतका दुवै नेता राष्ट्रवादी छवि भएकाले आआफ्नो देश हितमा जुन काम गर्दा राम्रो हुन्छ, त्यही काम कठोरतापूर्वक गर्ने र राष्ट्रिय सुरक्षाका विषयमा हार्ड लाइनर स्वभावका कारण द्विपक्षीय सम्बन्ध अगाडि बढिरहेको छ। ट्रम्पको भारत भ्रमण अमेरिकी राष्ट्रपति डोनाल्ड ट्रम्पले २४ फेब्रुअरी २०२० मा भारतको भ्रमण गरेपछि राजनीतिक वृत्तमा ट्रम्प भ्रमणबारे विभिन्न कोणबाट विश्लेषण भयो। कम्प्रिहेन्सिभ ग्लोबल स्ट्राटेजिक पार्टनरसिप नामक द्विपक्षीय सम्बन्धको ब्यानरले यसपालि आधिकारिकता पायो। द्विपक्षीय सम्बन्धको यो ब्यानर सन् २०१३ मा तत्कालीन भारतीय प्रधानमन्त्रीले उचालेका थिए। यसपालि दुवै देशका राष्ट्राध्यक्ष र सरकार प्रमुखले आफ्नो संयुक्त विज्ञप्तिमा यसलाई उल्लेख गरेर भारतको साझेदारी अवधारणाले मूर्तरूप पाएको छ। यो साझेदारी रणनीतिक प्रकृतिको भएकाले यसले भारतअमेरिकी सम्बन्धमा नयाँ क्षितिज खोलेको छ। भारतीय सुरक्षा निकायको सबलीकरण र क्षमता वृद्धिलाई ट्रम्प भ्रमणले सहयोग पुर्याएको छ। यसबाट पाकिस्तानलाई भारतले कूटनीतिक हिसाबबाट स्पष्ट सन्देश दिएको छ। त्यो सन्देश हो अन्तर्राष्ट्रिय जगत्मा भारतले अमेरिकाको साथ पाएको छ र भारतले आतंकवादको विरुद्धमा चाल्ने कदमको अमेरिका समर्थन गर्छ। साथै ट्रम्पले रेडिकल मुस्लिम आतंकवादी संगठनबाट नागरिकलाई सुरक्षित राख्नुपर्नेतर्फ जोड दिए। चीनलाई पनि सन्देश दिएको छ यो भ्रमणले। मोदी र ट्रम्पले चीनको नाम नलिएर आफ्नो संयुक्त वक्तव्यमा स्वतन्त्र, खुला, समावेशी, शान्तिपूर्ण र समृद्ध एसिया प्रशान्त क्षेत्र बारे उल्लेख गरे। भारत, अमेरिका, जापान र अस्ट्रेलियाको बीचको सम्बन्धबारेको क्वाड का विषयमा पनि छलफल भयो। यो साझेदारीले दक्षिण चीन महासागरमा आचारसंहिता निर्माण गर्ने भयो। यसको अर्थ हो, दक्षिण चीन महासागरमा चीनको सैन्यवेडाको उपस्थितिलाई त्यहाँबाट हटाउन दबाब दिनु। उडी द्वीपमा चीनले सैन्य बेडा राख्न मिल्ने गरी ठूलै संरचना निर्माण गरेको छ। यस कार्यको अमेरिकी विदेशमन्त्री माइक पोम्पिओले विरोध गरेका छन्। अमेरिकी आँखाबाट हेर्दा दक्षिण चीन महासागरमा चीनको दबदबा हुने स्थिति आयो भने जापान, अस्ट्रेलिया, फिलिपिन्सलगायत एसिया प्रशान्त क्षेत्रका देशहरू आफ्नो प्रभाव क्षेत्रबाट बाहिर जाने स्थिति आउँछ। त्यही भएर चीनलाई चारैतिरबाट घेर्दै जानुपर्ने बाध्यात्मक अवस्थामा अमेरिका परेको छ भने बुझाइ छ। उपरोक्त सन्दर्भमा अमेरिका र भारतको आआफ्नो राष्ट्रिय सुरक्षा र स्वार्थ बलियो बनाउने सवालमा सहकार्य गर्दैछन्। दक्षिण एसियामा भारतको आँखाबाट अमेरिकाले हेरिरहेको छ। यस मानेमा ट्रम्पलाई भारत भ्रमण गराउनु एउटा उपलब्धि नै हो भारतका लागि। ट्रम्पका लागि पनि यो भ्रमण आगामी राष्ट्रपति निर्वाचन सन्दर्भमा भारतीय मूलका अमेरिकी मतदाताहरूको समर्थन पाउन वातावरण बनाउने सुन्दर अवसर थियो। ट्रम्पले बुझेका छन् प्रधानमन्त्री मोदीलाई मन पराउने भारतीय मूलका अमेरिकी नागरिकको ठूलो संख्या अमेरिकामा छ। यो संख्यालाई आफ्नो भोट बैंकका रूपमा रूपान्तरण गर्न सकिन्छ। त्यही भएर होला, ट्रम्पको भारत भ्रमणको अवधिभर दिल्लीमा नागरिकता ऐनको विषयलाई लिएर दंगा भइरह्यो। दर्जनौं मान्छे मरे। तर त्यसबारे ट्रम्पले केही थाहा नपाएजस्तो गरी आफ्नो भ्रमण समापन गरे। होइन भने यही स्थिति अन्य कुनै देशमा भएको भए उनको ट्वीटर पाना तुरुन्तै भरिन सक्थ्यो। नेपालमा पर्ने असर पश्चिमी जगत् र भारत स्वयंलाई पनि अहिलेको नेपालको परराष्ट्र नीति चीनतिर ढल्किँदै गएजस्तो महसुस भइरहेको छ। त्यही भएर उनीहरूले चीनतर्फ धेरै ढल्किन्छ भन्ने संशयसहित नेपाललाई हेर, बुझ र गर को रणनीतिमार्फत आफ्ना पाइला चालिरहेका छन्। चिनियाँ राष्ट्रपति सी जिनपिङको भारत भ्रमण सकिएकै दिनदेखि नेपालको दुईदिने भ्रमण गरेको र यो ऐतिहासिक भ्रमणमा नेपाल र चीनले १८ वटा सम्झौतामा हस्ताक्षर गरेबाट अमेरिकालाई चासो उठ्नु अस्वाभाविक थिएन। चीनले नेपाललाई आर्थिक सहयोग गर्ने सन्दर्भमा मीठा प्रतिबद्धता व्यक्त गरेको छ। उसको प्रमुख चासोको विषय तिब्बत हो र नेपालले एक चीन नीति लाई सदैव व्यवहारमा पालना गरोस् भन्ने ऊ चाहन्छ। भारतमा रहेका तिब्बती शरणार्थीहरूका काठमाडौंमा आएर हुने स्वतन्त्र तिब्बतको गतिविधिले चीनलाई झस्काइरहेको छ। यद्यपि यस प्रकारका भित्री वा बाह्य जुनसुकै गतिविधिलाई नेपालले नियन्त्रण गरेको छ। यसमा नेपाल सरकारले चीन सरकारलाई आश्वस्त पार्दै आएको छ। चीन र भारत सम्बन्धलाई चिसो बनाउने कार्यमा तिब्बती शरणार्थीका सवालमा भारतले लिएको नीतिले काम गरेको बुझाइ चीनको रहेको छ। चीनको सोचाइमा भारतले दलाई लामा र उनका अनुयायीलाई स्वतन्त्र तिब्बत सम्बन्धी विषयमा कठोरता अपनाएको छैन भन्ने छ। भारतचाहिँ आफू प्रजातान्त्रिक देश भएकाले शरणार्थीको स्वतन्त्रतामाथि बन्देज लगाउन सकिँदैन भन्ने आशय व्यक्त गर्छ। भारत र चीनको सम्बन्ध राम्रो र घनिष्ट हुनुपर्छ भन्ने चाहना नेपालको छ। किनकि दुवै छिमेकी नेपालका अनन्य मित्रका रूपमा रहेका छन्। परन्तु, यो मुद्दा नेपालको माटोमा नचलोस् र यससम्बन्धी कुनै पनि खेल नेपाल सरहदभित्र नखेलियोस् भन्ने नीति नेपालको हो। नेपाल भ्रमणको अवसरमा राष्ट्रपति सीले चीन टुक्र्याउने कुनै पनि योजनालाई चीनले कुल्चिने छ भनी बोलेको कुराले धेरै अर्थ राख्छ। अहिले मिलेनियम कोओपरेसन कम्प्याक्ट (एमसीसी) को विषय सत्तासीन राजनीतिक दलभित्रै बखेडाको विषय बन्नुले यसमा अमेरिकी र चिनियाँ राजनीतिले प्रवेश पाएको रूपमा बुझ्न थालिएको छ। एमसीसीको विरोधमा चीन सरकार रहेको छ भन्ने बुझाइ छ। अमेरिकाचाहिँ हिन्द प्रशान्त रणनीतिको एउटा हिस्सा बनोस् भन्छ। त्यही भएर उसले चीनको बीआरआईसँग सतर्क रहनुपर्छ भनी नेपाललाई कूटनीतिक शैलीमा सतर्क गराउँदै आएको छ। सन् २०२० को फेब्रुअरीमा अमेरिकाका डेपुटी सेक्रेटरी जो फेल्टर नेपालमा आएका बेला बीआरआईले चीनको मात्रै होइन, नेपालको पनि हित हुनुपर्छ भन्दै घुमाउरो पारामा आफ्नो असन्तुष्टि पोखेका थिए। अमेरिकी अधिकारी डेभिड जे रान्जले केही समयअगाडि नेपाल भ्रमण गर्दा एमसीसी हिन्द प्रशान्त रणनीतिको अंग हो भनेर बोलेका थिए। अब नेपाललाई गाह्रो के छ भने एमसीसी स्वीकार गर्दा (संसद्बाट) आफ्नो प्रभावबाट नेपाल बाहिर गयो भनेर चीनले सोच्ने र स्वीकार नगर्दा नेपाल चीनको छाताभित्र गयो भनेर अेमरिकाले सोच्ने स्थिति बन्न सक्छ। स्पष्ट छ नेपाल कुनै पनि महाशक्ति वा सैन्य रणनीतिको छाताभित्र आउँदैन र आउनु पनि हुँदैन। नेपालको परराष्ट्र नीतिले यसलाई अनुमति दिँदैन। सहयोग सबैबाट लिनुपर्छ र त्यो सहयोग राष्ट्रिय हित र सुरक्षासँग बाझिनु हुँदैन। नेपालले जबजब असंलग्न नीतिको पूर्ण पालना गरिरहेको हुन्छ, तबतब अन्तर्राष्ट्रिय वा क्षेत्रीय शक्तिहरूले हामीलाई अप्ठेरोमा पार्न गोटी चलिरहेका हुन्छन्। सानो राष्ट्र र सानो अर्थतन्त्र भएकाले त्यस्तो अवस्थामा मुलुकभित्रै रहेकाहरूलाई परिचालन गरेर ती शक्तिहरू अस्थिरता सिर्जना गर्न लागिपर्छन् भन्ने जिम्मेवार तहमा बसेकाहरूले गम्भीरतापूर्वक विचार गर्न जरुरी छ। व्यक्ति बलियो भएर हुँदैन, समुच्चा देश बलियो र एकगठ हुनुपर्छ। व्यक्तिवादी सोच होइन, राष्ट्रवादी र देशभक्तिपूर्ण सोच चाहिएको छ। होइन भने नेपालको राष्ट्रिय सुरक्षा नीतिले बोलेका विषयलाई असर पार्ने तत्वहरूलाई उक्साउने काम हुनेछ भन्ने बुझ्न जरुरी छ।"
विश्व अर्थतन्त्रमा धक्का,"संसारकै बलियो अर्थतन्त्र कायम राख्न संघर्षरत चीनलाई पछिल्लो वर्ष महाघातक बन्यो। अमेरिकासँगको व्यापार युद्धको असर सेलाउन नपाउँदै सन् २०१९ मा आर्थिक विस्तार यसरी खस्कियो कि जुन ३० वर्षयताकै मन्द थियो। चीनको २०२० मा आर्थिक अवस्था उकास्ने अपेक्षा गरिएको थियो। तर कोरोना भाइरसको संक्रमण महामारीकै रूपमा फैलिएपछि अवस्था झन् खराब बन्यो। अर्थशास्त्रीहरू चीनको अर्थतन्त्रमा ब्रेक नै लागेको बताउँछन्। अन्तर्राष्ट्रिय मिडियाका अनुसार चीनमा ४० लाख जागिर २०१९ मा मात्रै गुमेका छन्। रोयटर्सले गरेको पछिल्लो सर्वेक्षणअनुसार चीनको पछिल्लो त्रैमासिक आर्थिक वृद्धिदर ४५ प्रतिशतका दरले खस्किएको छ। वित्तीय संकटपछिकै यो सबैभन्दा मन्द गति हो। जसले गर्दा विभिन्न कम्पनीले ठूलो अंकमा भुक्तानी गर्नकै लागि संघर्ष गर्नुपर्ने वित्तीय विज्ञहरू बताउँछन्। महामारीका कारण खासगरी पर्यटन, ट्राभल, होटेल तथा रेस्टुरेन्ट व्यवसायका लागि अहिलेको समय निकै खराब सावित भइसकेको छ। यसबाहेक पर्यटनमै आधारित रहेका थाइल्यान्ड र मलेसियाले पनि कठिन आर्थिक अवस्था सामना गर्नुपरेको छ। चीनबाट सुरु भएको कोरोना भाइरसको असरले पछिल्लो ४० वर्षको चिनियाँ आर्थिक द्रूततामा त धक्का लाग्यो नै, यसले विश्व अर्थतन्त्रलाई नै संकटमा पुर्याउने खतरा देखिँदै छ। महामारीका कारण चिनियाँ वितरण सम्बन्ध टुट्नु यसको एक मुख्य संकेत हो। यसले विशेषगरी लाभदायक उपभोक्ता बजारलाई खस्क्याइसकेको छ। स्थापित कम्पनीहरूमा महामारीले संकटका संकेत देखाइसकेको छ। चीनमा सम्पन्न ग्राहकमा निर्भर रहेका डिस्ने, म्याक डोनल्ड, हुन्डाइ, होन्डा र नाइकजस्ता कम्पनीलाई कोरोना महामारीले ठूलो धक्का दियो। ती कम्पनी महामारीका कारण अस्थायी रूपमा बन्द हुने अवस्थामा पुगे। यसले चीन र बाँकी विश्वको अर्थतन्त्र नै खल्बलियो। ब्रिटिस विशाल औषधि उत्पादकमध्ये जीएसकेसँग तीन हजार चिनियाँ कामदार थिए। तर कार्यालय बन्द भए। एप्पलको चिनियाँ प्रमुख वितरक फक्सकनले आफ्ना अधिकांश चिनियाँ उत्पादन बन्द गर्यो। इकाले चीनमा रहेका ३० वटा स्टोर बन्द गर्यो। स्टारबक्सका आधाभन्दा धेरै ४१ सय बढी क्याफे बन्द छन्। पर्यटन र एयरलाइन्समा असर महामारीबाट पर्यटन र एयरलाइन्स क्षेत्र बढी प्रभावित बनेको छ। जब कि सबैभन्दा धेरै पर्यटक नै चिनियाँ हुन्। सार्वजनिक तथ्यांकअनुसार १५० मिलियन चिनियाँ नागरिकले २०१८ मा विदेश यात्रा गरेका थिए। यसपटक कोरोना भाइरसको महामारीले ट्राभल उद्योगमा ठूलै धक्का लाग्यो। चीनसँग व्यापार र पर्यटनमार्फत प्रत्यक्षपरोक्षरूपमा जोडिएका र खासगरी एसियाली मुलुकहरू कोरोनाको प्रभावबाट आर्थिक मन्दीको जोखिममा फसेका छन्। रोयल क्यारिबियनले चीनबाट, चीनमा र चीन हुँदै कुनै पनि यात्रा नगराउने भइसकेको छ। उक्त एयरलाइन्स कम्पनीले आठवटा ट्रिप रद्द गर्दा नै ५० मिलियन डलर घाटा लागेको जनाएको थियो। संकटकै कारण क्याथी प्यासिफिकले भने आफ्ना २७ हजार कर्मचारीलाई बेतलबी बिदा बस्न आग्रह गरेको पनि एक साता भइसक्यो। ब्रिटिस एयरवेजजस्ता एयरलाइन्सको उडान रद्दका कारण भारी मात्रामा सेयरमा गिरावट आएको छ। थुप्रै चिनियाँ एयरलाइन्स कम्पनी आफ्ना जहाज ग्राउन्डेड गर्न बाध्य भए। जसले गर्दा १२८ बिलियन अमेरिकी डलर राजस्वमा नोक्सान पर्ने अपेक्षा गरिएको छ। अन्तर्राष्ट्रिय हवाई यातायात संघका अनुसार विश्वव्यापी रूपमै एयरलाइन्स उद्योगले २९ बिलियन अमेरिकी डलर गुमाउने खतराको सामना गरिरहेको छ। इभेन्ट्स र सम्मेलनमा असर कोरोना भाइरस महामारीले कम्पनीलाई मात्रै असर गरेको छैन, यसले विभिन्न देशमा तयारी अवस्थामा रहेका सांगीतिक कार्यक्रम, फेस्टिबल तथा सभासम्मेलनजस्ता गतिविधिमा समेत असर देखियो। विश्वकै ठूलो मोबाइल प्रदर्शनी मानिने मोबाइल वल्र्ड कंग्रेस बार्सिलोनामा गत फेब्रुअरी २४ देखि २७ सम्म हुने भनिएको थियो, जुन कोरोना महामारीकै त्रासका कारण स्थगित गरियो। हङकङ आर्ट बसेल र आर्ट कन्सर्ट पनि कोरोना महामारीको त्रासकै कारण स्थगित भए। यससँगै दर्जनौं एसियाली सम्मेलन, व्यापार मेलालगायत कार्यक्रम कोरोनाकै कारण स्थगित भएका छन्। मार्चमा गर्ने भनिएका सिटीडब्लू र आईटी एन्ड सीएम चाइना जस्ता महत्वपूर्ण माइक उद्योग व्यापार प्रदर्शनी अगस्टका लागि सारिए। यस्तै गत फेब्रुअरीमा गर्ने भनिएको नेसनल एसोसिएसन अफ ट्राभल एजेन्ट्स सिंगापुर स्थगित भइसकेको छ। फेब्रुअरी १२ देखि १५ का लागि तय भएको स्पोर्ट्स प्रदर्शनी आईएसपीओ बेइजिङ रद्द भएको छ। ठूलोमध्येको एसिया प्यासिफिक लगानीकर्ताहरूको वार्षिक सम्मेलन पनि गत फेब्रुअरी १९ देखि सिंगापुरमा हुने तय भएको थियो, जुन स्थगित भयो। यस्ता पूर्वनियोजित इभेन्ट स्थगित हुँदा ठूलो मात्रामा संकलन हुने अपेक्षा गरिएको आर्थिक कारोबारमा नोक्सान भएको छ। वित्तीय असर विज्ञहरूका अनुसार कोरोना महामारीको असरले २०२० को विश्व अर्थतन्त्रको वृद्धिमा ०२ देखि ०३ प्रतिशतका दरले घटाउनेछ। यसले २००२ देखि २००३ मा फैलिएको सार्स महामारीको असरलाई समेत उछिनेको विज्ञहरू बताउँछन्। खासगरी चीनको जीडिपी मा बढी असर पार्नेछ। मार्केट वाचले जनाएअनुसार क्यानेडियन फिल्म कम्पनी आईम्याक्सले लुनार न्यु इयरका लागि चीनमा रिलिज गर्ने भनिएका पाँच फिल्म स्थगित गर्न बाध्य पारिए। बिजनेस वायरका अनुसार अमेरिकी कम्पनी ट्यापेस्ट्रीले २०२० को दोस्रो ६ महिनामा उसको बिक्री २५० मिलियन डलरसम्मको दरले खस्कन सक्ने दाबी गरेको छ। यस्तै कस्मेटिक कम्पनी एस्टिर लाउडरले कोरोना संकटले वित्तीय परिणाममा ठूलो असर पर्ने जनाउँछ। १५२० वर्षअघि विश्वकै कारखाना भनेर चिनिने चीनको हालको वितरण तथा निर्यात व्यवस्था अवरुद्ध बनेको छ। यससँगै चीनबाट नियमित रूपमा सामान निर्यात हुने अन्य एसियाली मुलुकमा पनि यसको गम्भीर असर देखिन थालेको छ। फिलिपिन्स, म्यानमार, कोलम्बिया, लाओस र भियतनामजस्ता देशले कोरोना भाइरस संक्रमणको असर व्यापारमा भोगिरहेका छन्। चीनसँग व्यापार र पर्यटनमार्फत प्रत्यक्ष जोडिएका ती मुलुकमा यसको असर गम्भीर देखिएको छ। यी देशको ६० देखि ९० प्रतिशत निर्यात र ५० प्रतिशत पर्यटनको राजस्व हिस्सा लिएको चीनमा कोरोना महामारीको असर देखिएपछि स्वतः ती एसियाली मुलुक आर्थिक मन्दीको जोखिममा फसेका छन्। यसरी आर्थिक मन्दीको जोखिम सामना गर्ने देशको सूचीमा विश्वकै तेस्रो ठूलो अर्थतन्त्र भएको जापानसमेत परेको छ। जापानको खस्कँदो अर्थतन्त्र चीनको सुस्त निर्यातबाट बौरिने सम्भावना कम छ। कोरोना भाइरस अझै कायम रहेमा वा संक्रमण विस्तार हुँदै गएमा जापानमा हुने भनिएको २०२० को ओलम्पिकसमेत स्थगित हुने आकलन गरिएको छ। कोरोना महामारीबाटै अर्थतन्त्र जोखिममा परेको अर्को देश हो जर्मनी। चौथो ठूलो अर्थतन्त्र भनिएको जर्मनीलाई पनि २०२० भर आर्थिक मन्दीले सताउने नै छ। खासगरी अटोमोबाइल उद्योग क्षेत्रमा जर्मनीले गम्भीर असरको सामना गर्नुपर्ने अर्थविद्हरूको तर्क छ। यसबाहेक जी २० मा रहेको भारतले पनि महामारीको असर अर्थतन्त्रमा व्यहोर्ने देखिएको छ। विशेषगरी भारतमा चीनबाट आयात गरिने इलोक्ट्रोनिक सामग्रीको मुल्यवृद्धिको अवस्था उत्पन्न हुने व्याख्या हुन थालेको छ। चिनियाँ सामग्रीको सीमित वितरणका कारण यस्तो अवस्था २०२० को सुरुदेखि नै सिर्जना भयो। विश्वको ठूलो अर्थतन्त्र भएको अमेरिकाले समेत कृषिजन्यलगायत सामग्रीको आयातमा भारी गिरावट व्यहोर्नुपर्नेछ। उता कोरोना भाइरसको संक्रमण अहिलेसम्म नभेटिएको अफ्रिकी क्षेत्रको अर्थतन्त्रमा समेत यसको असर देखिनेछ। जहाँसम्म अफ्रिकाको चीनसँग बलियो आर्थिक सम्बन्ध छ, यसले पनि अर्थतन्त्रमा असर देखिनेछ। त्यसो त अफ्रिकामा संक्रमणका छिटफुट घटना मात्रै देखिए पनि त्यहाँको कमजोर स्वास्थ्य संरचनाका कारण त्यसले महामारीको ठूलो रूप लिने स्वास्थ्यकर्मीको आकलन छ। चीनको वुहानमा कोरोना भाइरस संक्रमणका प्रारम्भिक दिनदेखि नै अटोमोबाइल, पर्यटन, हेल्थकेयर, हाइटेक सामग्रीको उत्पादन र वितरणमा चीनले समस्या झेलेको हो। चीनका पाँच ठूला अटोमोबाइल कम्पनीमध्ये एउटा त हुवेई प्रान्तमै छ। चीनमा सवारी साधनका नौ प्रतिशत पार्टपुर्जा हुवेई प्रान्तमै उत्पादन हुन्छन्। अटो मार्केटको हबका रूपमा पनि हुवेईलाई लिइन्छ। चीनमा टोयोटा, भोक्सवागन र जनरल मोटर्स कम्पनीले उत्पादन बन्द गरिसकेका छन्। समग्रमा हेर्दा अहिल्यै विश्व अर्थतन्त्रको व्याख्या गर्न हतार हुन सक्छ। तर चीनबाट फैलिएको कोरोना महामारीले सिंगो भूगो प्रभावित हुन पुगेको छ। यसले २०२० को पहिलो त्रैमासिक आर्थिक अवस्थामै धक्का दिइसकेको छ, जुन संकेत सकारात्मक पक्कै होइन।"
कोरोना महामारीको असर : इपिडेमिकबाट प्यानडेमिक,"कोरोना भाइरस रोग (कोभिड १९) बाट विश्व नै त्रसित भइरहेको छ। यो महामारी कहिले अन्त्य हुन्छ भन्ने आम मानिसको चासोमा विज्ञहरूसमेत उत्तरविहीन छन्। दिनप्रतिदिन यसबाट संक्रमितको संख्या बढ्दै छ। पछिल्लो अवस्थामा चीनभन्दा विश्वका अरू मुलुक भयावह बनेका छन्। यसबाट आतंकित होइन, सजग र सतर्क रहने र जोगिन साधारण उपाय अपनाउने साथै चीनले अवलम्बन गरेको सुरक्षाका उपाय पछ्याउने हो भने आत्तिहाल्नुपर्ने छैन। यो महामारीको रोकथाम र नियन्त्रणमा चीनको प्रयास र प्रभावकारिताले रोकथाम र नियन्त्रण गर्न नयाँ अन्तर्राष्ट्रिय मापदण्ड स्थापना गरेको छ। कोरोना भाइरस सर्वप्रथम चीनको वुहान सहरमा २०१९ डिसेम्बरमा देखिएको हो। त्यहींबाट चीनका विभिन्न सहरमा फैलियो। चीनले अपनाएका उपायबाट नयाँ संक्रमणको दर वुहान सहरबाहेक धेरै सहरमा शून्य बराबर छ। साथै पछिल्लो समय वुहानमा समेत दैनिक रूपमा ५० को हाराहारीमा मात्र संक्रमित भेटाइएका छन्। जबकि चीनमा भेटाइएका ८० हजारभन्दा बढी संक्रमितमा चीनको हुपै प्रान्तमा मात्र झन्डै ७० हजार संक्रमित छन् र त्यसमध्ये यसै प्रान्तको सदरमुकाम कोरोना भाइरसको इपिसेन्टर मानिने वुहान सहरमा ५० हजार मानिस संक्रमित छन्। यसै वुहान सहरमै दुई हजार बढीको मृत्यु भएको हो। कोरोना भाइरस फैलिएदेखि चीनले एक अर्ब ४० करोड चिनियाँ जनताको नेतृत्व गर्दै अभूतपूर्व साहस र अठोटका साथ अदृश्य शत्रुविरुद्ध अथक् लडाइँ गरिरहेको छ। एक करोड १० लाख जनसंख्या भएको वुहान सहरलाई लक डाउन गर्ने निर्णय सहज थिएन। तर अन्यत्र सहरमा भाइरस प्रसार हुनुबाट रोक्न त्यही मात्र सही उपाय थियो। यसबाट चीनले सारा विश्वलाई गुन लगाएको छ। आजका दिनमा चीनका धेरै प्रान्त र सहरहरूमा नयाँ संक्रमित देखिएका छैनन्। चीनमा संक्रमितको संख्या घट्दै गइरहेको छ र सफल उपचार पाई घर फर्केकाहरू नै ६० हजार बढी पुगिसकेका छन्। वुहानमा समेत संक्रमितहरूको सफल उपचार दर ५० प्रतिशत नाघिसकेको छ। चीनले चीनभरि मात्रै नभई विश्वभर महामारी फैलिनबाट जोगाउन सक्दो प्रयास गरेको छ। साथै संक्रमितको उपचार र रोग नियन्त्रणका लागि चालेका कदम उदाहरणीय छ। चीनभरिका आमजनता दुई हप्ता वा बढी समयका लागि देशविदेशको यात्रा त्यागेर घरमै बसेका छन्। समग्र चिनियाँले जमघट नगर्ने तथा अनावश्यक रूपमा बाहिर नजाने नीति र मास्कलगायतका सुरक्षाका उपायको प्रयोग गर्दै आएका छन्। चीनले सबैभन्दा प्रभावित क्षेत्र वुहानमा दसबाह्र दिनभित्र दुइटा अस्पताल निर्माण गर्यो भने कभर्ड हल, सभा भवनलगायतका क्षेत्रलाई मोबाइल अस्पतालमा परिणत गरी उपचार थाल्यो। मानव जातिकै साझा शत्रु बनिसकेको कोरोना महामारीलाई पराजित गर्न विज्ञान तथा प्रविधि र विश्व एकता र सहयोगको खाँचो छ। साथै उसले तुरुन्तै अन्य प्रान्त र सहरबाट सो क्षेत्रमा चिकित्सा टोली परिचालन गर्यो। ४० हजारभन्दा बढी चिकित्साकर्मीलाई वुहान र हुपै प्रान्तमा खटायो। चीनले तुरुन्तै रोगसँग संघर्ष गर्न शृंखलाबद्ध रूपमा वैज्ञानिक र प्राविधिक अनुसन्धान कार्य सुरु गरेको छ। चिनियाँ वैज्ञानिक अनुसन्धान समूहहरूले सहकार्य गर्दै औषधोपचार, भ्याक्सिनको अनुसन्धानलगायत रोगसम्बन्धी ठोस विषयमा काम गरिरहेका छन्। केन्द्र र स्थानीय सरकारले महामारीविरुद्ध लड्न तुरुन्त १० अर्ब अमेरिकी डलर विनियोजन गरेको थियो। पछिल्लो समयमा विनियोजन रकममा बढोत्तरी भइरहेको छ। लामो बिदापछि सहर र काममा फर्केकालाई समेत १४ दिन क्वारेन्टाइनमा राख्नुपर्ने व्यवस्था गरिएको छ। मार्च ६ को तथ्यांकअनुसार, बिदापछि कामका लागि बेइजिङ फर्केका आठ लाखभन्दा बढी मानिस १४ दिने क्वारेन्टइनमा छन्। यस्तै नियम चीनभरिका सहरमा लागू गरिएको छ। यसबाट कोरोना भाइरसको प्रसार रोकिने र नियन्त्रण तथा रोकथाममा धेरै ठूलो सहयोग मिलेको छ। चीनले प्रभावकारी रूपमा यो महामारीलाई छोटो समयमै रोकेको अवस्था छ र उसको रोकथाम र नियन्त्रणका कदमलाई अन्तर्राष्ट्रिय समुदायले उच्च मूल्यांकन गर्दै मुक्तकण्ठले प्रशंसा गरिरहेका छन्। फेब्रुअरी २८ मा प्रकाशित कोभिड १९ सम्बन्धी चीनविश्व स्वास्थ्य संगठनको संयुक्त निरीक्षण प्रतिवेदनले चीनले इतिहासमै सबैभन्दा साहसी, सबैभन्दा लचिलो र सबैभन्दा सकारात्मक कदम चालेर कोभिड १९ को फैलावटलाई प्रभावकारी रूपमा रोकेको र विश्वलाई कोरोना भाइरसको सामना गर्न महत्वपूर्ण अनुभव उपलब्ध गराएको उल्लेख छ। यस अवस्थामा पनि चीनले सुखको सास भने फेर्न पाएको छैन। देशभित्र झन्डै नियन्त्रणमा आइसकेको स्थितिमा चीनमा इम्पोर्टेड केसहरू अर्थात् बाहिरी मुलुकबाट चीनमा आएकाहरूमा संक्रमण देखिन थालेका छन्। इटाली, स्पेन र इरानबाट फर्केका चिनियाँ र प्रवासी चिनियाँहरू यस भाइरसबाट संक्रमित पाइएका छन्। मार्च ७ सम्म ६० वटा इम्पोर्टेड केसहरू चीनमा भेटिएका छन्। हिजोसम्म यो चीनको मात्र समस्या भन्ने विश्वलाई लागेको हुन सक्छ। तर यो लेख तयार पार्दासम्म विश्वका झन्डै सयवटा देशमा फैलिसकेको छ। कुनै क्षेत्रविशेषमा मात्र नभई विश्वका ६ महादेशमा फैलिएर प्यानडेमिक भइसकेको अवस्था छ। इटाली, इरान, जापान, दक्षिण कोरिया आदि मुलुकमा नयाँ कोरोना भाइरसका संक्रमणको संख्या दिनप्रतिदिन बढिरहेको छ। साथै हरेक दिन नयाँ मुलुक पनि थपिँदै गएको छ। चीनसहित विश्वभर संक्रमितको कूल संख्या एक लाख माथि पुगेको छ। कतिपय देश र ठाउँमा चीन या चिनियाँसँग दूरको सम्बन्धसमेत नभएकामा पनि यो भाइरस भेटेको बताइएको छ। हुन त यस भाइरसबाट संक्रमित बिरामी सर्वप्रथम चीनमा देखिए पनि यसको उद्गमस्थल चीन नै हो भन्न सकिने बलियो आधार छैन। कतिपय अवस्थामा भाइरसवाहकमा कुनै संकेतसमेत नदेखिएको विज्ञको निष्कर्ष छ। यसकारण विश्वव्यापी रूपमा गम्भीर बन्दै गएको यो महामारी इपिडेमिकबाट प्यानडेमिकतिर लागेको छ। यद्यपि विश्व स्वास्थ्य संगठन (डब्लूएचओ) का महाप्रबन्धक टेड्रस अधानोम घेब्रेइससले फेब्रुअरी २४ मा आयोजित नियमित पत्रकार सम्मेलनमा यो महामारी गम्भीर नभइसकेको बताएका छन्। उनका अनुसार, डब्लूएचओले महामारीको व्याख्या गर्दै गम्भीर महामारी भन्ने शब्द प्रयोग गर्ने कि नगर्ने भन्ने विषयमा निर्णय गर्नुअगाडि भाइरस फैलिएको भौगोलिक क्षेत्र, संक्रमित रोगको गम्भीरता र पूर्ण समाजको प्रभाव आदि विषयबारे निरन्तर मूल्यांकन गर्नुपर्ने छ। डब्लूएचओले पहिला यो भाइरस चीनमा फैलिँदै गर्दा चीनसँग प्रभावकारी रोकथाम र नियन्त्रणका उपाय भएका कारण विश्वव्यापी महामारीका रूपमा विकास नभएको जनाएको थियो र पछि जनवरी ३० मा डब्लूएचओका महाप्रबन्धक अधानोमले कोरोना भाइरसको महामारी अवस्थालाई लिएर चीनमा स्वास्थ्य संकटकालको घोषणा गरेका थिए। उनले उक्त निर्णय चीनका लागि अविश्वासको मत नभएको अभिव्यक्ति दिँदै चीनको क्षमताप्रति विश्वास रहेको पनि बताएका थिए। हाल चीनले प्रतिरोधका लागि विविध कदम चालेर दायित्वपूर्ण भूमिका निर्वाह गरिरहेको छ। मानव जातिकै साझा शत्रु बनिसकेको यो महामारीलाई पराजित गर्न विज्ञान तथा प्रविधि र विश्व एकता र सहयोगको खाँचो छ। विश्वभरि तीव्र रूपमा फैलिँदै गइरहेको अवस्थामा हाल विकसित देशलाई समेत यसको निवारण र नियन्त्रण गर्न कठिनाइ परिरहेको छ। नेपालजस्तो देशमाथि झनै ठूलो दबाब आइपरेको देखिन्छ। यो महामारी फैलिने जोखिममा नेपाल छ साथै डब्लूएचओले पनि नेपालको स्वास्थ्य पूर्वाधार बलियो नभएकाले जोखिम क्षेत्रमा राखेको छ। यसबाट सुरक्षित रहने सरल तर प्रभावकारी उपाय भनेको जमघट तथा भीडभाड नगर्ने किनकि त्यहाँ भाइरस संक्रमित या प्रभावित व्यक्ति हुन सक्छ त्यसबाहेक बाहिर जाँदा अनिवार्य रूपमा मास्क लगाउने र हात नधोईकन नाक, मुख र आँखामा नछुने, यति गरियो भने यसबाट जोगिन सकिन्छ। सुस्वास्थ्य नै धन हो। याद गर्नुस्, तपाईंको स्वास्थ्य र तपाईंको परिवारको स्वास्थ्य नै तपाईंको सम्पत्ति हो। साथै हल्ला, पूर्वाग्रह तथा गलत जानकारीलगायतका भाइरसबाट पनि जोगिनु उचित हुन्छ।"
मातृत्वको कदरमै नारी सम्मान,"नास्ति मातृसमा छाया, नास्ति मातृसमा गतिः। नास्ति मातृसमं त्राण, नास्ति मातृसमा प्रिया।। महर्षि वेदव्यासले नारीहरूको सम्मान गर्दै नारीलाई मातृत्वको कदर दिन सकेमा सबै नारीहरू त्यो सम्मानमा अटाउन सक्छन् भन्ने भाव व्यक्त गरेका छन्। मातृत्व समान कुनै छाया छैन, मातृत्व समान कुनै सहारा छैन। मातृत्वको समान कुनै रक्षक छैनन् र मातृत्व समान कुनै प्रिय चीज पनि छैन। आज नेपालमा र खासगरी विश्वभर नै नारीलाई दोस्रो कोटिमा राखेर हेर्ने संस्कार भएकाले नारीले आफ्नो सम्मान र हक अधिकार, पुरुष सरह हुनुपयो भन्दै कानुनतः माग गर्नुपर्ने र विभिन्न अभियान चलाउनुपर्ने स्थिति दुःखद स्थिति हो। जहाँ सृष्टिको सम्मान हुँदैन, सृष्टिमाथि नै दुव्र्यवहार, उपेक्षा, अपराध, हीनताबोध हुने कर्म र व्यवहार देखाइन्छ त्यहाँ शान्ति र समृद्धिको अनुभूति कसरी होला ? कामकाजी महिलाका हकमा घरको व्यवस्थापनसहित आफ्नो नोकरी, व्यापार, व्यवसाय जे पनि छ सबैतिर ध्यान पुयाउने जिम्मेवारी र कर्तव्य हुने नै भयो। यदाकदा केही प्रतिशत सभ्य र सुसंस्कृत घर र समाजमा बाहेक गृहिणीहरूका लागि हाम्रो घरपरिवारमा र समाजमा व्यक्त गर्ने प्रचलन छ मेरी श्रीमती नोकरी गर्दिनन् उनको कुनै काम छैन। उनी बस्, बिहान उठ्छिन्, परिवारका लागि खाजा तयार गर्छिन्, घर सफा गर्छिन्, खाना तयार गर्छिन्, केटाकेटीको स्कुल खाजा तयार गरी पति र केटाकेटीको लुगा तयार गर्छिन्। किनकि उनी कार्यालय जान्नन्। दिनभर घरको सरसफाइ, बगैंचा, करेसाबारीको गोडमेल, घरको हेरचाह, किनमेल, लुगा धुने आदि काम गर्छिन् किनकि उनी कार्यालय जान्नन्। साझ केटाकेटी स्कुलबाट र पति कार्यालयबाट फर्केपछि खाजा तयार गर्छिन्। साँझको खाना तयार गर्छिन्, केटाकेटीको गृहकार्यमा सहयोग गर्छिन् तर उनको काम छैन। वास्तवमा यो ठट्टा होइन, हाम्रो समाजको वास्तविकता हो। एउटा परिवारका लागि एक महिलाले कति घन्टा श्रम लगाउँछिन् त्यसको हिसाबकिताब हुँदैन र वास्तवमा हुनु पनि हुँदैन किनकि त्यो श्रम कुनै तलबका लागि होइन, मातृत्वको गुणबाट निस्केको श्रम हो। प्रशंसाका शब्द र धन्यवादका भावले पनि उनको श्रमको मूल्य तिर्न सकिन्न तर पुरुषले गर्ने परिभाषा र आकलन, कार्यालयको काम मात्र श्रममा गनिने यो परिभाषा अनुपयुक्त लाग्न सक्छ तर मातृत्वलाई यो भाषाले पनि कत्ति असर गर्दैन। प्रकृतिले मातृत्वको गुण महिलालाइ मात्र दिएको छ किनकि महिलाबाट मात्र मातृत्व सम्भव छ। पुरुषले लाखौं प्रयास गरे पनि मातृत्व प्राप्त गर्न सक्दैनन् किनकि यो उसको स्वभावमा पर्दैन। यसबाट थाहा लाग्छ मातृत्वका लागि साहस, धैर्य, सहनशीलताजस्ता धेरै गुण आवश्यक पर्छन्। जसरी पानीको गुण बग्नु हो, प्यास मेटाउनु हो, आगोको गुण ताप दिनु हो। वृक्षको गुण शीतलता र अक्सिजन प्रदान गर्नु, वायुमण्डलदेखि लिएर हरेकका आफ्नै गुण भएजस्तै महिला (पुरुषका आआफ्नै स्वभाव र गुण छन्। जहाँ प्रेम र सौहार्दको अनि नारीत्व र मातृत्वको कदरको अभाव छ, त्यहाँ असमानता, अशान्ति उत्पन्न हुन्छ। महिला भएकै कारणले कमजोर बनाइने, अवसरबाट वञ्चित गरिने संस्कार हाम्रै घर, समाजबाट सुरुवात भएको न हो। अवसर पाएका महिलाले घर, नोकरी, राजनीति, समाजसेवा सबैमा त्यत्तिकै योगदान पुयाइरहेका छन्। दिनभर कामबाट थकान भएर घर फर्के पनि भान्छा सम्हाल्नु, परिवारलाई खुसी बाँड्नु, घरको आवश्यक व्यवस्था मिलाउनु महिलाका लागि सामान्य बन्छ किनकि उनमा नारीत्वको गुण कायम छ। यही कुरा पुरुषका लागि असम्भवप्रायः हुन्छ किनभने उसले यो संस्कार, गुण हामीले नै सिकाएका छैनौं र हामी नै यस्ता काममा पुरुष अगाडि सर्नु हुन्न भनेर निरुत्साहित गर्छौं। कार्यालयबाट घर फर्केपछि टीभीअगाडि बस्नु, पत्रिका हेर्नु, केटाकेटीलाई हप्काउनु, राजनीतिदेखि लिएर समाज, राष्ट्र, अन्तर्राष्ट्रिय समाचार थाहा पाउनु उसको काम र कर्तव्य ठान्छन्। किनकि प्रकृतिले नै पुरुषलाई बहिर्मुखी र तार्किक स्वभावको बनाइदिएको छ। साथीभाइ भेटघाट हँुदा घरपरिवारको हालखबर सोध्नुभन्दा पहिले राजनीतिक चर्चादेखि लिएर बाह्य संसारमा रमाउन चाहन्छन् पुरुषहरू भने महिला घरपरिवारको खुसीमा आफ्नो आनन्द भेट्छिन्। जन्मजात, प्रकृतिगत भिन्नता हेर्ने हो भने पनि नारी र पुरुष भौतिक रूपमा दुई जात हो भने भावनात्मक रूपमा हेर्ने हो भने पुरुष र नारी भनेको स्वाभाविक भिन्नता मात्र हो। पुरुष प्रवृत्ति भनेको मस्तिष्क सक्रिय अर्थात् मस्तिष्कबाट चल्ने हँुदा बौद्धिक, तार्किक, राजनीतिक, बहिर्मुखी र आक्रामक स्वभावले निपुण हुन्छन भने नारी मातृत्व हो, नारी गुण भनेको माधुर्य, सौन्दर्य, सहजता,, धैर्य र प्रेम हो। नारी नारी हुन्, न त निम्न कोटीकी हुन्, न त पुरुष समान, न त पुरुषभन्दा उच्च कोटीकी। नारी बस्, पुरुषभन्दा पृथक हुन्। नारीको आफ्नै अस्तित्व छ, आफ्नै अस्मिता छ। त्यसैले नारीले पुरुषसरह भन्दा पनि नारी भएर पहिचान बनाउन सक्नु ठूलो हो। किनभने पुरुष गुण पुरुषका लागि पो सहज छ त, त्यो पुरुष गुण नारीले अपनाउन खोज्दा नारी पुरुषभन्दा दोस्रो कोटीमा पर्न जान्छिन् न कि प्रथम कोटीमा। पुरुष नारीसरह र नारी पुरुषसरह कहिल्यै बन्न सक्दैनन्। महिलाले पनि बुझ्न जरुरी र यथार्थ कुरा के हो भने महिलाले महिलाकै अस्तित्व पाए पुग्छ, महिला पुरुषसरह हुन खोज्ने होडबाजी गलत हो। आज पश्चिमी मुलुकमा र हाम्रै पूर्वीय समाजमा पनि आधुनिक विकासका नाममा महिला पनि पुरुषसरह समान अधिकार भन्दै पुरुषसरह मैदानमा उत्रिन थालेका छन्, युद्धमा होमिन थालेका छन्, जसको परिणाम उल्टो हुन थालेको छ। महिला पुरुषका अनुयायी बन्न थालेका छन्। पुरुष मानसिकताको पछाडि लागेर पुरुष प्रवृत्तिसँग होडबाजी गर्ने महिलाको संख्या बढ्दै छ। यसो नभईकन नारी हृदय र पुरुष मस्तिक दुवैको भूमिका रहन सके मात्र सार्थकता रहन जान्छ। व्यावहारिक रूपमा भन्ने हो भने पनि त हामीलाई पुरुष नारीजस्तो भएको सहज लाग्दैन भने नारी पुरुषजस्तो भएको कसरी सहज मान्न सकिन्छ। नारीहरू पुरुषसँगै प्रतिस्पर्धामा लाग्नु भनेको नारीत्व गुमाउनु हो, मातृत्वको अपमान गर्नु हो किनभने नारी अस्तित्व, नारी परिचय, नारीको गरिमा फरक छ पुरुष भन्दा तर सबै नारीमा नारीको स्वभाव हुँदैन, सबै पुरुषमा पुरुषको स्वभाव हुँदैन। कोही पुरुष भएर पनि कोमल हृदयका हुन्छन् भने कोही नारी भएर पनि कठोर, तार्किक हुन्छन्, यो स्वाभाविक भिन्नता हो। त्यसैले होला दार्शनिक नित्सेले कृष्ण र बुद्धलाई नारी जातिको कोटीमा राखेका छन् किनकि नारी प्रवृत्तिका हुनाले नै कृष्ण र बुद्धले अहिंसाको सन्देश फैलाउन सके। नारीको गुण र भूमिका भनेको सधैं प्रेम र सौहार्द फैलाउनु हो। यी सबै गुण महिला या पुरुषमा मात्र हुन्छन् भन्ने छैन कोही महिला पुरुषका स्वभाव बहिर्मुखी हुन रुचाउने हुन्छन् भने कोही पुरुष पनि अन्तर्मुखी अर्थात् महिलाको स्वभाव भएका पनि हुन्छन्। हाम्रो समाजले त महिलाको जस्तो नम्र, सहनशील पुरुष भएमा नामर्द र जोइटिंग्रे जस्ता उपमा दिने गर्छन्। पुरुषले चाहेर पनि खुले आम आँसु झार्न सक्दैनन् किनकि समाजले नियम बनाइदिएको छ मर्द रुनु हँुदैन भनेर। आँसु त शब्दद्वारा व्यक्त गर्न नसकिने भावना हो। सधैं सिकायतले मात्र आँसु बग्दैन, आँसु पैदा हुन त हृदय झंकृत हुनुपर्छ, प्रेम र अहोभावले भरिनुपर्छ अनि सबै कुण्ठाबाट मुक्त हुन सक्नु पर्छ तब मात्र आँसुको वर्षा हुन्छ। हाम्रो समाजले त यसलाई महिलाजस्तो कमजोर मात्र रुन्छन् भनेर उपमा दिएको हुन्छ, जुन विल्कुल बेअर्थ लाग्छ। जहाँ प्रेम र सौहार्दको अभाव हुन्छ, त्यहाँ असमानता, अशान्ति उत्पन्न हुन्छ। त्यसैले आजको परिस्थितिमा पनि जहाँजहाँ जे अभाव छ, त्यहाँ नारीत्व र मातृत्वको कदरको अभाव छ। किनकि अत्याचार, हिंसा, अराजकता भनेको प्रेमको अभाव हो, माधुर्य, सौन्दर्यको अभाव हो र त्यो अभाव निर्मूल गर्ने शक्ति नारीसँग छ। प्रकृतिमा कुनै पनि त्यस्ता परिस्थिति छैनन्, जसले गर्दा नारीले पारि श्रमिकमा ठगिनुपर्ने, घरेलु हिंसादेखि हरेक क्षेत्रबाट हिंसाको सिकार हुनुपर्ने। मानिसको मनस्थितिको उपजले समाजमा विकृति फैलिरहेका छन्। मानवअधिकार संरक्षणका कुरा हुन् या मुलुकको सुध्रिँदो राजनीतिक अवस्था, स्थिर सरकार या जुन कुनै क्षेत्रबाट नेपालको विकास देख्न चाहने हो भने त्यहाँ नारीत्व र मातृत्वको कदर हुन जरुरी छ।"
मनाङ सेमिफाइनलमा,पोखरा : पाँच पटकको विजेता मनाङ मस्र्याङ्दी क्लब आहा रारा गोल्डकप फुटबल प्रतियोगिताको सेमिफाइनलमा प्रवेश गरेको छ। आइतबार भएको खेलमा झापा११ लाई १० गोलले पराजित गर्दै मनाङ सेमिफाइनलमा प्रवेश गरेको हो। पोखरा रंगशालामा भएको क्वार्टरफाइनलमा अञ्जन विष्टको एक मात्र गोलको मद्दतमा मनाङले अन्तिम चारमा स्थान बनायो। खेलको ७५औं मिनेटमा उजन उपरकोटीबाट पाएको बललाई सदुपयोग गर्दै अञ्जनले डीबक्स भित्रबाट प्रहार गरेको बलले विपक्षी पोस्टको जाली चुमेको थियो। यसअघि खेलको २१औं मिनेटमा मनाङका विमल रानाले प्रहार गरेको बल पोस्टमाथिबाट बाहिरिएको थियो। निशान लामाको पासमा उनले बललाई विपक्षी पोस्टमा प्रहार गर्ने प्रयास गरेका थए। यसैगरी खेलको अन्तिम समयमा मनाङका जीवन गुरुङले प्रहार गरेको बलले पनि सही दिशा लिन सकेन। झापाका खेलाडीले पनि पाएका केही राम्रो अवसर सदुपयोग गर्न सकेनन्। खेलको इन्जुरी समयमा हेमन्त थापामगरले उपलब्ध गराइदिएको पासमा श्याम मुरमुको हेडलाई मनाङका गोलरक्षकले उत्कृष्ट बचाउ गरेका थिए। खेलमा मनाङका अञ्जन विष्ट म्यान अफ दी म्याच बने। खेलपछि झापा११ का प्रशिक्षक मिलन गुरुङले आफ्ना तीन खेलाडी घाइते हुँदा पनि मनाङसँग प्रतिस्पर्धात्मक खेल खेलेको बताए। मनाङका प्रशिक्षक फुजा टोपेले आफ्ना खेलाडी धरानबाट पोखरा थालेकाले पनि जितका लागि संघर्ष गर्नुपरेको बताए। मनाङ सेमिफाइनलमा पुग्ने दोस्रो टोली हो। यसअघि आयोजक सहरालाई हराउँदै नेपाल पुलिस क्लबले सेमिफाइनलमा स्थान बनाइसकेको छ। मनाङले सेमिफाइनलमा त्रिभुवन आर्मी र संकटा क्लबबीचको विजेतासँग खेल्नेछ। प्रतियोगितामा १० टोलीको सहभागिता रहेको छ। विजेताले १० लाख एक हजार र उपविजेताले पाँच लाख एक हजार रुपैयाँ पुरस्कार पाउने छन्।
"रियल मड्रिड पराजित, बार्सिलोनालाई ठूलो राहत","स्पेन : स्पेनिस ला लिगा अन्तर्गत आइतबार राति भएको खेलमा रियल मड्रिड पराजित भएको छ । उपाधि होडमा रहेको रियल मड्रिड रियल बेटिससँग २१ ले पराजित भएको हो । रियल पराजित भएपछि बार्सिलोनालाई ठूलो राहत मिलेको छ । रियल बेटिसको मैदानमा भएको खेलमा बेटिसले ४०औं मिनेटमा सिड्नेइको गोलबाट अग्रता बनाएको थियो । पहिलो हाफकै अन्तिममा रियलले पेनाल्टीको अवसर पायो । करिम बेन्जिमाले पेनाल्टीलाई सदुपयोग गरी खेल ११ को बराबरीमा ल्याए । ६६औं मिनेतमा मैदान छिरेका रियल बेटिसका टेलोले ८२औं मिनेटमा गोल गर्दा रियल मड्रिड निराश बन्यो। हारपछि २७ खेलबाट ५६ अंक रहेको रियल मड्रिड दोस्रो स्थानमा सीमित भएको छ। अघिल्लो दिनको खेलमा रियल सोडिडाडविरुद्ध कठिन जित निकालेको बार्सिलोनालाई रियल मड्रिडको हारले ठूलो राहत मिलेको छ । यस अघिको एल क्यासिकोमा रियलबाट हार व्यहोरी पछि परेको बार्सिलोना पुन शीर्ष स्थानमा फर्किन सफल भएको छ । बार्सिलोनाको २७ खेलबाट ५८ अंक छ। २७ खेलबाट ३३ अंक बनाएको रियल बेटिस भने १२औं स्थानमा छ । यस सिजन गतिलो प्रदर्शन गर्न नसकेको बार्सिलोना आफ्नो उत्कृष्ट खेलका कारण भन्दा पनि प्रतिस्पपर्धी टिमको पनि फितलो प्रदर्शनका कारण मात्रै उपाधि होडमा अघि बढ्न सफल भइरहेको छ । अघिल्ला २ सिजन सहजै उपाधि जितेको बार्सिलोना यस सिजनमा शीर्ष स्थानमा उक्लने र झर्ने क्रम जारी छ। ला लिगाका आइतबारका अन्य खेलमा एथ्लेटिको बिल्बाओले रियल भालाडोलिडलाई ४१, लेगानेसले भिल्लारियललाई २१ तथा ओसासुनाले स्पानियोललाई १० ले हराए गलेभान्टे र ग्रानाडाले ११ को बराबरी खेले ।"
'रोनाल्डिन्होलाई आफ्नो पासपोर्ट नक्कली भन्ने थाहै थिएन',आसुनसिओन : ब्राजिलका विश्वप्रसिद्ध फुटबल खेलाडी रोनाल्डिन्होले जानाजान नक्कली राहदानी (पासपोर्ट) नबोकेको उनका ब्राजिली वकिल सर्जिओ क्वीरोजले दाबी गरेका छन्। क्वीरोजले रोनाल्डिन्होलाई तत्काल रिहा गर्न पाराग्वेका सरकारी अधिकारीहरु समक्ष आग्रह पनि गरेका छन्। पाराग्वेमा पक्राउ परेका रोनाल्डिन्हो र उनका भाई रोबर्टोले नक्कली कागजात पेश गरेको पाराग्वेका अधिकारीहरुले बताएका छन्। उनीहरु दुबै जना यही मामिलामा विगत तीन दिनदेखि पाराग्वेको राजधानी आसुनसिओनको जेलमा थुनिएका छन्। वकील क्वीरोजले भने 'रोनाल्डिन्होले कुनै अपराध गर्नु भएको छैन किनभने उहाँलाई दिइएको पासपोर्ट नक्कली हो भन्ने उहाँलाई पनि थाहा थिएन।' पाराग्वेका अधिकारीहरुले जेलमा रोनाल्डिन्होको व्यवहार निकै राम्रो भएको र न्यायाधीशले पनि उहाँप्रति सहानुभूति देखाउने सम्भावना रहेको बताएका छन्। रोनाल्डिन्हो र उनका भाइ रोबर्टो ब्राजिलबाट गत बुधबार पाराग्वे आइगेका थिए। विमानस्थलमा सामान्य जाँच गरेर होटल पुगेका रोनाल्डिन्हो र उनका भाइको कोठामा केही घण्टापछि प्रहरीले छापा मारेको थिए।
