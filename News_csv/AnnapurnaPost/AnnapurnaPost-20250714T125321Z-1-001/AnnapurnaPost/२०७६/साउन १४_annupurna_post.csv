शीर्षक,विवरण
स्वार्थले च्यापिएको अर्थतन्त्र,"नीति निर्माणकर्तालाई प्रभावमा राखेर मुनाफा बाँडचुँड गर्ने भूमिकाबाट मुनाफाखोरहरू आफैं नीति निर्माण तहमा हाबी हुन थालेका छन् हामीले इतिहासमा पहिलोपटक म घुस खान्न, खान पनि दिन्न भनेर घोषणा गर्ने प्रधानमन्त्री पायौं। तिनी सत्तासीन भएको १८ महिना नाघिसकेको छ। विगत हेर्ने हो भने तिनको नेतृत्वको मन्त्रिमण्डल पुनर्गठन र परिवर्तन हुने औसत आयु अवधि कटिसक्यो। यस अवधिमा सरकारले जनहितका निमित्त गरेका कामको मूल्यांकन गर्नु, कूटनीतिक क्षेत्रमा मित्रराष्ट्रका सरकार प्रमुखहरूलाई पठाइएका शुभकामना वा समवेदनाजस्ता संवेदनशील सन्देशमा हुन गएका मानवीय त्रुटि राजनीतिक क्षेत्रमा घरिघरि विप्लव समूहसँग वार्ता गर्नेनगर्ने, राष्ट्रियताका विषयमा भारतीय अन्तर्राष्ट्रिय गुप्तचर संस्था रअ का प्रमुखसँग हाम्रा राजनीतिक दलका नेताले गरेका दर्शनभेटका घटना तथा नभएका विषय समेटिएको छैन। यस आलेखको विषय झाँगिदै गएको स्वार्थले मुलुकको समग्र आर्थिक उन्नतिका प्रयास तथा अवसरलाई कसरी अवरोध तुल्याउँदै छ, त्यसलाई हाइलाइट गर्दै सम्माननीय प्रधानमन्त्रीका उक्तिको सान्दर्भिकतातर्फ केन्द्रित हुनु हो। औद्योगीकरणविना आर्थिक उन्नति गरेको मुलुकको उदाहरण पंक्तिकारले भेटेको छैन। उन्नतिको शिखरमा पुगेका राष्ट्रहरू पनि कुनै कालखण्डमा कृषिमा आश्रित थिए। उद्योग तथा सेवा क्षेत्रतर्फ क्रियाशील जनसंख्या उन्मुख हुँदै तिनले आर्जेको धनको कारणले नै त्यस्ता मुलुकले उन्नति गरेका हुन्। हामीकहाँ अझै दुईतिहाइ जनसंख्या कृषिमै आश्रित छन्, जीवन उपार्जन तथा रोजगारका निमित्त। वर्तमान कालखण्डमा जस्तो जनसाधारणको हातमा नगद र पैसा कहिल्यै पनि उपलब्ध भएको थिएन। सीमित संख्याकै किन नहुन्, मानिसहरू अभूतपूर्व रूपमा धनार्जन गर्न सफल भएका छन्। अन्यथा, सहरी क्षेत्रका घडेरीको भाउ अचाक्ली बढ्ने थिएन। विदेशबाट भित्याइएका विलासी सामान बजारमा उपलब्ध हुने थिएन। बाँकी रहेको जनसंख्याको ठूलो हिस्साको स्वामित्वमा रहेको सम्पत्तिमा केही न केही अभिवृद्धि भएकै छ। अन्यथा, भुस र खरका छाना तथा काँचो इँटका घर लोपोन्मुख हुने थिएनन्। नागरिकका हातमा नगद पर्नुका थुप्रै कारण छन्। यसमध्ये वैदेशिक रोजगारबाट भित्रिएको आय प्रमुख हो। बढ्दो पर्यटन आगमन, वैदेशिक सहयोग, ऋण र लगानीमा सञ्चालित आयोजना तथा स्थानीय स्तरमा भएगरिएका विकास निर्माण कार्यले पुर्याएको योगदानजस्ता कारणले हो। अर्थतन्त्रको विडम्बना नागरिकको क्रय शक्तिमा भएको अभिवृद्धिको अनुपातमा समस्त जनसंख्याको आयआर्जनमा वृद्धि हुन नसक्नु हो। क्रय शक्तिमा आएको वृद्धिको अत्यधिक अंश उपभोग तथा घरायसी कार्यका निमित्त खर्चिने भएकाले बचत तथा लगानीतर्फ हातमा परेको नगदउन्मुख हुन सकेको छैन। अर्कोतर्फ आमनागरिकको क्रियाशक्तिमा आएको वृद्धिसँगै मुलुकको व्यापार घाटा बढ्ने क्रम अनियन्त्रित भएको छ। फलस्वरूप सोधनान्तर स्थिति नाजुक अवस्थाबाट गुजिँ्रदै छ। राष्ट्रसँग सञ्चित भएको वैदेशिक मुद्राले ७८ महिनाको आन्तरिक आवश्यकताका सामान भित्याउन अपुग हुने अवस्थामा छौं हामी। सयभन्दा बढी मुलुकमा निर्मित वा उत्पादित वस्तु हाम्रा बजारमा सहज उपलब्ध हुनेछन्। नयाँनयाँ सरसामान तथा उपभोग्य वस्तुको उपभोग र खपत गर्ने क्षमतामा वृद्धि हुँदै छ। हामीकहाँ उत्पादन नहुने तर परम्परागत कालखण्डदेखि खपत हुने सामानको आयत वृद्धि हुनु त जनसंख्या तथा तिनको क्रय शक्ति वृद्धि हुँदा हुने नै भयो। विदेशमा उत्पादित औद्योगिक पैदावर मात्र नभएर कृषिप्रधान मुलुकको बजारमा विदेशमा उत्पादित कृषि उपज र पैदावारहरू छेलोखेलो उपलब्ध छन्। यसरी विदेशमा उत्पादन भएर हाम्रो बजारमा उपलब्ध हुने सामानले स्वदेशी उत्पादित वस्तुलाई द्रूतगतिमा विस्थापित गर्दै छ। अर्कोतर्फ श्रमको अभावमा खेतीयोग्य जमिन बाँझो हुन थालेका छन्। अपवादका रूपमा मौलाउन थालेका उद्योगधन्धा भनेको आन्तरिक तथा प्राकृतिक स्रोतबाट कच्चा पदार्थ उपलब्ध हुने उद्योग जस्तैः सिमेन्ट तथा बालुवा र गिटी हुन्। त्यस्ता उद्योगले पर्यावरणमा परेको तथा भविष्यमा पर्ने प्रभावबारे राज्य बेखबर छ। कच्चा पदार्थ आयात गरेर उत्पादन गर्नुपर्ने तथा कृषि उत्पादन प्रशोधन उद्योग कुण्ठित हुनु अथवा मौलाउन नसक्नुको प्रमुख कारण हाम्रो उत्पादन मूल्य अन्यत्रको दाँजोमा उच्च हुनाले नै हो। औद्योगिक तथा कृषि क्षेत्रको उन्नति अवरूरुद्ध हुनुको पछाडिको प्रमुख कारण पनि उत्पादन खर्च उच्च भएकाले नै हो। यही करणले हाम्रा उत्पादित वस्तुलाई आन्तरिक बजारमा समेत प्रतिस्पर्धा गर्न नसकेर विस्थापित हुँदै जानुपर्ने स्थिति उत्पन्न भएको छ। यस प्रक्रियालाई रोक्ने दुई उपाय हुन सक्छन्। पहिलो, विदेशमा उत्पादन भएका वस्तुलाई आन्तरिक बजारमा प्रवेश निषेध गर्ने। दोस्रो, आन्तरिक उत्पादन प्रणालीलाई सस्तो तुल्याउने। विश्व व्यापार संगठनको सदस्य तथा दर्जनौं विश्व व्यापार प्रवद्र्धन सन्धिहरूमा हस्ताक्षर गरिसकेकाले हामीलाई अन्य मुलुकमा उत्पादन भएका वस्तुलाई निषेध गर्ने सुविधा छैन। त्यसो त, आन्तरिक बजारमा वैदेशिक उत्पादित समान तथा वस्तुको निषेध गर्नेभन्दा आन्तरिक बजार खुला राख्ने मुलुकले नै उन्नति गरेको विगतको विकास अभ्यासबाट निष्कर्ष निकाल्न सकिन्छ। अन्तर्राष्ट्रिय व्यापारमा सहभागी हुनुको विकल्प हामीसँग छैन। त्यसकारण विकल्प भनेको समग्रमा उत्पादकत्व बढाएर उत्पादित सामग्री सस्तो तुल्याउनु नै हो। झाँगिएको स्वार्थ सञ्जालले बजार व्यवस्था मौलाउन अवरोध पुर्याएको छ। कुण्ठित प्रतिस्पर्धाविमुख बजारलाई क्रोनिक क्यापिटलिजम को उपज माने पनि यसका मुख्य खेलाडीको पृष्ठभूमि भने कार्लमाक्र्सका अनुयायीको छ। हाम्रो उत्पादन र उत्पादकत्व कम हुनाका धेरै कारण छन्। अनुसन्धान, उचित प्राविधि, मजदुरको दक्षता बढाउने कार्य आदि उपेक्षित हुनुदेखि यातायात एवं सञ्चार महँगो हुनु तथा उत्पादन प्रणालीसँग असम्बधित खर्च (घुस, चन्दा आदि) प्रमुख हुन्। उल्लिखित नीतिगत, प्राविधिक तथा प्रशासनिक कारण ओझेलमा पर्ने महत्वपूर्ण कारण भनेका सीमित संख्याको उद्यमी, व्यापारी र राजनीतिज्ञको मिलोमतोमा एकलौटी कायम गरेर बजारमा प्रभुत्व जमाउने कार्य हो। प्रतिपस्र्धामा आधारित खुला बजार प्रणाली अँगालेको चार दशक बितिसक्दा पनि हाम्रो बजार खुला छैन। न त यो प्रतिस्पर्धात्मक नै छ। नयाँ व्यवसायीले बजारमा सितिमिति प्रवेश पाउँदैनन्। बजारमा प्रतिस्पर्धा हाबी हुनुको साटो दिनपरदिन प्रतिस्पर्धालाई हतोत्साही तुल्याउने प्रवृत्ति हावी हँुदै छ। बजारलाई प्रतिस्पर्धात्मक तुल्याउने जेजति निकाय छन्, ती प्रायः निस्क्रिय छन्, तिनलाई पंगु तुल्याइएको छ। राजनीतिक संरक्षणमा सीमित संख्याको उत्पादक, मुनाफाखोर, तस्कर, व्यापारी तथा बिचौलियाले बजारमा कब्जा जमाएका छन्। झाँगिएको स्वार्थ सञ्जालले बजार व्यवस्थालाई मौलाउन अवरोध गरेको छ। कुण्ठित प्रतिस्पर्धाविमुख बजारलाई क्रोनिक क्यापिटलिजम को उपज माने पनि यसका मुख्य खेलाडीको पृष्ठभूमि भने कार्लमाक्र्सका अनुयायीको छ। स्वार्थ सञ्जाल विस्तार हुनु तथा त्यसको प्रभावमा बजार व्यवस्था सीमित खेलाडीको चंगुलमा पर्नुका पछाडि अनेक कारण छन्। तीमध्ये प्रमुख हुन् विभिन्न कालखण्डमा राजनीतिक आस्था बोकेका मर्न र मार्न तयार राजनीतिक वृत्तको धनार्जन गर्ने उद्देश्य निहित छ। राजनीतिक नेतृत्वपंक्ति धनार्जनउन्मुख भएको अवस्थामा तुरुन्त अथवा छोटो अवधिमा कम लगानी गरेर अत्यधिक मुनाफा हुने कार्यले प्राथमिकता पाउनु स्वाभाविक हो। सरकारको स्वामित्वमा उत्पादन प्रणाली हुनुपर्छ भन्ने अर्थ राजनीतिक मान्यता बोकेको स्कुलिङमा हुर्केको नेतृत्वले शासन भारको दायित्व वहन गरेपछि पुँजीपति हुन लालायित भएको परिणाम मुलुकले भोग्दै छ। नेतृत्वले आफ्नो र आफन्तको व्यक्तिगत आर्थिक हित र सुरक्षालाई सर्वोपरि महत्व दिन थालेकाले अर्थतन्त्रमा अप्रत्याशित विकृति देखा पर्नु स्वाभाविक हो। परिणामस्वरूप स्थानीय तहमा डोजराधीश, निर्माण सम्पन्न हुनुअघि निर्माणाधीन संरचना भत्किनु, विनाप्रतिस्पर्धा ठूला निर्माण कार्य हात पर्ने सफलता हाँसिल गर्ने तर काम नगर्ने सुविधा पाउने, पाएको ठेक्का समयमा सम्पन्न नगरेर बढी मूल्य भुक्तानी गर्ने सफलता हासिल गर्न निर्माण कार्य गर्ने छुट भएको कालखण्डमा पूर्वाधार निर्माण तथा मर्मतसम्भारजस्ता कार्य ठप्प गर्ने, उत्पादन सामग्री समयमा उपलब्ध गराउने अभिभारा बोकेका यातायात तथा वितरकलाई अनियमितता गर्ने छुट भएन भन्ने, छुट भएको अवस्थामा उत्पादन खर्च घट्नेभन्दा बढ्ने प्रबल सम्भावना हुने नै भयो। विगतमा राजनीतिक संरचनामा हुर्केका मुनाफाखोरीहरू आजका दिनसम्म आइपुग्दा धेरै शक्तिशाली भइसकेका छन्। दोस्रो जनआन्दोलनको सफलतापश्चात् उनीहरू आफ्नो क्षेत्र विस्तारमा आक्रमक रूपमा लागिपरेका छन्। नीति निर्माणकर्तालाई आफ्नो प्रभावमा राखेर मुनाफा बाँडचुँड गर्ने भूमिकाबाट उनीहरू आफंै नीति निर्माण तहमा हाबी हुन थालेका छन्। यसले गर्दा संस्थागत रूपमा मौलाएको भ्रष्टाचारलाई नीतिगत भ्रष्टाचारले पुड्को तुल्याउन थालेको छ। अहं प्रश्न भनेको गुजुल्टिँदै र झाँगिदै गएको स्वार्थ रक्षाको वातावरणमा घुस खान्न र खान पनि दिन्न घोषणाको औचित्य र सार्थकता कति छ, त्यसको औचित्य पुष्टि गर्ने काम पाठकलाई नै छाडेको छु।"
खाद्य सुरक्षा आमनागरिकको अधिकार,"नेपालको संविधानमा उपभोक्ताको खाद्य अधिकार मौलिक अधिकारका रूपमा स्थापित भए पनि नेपाली जनता गुणस्तरीय खाद्यवस्तु उपभोग गर्नबाट वञ्चित छन्। स्वच्छ, पोषणयुक्त, विषादीरहित र पर्याप्त खाद्यन्न उपलब्ध गराउन सरकारलाई संविधानले निर्देशित गरे पनि कृषिजन्य उत्पादनमा मुनाफाको हेतु विषादीको प्रयोग बढ्दो छ। यसैगरी भारतबाट पनि विषादी तरकारी र फलफूल आयात भइरहेका छन्। यसैबीच नेपाल सरकारले हालै यस सम्बन्धमा गरेको प्रयास फितलो रह्यो। पूर्ण तयारीविनाको हतारमा गरिएको कामबाट सरकार पछि हट्नुपरेको छ। निस्सन्देह खाद्य सुरक्षा स्वस्थ तथा सुखी जीवनका लागि अपरिहार्य छ। उपभोक्ताको खाद्य अधिकार र खाद्य सुरक्षाजस्तो राष्ट्रिय हित र राष्ट्रिय सुरक्षा विषयमा सरकारको विशेष ध्यान र निगरानी रहनुका साथै आमजनता पनि चनाखो तथा सतर्क रहनु आजको आवश्यकता हो। सन् १९४५ मा स्थापित संयुक्त राष्ट्रसंघीय खाद्य तथा कृषि संगठनको ध्येय पनि विश्वमा विद्यमान भोकमरी निर्मूल पार्ने र खाद्य सुरक्षामा ध्यान दिँदै पर्याप्त स्वस्थकर कृषि उत्पादनबाट मानिसलाई आवश्यक पोषणतत्व उपलब्ध गराउनु हो। गत जुन ७ मा नेपालले पनि पहिलोपटक खाद्य सुरक्षा दिवस मनाएको थियो। छिमेकी राष्ट्र चीनले पहिलोपटक सन् २००९ मा खाद्य सुरक्षा कानुन लागू गरेको थियो। हालै गत मे महिनाबाट खाद्य सुरक्षामा विशेष ध्यान दिँदै चीनको राज्य परिषद्ले संशोधित खाद्य सुरक्षा कानुन लागू गरेको छ। खाद्य सुरक्षास्तर तथा निगरानी प्रणालीलाई सञ्चालन गरी खाद्य सुरक्षा सुनिश्चितता तथा आमनागरिकको स्वस्थ जीवनलाई अझै सुदृढ बनाउन लागिपर्ने उल्लेख छ। योसँगै सन् २०२० सम्ममा ९७ प्रतिशतभन्दा बढी उत्पादित वस्तुहरूको गुणस्तर तथा खाद्य सुरक्षा जाँच पास गरिने र दागधब्बाको परीक्षण ९८ प्रतिशत पुग्ने अनुमान छ। चीनले सन् २०३५ सम्ममा खाद्य सुरक्षास्तरमा विश्वमै अग्रपंक्तिमा आउने लक्ष्यका साथ खाद्य सुरक्षा नीति अपनाएको छ। साथै कृषि उत्पादनमा कीटनाशक तथा जीवनाशक विषादीको अवशेष प्रयोग सम्बन्धमा पनि चिनियाँ कम्युनिस्ट पार्टीको केन्द्रीय कमिटी र राज्य परिषद्ले संशोधित लक्ष्यसहित निर्देशिका जारी गरेको छ। खाद्य सुरक्षाको जोखिम हटाउने र विश्वस्तरीय एक उन्नत नियामक क्षमता निर्माण गर्ने उद्देश्य चीनको छ। कृषि रसायनको प्रयोगबाट हुने खाद्य जोखिमबाट बच्न आउँदा दिनमा थप कदम चाली सबै खतरनाक प्रकारका रसायनमा पूर्णरूपमा प्रतिबन्ध लगाउने लक्ष्य छ। हाल पनि चीनले झण्डै १० वटा अति हानिकारक रसायन कृषिमा प्रयोग गर्न अनुमति दिँदै आएको छ। निर्देशिकाअनुसार चीनले पाँच वर्षभित्र विषादी रसायनको प्रयोग तथा उत्पादन बन्द गर्न चरणबद्ध रूपमा कदम चाल्ने छ। अत्यधिक मात्रामा रासायनिक विषादीको प्रयोग, रङ तथा विभिन्न रसायनको दुरुपयोग र कमसल तथा नक्कली खाद्य सामग्री उत्पादनलाई नियन्त्रण लिने काम विशाल चीनमा सजिलो भने छैन। आमजनताका लागि स्वस्थकर खाद्यवस्तु अधिकारको विषय हो र चीनमा खाद्य सुरक्षाको सवाल सदा उठ्ने गर्छ। चीनमा प्रयोग भइसकेको तेललाई मुनाफा कमाउन पुनः प्रयोग गरिने विषय धेरैपटक समाचार बन्ने गरेको छ। साथै, शिशु दूधको विषयले सन् २००८ मा विश्वलाई नै तताएको थियो। उक्त निर्देशिकाले खाद्य सुरक्षा उल्लंघनका आपराधिक मामिलाका साथै नक्कली खाद्य उत्पादक तथा बिक्रेतालाई कडाभन्दा कडा दण्ड दिने उल्लेख छ। सरकारले व्यापारिक हिसाबबाट होइन, स्वस्थकर खाद्यवस्तु उपलब्ध हुने वातावरण निर्माण गर्नुपर्छ। चीनकै स्थिति यस्तो छ भने नेपालमा अवश्य पनि अझै समय लाग्ने छ। यसका लागि किसानहरूलाई कम रसायनको प्रयोगका साथै खाद्य सुरक्षा र गुणस्तर सम्बन्धमा तालिम दिन जरुरी छ। सरकारले उब्जनीअघिदेखि ग्राहकका हातमा नपरुञ्जेल यी सम्पूर्ण प्रक्रियामा निगरानी राख्न जरुरी छ। तर, यो सरकारको मात्रै दायित्व होइन, यसमा हरेक नागरिक अझै सतर्क रहनुपर्छ। चीनले जनचेतनाका लागि सन् २०११ देखि वार्षिक रूपमा खाद्य सुरक्षा प्रचार सप्ताहको आयोजना गर्दै आएको छ। स्तर निर्धारण, नियमनका साथै दण्ड, जरिबानाको व्यवस्था गरी खाद्य सुरक्षा सुनिश्चितताका लागि चीनले अटुट प्रयास गर्दै आएको छ। इन्टरनेट प्लस तथा बिग डेटा प्रविधिबाट खाद्य सुरक्षामा निगरानी बढाइरहेको छ जसमा राज्य परिषदन्तर्गत खाद्य सुरक्षा आयोगदेखि राष्ट्रिय स्वास्थ्य आयोगलगायत २३ वटा विभागले सहकार्य गरिरहेका छन्। चालु वर्षको पाँच महिनामा मात्र खाद्यवस्तुसम्बन्धी अपराधमा संलग्न ८,५०० शंकास्पद व्यक्तिलाई पक्राउ गरेको चीनको सार्वजनिक सुरक्षा मन्त्रालयले जनाएको छ। सो अवधिमा ४,५०० वटा खाद्य सुरक्षासम्बन्धी आपराधिक मुद्दाको छानबिन गरिएको थियो। यसमा ३,८०० अवैधानिक फ्याक्ट्रीहरू नष्ट गरिएको थियो। १४ अर्ब मानिसको जीवनशैली, सुरक्षा तथा स्वास्थ्यलाई ध्यान दिँदा खाद्य सुरक्षा एक महत्वपूर्ण मुद्दा भएको चिनियाँ अधिकारीको भनाइ छ। यसै आधारमा, गत मेमा खाद्य र लागूपदार्थ सम्बन्धित अपराध जाँच ब्युरो आधिकारिक रूपमा स्थापना गरेको थियो। यसरी चीनभित्र उत्पादन हुने वस्तु मात्रै होइन, बाहिरी क्षेत्र र देशबाट आयात गरिने वस्तुको जाँच अर्थात् क्वारेन्टाइन पनि त्यत्तिकै कडा छ। अमेरिका, क्यानडालगायत विभिन्न मुलुकबाट निर्यात हुने सुँगुरको मासु र अरू कृषिजन्य उत्पादनमा चल्ने क्वारेन्टाइन प्रक्रिया शीर्ष समाचार नै बन्ने गरेको छ। यता चीनले नेपाललाई झन्डै नौ हजार वस्तुको निर्यातमा शून्य प्रतिशत भन्सार करको सुविधा दिँदै आए पनि यसै क्वारेन्टाइन परीक्षणमा असफल भएका कारण नेपाली सामान चीन निकास हुन सकेको छैन। स्रोतका अनुसार, नेपाल र चीनबीच अबको दुईचार महिनाभित्रै व्यवस्थित रूपमा चिया, कफीलगायतका नेपाली सामान चीन निर्यात गर्न समझदारी भएको छ। चाइना क्वालिटी सर्टिफिकेसन सेन्टर (सीक्यूसी) र नेपाली प्रतिनिधिमण्डलबीच गत जुनमा बेइजिङमा नेपाली उत्पादन तथा सरसामान निर्यात गर्ने सम्बन्धमा वार्ता भएको थियो। कृषि तथा पशुपक्षी विकास मन्त्रालयका सहसचिव गोविन्दप्रसाद शर्माको नेतृत्वमा चीन आएको टोलीमा गुणस्तर तथा नापतौल विभागका उपमहानिर्देशक प्रमोदा प्रधान, नेपाल चेम्बर अफ कमर्सका प्रमुख कार्यकारी अधिकृत कैलाशकुमार बजिमयलगायतका थिए। सीक्यूसीका अनुसार, नेपाली प्रतिनिधिमण्डलसँग दुई पक्षबीचको वार्ता नेपाली सामान निर्यात गर्न चिनियाँ भन्सार तथा क्वारेन्टाइन प्रक्रियामा केन्द्रित थियो। दुई पक्षले हालको मूलभूत अवस्थासँगै नियम कानुन, बजार पहुँच, प्रमाणीकरण, निरीक्षण, भन्सार सहजीकरण तथा यसका सुविधाका साथै तत्कालै नेपालबाट केकस्ता वस्तु निर्यात गर्न सकिन्छ भन्ने विषयमा व्यापक छलफल गरेका थिए। नेपाल चिनियाँ नवीन रेशममार्गमा आबद्ध भएपछि व्यापार घाटा न्यूनीकरणका लागि चालिएको कदमका रूपमा यसलाई लिन सकिन्छ तर अर्का छिमेकी भारतसँग भने क्वारेन्टाइनका कारण सधैं झमेला आइरहेको सुनिन्छ। अदुवा, अलैंची र तरकारीजस्ता कृषिउपज निर्यात गर्दा भारतले सधैं सास्ती दिने गरेको व्यवसायीहरूको गुनासो छ। भारतले अन्तर्राष्ट्रिय मापदण्डअनुसार कृषिजन्य वस्तुको परीक्षण गर्न थालेको करिब ६ वर्ष भइसकेको छ। नेपालले पनि अन्तर्राष्ट्रिय मापदण्डको अनुसरण गर्दै गत असार २ मा भारतसहित तेस्रो मुलुकबाट आयात हुने तरकारी तथा फलफूलको भन्सार विन्दुमै क्वारेन्टाइन र जीवनाशक विषादीको अवशेष परीक्षण अनिवार्य रूपमा गर्ने गरी निकासीपैठारीसम्बन्धी आदेश राजपत्रमा प्रकाशित गरेको थियो। तर, आवश्यक पूर्वाधार र दक्ष जनशक्तिको अभावसँगसँगै भारतको दबाबसामु नेपाल सरकार झुकेको छ। विषादी परीक्षण कार्य तत्कालका लागि स्थगित भएको छ, जुन संविधानको धारा ३६ को खाद्यसम्बन्धी मौलिक हकको मर्मविपरीत छ। यसैबीच सर्वोच्च अदालतले सरकारको तरकारी र फलफूलमा विषादी परीक्षण नगर्ने यस निर्णयलाई कार्यान्वयन नगर्न आदेश जारी गरेको छ। कृषि विभागको विषादी पञ्जीकरण शाखाका अनुसार नेपालमा बर्सेनि साढे ६ सय मेट्रिक टन विषादी भित्रिन्छ। अन्तर्राष्ट्रिय व्यापार भोकमरी र कुपोषण हटाउन एक महत्वपूर्ण माध्यम हो। विश्वमा विभिन्न देशहरू आफ्ना नागरिकका लागि खाद्यान्न उपलब्ध गराउन अरू देशमा निर्भर हुने गर्छन्। ती खाद्यान्न तथा खाद्य सामग्रीहरूको क्वारेन्टाइन अर्थात् जाँचबुझपछि मात्र भित्याउने गरिन्छ। तर, दुर्भाग्यवश, नेपालले चाहेर पनि गर्न सकेको छैन। ढिलोचाँडो, कृषि तथा पशुपक्षी विकास मन्त्रालयले भारतसँग जोडिएका ६ नाका काँकडभिट्टा, विराटनगर, वीरगन्ज, भैरहवा, धनगढी र महेन्द्रनगर तथा चीनतर्फको रसुवा तथा तातोपानी भन्सार विन्दुमा अन्तर्राष्ट्रिय स्तरको प्रयोगशाला निर्माण गर्ने निर्णय गरेको छ। हाल मन्त्रालयमातहत आयातीत तरकारी र फलफूल परीक्षणनिम्ति देशभर आठवटा ठाउँमा विषादी परीक्षण एकाइ व्यवस्था गरेको छ। सरकारले व्यापारिक हिसाबबाट होइन, स्वस्थकर खाद्यवस्तु उपलब्ध हुने वातावरण निर्माण गर्नुपर्छ। स्वस्थकर र पोषणयुक्त खाद्यवस्तुको उत्पादन, व्यापार, बिक्री र खपतलाई नियमन गरी प्रभावकारी बनाउनु आजको आवश्यकता हो।"
सार्वजनिक खर्च प्रणाली सुधार,"बजेटमा आयोजना राख्दा प्रभावशालीका खल्तीमा आयोजना राख्ने चलन सबै तहका सरकारमा देखिन्छ। यसरी बजेटलाई वैयक्तिकरण गर्नु हुँदैन नेपालको सार्वजनिक वित्त व्यवस्थापन प्रणाली राम्रोसँग डिजाइन गरिएको छ। योजना, बजेटिङ, लेखा र प्रतिवेदन प्रणाली, सार्वजनिक खरिद, लेखा परीक्षणको समग्र बजेटरी चक्रलाई अनुसरण गर्नुपर्छ भन्ने सैद्धान्तिक मान्यता हामीले अनुसरण गरेका छौं। यति हुँदाहुँदै पनि हाम्रो खर्चको गुणस्तर राम्रो छैन। विकास आयोजना समयमा कार्यान्वयन भइरहेका छैनन्। नेपाल किन लामो समयदेखि यो दुष्चक्रमा जकडिएको छ भनेर हामीले विश्लेषण गर्नुपर्ने हुन्छ। सार्वजनिक वित्तीय व्यवस्थापनको मुख्य काम भनेको समग्र आर्थिक अनुशासन कायम गर्नु हो। बजेट खर्च व्यहोर्ने स्रोत राजस्व, विदेशी सहयोगमा प्राप्त हुने ऋण तथा अनुदान र आन्तरिक ऋणको व्यवस्थापन चुस्त हुनुपर्छ। यसमा सानो परिवर्तनले पनि हाम्रो समग्र वित्तीय अनुशासनमा आघात पार्छ। उदाहरणका लागि प्रतिवेदन प्रणालीकै समस्या हेरौं। एकल खाता कोष (ट्रेजरी सिंगल एकाउन्ट) लागू गर्दा खर्च हुँदैपिच्छे यथार्थ विवरण प्राप्त हुन्थ्यो। एकल खाता कोष लागू हुनुअघि सरकारले खर्च गर्ने निकायलाई चौमासिक निकासा दिन्थ्यो। तर, त्यो सबै पैसा खर्च हुँदैनथ्यो र खर्च गर्ने निकायले बैंकमा राख्थे। तर निकासा दिएपछि सरकारको कोषमा खर्च देखिन्थ्यो। खर्च पूर्ति गर्न सरकारले आन्तरिक ऋण उठाएर दायित्व बढाउँदै लैजान्थ्यो। एकल खाता कोष लागू भएपछि सबै खर्चको चेक कोष तथा लेखा नियन्त्रक कार्यालयबाट मात्र काटिन थाल्यो र पहिलेजस्तो अन्धाधुन्ध ऋण लिएर भए पनि विनियोजनअनुसार चौमासिक निकासा दिनुपर्ने बाध्यता रहेन। निकासा दिइराख्नुपर्ने पनि भएन, सोझै बैंक खातामा विनियोजनअनुसारको रकम जम्मा हुन्छ। यस हिसाबले हामीले धेरै पारदर्शी र वित्तीय व्यवस्थापन सुधारमा सशक्त प्रणाली अवलम्बन गर्दै लगेका थियौं। तर, आर्थिक वर्ष २०७४७५ बाट जब संघीय सरकारले स्थानीय सरकारलाई वित्तीय हस्तान्तरण गर्यो। सुरुकै महिनामा अनुदान हस्तान्तरणको रकम संघीय सरकारको खर्चमा देखियो। यसले एकीकृत वित्तीय अनुशासन कमजोर देखाएको छ। किनकि, राजस्व नै उठेको छैन, संघीय सरकारले खर्च गर्न सुरु गरिसक्यो। वित्तीय हस्तान्तरण संघीय सरकारका लागि खर्च हो। यसको दोहोरो लेखांकन भइरहेको छ। यथार्थमा वित्तीय हस्तान्तरण भएर रकम प्रदेश र स्थानीय सरकारमा गएको हो, खर्च भएको होइन। महालेखा परीक्षक कार्यालयको प्रतिवेदनमा देखिने उच्च बेरुजुको अंकले हाम्रो वित्तीय जोखिमलाई संकेत गर्छ। सम्बन्धित बजेट शीर्षक, उद्देश्य र कार्यक्रममा खर्च नगरेर अन्यत्र खर्च गर्दा त्यसले वित्तीय जोखिम निम्त्याउन सक्छ। प्रतिवेदन प्रणालीको यस किसिमको समस्याका कारण संघीय सरकारको सञ्चित कोष आर्थिक वर्षको अन्त्यसम्म ठूलो घाटामा जाने गरेको देखिन्छ। यस्तो घाटा तल्लो तहमा गएको अनुदानको कारण हो। अनुदान हस्तान्तरण भएर तल्लो तहमा गए पनि तल्लो तहका सरकारले खर्च भने गरेका हुँदैनन्। त्यसकारण नेपाल राष्ट्र बैंकले प्रकाशन गर्ने ट्रेजरी पोजिसनमा सरकारको नगद मौज्दात पनि देखिन्छ। यस्तो अवस्थामा संघीय सरकारको सञ्चित कोषमा रहेको घाटापूर्तिमा लागि ऋण लिएर भए पनि सन्तुलन मिलाउने कि खर्च र स्रोतको ठूलो खाडल देखाइरहने भन्ने असमञ्जसको स्थिति छ। संघीय सरकारको सञ्चित कोषमा ठूलो घाटा देखिनु राम्रो होइन। यसलाई आन्तरिक ऋणले भए पनि पूर्ति गर्नुपर्छ भन्ने मान्यता छ। संविधानले तीनै तहका सरकारका लागि सञ्चित कोषको व्यवस्था गरेको छ। देशको कूल राजस्व, कूल खर्च, कूल सम्पत्ति, कोषमा कति रकम बाँकी छ भन्ने बृहत् तथ्यांक सञ्चित कोषबाट प्राप्त हुन्छ। पहिला एउटा मात्र सञ्चित कोष रहेको ठाउँमा आज ७६१ सञ्चित कोष छन्। सञ्चित कोष छुट्टै भइसकेपछि हरेकको वार्षिक आयव्यय अनुमान (बजेट) छुट्टै पेस हुन्छ। उनीहरूले खर्च गर्ने शीर्षक पनि फरकफरक हुन्छ। संघीय सरकारले जेठ १५ मा, प्रदेशले असार १ र स्थानीय तहले असार १० भित्र बजेट पेस गर्छन्। यी सबै फरकफरक एकाइ हुन्। संघले या प्रदेशले अनुदान हस्तान्तरण गरिसकेपछि अख्तियारी दिने अधिकार राख्दैनन्। तल्लो तहका सरकार माथिल्लो सरकारका मातहतका निकाय होइनन्। माथिल्लो सरकारले थप खर्चको अख्तियारी दिन्छ। कुनै कार्यक्रम र आयोजनाविशेषका लागि भने तल्लो तहका सरकारले पूरक अनुमान (बजेट) अनुमोदन गराएर सञ्चित कोषबाटै खर्च गर्नुपर्छ। सञ्चित कोषबाहेक अन्यत्रबाट खर्च गर्न पाइँदैन। अहिले प्रदेश र स्थानीय सरकारले विभिन्न कोष र बोर्ड गठन गरिरहेका छन्। यस्ता कोष र बोर्डहरू क्रमशः बजेट बाहिर र बजेट लुकाउने ठाउँ हुन्छन्। यस्ता कोष र बोर्डमा प्रदेश या स्थानीय सरकारले बजेट लुकाएर राख्छन्। तल्लो तहका सरकारले प्राप्त गरेको अनुदानलाई प्राथमिकताका क्षेत्रमा, नीति र उद्देश्यअनुरूप र बजेटको सम्बन्धित शीर्षकअनुसार नै खर्च गर्नुपर्छ। जब हस्तान्तरण भएको अनुदान खर्च नगरेर विभिन्न कोष र बोर्डमा लगेर राखिन्छ भने मनोमानी हिसाबले जथाभावी खर्च हुने सम्भावना रहन्छ। यस्तो प्रवृत्तिले भ्रष्टाचारको वीजारोपण हुन्छ। त्यसकारण सबै तहका सरकारले बजेटको विश्वसनीयतामा सुधार गर्न जरुरी छ। बजेटको विश्वसनीयता सबैभन्दा पहिले बजेट विश्वसनीय हुनुपर्छ। बजेट सही ढंगले कार्यान्वयन नहुँदा बजेटको विश्वसनीयता कम हुन जान्छ। त्यसकारण बजेट खर्च हुनुपर्छ। खर्च गर्दा सम्बन्धित शीर्षक, उद्देश्य, काम, खर्च शीर्षक र विनियोजित रकमभित्रै रहेर गर्नुपर्छ। त्यसकारण बजेट कत्तिको विश्वसनीय छ त भनेर हेर्ने भनेको हरेक कार्यालय, परियोजना या मन्त्रालयको वार्षिक कार्यक्रम हेर्नुपर्छ। यिनीहरूले पेस गर्ने वार्षिक कार्यक्रम स्वीकृत भएर बजेट बन्ने हो। यी कार्यक्रम र वार्षिक खरिद योजनामा राम्रो समन्वय हुनुपर्यो। खरिद योजनाअनुसार काम भयो भने बजेटको विश्वसनीयता वृद्धि हुन्छ। संघीय तहमा अझै पनि दातृ निकायको प्रतिबद्धताअनुसारको कोष (फन्ड) प्राप्त हुन्छ या हुँदैन भन्ने निश्चित छैन। दातृ सहयोगमा कार्यान्वयन गर्ने गरी बजेट विनियोजन गर्ने, कार्यक्रम राख्ने तर दातृ निकायले पैसा दिएन भने उक्त कार्यक्रम कार्यान्वयन हुँदैन र हाम्रो बजेटको विश्वसनीयतामा असर परेको छ। अर्कोतर्फ, दातृ निकायबाट आउने सहयोगको ठूलो हिस्सा सरकारको बजेट र ट्रेजरी बाहिर छ। बजेट बाहिर भन्नाले बजेटमा उल्लेख नभई दातृ निकायले आफैंले खर्च गर्ने र ट्रेजरी बाहिर भन्नाले बजेटमा कार्यक्रम उल्लेख भएको तर दातृ निकाय आफैंले भुक्तानी दिने गरेका पनि छन्। त्यसकारण बजेटको विश्वसनीयताका लागि सरकारको बजेटमार्फत नै स्रोत खर्च हुनुपर्छ। पछिल्लो १० वर्षमा हाम्रो बजेट विनियोजनमध्ये ८२ देखि ८६ प्रतिशतसम्म खर्च भएको छ। खर्च नभएको त होइन, तर आर्थिक वर्ष साउनमा सुरु हुन्छ। धेरै खर्चचाहिँ आर्थिक वर्षको अन्तिम महिना असारमा झण्डै ३० देखि ३५ प्रतिशतसम्म बजेट खर्च हुने गरेको छ। यस्तो खर्चमा प्रक्रिया नपुर्याई, खर्च दायित्व नभई खर्च गरिएको हो कि भन्ने शंका छ। बजेटमा आयोजना राख्दा प्रभावशालीका खल्तीमा आयोजना राख्ने चलन सबै तहका सरकारमा देखिन्छ। यसरी बजेटलाई वैयक्तिकरण गर्नु हुँदैन। आयोजना तटस्थ ढंगले छनोट भए पनि आयोजनाको अनुशासनमा काम हुन्छ। आयोजना र कार्यक्रम छनोट गर्दा विभिन्न सम्भाव्यता हेर्नुपर्छ। वित्तीय सम्भाव्यता, सञ्चालन प्राविधिक र वातावरणीय सम्भाव्यता विश्लेषण गरेर मात्र आयोजना छनोट गर्नुपर्छ। बजेटको विश्वसनीयता वृद्धि गर्न हामीले यी सबै चरणमा मिहीन ढंगले काम गर्नुपर्छ। बजेटमा रहेका चालु र पुँजीगत खर्चको शीर्षकमा पनि खर्चमा वर्गीकरण गरिएको हुन्छ। एउटा उपभोग खर्च हुन्छ तलब भत्तालगायत। अर्को, सञ्चालन खर्च हुन्छ बिजुली, पानी, घरभाडालगायत। यसबाहेकका सबै खर्च पुँजीगत (विकास) खर्च हो। पुँजीगत खर्च सबै सार्वजनिक खरिदमा आउँछ। सार्वजनिक खरिद गर्दा चार किसिमका खर्च हुन्छन् मालवस्तु खरिद, निर्माण कार्य, परामर्श सेवा खरिद र अन्य सेवा। बजेट खर्च गर्दा यसको उद्देश्य र पारदर्शितामा ध्यान दिनैपर्छ। बजेटको विश्वसनीयता वृद्धिका लागि निम्न पक्षमा ध्यान दिन आवश्यक छ विनियोजन दक्षतामा सुधार बजेटमा हामीले सुधार गर्नैपर्ने अर्को महत्वपूर्ण पक्ष हो विनियोजन दक्षतामा सुधार। हाम्रो बजेटका लागि उपलब्ध स्रोत सीमित छ। तर, हाम्रो प्राथमिकता असीमित छ। सरकारलाई ठूला पूर्वाधार निर्माण गर्नुपरेको छ। सडक, सिँचाइ, रेल, पानीजहाज सबै सम्पन्न गर्दै तीव्र आर्थिक विकासमा अघि बढ्नुपरेको छ। तर कसरी ? हामीले प्राथमिकता निर्धारण गर्नुपर्छ। अहिलेसम्म के गरियो र त्यसको यथार्थ धरातलबाट कसरी विकासमा फट्को मार्न सकिन्छ भनेर प्राथमिकता निर्धारण गर्नुपर्छ र प्राथमिकताका आधारमा बजेट विनियोजन गर्नुपर्छ। बजेट आएपछि प्राथमिकताका आधारमा बजेट विनियोजन भएको छ कि छैन भनेर सार्वजनिक वृत्तले विश्लेषण गर्न सक्छ। हामीले मध्यकालीन खर्च संरचनाअनुसार बजेटलाई योजनासँग जोडेर प्रभावकारी बनाउन खोजिएको हो। तर, केही वर्षअघिदेखि यो प्रक्रिया अवरुद्ध भएको थियो। तर गत वर्षदेखि राष्ट्रिय योजना आयोगले पुनः सुचारु गरेको छ। यो प्रक्रिया अवरुद्ध हुँदा विनियोजन दक्षतामा ह्रास आयो। विकास खर्चतर्फ ८० प्रतिशतभन्दा बढी आयोजना पहिलो प्राथमिकता (पी१) मा राखियो। पी१ मा आयोजना राख्नु भनेको उक्त आयोजना सम्पन्न नभएसम्म सालबसाली रूपमा स्रोत (बजेट) विनियोजन हुने सुनिश्चितता पनि हो। पी१ का परियोजनालाई राम्ररी छनोट गरेको भए यिनीहरूको कार्यान्वयन पनि प्रभावकारी हुन्थ्यो। उदाहरणका लागि विकासका सबै कार्यक्रम र आयोजनामध्ये २० प्रतिशत वा सो हाराहारीमा पहिलो प्राथमिकताका, त्यसपछि दोस्रो र तेस्रो गरेर प्राथमिकता निर्धारण गर्न सकेको भए सही अर्थमा प्राथमिकीकरण हुन्थ्यो। राम्रोसँग प्राथमिकता निर्धारण गर्न नसक्दा देशले चाहेको प्राथमिकतामा स्रोत विन्यास गर्न समस्या भएको छ। किनकि, सबैजसो आयोजना पहिलो प्राथमिकतामा राखिएको छ। कार्यसञ्चालन दक्षतामा सुधार बजेट खर्च गर्दा आर्थिक कार्यविधि कानुनसम्मत ढंगले खर्च हुनुपर्छ। हुन त अहिले सार्वजनिक खरिदसम्बन्धी नियमका कारण खर्च गर्न सकिएन भनेर बाक्लै सुन्ने गरिन्छ। खर्च गर्ने निकायले कानुन र प्रक्रियामा टेकेर गर्नुपर्छ जसले गर्दा वित्तीय जोखिम (फ्युडिसियरी रिस्क) उत्पन्न नहोस्। महालेखा परीक्षक कार्यालयको प्रतिवेदनमा देखिने उच्च बेरुजुको अंकले हाम्रो वित्तीय जोखिमलाई संकेत गर्छ। सम्बन्धित बजेट शीर्षक, उद्देश्य र कार्यक्रममा खर्च नगरेर अन्यत्र खर्च गर्दा त्यसले वित्तीय जोखिम निम्त्याउन सक्छ। जवाफदेहिता सार्वजनिक खर्च व्यवस्थापनको अर्को महत्वपूर्ण पक्ष हो जवाफदेहिता। सरकारले उठाएको राजस्व कसरी खर्च भइरहेको छ ? यो जनताको स्वामित्वमा उनीहरूलाई जानकारी दिएर खर्च हुनुपर्छ। वित्तीय पारदर्शिता भनेको पनि जनतालाई सूचना दिएर उनीहरूको समेत स्वामित्व हुने गरी खर्च गर्नु हो। संघीय सरकारले मात्र होइन। सबै तहका सरकारले यसलाई अनुसरण गर्न जरुरी छ। प्रधान पूर्वमहालेखा नियन्त्रक हुन्।"
समुदायप्रहरी साझेदारी,"सम्बन्धित व्यक्तिहरूसँगै बसी समस्याको समाधान खोज्नु नेपालको मौलिकता हो। तथापि, यसका लागि उचित प्लेटफार्म भने जरुरी हुन्छ। हालै प्रहरीले सुरु गरेको समुदायप्रहरी साझेदारी कार्यक्रम सोही प्लेटफार्म बन्न पुगेको छ। नाम समुदायप्रहरी साझेदारी भए पनि वास्तवमा यो हरेक क्षेत्र, व्यक्ति र निकायको स्वरूप र अभियान हो। १ अभियानको सुरुवात एकातिर न्यून आयस्रोत, बेरोजगार, महँगीजस्ता आर्थिक विशृंखलताले अपराध बढाएका छन्। अर्कोतिर, विभिन्न विकृतिले सामाजिक मूल्यमान्यता क्षयीकरण गराएर अपराध जन्मिने भूमि उर्वर बनाएको छ। फलतः जुवा, तास, मादक पदार्थ, लागूऔषध, गुन्डागर्दी, संगठित र पेसेवर आपराधिक क्रियाकलापलगायतका सामाजिक अपराध डरलाग्दा छन्। महिलामाथिका यौनजन्य र अन्य दुव्र्यवहार, छुवाछूत, छाउपडीजस्ता महिला तथा बालबालिकाविरुद्धका अपराध अझ भयावह। विगतका विभिन्न समुदायकेन्द्रित कार्यक्रमको पाठ सिक्न जरुरी भयो। राष्ट्रव्यापी सञ्जाल, सामूहिक परिचालन, समन्वयात्मक सक्रियता र सहकार्यलाई प्रभावकारी बनाउन पर्यो। सामाजिक र सामुदायिक सुरक्षा, पर्यावरणीय सुरक्षा, सामुदायिक शिक्षा र जनचेतनालाई सम्बोधन गरी राष्ट्रिय सुरक्षालाई संस्थागत गर्न थप प्रयास जरुरी भयो। एक नयाँ बलियो र स्थायी संयन्त्र बनाउन आवश्यक देखियो। यसैका लागि सूत्रपात भयो, समुदायप्रहरी साझेदारी। वर्तमान अवस्था यो अभियान सातवटै प्रदेश, ७७ वटै जिल्ला र ७५३ स्थानीय तहमा एकैचोटि सुरुभयो। हालसम्म देशभरका ७५२ स्थानीय तहसँग समझदारी गरियो। करिब १० हजार सामाजिक संस्था, २० हजार समिति, ७५ लाख विद्यार्थी, ३६ हजार विद्यालय, चार लाख शिक्षक, ७५ हजार प्रहरी र ४० लाख अभिभावक यसमा आबद्ध छन्। हरेक जिल्ला, पालिका, वडा, टोल र स्थानीय विद्यालयमा कार्यक्रम सञ्चालन भएका छन्। समुदाय र विद्यालयकेन्द्रित सचेतना र अन्तरक्रिया भइरहेका छन्। सुरक्षात्मक पर्चा, पम्प्लेट वितरण गरिएका छन्। सचेतनामूलक भिडियो क्लिप र समाचार प्रसारण भइरहेका छन्। सामुदायिक सुरक्षा पाठ्यक्रम तयार गरी सोहीअनुरूप शिक्षक र विद्यार्थीलाई परिचालन गरिएको छ। नागरिक मैत्री सेवा थपिँदै छ। गृह, अर्थ, संघीय मामला तथा सामान्य प्रशासन, महिला, बालबालिका तथा ज्येष्ठ नागरिक, युवा तथा खेलकुद, विज्ञान तथा प्रविधि मन्त्रालय पनि उत्तिकै सहभागी छन्। स्थानीय विकास, शिक्षा, समाज कल्याण मन्त्रालयबाट पनि साथ र सहयोग प्राप्त भएको छ। राष्ट्रिय योजना आयोग, राष्ट्रिय महिला आयोगजस्ता सरकारी निकाय पनि संलग्न रहेका छन्। प्रादेशिक मुख्यमन्त्रीको कार्यालय, आन्तरिक मामला तथा कानुन मन्त्रालय पनि संलग्न छन्। संयुक्त राष्ट्रसंघ र अन्य सहयोगी अन्तर्राष्टिय संस्थाहरू पनि आबद्ध छन्। बालकल्याण र बालबालिकासम्बन्धी संस्थाहरू, राष्ट्रिय अभिभावक संघ र संस्था, पूर्वप्रहरी, सैनिक, निजामती कर्मचारी, नेपाल दूरसञ्चार प्राधिकरण, नेपाल उद्योग वाणिज्य महासंघ, राष्ट्रिय समाचार समिति र सञ्चारमाध्यम, नेपाल पत्रकार महासंघ, विद्युतीय सुरक्षामा समावेश संस्था, सामुदायिक सुरक्षासँग सम्बन्धित संस्थाहरू पनि यसमा सक्रिय छन्। सबैमा अपनत्व विकास भएको छ। नागरिक र प्रहरीबीचको दूरी घटेको छ। जनता र प्रहरीबीचको सम्बन्ध नयाँ शिराबाट सुरु भएको छ। यसैबाट प्रहरीलाई सयौंको संख्यामा सीसीटीभी, सवारी साधन, एलईडी मोनिटर प्राप्त भएका छन्। प्रशस्त सामुदायिक गस्ती, डोर टु डोर कार्यक्रम, अभिमुखीकरण, तालिम, सरसफाइ, अन्तरक्रिया र सार्वजनिक सुनुवाइ सञ्चालित छन्। औद्योगिक प्रतिष्ठान, उद्योग वाणिज्य संघ, सामाजिक उत्तरदायित्व पालना गर्न इच्छुक संघ, संस्था, क्लब, प्रहरी, प्रशासन, पत्राकार र साझेदार निकाय संलग्न भएका छन्। हजारौं विद्यार्थीसँग प्रहरीसँंग एक दिन कार्यक्रम भयो, भइरहेको छ। सबैमा अपनत्व विकास भएको छ। नागरिक र प्रहरीबीचको दूरी घटेको छ। जनता र प्रहरीबीचको सम्बन्ध नयाँ शिराबाट सुरु भएको छ। अद्वितीय संयन्त्र र काम यस संयन्त्रले समाजको आवश्यकता पहिचान गर्छ। अपराधको जरो पत्ता लगाई उपचार गर्छ। नागरिक र प्रहरीलाई जोड्छ र सम्बन्धलाई नयाँ उचाइमा पुर्याउँछ। कानुन कार्यान्वयनमा सहयोग पुर्याउँछ। अपराधरहित समाज निर्माणमा भूमिका खेल्छ। यसै संयन्त्रले स्थानीय स्तरमा मेला, पर्वमा सुरक्षा तथा समन्वय, सडक दुर्घटना सुरक्षा र उद्धार, विपद् व्यवस्थापन र उद्धार, सुरक्षाका साधनहरूको परिचालन, सडक बत्ती व्यवस्थापन, सुरक्षा गार्ड व्यवस्थापन, सीसीटीभी, सुरक्षा साइरन, फायर एक्टिङगुइसर जडान र प्रयोगमा सुसूचित गर्छ। यसैबाट सबैलाई समाज सेवा र नागरिक कल्याणको अवसर मिलेको छ। इच्छुकलाई इच्छाअनुसारको स्वयंसेवा गर्ने अवस्था बनेको छ। विभिन्न व्यक्ति र विद्यार्थीहरू स्वयंसेवक बनेर परिचालित भएका छन्। यसै संयन्त्रले आधारभूत मानवीय सुरक्षा, मानव बेचबिखन सुरक्षा, महिला, बालबालिका र वृद्धहरूको सुरक्षा, बालविवाह रोकथाम, दाइजो अन्त्य, छाउपडी, बोक्सीलगायतका सामाजिक विकृतिको निराकरण, सडक सुरक्षा, एकीकृत सेवा प्रवाह, लागूऔषध, मदिरा, वातावरण संरक्षण तथा प्राकृतिक स्रोतको दोहन नियन्त्रण गर्न सक्छ। गर्दै रहेको पनि छ। विद्युतीय कारोबार सुरक्षा (साइबर सेक्युरिटी) पनि उत्तिकै प्राथमिकताको क्षेत्र हो। यसमा सबै सहयोगी हात र मन अटाउने ठाउँ छ। यति धेरै सरकारी र गैरसरकारी, स्वदेशी र विदेशी व्यक्ति र संस्था कार्यरत रहने यो संयन्त्र वास्तवमा अद्वितीय छ। फौजदारी न्याय प्रशासनको अभिन्न अंग यो संयन्त्र अदालत र सरकारी वकिलको सन्दर्भमा पनि उत्तिकै उपलब्धिपूर्ण छ। अदालतले फौजदारी कसुर सजाय निर्धारण गर्दा सजायका आधार पत्ता लगाउने माध्यम बन्न सक्छ। ६ महिनासम्म कैद सजाय निर्धारण भएको कसुरदारलाई सामुदायिक सेवा गर्ने तर्फको व्यवस्थापनमा सहयोगी बन्न सक्छ। प्रोवेसन र प्यारोल बोर्डको भूमिका खेल्न वा व्यवस्थापनमा सहयोगी बन्न सक्छ। खुला कारागार व्यवस्थामा उपयोगी हुन्छ। अपराधीको समाजीकरणमा मद्दत पुर्याउँछ। कैदवापत शारीरिक श्रमको व्यवस्था, अपराधी सुधारात्मक कार्यक्रम, खुला कारागारजस्ता कार्यमा सहयोगी हुन सक्छ। फरार अपराधीको पहिचान र सूचना संकलन यसको आधार क्षेत्र हो। यो अदालतको आउट रिच कार्यक्रम मा सहायक हुन सक्छ। फैसला कार्यान्वयनमा उपयोगी हुन्छ। हाल सरकारी वकिलले पनि जाहेरी दरखास्त लिने व्यवस्था भएकाले मुद्दाको सत्यतथ्य बुझ्न यो संयन्त्र उपयोगी बन्नेछ। अभियोजनका क्रममा आवश्यक पर्ने अन्तरनिकाय सहजतामा सहयोगी हुनेछ। मुद्दामा बिगो कायम गर्न र पीडितलाई दिइने क्षतिपूर्ति किटान गर्न सूचना उपलब्ध गराउनेछ। हालैको नयाँ व्यवस्थाअनुरूप ठगी र वैदेशिक रोजगार मुद्दा जहिलेसुकै मिलापत्रबाट टुंगिन सक्ने भएकाले अरू आवश्यकता बढेको छ। साक्षी, रोहबरका मानिसहरू, मुचुल्कामा उल्लिखित मानिससँग समन्वयमा गर्न सघाउने छ। हालै महान्यायाधिवक्ताले सरकारी वकिल र प्रहरी संयुक्तरूपमा जनतामाझ जान उचित हुन्छ भनेको यहाँ उल्लेखनीय छ। अन्त्यमा, सुरक्षा, अपराध नियन्त्रण र अनुसन्धान सबैको साझा दायित्व हो। यिनै कुरालाई केन्द्रविन्दुमा राखेर समुदायप्रहरी साझेदारी कार्यक्रम आएको हो। यसका कतिपय परिणाम तत्कालै र कतिपय दीर्घकालमा देखिने हुन्छन्। सम्बद्ध व्यक्ति, निकाय र प्रहरीको सामूहिक साझेदारीका फाइदाबाहेक अरू केही छैन। सबै सरोकारवालाको एक स्थायी संयन्त्र खडा गरी दिगो समाधान प्रदान गर्ने अद्वितीय अभियान सञ्चालन गरेकोमा प्रहरीलाई साधुवाद दिँदै यसलाई सबैले सहयोग गर्नु आजको आवश्यकता हो। प्रहरी र कानुनको शासन विषयमा विद्यावारिधि गरेका रेग्मी प्रहरी वरिष्ठ उपरीक्षक हुन्।"
पुरुषहरूको मात्रै बार,"बारको पहिलो कार्यसमितिको नेतृत्व तत्कालीन प्रथम वरिष्ठ अधिवक्ता देवनाथप्रसाद वर्मा (२०१३२०१५) ले गरेका थिए। कानुन व्यवसाय क्षेत्रमा अधिकर्ता (२०१७) र अधिवक्ता (२०२०) महिला प्रवेश गरे पनि बारको कार्यसमितिमा पहिलोपटक सदस्यका रूपमा प्रथम महिला अधिवक्ता सुशीला सिंह सिलु र सर्वज्ञरत्न तुलाधरको नेतृत्वको बार कार्यसमिति (२०३३२०३६) मा सदस्यका रूपमा रहेको देखिन्छ। त्यसपछि एकैचोटि महिला प्रतिनिधि (२०५१२०५४) को कार्यसमिति (पुष्पा भुसाल र गीता पाठक संग्रौला) मा मात्र देखिन्छन्। त्यसपछि भने केन्द्र बारमा महिला प्रतिनिधिको निरन्तरता रहनुमा २०४६ को परिवर्तनपछि बारमा कानुनी सहायता परियोजनाअन्तर्गत सुरु भएको विशेष कार्यक्रम (२०४८) नै कारकका रूपमा रहेको देखिन्छ। यो परियोजना सुरु भएसँगै कानुन व्यवसायमा महिलाको प्रवेश, सक्रियता तथा सहभागिता उल्लेखनीय रूपमा बढेको हो। यसले नेपालभरिका बार एकाइहरूमा कम्तीमा तीनजना महिला कानुन व्यवसायी रहेको बार एकाइमा महिला शाखा खोल्ने, महिला शाखामा महिला कानुन अधिकृत राख्ने कार्यको सुरुवात भयो। हाल ८९ बार एकाइ रहेकोमा कति बार एकाइमा महिला कानुन व्यवसायी छन् र कतिमा महिला शाखा छन् भन्ने यकिन तथ्यांक बारसँग छैन। उक्त परियोजनाको समाप्तिसँगै तथ्यांकको अद्यावधीकरण गरिएको छैन।२०६३२०६६ को कार्यसमितिमा पहिलोपटक कोषाध्यक्षमा सविता भण्डारी बरालको प्रतिनिधित्व रह्यो। २०४८ सालबाट पाँच विकास क्षेत्रगत उपाध्यक्षहरूको व्यवस्था प्रारम्भ भए पनि २०६९२०७२ को कार्यसमितिमा मात्रै पश्चिमाञ्चलबाट अनिता गुरुङ उपाध्यक्षमा निर्वाचित भएको देखिन्छ। २०७३२०७६ को अघिल्लो कार्यकालबाट भने महिला उपाध्यक्षको छुट्टै पद सिर्जना गरिएको छ। २०७६ सालबाट कार्यकाल प्रारम्भ भएको वर्तमान २५ सदस्यीय कार्यसमितिमा एक महिला उपाध्यक्ष, महिला आदिवासीजनजाति तथा महिला उपत्यका बाहिर गरी एकएक सदस्य आरक्षित र एक आदिवासीजनजाति खुलाबाट गरी चार महिलाको प्रतिनिधित्व रहेको छ। यी चार महिला कानुन व्यवसायीहरू प्रगतिशील, पेसागत तथा समावेशी गठबन्धनबाट विजयी भएका हुन्। अहिले बारमा महिला प्रतिनिधित्व १६ प्रतिशत रहेको छ। २५ सदस्यीय बार कार्यसमितिमा ६३ उम्मेदवारले चुनावमा भाग लिएकोमा मुख्यतः दुई समूहबाट प्रतिस्पर्धा भएको थियो। लोकतान्त्रिक समूहबाट निर्वाचनमा सहभागी तीनजना महिला उम्मेदवारको प्रतिशत १२ हुन आउँछ। नेपाल बारभित्र निश्चित व्यक्तिहरूको जुन राजनीतिक सिन्डिकेट छ, त्यसको पटाक्षेप हुनुपर्छ। समग्र नेपाल बारको निर्वाचनमा सहभागी नौ महिला उम्मेदवारको प्रतिनिधित्व १४२८ प्रतिशत रहेको देखिन्छ। हालसम्म महिला उम्मेदवार दोहोरिएका छैनन्। तर, पुरुष उम्मेदवार मात्र होइन, प्रतिनिधि नै पनि प्रशस्त दोहोरिएका छन्। सबै कानुन व्यवसायीका गुरुदेवका रूपमा चिरपरिचित वरिष्ठ अधिवक्ता कृष्णप्रसाद भण्डारी तीन कार्यकाल अध्यक्ष, एकपटक महासचिव र कम्तीमा चारपटक सदस्य भएको अभिलेखले देखाउँछ। एउटै व्यक्ति सदस्य, मुख्य पाँच, महासचिव, अध्यक्ष हुँदै एक किसिमको पदीय सोपान क्रममा छलांग मारेको देख्न सकिन्छ। त्यो पनि जितेका सदस्यको मात्रै आँकडा हो। उम्मेदवार बन्ने र पराजित हुने, पराजित भई पुनः उठ्नेहरूको यहाँ चर्चा गरिएको छैन। यसरी एउटै पुरुष पटकपटक उठ्ने र हार्ने वा जित्ने अवसर पाइरहँदा महिलाचाहिँ उम्मेदवार बन्नै पनि किन पाएनन् ? पटकपटक उठ्ने र जितिरहने अवसर पनि किन निश्चित पुरुषहरूलाई मात्र प्राप्त भयो ? यी प्रश्नका उत्तर दिन सहजै कोही तयार छैन। जब मुख्य दुई प्रतिस्पर्धी समूहका उम्मेदवारको सूची सार्वजनिक भयो, दुवैतिर ३३ मात्र महिला उम्मेदवार थिए र ती महिला कोटाका मात्रै थिए। संविधानले निर्धारित गरेको ३३ प्रतिशत महिला उम्मेदवार किन पुर्याइएन ? यसमा सबैको चासो थियो। आशा थियो राज्य संयन्त्रको छेउमै उभिएर राज्यले गर्ने तमाम राम्रानराम्रा कामको वाच डग को रूपमा रहेर राज्यलाई खबरदारी गर्ने कानुन व्यवसायीको छाता संगठन नेपाल बारले सबैभन्दा पहिले संविधानको भावनालाई अनुसरण गर्नेछ र गर्नुपथ्र्यो। तर त्यसो भइदिएन। नेपालको संविधान २०७२ जारी भएपछि दुई कार्यसमितिको निर्वाचन भयो। तर बारमा महिला प्रतिनिधित्व ३३प्रतिशत होइन, उम्मेदवार पनि ३३ प्रतिशत पुगेन। दुवै समूहले बारको विधानमा उल्लेख नभएको भन्दै महिला उम्मेदवारलाई स्थान दिन उचित ठानेनन्। र संविधानसँग बाझिएको बारको विधानलाई संशोधन गर्न निवर्तमान बार कार्यसमितिले आवश्यक ठानेन। २०७५ भदौ ८९ मा भएको ४५ औं कार्यकारिणी परिषद् र बारको साधारणसभा महिला प्रतिनिधित्वको विषयमा प्रवेश नगरी नै आफ्नो विधानको छैटौं संशोधन गर्न पुग्यो। र त्यही विधान देखाएर फेरि महिला उपस्थितिलाई खुम्च्याइयो।यस प्रकारको उम्मेदवारीले तरंगित भइरहेकै बेलामा नेपाल यातायातभित्र निवर्तमान कार्यसमितिका सदस्य भेटिए। गाडीभित्र भएकाले सोधिएको जिज्ञासामा उनी भाग्न सकेनन् र भने, पहिलापहिला महिलालाई खुलामा उठाउँदा महिलाजति सबैले महिलालाई भोट दिने र जुनसुकै खेमाका भए नि महिला नै विजयी हुने भएकाले महिलालाई कोटामै निर्वाचन लड्न भनिएको हो र खुलामा नउठाइएको हो। प्रगतिशील खेमाका कानुन व्यवसायीको प्रगतिशीलताले स्तब्ध बनाइदियो। खुलामा उठेका महिलाले जितेकोमा र महिलासँग हार्नुपरेकोमा कत्रो पीडा ? राजनीतिक तालमेल र हारजितको सुनिश्चितता नहुँदो हो त प्रगतिशील खेमाका तर्फबाट पछिल्लोपटक थपिइएकी विनाकुमारी सिंह चौधरीको न उम्मेदवारी न जित दुवै निश्चित हुने थिएन। थुप्रै नाम केन्द्र बारको चुनावमा मात्र नभएर विजयीहरूको सूचीमा पनि दोहोरिएका छन्। तर यी दोहोरिएका उम्मेदवारी र विजयी नाममा महिलाका नाम छैनन्। पटकपटक दोहोरिरहने सौभाग्य पुरुष कानुन व्यवसायीकै पोल्टामा छ। फेरि त्यो सौभाग्यभित्र सबै पुरुष पर्दैनन्। पुरुषहरू पुरुषभित्र नै अल्पमतमा छन्। २०६६२०६९ को बार कार्यसमितिको निर्वाचनमा उपाध्यक्षमा ईश्वरी दाहाल तथा महासचिवमा सुषमा बाँस्कोटा बराल वागी उम्मेदवारको रूपमा उठेको इतिहासले महिला आफ्नो ठाउँ बनाउनखोज्न सचेत रहेको संकेत गर्छ। यो उम्मेदवारी विद्रोहको एउटा झिल्को थियो। विद्रोहले सधैं विनाश मात्रै गर्दैन, यो उम्मेदवारीले चेतनाको जुन वीज उमारेको छ, त्यसमा फल त एक दिन अवश्य लाग्ने नै छ। ठीक छ संख्यै कम भएपछि केही लागेन रे लौ ! पुरुषहरू धेरै हुनुहुन्छ। उठ्नुहोस् पुरुष नै। यसरी उठिरहँदा एउटै व्यक्ति पटकपटक दोहोरिरहँदा कति पुरुषको प्रतिनिधित्व भइरहेको छ ? किनकि, थुप्रै पुरुष कानुन व्यवसायी राजनीतिक घेराभन्दा बाहिर छन्। पुरुष धेरै छौंछन् भनिरहे पनि बार सम्पूर्ण पुरुष कानुन व्यवसायीकै पनि हुन नसकिरहेको तीतो सत्य हो। नेपालभर बारका ८९ एकाइ छन्। ती सबै एकाइमा मूलधारका राजनीतिक पार्टीसँग सम्बद्ध वैचारिक बार एकाइ पनि छन्। वैचारिक बार एकाइ, जिल्ला तथा पुनरावेदनउच्च बार हुँदै त्यही एउटै व्यक्ति केन्द्र बारमा उम्मेदवार बन्न पुग्छ। उही दोहोरिन्छ पनि। किनकि, उसले हार्नु हुँदैन। अनि पालो राजनीतिक नियुक्तिको। महान्यायाधिवक्ता, न्यायाधीश, न्यायपरिषद्, संसदीय निर्वाचनमा सहभागिता आदि यी सबैतिर पनि तिनै अनुहारको हालीमुहाली छ। यसरी बारको सिंगो संरचनामा नेपालको मूलधारको राजनीति र राजनीतिक पार्टीपंक्ति उपस्थिति जनाइरहेछन्। मूलधारे राजनीतिले नचाहेसम्म बारको विधान पनि परिवर्तन हुँदैन। बारको विधान नसच्चिएसम्म बारमा महिला प्रतिनिधित्व होइन, उम्मेदवारी पनि निश्चित हुँदैन। नेपाल बारभित्र निश्चित व्यक्तिहरूको जुन राजनीतिक सिन्डिकेट छ, त्यसको पटाक्षेप हुन आवश्यक छ।"
च्याम्पियन खेलाडीलाई एक लाख पुरस्कार,"पोखरा : प्रथम नेपाल फुलकन्ट्याक्ट प्रेसिडेन्ट कप कराते ग्राण्ड च्याम्पियनसिप पोखरामा हुने भएको छ। पोखरा रंगशालमा भादौ १४ गते हुने च्याम्पियनसिपमा ३२ जना महिला र ३२ पुरुष खेलाडी गरी ६४ जनाको सहभागीता रहने पोखरामा मंगलदबार आयोजित पत्रकार सम्मेलनमा आयोजक संस्था नेपाल फुलकन्टयाक्ट कराते महासंघका अध्यक्ष दमन बस्नेतले जानकारी दिए। पुरुष तथा महिला खुल्ला तौल समूहमा हुने प्रतियोगितामा नेपाल फुलकन्ट्याक्ट कराते महासंघमा आवद्ध सबै संघका खेलाडीले प्रतिष्पर्धा गर्ने अध्यक्ष बस्नेले बताए। देशभरीका सबै संघका खेलाडीबीच प्रतिस्पर्धा गराई अन्तर्राष्ट्रिय प्रतिस्पर्धामा सहभागी गराई देशका लागि पदक ल्याउने उद्देश्यले ग्राण्ड च्याम्पियनसिपको आयोजना गरिएको महासंघका वरिष्ठ उपाध्यक्ष रामजी प्रसाद बज्राचार्यले सुनाए। ग्राण्ड च्याम्पियनसिपमा च्याम्पियन महिला तथा पुरुष खेलाडीले एकएक लाख रुपौयाँ पाउने छन्। यो पुरस्कार राशी च्याम्पियनसिप प्रतियोगिताको अहिलेसम्मको सर्वाधिक राशी भएको उपाध्यक्ष बज्राचार्यले बताए। यस्तैगरी द्वितीय हुने महिला तथा पुरुष खेलाडीले ५० हजार र तृतीय हुने खेलाडीले २५ हजार पुरस्कार प्रप्त गर्ने छन्। खेलाडीलाई खेलप्रतिको आकर्षण बढाउन पनि प्रतियोगिता आयोजना गरिएको हो। प्रतियोगिता संचालन गर्न करिब १२ लाख रुपौयाँ लाग्ने महासंघका अध्यक्ष बस्नेतले जानकारी दिए। यस प्रतियोगिताको सहआयोजक युनाइटेड नेप्लीज क्योकुशिन एडभान्समेन्ट रहेको छ। पर्यटकीय सहर पोखरामा हुने यस प्रतियोगिताबाट पोखराको पर्यटन प्रवद्धनमा पनि सघाउ पुग्ने उनले विश्वास गरे। कराते फुलकन्ट्याक्ट शैलीबाट खेलिने खेल सन् १९६४ तिर जापानमा स्थापित सबैभन्दा बलियो हात युद्ध गर्ने कलाको रुपमा चिनिने खेल विश्वभर फैलिएको हो। तीन दर्शकसम्म व्यापकता पाएको यस खेल त्यस पश्चात जापानमा विभिन्न हांगामा विभाजन हुन विभाजन हुन पुग्यो। जसको असर नेपालमा समेत पर्यो। विभाजित संघ, डोजो, क्लबका रुपमा विभिन्न हांगामा रहन पुग्यो। २०६१सालमा सबै विभाजित संघ, डोजो, क्लबलाई समेटेर छाता संगठनको रुपमा नेपाल फुलकन्टयाक्ट कराते महासंघ गठन भएको उनले बताए। फुलकन्टयाक्ट कराते बिधाहरुलाई यस भित्र समेटिंदै आएको पनि उनले सुनाए।"
साउन १६ देखि जिल्ला लिग फुटबल,"भक्तपुर : अखिल नेपाल फुटबल संघ (एन्फा) को वार्षिक कार्यक्रमअनुसार भक्तपुरमा बिहीबारदेखि जिल्ला लिग फुटबल प्रतियोगिता हुने भएको छ। भक्तपुर जिल्ला फुटबल संघको आयोजनामा भक्तपुर नपा ७ स्थित माहेश्वरी खेलमैदानमा हुने जिल्ला लिगमा १० वटा फुटबल टीमको सहभागिता रहने संघका अध्यक्ष गौतम सुजखूले जानकारी दिए। जिल्ला लिगको विजेता प्रदेशस्तरमा हुने लिग प्रतियोगिताको लागि सीधै छनोट हुनेछ।संघका अध्यक्ष सुजखूका अनुसार जिल्ला लिगमा सहभागी भएका क्लबलाई तीन समूहमा बाँडिएको छ। जसअनुसार 'क' समूहमा सिद्धि गणेश खेलकुद समिति, वासुकी युवा क्लब, नेपालय र ख्वप युनाइटेड फुटबल टीम, 'ख' समूहमा भक्तपुर डिलाइट क्लब, भक्तपुर नपा प्रशिक्षण केन्द्र र भक्तपुर युवा टीम तथा 'ग' समूहमा रियल फुटबल क्लब, भक्तपुर युथ फुटबल क्लब र स्वीट सर्कल क्लब रहेका छन्। समूह चरण लिगको आधारमा खेलाइने प्रतियोगिताका संयोजक एवं संघका उपाध्यक्ष सुनिल प्रजापतिले जानकारी दिए। उनले समूह 'क' का विजेता र उपविजेता सीधै सेमिफाइनल पुग्दा समूह 'ख' र 'ग' का विजेतामात्रै पुग्ने गरी टाइसिट बनाइएको बताए। खेल टाइसिटअनुसार सेमिफाइनलमा समूह 'क' को विजेतासँग समूह 'सी' को विजेता र समूह 'ख' को विजेतासँग समूह 'क' को उपविजेताबीचको भिडन्त हुनेछ। सेमिफाइनलका दुई खेल विजेतबीच हुने फाइनलका विजेताले उपाधि चुम्नेछ। जिल्ला लिगका विजेतालाई नगद पुरस्कारसँगै प्रदेश लिगको तयारी र सहभागिताको लागि जिल्ला फुटबल संघले खर्च गर्ने प्रक्रिया अघि बढाइएको प्रतियोगिता संयोजक एवं पूर्वराष्ट्रिय फुटबल खेलाडी प्रजापतिले जानकारी दिए।"
बक्सिङ खेलाडीको बिदाइ,"काठमाडौं : नेपालले कुवेतमा आयोजना हुने एएसबीसी स्कुल ब्वाइज बक्सिङ च्याम्पियनसिपमा सहभागिता जनाउने भएको छ। प्रतियोगिता अगस्ट १ देखि ९ तारिखसम्म सञ्चालन हुनेछ। प्रतियोगितामा सहभागी हुने नेपाली बक्सिङ टोलीलाई मंगलबार एक कार्यक्रमबीच बिदाइ गरियो। टोलीलाई राष्ट्रिय खेलकुद परिषद् (राखेप) का सदस्यसचिव रमेशकुमार सिलवाल, नेपाल बक्सिङ संघका अध्यक्ष राम अवालेलगायतले बिदाइ गरे। कुवेत बक्सिङ संघको आयोजनामा हुने उक्त प्रतियोगितामा पुरुष ४९ केजी तौलसमूहमा छिरिङ वाङ्दी शेर्पाले नेपालको चुनौती प्रस्तुत गर्नेछन्। नेपाली टोलीको प्रशिक्षकमा आठौं सागका स्वर्ण पदक विजेता रामचन्द्र थापामगर र व्यवस्थापकमा नेपाल बक्सिङ संघका सदस्य एवं स्कुल बक्सिङ समितिका संयोजक पुष्करराज पन्त रहेका छन्। बिदाइ कार्यक्रममा फिटवेल नेपालले टोलीलाई ट्र्याकसुट प्रदान गरेको थियो भने बक्समान्डुले खेलाडीलाई खेलका क्रममा लगाउने पोसाक प्रदान गरेको थियो। टोली मंगलबार कुवेत प्रस्थान गर्नेछ।"
श्रीलंकाविरुद्ध किविजका चार स्पिनर,"क्राइस्टचर्च : न्युजिल्यान्डले निकट भविष्यमा खेलिने श्रीलंकाविरुद्धको दुई टेस्टको शृंखलाका लागि आफ्नो टोलीको घोषणा गरेको छ। श्रीलंकाविरुद्धको टेस्ट क्रिकेटका लागि घोषित न्युजिल्यान्डको टोलीमा चारजना स्पिनरलाई समावेश गरिएको छ। किविज टोलीमा अफस्पिनर विल सोमरभिल र बायाँहाते स्पिनर अजाज पटेललाई समावेश गरिएको छ। यी दुवै स्पिनरले गत वर्ष यूएईमा खेलिएको पाकिस्तानविरुद्धको तीन खेलको शृंखला २१ ले जिताउन महत्वपूर्ण योगदान गरेका थिए। यसैगरी टोलीमा थप दुई स्पिनर मिचेल सान्टनर र टोड आस्लेलाई पनि स्थान दिइएको छ। सान्टनरले पछिल्लो पटक सन् २०१७ को डिसेम्बरमा टेस्ट क्रिकेट खेलेका थिए। त्यसपछि घाइते भएका सान्टनर टेस्ट टोलीमा सहभागी भएका छैनन्। लेगस्पिनर आस्लेले भने सात वर्षअघि कोलम्बोमा खेल्दै टेस्ट टोलीमा डेब्यु गरेका थिए। गत वर्ष यूएईमा खेलिएको पाकिस्तानविरुद्धको टेस्ट शृंखलामा सान्टनर र आस्ले दुवै टोलीमा थिएनन्। पटेलले भने सोही शृंखलामार्फत टेस्ट टोलीमा डेब्यु गरेका थिए। आफ्नो डेब्यु खेलको दोस्रो पालीमै पटेलले ५९ रन दिएर पाँच विकेट लिएका थिए। उक्त खेलमा न्युजिल्यान्ड विजयी भएको थियो। यसैगरी सोही शृंखलाको तेस्रो खेलमा सोमरभिलले ३४ वर्षको उमेरमा टेस्ट टोलीमा डेब्यु गरेका थिए। उक्त खेलमा उनले सात विकेट लिएका थिए। उक्त खेलमा पनि न्युजिल्यान्ड एक सय २३ रनले विजयी भएको थियो। श्रीलंकाको पिचको अवस्थालाई ध्यानमा राखेर चारजना स्पिनरलाई टोलीमा समावेश गरिएको हो, न्युजिल्यान्डका प्रशिक्षक गेरी स्टिडले भनेका छन्। न्युजिल्यान्डको टोलीमा केन विलियम्सन (कप्तान), टोड आस्ले, टम ब्लनडेल, ट्रेन्ट बल्ट, कोलिन डी ग्रान्डहोम, टम लाथम, हेनरी निकोल्स, अजाज पटेल, जित राभल, विल सोमरभिल, मिचेल सान्टनर, टिम साउथी, रोस टेलर, निल वाग्नर र बीजे वाट्लिङ छन्। हालै सम्पन्न आईसीसी एकदिवसीय विश्वकपको फाइनलमा न्युजिल्यान्ड घरेलु टोली इङ्ल्यान्डसँग पराजित भएको थियो।"
सागको खेल स्थल तय,"काठमाडौं : आगामी डिसेम्बर १ देखि १० तारिखसम्म नेपालमा आयोजना हुन लागेको १३औं दक्षिण एसियाली खेलकुद प्रतियोगिता (साग) मा समावेश खेलहरूको खेल स्थल तय भएको छ। काठमाडौं र पोखरामा सञ्चालन हुने सागमा २७ खेल समावेश गरिने निर्णय यसअघि नै भइसकेको छ। सागमा समावेश खेलहरू काठमाडौं, पोखरा र ललितपुरमा खेलाइने निश्चित भएको १३औं साग खेलुकद तयारी तथा व्यवस्थापन समिति सचिवालय संयोजक कमल खनालले बताए। खेल स्थल तयका लागि राष्ट्रिय खेलकुद परिषद् (राखेप) का सदस्यसचिव रमेशकुमार सिलवाल, सागमा समावेश सम्बन्धित खेल संघका पदाधिकारी र राखेपको प्राविधिक टोलीले निरीक्षणसमेत गरेको थियो। तय भएका खेल स्थलको निर्माण, मर्मत र रंगरोगनका गर्ने कामसमेत धमाधम भइरहेका छन्। सागको आन्तरिक तयारी धमाधम भइरहेकोले सागको माहोल बनेको पनि संयोजक खनालले बताए। सागको कार्यविधिका विषयमा मन्त्री परिषद्मा अन्तिम छलफल भइरहेको छ। खेल स्थलको तय गरेका छौं। नेपालका सम्बन्धित खेल संघलाई आवश्यक खेलसामग्री, खेलका लागि प्राविधिक जनशक्ति, खेलाडी र प्रशिक्षकको अवस्था, स्वदेश वा विदेशमा गरिने प्रशिक्षणलगायत विषयको यथेष्ट विवरण बुझाउन आग्रह गरिएको छ, खनालले भने। सागका अधिकांश खेलहरू काठमाडौं र ललितपुरमा हुनेछन्। महिला फुटबलसहित सात वटा खेल पोखरामा खेलाइनेछ। ललितपुरको सातदोबाटोको नवनिर्मित भवनमा कराँते र बक्सिङ, तेक्वान्दो एकेडेमी भवनमा तेक्वान्दो र कुस्तीका खेल सञ्चालन हुनेछ। सातदोबाटोमै सुटिङ, पौडी, स्क्वास, टेनिस खेल सञ्चालन हुनेछ। उसु लगनखेलस्थित आर्मीको कभर्डहलमा हुनेछ। दशरथ रंगशालामा पुरुष फुटबल र एथलेटिक्सका खेलहरू सुचारु हुनेछन्। त्रिपुरेश्वरस्थित राखेप कभर्डहलमा बास्केटबल र ब्याडमिन्टनका खेल सञ्चालन गरिनेछ। लैनचौरमा रहेको टेबुलटेनिस हलमा टेबुलटेनिस, मूलपानी र कीर्तिपुरमा क्रिकेट, काठमाडौंको भृकुटीमण्डपमा खोखो र कबड्डी खेल खेलाउने राखेपको तयारी छ। गल्फ गोकर्ण गल्फ क्लबमा र साइक्लिङ जगडोलमा हुनेछ। फेन्सिङ खेलको स्थल छिट्टै तय गरिने बताइएको छ। राखेपले इन्डोर गेम्सका कतिपय खेल नेपाल पुलिसको कभर्डहल, आर्मीको कभर्डहल र भृकुटीमण्डपको कभर्डहलमा खेलाउन सकिने गरी सम्भावित खेल स्थलको रूपमा राखेको छ। यसैगरी राखेपले पर्यटकीय नगरी पोखरामा सागअन्तर्गत सातवटा खेल खेलाउने तयारी गरेको छ। पोखरामा सागका खेलहरू सञ्चालन गर्दा नेपाल भ्रमण वर्ष सन् २०२० को प्रचारप्रसारमा समेत फाइदा पुग्नेछ। पोखरामा रंगशालामा महिला फुटबल हुनेछ। रंगशालाको कभर्डहलमा आर्चरी, भलिबल र ह्यान्डबल हुनेछ। पोखरा सभागृहमा भारोत्तोलन, फेवाताल परिसरमा ट्रायथलन र प्याराग्लाइडिङका खेल सञ्चालन हुने राखेपले जनाएको छ। १३औं सागमा ह्यान्डबल, जुडो, कबड्डी, खोखो, सुटिङ, स्क्वास, पौडी, टेबुलटेनिस, तेक्वान्दो, लनटेनिस, ट्रायथलन, भलिबल, भारोत्तोलन, कुस्ती, उसु, क्रिकेट, प्याराग्लाइडिङ, आर्चरी, एथलेटिक्स, ब्याडमिन्टन, बास्केटबल, बक्सिङ, साइक्लिङ, हक्की, फुटबल, कराँते र गल्फ गरी २७ खेल राख्ने निर्णय दक्षिण एसियाली ओलम्पिक काउन्सिलले यसअघि गरेको थियो। नेपालले आयोजक देशको हैसियतले कराते र गल्फ खेल थप्ने निर्णय गरेको थियो।"
जुनियर ब्याडमिन्टन हुने,"काठमाडौं : काठमाडौं जिल्ला ब्याडमिन्टन संघको आयोजनामा साउन २१ देखि २४ गतेसम्म जुनियर ब्याडमिन्टन प्रतियोगिता हुने भएको छ। संघले काठमाडौं प्याब्सनसँगको सहकार्यमा जुनियर छात्रछात्रा ब्याडमिन्टन च्याम्पियनसिप सञ्चालन गर्न लागेको हो। च्याम्पियनसिपमा छात्रछात्रा यू १२ र यू १४, यू १४मिक्स डबल्स तथा प्रिन्सिपल डबल्स स्पर्धा समावेश सोमबार आयोजित पत्रकार सम्मेलनमा काठमाडौं जिल्ला ब्याडमिन्टन संघका अध्यक्ष दीपक थापाले जानकारी दिए। प्रतियोगिताका खेलहरू कीर्तिपुरस्थित त्रिभुवन विश्वविद्यालयको त्रिभुवन स्मृति हलमा हुनेछ। प्रतियोगितामा काठमाडौं, ललितपुर, भक्तपुरका प्याब्सन, एनप्याब्सन र सामुदायिक विद्यालयका गरी नौ सयभन्दा बढी खेलाडीको सहभागिता रहने बताइएको छ। प्रतियोगितामा छात्रछात्रा यू१२ को विजेताले २० हजार, उपविजेताले १५ हजार र तेस्रो हुनेले १० हजार रुपैयाँ पुरस्कार पाउनेछन्। यू १४ को विजेताले ३० हजार, उपविजेताले १५ र तेस्रो हुनेले १० हजार रुपैयाँ प्राप्त गर्नेछन्। यू १४ को मिक्स डबल्सको विजेताले ४० हजार, उपविजेताले २० तथा तेस्रो हुनेले १० हजार रुपैयाँ प्राप्त गर्नेछन्। ब्याडमिन्टन खेलाडीको उत्पादन गर्ने दृष्टिले प्रतियोगिता फलदायी हुने नेपाल ब्याडमिन्टन संघका अध्यक्ष रामजीबहादुर श्रेष्ठले बताए।"
