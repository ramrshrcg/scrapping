शीर्षक,विवरण
राष्ट्रनिर्माता,"एकै पिताका सब बाह्र भाइ । बाँडेर जेथा थर बाह्रलाई ।। हामी बसेनौं किन गोरखैमा । र निस्कियौं आर्जनपौरखैमा ।।  खेलेर ऐल्हा मृग एक मारी । बाँडी कलेजो जति छन् सिकारी ।। बिलो लिए झैं शरमा उनेर । यो राज्य बाँड्ने चिज हैन हेर ।।  यो राज्य लिन्छौं जुन आज अंश । बाँड्दै र चुँड्दै अनि वंश वंश ।। रहन्छ त्यो केवल गाउँ मात्र । जादूगरी जन्तर नाउँ मात्र ।।  यो राज्य हामी सबको छ साजा । बरू तिमी नै बन आज राजा ।। दिऊँ म के दाहिनु हातलाई । उचालि यै दाहिनु हात भाइ ।।  नेपाल यो सुन्दर दिव्य देश । पुर्खाहरूले चिर भुक्तशेष ।। पिए पनि नित्य भरी भरी यो । रित्तिन्न कैल्यै मधुमाधुरी यो ।।  पारिन्छ सत्ता जब खण्ड खण्ड । रहन्छ के राष्ट्र त्यहाँ अखण्ड ? थुतिन्छ पत्ता जब खात खात । सिद्धिन्छ शोभा अनि फूलबाट ।।  भासिन्छ सुस्तै जब यो जिमी नै । कहाँ उभिन्छौ भन हे, तिमी नै ।। काटेर डाली रूखबाट भाइ । के नीड रच्छौ, कुन गीत गाई ? ।।  विच्छिन्न विच्छिन्न हुने प्रवृत्ति । सहन्नँ भाइ ! म त एक रत्ती ।। विशाल नेपाल म रच्छु रच्छु । कहाँ छ मृत्युञ्जयलाई मृत्यु ? ।।"
ओलीको स्वेच्छा सम्झौता,"प्रधानमन्त्री र पार्टी अध्यक्ष त अरू पनि बन्लान् तर नेकपामा आज ओलीले बनाएको स्थान जोसुकैले हासिल गर्न सक्ने छैन दुई महिनाअघि प्रधानमन्त्री केपी शर्मा ओलीले पार्टीका अर्का अध्यक्ष प्रचण्डका सन्दर्भमा एडजस्टमेन्टको टुंगो भएकोमा सन्तुष्टि व्यक्त गर्नुभएको थियो। त्यसैताका उहाँले सरकारको कार्यक्षमता अभिवृद्धि गर्न ६ जना मन्त्री र तीन राज्यमन्त्रीलाई बिदा गरी त्यति नै संख्यामा नयाँ मन्त्री र राज्यमन्त्री नियुक्त गर्नुभयो। तर चारपाँच दिनपछि उहाँले टेलिभिजनमै भन्नुभयो मन्त्रिपरिषद् पुनर्गठनका सम्बन्धमा स्वेच्छा कम्प्रोमाइज गरें। उहाँको भनाइ थियो मलाई कसैले हस्तक्षेप गरेको होइन, आफैंले स्वेच्छाले कम्प्रोमाइज गरेको छु। गत आमनिर्वाचनका क्रममा ओलीले मतदातासमक्ष पूर्वपश्चिम राजमार्ग फराकिलो बनाउन अमेरिकाले सहयोग गर्दै छ भन्नुभएको थियो। प्रधानमन्त्री भइसकेपछि उहाँले एमसीसीलाई ल्याउने प्रक्रिया थाल्न खोज्नु स्वाभाविकै हो। झन्डै तीन महिनाअघि उहाँले मिलेनियम च्यालेन्ज कर्पोरेसन प्रोजेक्टका सन्दर्भमा सभामुख कृष्णबहादुर महाराको भूमिकाप्रति असन्तुष्टि जनाउनुभयो। उहाँको भनाइ थियो एमसीसीमा कुनै पनि बेठीक शर्त छैन। सरकारले टेबुल गरिसकेपछि अन्यत्रका दृष्टिकोणका आधारमा त्यसलाई अनुमोदनका लागि प्रस्तुत नगर्नु सभामुखको कर्तव्यभन्दा परको कुरा होे। ओलीले दिक्दारी व्यक्त गर्नुभयो। कसैले उहाँलाई भनिदियो अलिकति विलम्ब गर्नुपर्छ। त्यसपछि उहाँ विभिन्न नेताहरूको अभिव्यक्तिका कारण पनि विचार गरौं भन्नेतर्फ लाग्नुभयो। लामो गृहकार्यपछि झन्डै दुई महिनाअघि प्रधानमन्त्रीका लागि सन्तुष्टिका दुई कदम चालिए। पहिलो थियो सरकार गठन भएको दुई वर्ष पुग्नुभन्दा केही महिनअघि मन्त्रिपरिषद्को पुनर्गठन र दोस्रो प्रचण्डलाई पार्टीको कार्यकारी नेतृत्वको जिम्मेवारी प्रदान। पुनर्गठनको चर्चा झन्डै आठ महिनादेखि चल्दै आएको थियो। त्यसबीच प्रचण्डले बेलाबेला आलोपालो प्रधानमन्त्री बन्ने सहमति भएको कुरा उठाइरहनुभएको थियो। अध्यक्ष प्रचण्डलाई कार्यकारी अध्यक्ष बनाउने निर्णय गर्दै सचिवालयले त्यो क्रममा बिराम लगायो। तर एमसीसी इन्डोप्यासिफिक रणनीतिको अधीनस्थ छैन, नेपालको हितमा छ भन्ने प्रधानमन्त्रीको ठहरसँग सचिवालय आजसम्म सहमत हुन सकेको देखिँदैन। प्रधानमन्त्रीका मनमा आज पनि काँडा बिझिरहेको बुझ्न सकिन्छ एमसीसीमा कसैले टाँग अड्याउनुपर्छ भनेको छ। कसले भनेको छ समय, सन्दर्भ र घटनाक्रमका आधारमा अन्दाज गर्न सकिएला। तर प्रधानमन्त्रीको गतिको अवरोधकहरूलाई अरूले चिन्हित गरिदिनु पर्दैन। उहाँकै शब्दमा कुनै एक दलको बहुमत आउने अति कम सम्भावना भएको निर्वाचन प्रणालीबाट दुईतिहाई मत कमान्ड गर्ने अवसर प्राप्त गर्नुभएको छ। उहाँ स्वयंलाई यस विषयमा पक्कै ज्ञात छ। सरकारले पाँचछ महिनापछि कार्यकालको आधा अवधि व्यतीत गर्नेछ। संसद्मा तेस्रोपटक नीति तथा कार्यक्रम र वार्षिक बजेट प्रस्तुत गरेपछि यो सरकारसँग पाँचबर्से अवधिको अर्को आधा भाग बाँकी रहनेछ। अमेरिकामा जस्तो कानुनले नै राष्ट्रपति, उपराष्ट्रपतिलगायतका लागि हरेक चार वर्षमा नोभेम्बरको पहिलो सोमबारको भोलिपल्ट अर्थात् नोभेम्बर १ पछिको पहिलो मंगलबारका दिन निर्वाचन हुने कानुनी प्रावधान हामीकहाँ छैन। तर लोकतन्त्र संस्थागत भएर अगाडि बढिरहेको सन्दर्भमा संविधान आउनुभन्दा अघिजस्तो तोकिएको समयमा निर्वाचनै नहुने अवस्था उत्पन्न हुने छैन। सामान्य अवस्थामा संविधानको मर्मको पालना गर्दा ०७९ मंसिरताका प्रतिनिधिसभाको निर्वाचन हुने छ। प्रधानमन्त्री र सभामुखको पद एउटै पूर्ववर्ती खेमामा जानु हुँदैन भन्ने अध्यक्ष प्रचण्डको अडानले नेपाली राजनीतिका पर्यवेक्षकहरूलाई समेत सशंकित तुल्याएको छ। आशंकाले मलजल पाउँदै गयो भने मानिसहरू प्रतिनिधिसभाको नेकपाको शक्तिलाई पूर्वएमालेको १२१ र पूर्वमाओवादीको महरासहित ५४ भनेर बुझ्न थाल्ने छन्। दुवै मिलेकाले मात्र १७४ वा १७५ हुन पुगेको हो पनि भन्न थाल्नेछन्। पार्टी अध्यक्षका रूपमा हिजो आफ्नै नेतृत्वमा निर्वाचन अभियान सञ्चालन गर्ने ओलीलाई जनअनुमोदित घोषणापत्रको अक्षर र मर्मको समेत पूरापूर हेक्का नहुने कुरै भएन। यसबीच रोजेका मन्त्रीहरू नियुक्त भइसकेका छन्। उपेन्द्र यादवको बहिर्गमन भए पनि राजेन्द्र महतो फेरि दुईतिहाई बहुमत पुर्याइदिन पंक्तिबद्ध भइसक्नुभएको छ। तर कार्यकारी अधिकार प्रत्यायोजन भएपछिका दिनमा उहाँलाई पाँचबर्से पूरा अवधिको प्रत्याभूति प्रदान गर्ने प्रचण्डले फेरि ओलीसमक्ष नयाँ छनोटको अवसर प्रस्तुत गर्नुभएको छ सभामुख र प्रधानमन्त्रीमध्ये एउटा पद छान्नोस्। कि सुवास नेम्बाङलाई सभामुख बनाउनोस् र प्रधानमन्त्री पद छाड्नोस कि अग्नि सापकोटालाई सभामुख बनाउनोस् र आफू प्रधानमन्त्री पदमा कायम रहनोस्। प्रधानमन्त्री र सभामुख पद एउटै खेमामा जानु हुँदैन भन्ने अध्यक्ष प्रचण्डको अडानले राजनीतिका पर्यवेक्षकहरूलाई सशंकित तुल्याएको छ। आशंकाले मलजल पाउँदै गयो भने मानिसहरू प्रतिनिधिसभाको नेकपाको शक्तिलाई पूर्वएमालेको १२१ र पूर्वमाओवादीको महरासहित ५४ भनेर बुझ्न थाल्नेछन्। दुवै मिलेकाले मात्र १७४ वा ७५ हुन पुगेको हो पनि भन्न थाल्नेछन्। दुई महिनाअघि भएको सचिवालयको निर्णयपश्चात् ओलीले भन्नुभए झैं कसैलाई रिस उठ्यो कि आधा समयको प्रधानमन्त्री, मन परेन कि आधा अवधि सकिन लाग्यो भनिरहने क्रममा पूर्णविराम लाग्ने अपेक्षा गरिएको थियो। बहुमत हुँदाहुँदै पनि सरकारहरू पटकपटक असमयमा ढल्ने विगतबाट पाठ सिक्न प्रधानमन्त्रीले सजग गराउँदै आउनुभएको थियो। उहाँले बहुमतको दुरुपयोग नहोस् भन्ने चिन्ता व्यक्त गर्दै आउनुभएको थियो। केही समययता दुवैजना कार्यकारी अध्यक्ष हो भन्ने निर्णय भएको हो भनेर जसरी ओलीले व्याख्या गर्नुभएको छ, त्यसैगरी प्रचण्डले पनि कार्यकारी अध्यक्ष भएको अनुभूति र अनुभव पनि गर्न पाएकोमा सन्तुष्टि व्यक्त गर्नुभएको छ। ओलीका लागि त आधा अवधि भन्ने सधैंको किचकिचको समेत टुंगो लागेको ठानिएको थियो। तर इतिहासले जन्माएको एक स्वप्नजीवी मार्गमा उत्पन्न गतिरोधका शृंखला समाप्त भएको देखिँदैन। बहुमत ल्याएर जनहितका काम गर्ने दृढता र बहुमतको व्यवस्थापन फरक कुरा हुन् भन्ने फेरि देखिँदै छ। आफूले पदबाट राजीनामा गर्छु र वामदेव गौतमलाई काठमाडौंबाटै जिताएर प्रधानमन्त्री बनाउँछु भन्ने स्वयंसेवक माननीय अहिले ओलीकै मन्त्रिपरिषद्मा छन्। तर संविधानै संशोधन गरेर भए पनि राष्ट्रियसभाबाट प्रवेश गरेर प्रधानमन्त्री बन्ने गौतमको इच्छालाई सचिवालय सदस्यहरूले वजन दिएका छन्। राजनीतिक स्थिरता कायम गर्दै राजनीतिमा मात्रै सीमित होइन; आर्थिक, सामाजिक र सांस्कृतिक परिवेशसम्म विस्तारित समग्र लोकतन्त्रको बाटो समात्ने प्रधानमन्त्री ओलीको आकांक्षाले चुनौतीको घेरा तोडेको छैन। किनकि लामो समयदेखिको प्रतिबद्धता र निश्चयसहितका ओलीका योजना उहाँ स्वयंले नभएर अरूले पूरा गर्छ भन्नु ठीक होइन। उतारचढावका भुक्तभोगी एक परीक्षित नेतृत्व पाइरहेको यो सरकारको समयमा नभएको काम नेकपाको अर्को सरकारले गर्न सक्छ भन्ने आधार छैन, अहिले नभएको पछि हुन्छ वा नेकपाले लगत्तै फेरि मौका पाउँछ भन्न पनि सकिँदैन। अनपेक्षित भयो भने ओलीले, उहाँकै शब्दमा आममानिसका आँखामा जगाउनु भएको स्वप्नको असामयिक अवसान हुने छ। जनताका अपेक्षा र अभिभाराप्रति उहाँको सजगतामा प्रश्न गरिएको छैन। उहाँका इमानदार प्रतिबद्धता र नवप्रवद्र्धनात्मक सोचले महत्व पाएका छन्। अब कसैले उहाँको भिजन मूर्त भएको देख्न चाहन्छ भने के गल्ती गर्यो ? जननेता मदन भण्डारीले पार्टीको आन्तरिक जीवनमा समेत वीजारोपण गर्नुभएको लोकतान्त्रिक मान्यता र पद्धतिको परम्पराबाट यहाँसम्म आइपुगेको पूर्वएमाले धार दुई पार्टीबीचको एकतापछिको संक्रमणकालका कारण मात्र उकुसमुकुस सहन गरिरहेको छ। आन्तरिक लोकतन्त्रको परिवेशमा अभ्यस्त आफ्ना सहकर्मी वा कार्यकर्ताका भावना उधुम रोइकराइ वा कविताका भाषामा पनि अभिव्यक्त हुन सक्छन्। त्यस्ता गुनासालाई साझा डुंगामा प्वाल पार्ने प्रयत्न ठान्नु हुँदैन। अनुशासनहीनता र अराजकता सह्य नहुने भन्दैमा गत्यवरोधका सम्पूर्ण कारण आन्तरिक लोकतन्त्रलाई ठान्न मिल्दैन। निश्चय पनि कुण्ठाग्रस्त मानसिकता गलत हो, तर अन्धअनुसरण र अन्धपक्षपोषणले यथार्थ जनमत बुझ्नबाट वञ्चित गर्छ। आफ्नो समीक्षा र गत्यावरोधका कारणको निदान विनानिशाना अज्ञात नै रहन्छ। चौतर्फी मोर्चा खोल्दैमा बहादुरी हुँदैन, बरु दृष्टिभ्रमको सिकार नहुने सर्तकता चाहिन्छ। इतिहासले दिएको अवसर गुम्न नदिन दृश्य मात्र होइन, अदृश्य वाधाहरूको समेत सामना गर्नैपर्छ। मातहतका सहकर्मीका अगाडि शिर निहुरिने, लाज लाग्ने कुनै काम गर्दिनँ भन्ने प्रधानमन्त्री ओलीले सुशासनको संकल्प दोहोर्याउँदै आउनुभएको छ। उहाँका मातहतका पनि मातहत अर्थात् सकल दर्जाका सबैले उहाँको पथ कति पछ्याएका छन् भन्नेबारेमा उहाँले नै थाहा पाउनुपर्छ। थोमस फ्राइडम्यान लिखित सन् २००५ को वेस्ट सेलर द वल्र्ड इज फ्ल्याट्मा उल्लिखित सिंह र मृगसम्बन्धी दृष्टान्त ओलीलाई घतलाग्दो लाग्छ ः बाँच्नका लागि सिंहले मृग समात्नैपर्छ र मृगले सिंहभन्दा छिटो कुद्नैपर्छ। हरेक बिहान अफ्रिकामा एउटा मृग ब्युँझन्छ। उसलाई थाहा छ उसले जंगलको सबैभन्दा वेगले दौडने सिंहभन्दा गतिवान् भएर दौडनुपर्छ अथवा उसले मारिनुपर्नेछ। हरेक बिहान सिंह ब्युँझन्छ। उसलाई थाहा छ उसले सबैभन्दा कम गतिमा कुद्ने मृगलाई भए पनि जित्नैपर्छ अथवा उसले भोकका कारण मर्नुपर्नेछ। केही फरक पर्दैन, तिमी सिंह हौ कि मृग ः जब सूर्योदय हुन्छ, तिमीले दगुर्नै पर्छ। प्रधानमन्त्री आफ्नो सरकारको गति तीव्र तुल्याउन यस स्तरको तत्परता व्यक्त गर्नु हुन्छ। आंशिक रूपमा उहाँको स्वास्थ्यले वाधा पारिरहेको होला, बाँकी के हो त ? प्रतिपक्षीहरू त छँदैछन्, आफ्नै पार्टीका मानिस र मतदातासमेत अज्ञात शत्रुले फिँजाएको भ्रमको सिकार भएका छन् मात्र भन्नु उचित हुँदैन। ओलीले आफ्नो कीर्ति स्थापना हुने केही उल्लेखनीय र ठोस योगदान गरिसक्नुभएको छ। उहाँका योगदानहरूको चर्चा भावी पुस्ताले पनि गर्नेछन्। रोजा लक्जमबर्गको मूल्यांकन गर्दा लेनिनले उल्लेख गरेको एउटा रूसी लोकोक्ति माओले पनि स्टालिनका बारेमा लेख्दा उधृत गरेका छन् ः कहिलेकाहीं चिल पनि कुखुराभन्दा तल उड्न सक्छ, तर कुखुरा कहिल्यै चिलभन्दा माथि उड्न सक्दैन। अर्थात् चिल, चिल नै रहन्छ। कुखुरा चिल बन्न सक्दैन। प्रधानमन्त्री र पार्टी अध्यक्ष त अरू पनि बन्लान् तर नेकपामा आज ओलीले बनाएको स्थान जोसुकैले हासिल गर्न सक्ने छैन। बहुदलीय प्रतिस्पर्धामा राजनीतिक दलहरू आफूले सत्ता सञ्चालन गर्न पाएको मौकाका असल उदाहरण अघि सार्दै जनतामाझ जान्छन्। नेपालमा हरेक संसदीय निर्वाचनमा कम्युनिस्टहरूले मनमोहन अधिकारीको नाम लिएर भोट माग्ने गरेका छन, उहाँको तस्बिर अंकित पोस्टर छाप्ने गरेका छन्। यतिबेलासम्म प्रधानमन्त्री तथा नेकपा अध्यक्ष ओलीको नेतृत्वमा जेजति भइरहेका छन्, सबै नेकपाका भविष्यका सम्पत्ति हुन्। सार्वजनिक वृत्तका गुनासामा नेकपाको यश र निधिको अझ श्रीवृद्धि होस् भन्ने ध्येय पनि हुन्छ। यति सर्वशक्तिमान प्रधानमन्त्रीसामु राजीखुसीले सम्झौताबाट बाँधिनुपर्ने बाध्यता छन् भने त्यस्ता विवशता पन्छाउन उहाँ स्वयंले बाहेक अरू कसैले सक्दैन। प्रधानमन्त्री र सभामुखको पद एउटै पूर्ववर्ती खेमामा जानु हुँदैन भन्ने अध्यक्ष प्रचण्डको अडानले नेपाली राजनीतिका पर्यवेक्षकहरूलाई समेत सशंकित तुल्याएको छ। आशंकाले मलजल पाउँदै गयो भने मानिसहरू प्रतिनिधिसभाको नेकपाको शक्तिलाई पूर्वएमालेको १२१ र पूर्वमाओवादीको महरासहित ५४ भनेर बुझ्न थाल्ने छन्। दुवै मिलेकाले मात्र १७४ वा १७५ हुन पुगेको हो पनि भन्न थाल्नेछन्।"
राष्ट्रिय पहिचानका प्रणेता,"इतिहासप्रति कृतज्ञ रहने नेपाली चरित्रअनुकूल राष्ट्रनिर्माताको देनको कदर गर्ने राष्ट्रिय मूल नीति राज्यले बनाउनुपर्छ पहिचान बनाउने तपस्यामा व्यक्तिको जीवन समर्पित हुन्छ, राष्ट्र पहिचान जोगाउन कटिबद्ध रहन्छ । तर व्यक्तिको पहिचानले राष्ट्रको पहिचान बन्दैन । राष्ट्रको पहिचानविना व्यक्तिको पहिचान पूरा हँुदैन । यसैले मानव इतिहास पहिचानका लागि अविरल भइरहने संघर्षको इतिहास बनेको हो । कमजोर देशले आफ्नो छुट्टै पहिचान जोगाउन निरन्तर गर्ने प्रयास तपस्या हो । बलिया देशले आफ्नो पहिचानको क्षेत्रफल फैलाउने आकांक्षा लिनु युद्धको कारण हो । तपस्या जायज र आकांक्षा नाजायज हुन् । बलमिचाइबाट नाजायज कृयालाई उचित ठहराउने प्रयासले विश्वशान्ति कमजोर भएको छ । विश्व इतिहासको सार यही हो, तर व्यक्तिको पहिचान पूरा गर्ने कटिबद्धता र बचाएर राख्ने दृढताजस्तै सहज राष्ट्रको पहिचान जोगाउने तपस्या हुँुदैन । पहिचान स्वामित्वको संरक्षण हो र राष्ट्रिय स्वामित्व नै व्यक्तिको पहिचानको मूल आधार हो । ठूला राष्ट्रले सानाको, बलियाले निर्धाको अधिकार क्षेत्रलाई साँघुरो पार्ने, पहिचान मास्ने, आफ्नो श्रेष्ठता फैलाउने अहंकारले कलह बढाएर मानव चेतना र विवेक गिज्याउने गरेको छ । राष्ट्रहरूबीचका दुईपक्षीय सम्बन्धको यो स्थायी गाठो हो । विश्व इतिहासका धेरै पाना यसको वर्णनमा पोतिएका छन् । भूमण्डलीकरणले देशभक्तिलाई पुनर्परिभाषित गर्न खोजेको छ, ठूला र शक्तिशालीको देशभक्तिलाई स्वाभाविक राष्ट्रवाद, सानो र गरिब तर सामरिक महत्वका देशको स्वतन्त्र अस्तित्वलाई घटिया बताउन खोज्छ । भूमण्डलीकरणको वेग रोकिएको छैन । यसको अन्तरविरोधले शक्तिकेन्द्रहरूबीच भिडन्त सुरु गरेको छ । अन्योल र टकरावको आयु लामो छ । नेपालजस्ता साना देशहरूका लागि यो संक्रमणकाल पीडादायी हुन्छ । भूमण्डलीकरणले जोड दिइरहेको, सञ्चार प्रविधिको निरन्तर विकाससँगै सामाजिक सञ्जालको प्रभाव क्षेत्र फैलिइरहेको वर्तमान विश्वमा सानो राष्ट्रको पृथक् पहिचानमा जोखिम बढेको छ । यसैले पहिलेजस्तै अहिले पनि र भविष्यमा पनि पहिचान जोगाउने चेतना र कटिबद्धता नेपालजस्तो सानो र निरन्तर बढ्दै गएको सामरिक महत्वको भूस्थापन भएको देशको प्रमुख एजेन्डा हुनुपर्छ । यसमा नेपाल चुक्नु हुँुदैन । राष्ट्रिय पहिचानको अर्थ आफ्नो धरातल चिन्नु हो, आफ्नो जराको मूलको रक्षा गर्नु हो । धरातल बिर्सने व्यक्ति चुडेको हुन्छ, जराविनाको वृक्ष बन्छ, कुनै पनि बेला ढल्छ । यस्तो अवस्थामा व्यक्ति अधुरो हुन्छ, अनाथ हुन्छ अनि राष्ट्र अस्तित्व गुमाएर अतीत बन्ने क्रममा हुन्छ । तर नेपालको पहिचान के हो ? नेपालीलाई नेपाली बनाउने, पुस्तौं अघिदेखि पुस्तौंपुस्तासम्मका नेपालीलाई गौरवान्वित बनाउने पुजनीय व्यक्तित्व को हो ? यी प्रश्नहरू प्रश्न हैनन् । यथार्थमा नेपालको पहिचानको सनाखत हो, नेपालीहरूलाई गौरवशाली इतिहासको हेक्का गराउने तथ्य हो, भविष्य सुरक्षित राख्ने नुस्खा हो । नेपालको पहिचान इतिहासमा सधैं स्वतन्त्र रहेको, कहिल्यै कुनै पनि विदेशीको उपनिवेश नबनेको, दक्षिण एसियाका अन्य देशहरू जन्मनुअघि नै तत्कालीन विश्वको महाशक्तिसँग दौत्य सम्बन्ध भएको स्वाभिमानी देश हो । नेपालका एकीकरण पृथ्वीनारायण शाहले गरेका हुन् । नेपालीलाई नेपाली पृथ्वीनारायण शाहले बनाएका हुन् । यसो त, पृथ्वीनारायण शाहभन्दा पहिले पनि नेपाल थियो, विश्वको पहिलो धर्मग्रन्थ चार वेद सनातन धर्मको मूल आधार हो । चार वेदमध्येको अथर्ववेदको परिशिष्टमै नेपाल उल्लेख भइसकेको थियो । लिखित इतिहासको युग सुरु हुनु धेरै पुरानो रामायण वाल्मीकि ऋषिले नेपालमै लेखेका थिए । महाभारत नेपाली ऋषि वेदव्यासले बोलेर श्रीगणेशलाई लेखाएका थिए । यसैले नेपाललिखित इतिहासभन्दा पनि धेरै प्राचीन छ । तर त्यो नेपाल सिंगोे राष्ट्र थिएन, नेपाली राष्ट्रियताको श्रीगणेश भइसकेको थिएन । प्राज्ञिक श्रेष्ठता र सांस्कृतिक सम्पन्नतामा मात्र यथेष्ट थियो र यो नै तत्कालीन विश्वमा पहिचानका लागि पर्याप्त थियो । विश्वमा साम्राज्यवाद र उपनिवेशवाद फैलिन थालेको अवस्थामा पृथ्वीनारायण शाहले नेपालको एकीकरणको अभियान सुरु गरेको थिए । उनले सन् १७४३ मा नेपाल एकीकरणको प्रक्रिया सुरु गर्दा अहिलेको महाशक्ति संयुक्त राज्य अमेरिका जन्मेको पनि थिएन । उनी दूरदर्शी थिए । यसैले सानासाना देशमा विभाजित दक्षिण एसियाका लागि साम्राज्यवादको खतरा देखे । मुगल साम्राज्यले यो खतरा बुझ्न सकेन । साम्राज्यवादी शक्तिहरू भारतमा आफ्नो उपनिवेश फैलाउन सक्रिय भए । दक्षिण एसियामा नया चुनौती प्रस्तुत भयो । यसैबेला मध्य एसियाको उज्वेकिस्तानमा जन्मिएका बाबरले भारतमा स्थापना गरेको मुस्लिम साम्राज्यको पतनको क्रम प्रारम्भ भइसकेको गियो । बाबरका नाति अकबरले एकीकरण गरेको विशाल भारत विभिन्न स्वतन्त्र राज्यहरूमा विभाजित भइसकेका थिए । कमजोर मुस्लिम शासकबाट इस्टइन्डिया कम्पनीले विहार र उडिसामा हैकम हासिल गर्यो । व्यापारको बहानामा आएको इस्टइन्डिया कम्पनी क्रमिक रूपमा अधीनस्थ इलाका थप्दै व्यापारीबाट सार्वभौम सत्तामा विकास हुन थाल्यो । नेपालीको पहिचान नेपाल हो । नेपाल पृथ्वीनारायण शाहको देन हो । नेपाल निर्माताप्रतिको कृतज्ञता नेपालीको राष्ट्रिय एकता अक्षुण्ण राख्ने व्रत हो । पूरै दक्षिण एसिया ब्रिटिस उपनिवेश बन्न थालेको नाजुक समयमा नेपाल कमजोर, आपसी मनोमालिन्यले विभाजित सानासाना ५४ राज्यमा विभाजित थियो । तिब्बतमा आखा लगाएको साम्राज्यवादी शक्तिका लागि नेपाललाई उपनिवेश बनाउनु जरुरी थियो । नेपालको गौरवशाली इतिहास एउटा खतरनाक मोडमा आइपुग्यो । एकातिर भूस्थापनको सामरिक महत्वले नेपालको स्वतन्त्रता हनन गर्नु ब्रिटिस साम्राज्यवादका लागि जरुरी भएको थियो, अर्कातिर सानासाना राज्यहरूमा विभाजित कमजोर भएकाले मानव सभ्यताको थालनीदेखि सधैं स्वतन्त्र रहेको नेपाललाई उपनिवेश बनाउन सकिने आट बढ्दै गएको थियो । पृथ्वीनारायणको दूरदर्शिता र नेपाली जातिलाई पहिचान दिलाएको तथ्य बुझ्न त्यसबेलाको यो परिवेशको हेक्का राख्नुपर्छ । पृथ्वीनारायणले नेपालको एकीकरण गरे । यसमा उल्लेखनीय दुई बुदा छन्, पहिलो हो नेपालको एकीकरण नेपालको इतिहासको मायाबाट नेपाली भूमिमा उब्जेको सोच अनि नेपालीकै नेतृत्वमा सम्पूर्णरूपमा नेपालीकै बाहुबलबाट सम्पन्न भएको तथ्य । दोस्रो हो गोरखाका राजा पृथ्वीनारायणले एकीकृत नेपालको राजधानी गोरखालाई हैन, काठमाडौंलाई बनाए । गोरखाको संस्कृति, परम्परा र संस्कार लादेनन् । बरु आपूलाई काठमाडौं, ललितपुर र भक्तपुरको धार्मिक, सांस्कृतिक र संस्कारमा समाहित गरे । संस्कारगत रूपमा एकीकृत हुन सक्ने गोरखा र अन्य भागको रीतिथितिलाई स्वेच्छिक जनचाहनाबमोजिम सगोलमा सामेल गराए । यसबाट के प्रस्ट हुन्छ भने नेपालको भौगोलिक एकीकरणसँगै मूल्य र आदर्शलाई पनि, धार्मिक शृंखला, मानसिकता र आस्थासँगै पहिचानलाई पनि पृथ्वीनारायणले एकीकृत गरे । यसबाट एउटा बलियो नेपालको भौतिक र मानसिक स्वरूप बन्यो । उनको यो योगदानकै कारण आजसम्म नेपालको स्वतन्त्रता अक्षुण्ण रहेको छ । नेपालको स्वतन्त्रता अक्षुण्ण रहेकै कारण नेपालीले आफ्नो पहिचान जोगाएका छन् । यसैले स्वाभिमानमा आस्था राख्ने प्रत्येक नेपालीले, गौरवशाली इतिहासको अंशियार हुन पाएकोमा गर्व गर्ने प्रत्येक नेपालीले पृथ्वीनाराणप्रति आभार हुनैपर्छ । आफ्नो पहिचान बचाउने, इतिहास र भूगोल जोगाउने उनलाई स्वाभाविक रूपमा नेपाल राष्ट्रनिर्माताको स्तुति गरिरहनु कृतज्ञताको माग हो । नेपाल रहेसम्म उनी स्तुत्य रहनेछन् । जीवित रहने संघर्षको लामो शृंखलामा अहिले पहिलोपटक नेपालविरुद्ध धारिलो षड्यन्त्र सुरु भएको छ । नेपालीको साहस र देशभक्तिलाई कमजोर पार्न सकिन्न भन्ने इतिहासको पाठ कण्ठ पारेका विदेशी शक्तिहरू नेपालीबीच पहिचानको झगडा सुरु गर्ने प्रयासमा लागेका छन् । राष्ट्रिय एकताका आधार नष्ट गर्ने नियोजित प्रयास हुन थालेको छ । नेपाली पहिचानको मूल आधारमा उभिएका नेपालीलाई पहिचानका उपधारहरूको खोजीमा विभाजित गरेर नेपाललाई आन्तरिक रूपमै विभाजित गर्ने षड्यन्त्र सुरु भएको छ । पृथ्वीनारायणले नेपालीलाई नेपालीको पहिचान दिए, नेपालालाई एकताबद्ध राख्ने पहिचान नेपालीत्वलाई बनाए । अहिले जात, धर्म र क्षेत्रका आधारमा पहिचान खोज्दै नेपाली राष्ट्रवादमाथि धावा बोल्ने षड्यन्त्र भइरहेको छ । भूमण्डलीकरण र राष्ट्रवादबीच सुरु भएको द्वन्द्वले शक्तिशाली देशहरूको आत्मकेन्द्रित सोच र सम्बन्धलाई जुन दिशा र स्वभाव दिए पनि सानो, अस्थिर तर सामरिक महत्व निरन्तर बढिरहेको नेपालका लागि राष्ट्रिय एकता बलियो राख्नु, राष्ट्रिय पहिचानप्रति रहेको संस्कारगत स्पष्टतामा भ्रमको बादल लाग्न नदिनु जरुरी छ । यसका लागि इतिहासप्रति कृतज्ञ रहने नेपाली चरित्रअनुकूल राज्यले पृथ्वीनारायणलाई राष्ट्रनिर्माताका रूपमा सम्मान गर्ने, उनको देनको कदर गर्ने राष्ट्रिय मूल नीति बनाउनुपर्छ । उनको जन्मदिनलाई सरकारले राष्ट्रिय एकता दिवसका रूपमा मनाउनुपर्छ । नेपाल निर्माता पृथ्वीनारायणको दिव्योपदेश आज पनि नेपालको राजनीतिक स्वामित्व जोगाउन प्रासंगिक छ । यसैले उनको दिव्योपदेश पाठ्यक्रममा समावेश गर्नुपर्छ । नेपालीको पहिचान नेपाल हो । नेपाल पृथ्वीनारायणको देन हो । नेपाल निर्माताप्रतिको कृतज्ञता नेपालीको राष्ट्रिय एकता अक्षुण्ण राख्ने व्रत हो । लेखक पूर्वपरराष्ट्रमन्त्री हुन् ।"
एकीकृत नेपालको मियो,"पृथ्वीनारायण शाह थिए र नै विश्वको नक्सामा सार्वभौमसत्तासम्पन्न नेपाल राष्ट्र जन्मिन सक्यो। नेपाल राज्य भएकैले नेपालको माटो, जल, जंगल र यहाँका मानिसका कणकणमा, मनमनमा, भौतिक शरीरविना पनि उनी बाँचिरहेका छन्। पृथ्वीनारायण भनेकै नेपाली राष्ट्रियताको कहिल्यै ननिभ्ने ज्योतिको अखण्ड स्वरूप हो। नेपाल भएकै कारण नेमुनीदेखिका अनेक प्रसंग आउँछन्। उनकै कारण नेपाली भाषा, धर्म र संस्कृतिका साथै नेपाली राष्ट्रियताको श्रीवृद्धि भएको हो। अनेक जातजाति र अन्य भाषा एवं भेषभूषाको संरक्षण र संवद्र्धन यहाँ हुन पाएको छ। नेपाल भएकै कारण हामी आफूलाई नेपाली भएकोमा गर्व गर्छौं। र भावी पुस्ताले पनि यसमा गर्व गर्ने ठाउँ पाएको छ। नेपाल भएकै कारण हिमवत्खण्डअन्तर्गत नेपालमहात्म्यले महत्व पाएको छ। कूल पुरुष अर्थात् आआफ्नो कूल गोत्रका ऋषि भएकाले हामी तिनकै वंश विस्तारका क्रममा अस्तित्वमा भएका हौं भनेजस्तै नेपाल राज्यको कूल पुरुष पृथ्वीनाराण भएकैले उनका सन्तानदरसन्तानका रूपमा हामी आफूलाई नेपाली हुनुमा गर्व गर्छौं। त्यसबेला पृथ्वीनारायण गोर्खा धरतीमा उदाएका भएर आज हामी छौं। तसर्थ जो जहाँ रहे पनि र जो जहाँबाट आएका भए पनि सबै नेपालीमा अन्तरमनदेखि पृथ्वीनारायणप्रति जनस्तरमा भावभक्ति छ। आफूलाई नेपाली हुँ भन्ने प्रत्येक व्यक्तिले पृथ्वीनारायणप्रति नतमस्तक हुनुपर्ने कारण पनि त्यही हो। नेपाली हुनका लागि सर्वप्रथम उसले पृथ्वीनारायणलाई नेपाल राज्यको स्थापनाको आधारशिला राख्ने सर्वोच्च शिखर पुरुषका रूपमा अभिवादन गर्नैपर्छ। पृथ्वीनारायणका बारेमा सिद्धहस्त धेरै इतिहासकारले धेरै पुस्तक लेखेका छन्। उनको जीवनी लेखेका छन्। विभिन्न कोणबाट भविष्यमा अरू लेखिँदै पनि जालान्। तर जसले उनका बारेमा जे लेखे पनि वर्तमान नेपालको आधारशिला उनैले राखेका हुन् भन्न भने कसैले पनि छुटाउन सक्दैनन्। त्यसैले नेपालको इतिहासका उनी असाधारण युगद्रष्टा कूल पुरुष हुन्। त्यसैले आफ्नो जीवनकालको अन्तिम अवस्थामा उनले भावी सन्ततिका लागि दिएको उपदेशलाई मात्र मनन गर्ने हो भने पनि उनमा भएको विलक्षण प्रतिभाको बोध हुने गर्छ। एकीकृत नेपालको रचनाको उनी मियो नै हुन् भन्ने कुरा यसको अध्ययनबाट पनि प्रस्ट हुन्छ। २०१० सालमा द्वितीय संस्करणका रूपमा पृथ्वीजयन्ती समारोह समितिका तर्फबाट प्रकाशित एवं योगी नरहरिनाथ तथा इतिहासशिरोमणि बाबुराम आचार्यद्वारा सम्पादित राष्ट्रपिता श्री ५ बडामहाराजा पृथ्वीनारायणको दिव्योपदेश नामक पुस्तिकाको पीठिकामा सम्पादकद्वयको भनाइ छापिएको छ, जसमा भनिएको छ, पृथ्वीनारायणले कुन सिद्धान्तको भर परेर नयाँ राज्यस्थापना गरेका र बढाएका थिए भन्ने कुरा यस उपदेशमालाबाट स्पष्ट हुन्छ। उनका उत्तराधिकारीहरूले पनि २० वर्षसम्म यी सिद्धान्तको पालना गरी राज्य विस्तार गरेको प्रमाण इतिहासमा पाइन्छ। १८५० सालदेखि यिनका सिद्धान्तको क्रमशः शिथिलता हुँदै आएको र त्यसको परिणाम पनि त्यस्तै हुँदै आएकाले यस उपदेशमालाबाट पाठकहरूले पनि केही नयाँ पाठ सिक्नु अनुचित होवैन नेपालको इतिहासका महान् अन्वेषक एवं लेखकहरूका यी भनाइ पनि त्यत्तिकै मननीय छन्। राष्ट्रनिर्माताको व्यक्तित्व र उपदेशलाई सम्झाउनेबुझाउने सारभूत काममा राज्य पछि परेको छ। पृथ्वीनारायणले काठमाडौं उपत्यकालाई एकीकरण गरेपछि नुवाकोटमा तीन दिनसम्म भारदारी सभाको बैठक बसाएर नेपाल एकीकरण अभियानका क्रममा भएका यावत् कामकुराको मूल्यांकन गरे गराए। मुलुकको स्थायित्व र समृद्धिका साथै भावी रणनीतिका विषयमा विषद् व्याख्या गरे। उनको त्यसै भाषणको टिपोटका रूपमा रहेको अभिलेखलाई पृथ्वीनारायणको दिव्योपदेशका रूपमा ग्रहण गरिएको कुरा इतिहासकार बताउँछन्। बडो दुःखसँग जोडेको, आधिराज्यलाई छोटाबडा सबैले आफ्नै फूलबारी सम्झेर रक्षा गर्नु, भोगविलासतिर नलाग्नु, आपसमा मेलजोल गरिरहनु, यो देश दुई ढुंगाबीचको तरुलजस्तो छ। होस् गरेर राज्य सञ्चालन गर्नु, अन्याय मुलुकमा हुन नदिनु, घुस खाने र खुवाउने दुवै देशका शत्रु हुन् यी राजा (राज्य) का महाशत्रु हन् भन्ने कालजयी उपदेश यिनले दिएका छन्। यस्तो मार्गदर्शन गर्ने राष्ट्रका कूल पुरुषको उपदेशको पालनामा अहिले पनि नेपाल चुकेको छ। त्यसकारण जबसम्म मुलुकका कूल पुरुषले दिएको यस्ता आशीर्वचनलाई हामी ग्रहण गर्दैनौं, तबसम्म देशमा शान्ति सुव्यवस्था कायम हुन सक्दैन भन्ने सबैले बुझ्न जरुरी छ। समयक्रममा धेरै कुरो बदलिन सक्छन्। समयको गतिसँग चल्नु व्यक्ति वा राज्य सबैको बाध्यता पनि हुन सक्छ। तर पनि कूलको रीतिस्थिति र परम्पराका साथै घरमूलीले दिएको मूल मन्त्रलाई कसैले पनि बिर्सनु हुँदैन। त्यसको चुरो कुरो वा मर्मलाई कसैले पनि तोड्न हँुदैन। आफ्नो रीतिस्थिति र परम्परालाई चटक्कै बिर्सिएमा आफ्नो मौलिकता वा आफ्नो पनको नामनिसान मेटिन्छ। हाम्रो देशको परिप्रेक्षमा उनले त्यसबेला निर्देशन गरेको कूटनीति, राजनीति, अर्थनीति, सदाचार, न्यायको सारभूत सिद्धान्त, धर्म, संस्कृतिलगायतका विषयमा दिएको उपदेश मननीय एवं अनुकरणीय छन्। पृथ्वीनारायण राष्ट्रिय एकीकरणको काम नसकिँदै ५२ वर्षकै उमेरमा दिवंगत भए। तत्पश्चात् उनी पछि २३ वर्षका उनका जेठा छोरा प्रतापसिंह राजा भए तर उनको २६ वर्षकै उमेरमा निधन भयो। तत्पश्चात् पृथ्वीनारायणको अधुरो कामलाई पूर्णता दिन उनका अर्का छोरा बहादुर शाह अघि सरे। पश्चिम नेपालको एकीकरणमा उनले योगदान दिएका थिए। तर पनि उनीविरुद्ध षड्यन्त्र भए। त्यसपछिको अवस्थामा पृथ्वीनाराणको दिव्योपदेशको अनुसरण गर्ने कोही भएनन्। परिणामस्वरूप राजदरबारमा सधैं आपसी कलह हुन थाल्यो र अन्त्यमा गएर जंगबहादुर र उनका परिवारका हातमा मुलुकको शक्ति केन्द्रित हुन पुग्यो। यसबाट के बुझिन्छ भने पुर्खाले देखाएको बाटोबाट कोही पनि विचलित हुनु हँुदैन। सृष्टिकर्ताको नियमलाई सबैले सधैं पालना गर्नुपर्छ। त्यसको अनुसरणबाट आफ्नो गन्तव्यमा पुग्न सहज हुन्छ। पृथ्वीनारायणको जन्मजयन्ती लोकलाजका कारण मनाएको जस्तो गरिन्छ। उनको व्यक्तित्व र उपदेशलाई सम्झाउनेबुझाउने सारभूत काममा राज्य पछि परेको छ। नेपालका मूल पुरुषको सम्मान गर्न हामी जति पछि पर्दै छौं, त्यतिनै हाम्रो राष्ट्रिया कमजोर हुँदै जानेछ। त्यसैले जनजनको मनमस्तिष्कमा निवास गरेका नेपाली राष्ट्रियताका उद्गम शिखर पुरुषको सम्मानका खातिर पुस २७ लाई राष्ट्रिय दिवसका रूपमा मनाउने परम्परा थालनी गर्नुपर्छ। साथै, नेपालका राष्ट्राध्यक्ष, प्रधानमन्त्री, संसद्, सर्वोच्च अदालत, मन्त्रालयलगायतका राज्यको सबै निकायका कार्यालयहरूको केन्द्रीय स्थानमा पृथ्वीनारायण शाहको भव्य एवं आकर्षक तस्बिर राख्ने कामको प्रारम्भ गर्न सके नेपाल र नेपालीप्रति उहाँले लगाउनुभएको गुनको सम्मान हुनेछ।"
मिथ्याले सत्य छोप्न सकेन,"यहाँ विदेशीको निर्देशनमा कयौं नाटक मञ्चन भए । ढोंगीहरूले सत्य छोप्ने प्रपञ्च रचे । पछिल्लो राजनीतिक परिवर्तनपछि उनको विषयमा नानाभाँती भ्रम छरिए । अग्रगमनका नाममा इतिहासको हुर्मत लिने काम भयो । अन्ततः सत्य शाश्वत हुन्छ । अचेल नागरिकस्तरमा यथार्थ पुनर्जागरण भएको छ । पृथ्वीनारायण शाहकै अभियानमार्फत नेपालको जग हालिएको हो । प्रजातान्त्रिक हरेक मुलुकमा राष्ट्रिय दिवस उल्लासका साथ मनाइन्छ तर हामीकहाँ पृथ्वीजयन्ती मनाउन छाडिएको छ । फ्रान्सको राज्यक्रान्तिअगावै नेपाल र नेपालीको पहिचान युरोपीय महाद्वीपमा फैलिएको थियो । त्यो शौभाग्य पृथ्वीनारायणकै नेतृत्वबाट हामीलाई प्राप्त भएको हो । उनको निधनपछि केही युरोपियन मुलुकले नेपाललाई स्वतन्त्र देश मान्न तयार भएनन् । बेलायतले भने सहजै नेपालको स्वतन्त्र अस्तित्व स्विकार्यो । यसको मूल कारण गोरखाली सेनाको इमानदारी एवं बहादुरी छवि थियो । जसको निर्माण उनै पृथ्वीनारायणबाट भएको हो । यस प्रकारको धरातलीय यथार्थलाई यहाँ बुझ पचाउने अभिनय गरियो । राज्यले पुस २७ लाई एकता दिवस मनाउन अद्यापि कन्जुस्याइँ गरेको छ, आखिर किन ? अंगे्रजले पृथ्वीनारायणको राष्ट्र निर्माण अभियान रुचाएको थिएन । एकातिर इस्टइन्डिया कम्पनी सरकारको दबदबा थियो भने अर्कोतर्फ राष्ट्रनिर्माण अभियान जसरी पनि सफल पार्ने उनको ध्येय थियो । यस्तो परिस्थितिमा उनले त्यो महान् कार्य प्रारम्भ गरेका थिए । नुवाकोट पराजय व्यहोरेपछि आफू दह्रो हुनुपर्छ भन्ने पाठ सिके उनले । त्यसका लागि गोरखाली जनताको सल्लाहमुताविक जोहो गरेको सम्पत्ति बोकी उनी भारत पुगे । भारतबाट हतियार खरिद गरि फर्किए । फर्किंदा हतियार मर्मत र सैन्य तालिमका लागि केही मुसलमान कारिगरसमेत ल्याए । उनको अभियान कमजोर बनाउन इसाई पादरीहरूले काठमाडौंमा जयप्रकाश मल्ललाई उक्साइरहेका थिए । अंग्रेजको सहयोगविना गोरखालीलाई हराउन सकिँदैन भन्ने जयप्रकाशको ठम्याइँ थियो । त्यसैले उनले आफ्नो दूत भारतको बेतिया पठाए । यो घटनाले अंग्रेजमा उत्साह छायो । कलकत्तास्थित हाइकमिसनले नेपालमा बेलायती प्रभाव जमाउने सही अवसर यही हो भन्ने ठान्यो । अंग्रेजले गोरखाली हराउन पूर्ण सहयोग गर्ने वचन दियो । अंग्रेज हौसिएर पृथ्वीलाई धम्की दियो । मल्लहरूको राज्यबाट पछि हट्नु भन्दै आदेशले भरिएको चिठी लेख्यो । पृथ्वीनारायणले त्यो धम्कीको वास्ता गरेनन् । त्यो घटनाले अंग्रेजलाई असह्य भयो । सन् १७६७ अगस्टमा कप्तान किनलेकको नेतृत्वमा सेनाको ठूलो जत्था नेपाल पठायो । त्यो फौज दरभंगा हुँदै सिन्धुली पुग्यो । त्यहींबाट आक्रमणको निधो गर्यो । यता पृथ्वीले समयमै त्यसको भेउ पाए । पहिला वीरभद्रपछि श्रीहर्ष र वंशराज पाण्डेको नेतृत्वमा गोरखाली पल्टनलाई खटाए । त्यस युद्धमा गोरखाली सेनाको सामुन्ने अंग्रेज सेना टिक्न सकेन । किनलेकका धेरै सेना मारिए । सिन्धुली युद्धमा अंग्रेजको नराम्रो हार भयो । किनलेकले पुनः काठमाडौं छिर्ने योजना बनायो । गोरखाली सेनामा जनताको पूर्ण भरोसा थियो । जनसहयोगद्वारा त्यहाँ पनि अंग्रेजको षड्यन्त्र तुहेर गयो । पृथ्वीनारायण देशभक्त एवं जनभावना बुझ्ने कूटनीतिक राजा थिए । युद्धमा जनधनको क्षति न्यून होस् भन्ने चाहन्थे । कतै युद्धबाट त कतै कूटनीतिक तवरले एकीकरण अभियानलाई निरन्तरता दिए । यसै प्रसंगमा पर्सादेखि महोत्तरीसम्मको गुमेको भूमि फिर्ता लिन उनी सधैं प्रयत्नशील रहे । युद्धबाट भन्दा फकाएर लक्ष्य हासिल हुन्छ भन्ने बुझे उनले । त्यसका लागि कूटनीतिक पहल गर्दै दिननाथ उपाध्यायलाई खटाए । दिनानाथले पृथ्वीको सन्देश पटना पुर्याए । उनको प्रस्ताव स्वीकार गरियो । परिणामस्वरूप शान्तिपूर्ण बाटोबाट गुमेको भूभाग नेपालमा मिलाइयो । पृथ्वीनारायणले काठमाडौं विजय गरेको कम्पनी सरकारलाई असह्य भयो तर त्यतिबेलासम्म उनी शक्तिशाली भइसकेका थिए । अंग्रेजले उनलाई आफूसँग मिल्न धेरै प्रयत्न गर्यो । उनी प्रभावमा कहिल्यै परेनन् । अंग्रेजलाई नेपालमा खेल्न दिने हो भने भारत र चीन दुवैको हित हुँदैन । त्यस्तो अवस्थामा नेपाल सधैं अस्थिर रहन्छ । यो यथार्थ उनले बुझेका थिए । भोट र अंग्रेज दुवैसँग लड्न सक्ने सामथ्र्य हुँदा पनि उनमा दम्भ थिएन । अंग्रेजी साम्राज्यवादको सिकार हुन नदिँदा मात्र नेपाल स्वतन्त्र रहन्छ भन्ने विश्वास थियो उनको । उनले अंग्रेजसँग मित्रता पनि नगर्ने शत्रुता पनि नसाँध्ने निति अवलम्बन गरे । त्यही नीतिमा उनी पूर्ण सफल रहेको पाइन्छ । यो मुलुक पृथ्वीनारायणको नेतृत्वमा निर्माण भएको हो । यथार्थमा पृथ्वीनारायणले देखाएको प्रजातान्त्रिक चरित्र अहिलेका शासकहरूमा देखिएन । बहुसंख्यक नेपालीले राष्ट्रनिर्माणका महानायकको सम्मान चाहेका हुन् । लोकतान्त्रिक भनिएको कुनै सरकारले त्यो नागरिक चाहना पूरा गर्ने आँट देखाएन । पृथ्वीनारायणको प्रजातन्त्रको परिभाषा यस्तो थिएन । उनी त्यो बेला पनि नागरिक समर्थनविना राजा अर्थहीन हुन्छ भन्ने मान्यता राख्थे । त्यसबेला राज्य भनेको राजाको निजी सम्पत्तिसरह मानिन्थ्यो । तर उनले राज्यको भागबन्डा गरेनन् । त्यस्तो युगमा पनि उनले प्रजातान्त्रिक मूल्य मान्यता र आदर्शको अनुसरण गरे । कडा परि श्रमले निर्माण भएको राज्य जोगाउनु उनको एकमात्र ध्येय रह्यो । उनले जीवनको अन्त्यतिर राज्य थामिखाने जुक्ति निकाल्न छोराहरूको सल्लाह लिएनन् । बरु गोरखाका मुख्य भारदार र परिवारको सल्लाहमा रहे । राष्ट्रको अखण्डता जोगाउने मार्ग निर्धारण गरे । २०४७ सालको संविधानमा पृथ्वीजयन्तीलाई राष्ट्रिय दिवसमा राखियो । त्यतिबेला पनि नेपाललाई धर्मनिरपेक्ष लेखाउन विदेशीद्वारा पैसाको खोलो बगाइएको हो । प्रधानमन्त्री कृष्णप्रसाद भट्टराई र मदन भण्डारीले त्यसको कडा प्रतिवाद गरे । विदेशीको प्रभावमा पर्नु हुँदैन भन्दै अडान लिए । अन्ततः उनीहरूकै अडानले संविधानमा हिन्दुराष्ट्र लेखिएको थियो । यो वास्तविकता तत्कालीन राजनीतिका अग्रजहरूले उजागर गरेका छन् । पृथ्वीनारायणको समयमा पनि केही विकृति नदेखिएको होइन । स्वार्थी र अहंकारीहरूले विग्रह निम्त्याउन खोजेकै थिए । उनको कार्यकुशलता र क्षमताले खराब प्रवृत्ति निस्तेज भयो । उनको उमेर लडाइँमै बितेकाले शासन सत्ता चलाउने अवसर त्यति प्राप्त भएन । जेजति गरे मुलुक र मुलुकवासीका लागि मात्र गरे । उनको देहवसानपछि उनको नीतिभन्दा फरक ढंगले हिँड्न खोज्दा सुगौली सन्धिको पीडा नेपालीले भोग्नुपर्यो । यसबाट पनि बुझिन्छ कि पृथ्वीनारायण कतिसम्म दुरदृष्टि एवं विवेकशील राजा थिए । तर उनको योगदानलाई मिथ्या प्रमाणित गर्न खोजियो, अन्ततः त्यो असफल भएरै छाड्यो । राष्ट्रका यी धरोहरलाई साँचो अर्थमा सबै नेपाली र सिंगो राज्यले पनि एक दिन यो वास्तविकतामा फर्किनै पर्छ । हाइलाइट साँचो अर्थमा सबै नेपाली र सिंगो राज्यले राष्ट्रका धरोहर पृथ्वीनारायण शाहको योगदानलाई मिथ्या प्रमाणित गर्न खोज्नेहरूले पनि अन्ततः वास्तविकतामा फर्किनै पर्छ ।"
एमएम कप : सुदूरपश्चिमसँग मलेसिया पराजित,"इनरुवा : सुनसरीको इनरुवामा जारी दोस्रो मनमोहन मेमोरियल एकदिवसीय राष्ट्रिय क्रिकेट प्रतियोगितामा सुदूरपश्चिम प्रदेशले मलेसिया११ लाई आठ विकेटले पराजित गरेको छ। इनरुवा रंगशालामा शनिबार भएको समूह डी अन्तर्गतको खेलमा मलेसियाले दिएको ५० रनको विजयी लक्ष्य सुदूरपश्चिमले ७२ ओभरमा दुई विकेटको क्षतिमा पूरा गरेको थियो। सुदूरपश्चिमका लागि लोकेश बम र खडक बोहराले अविजित १५१५ रन बनाए। गजेन्द्र बोहराले ११ र अरुण ऐरीले ६ रन बनाए। बलिङमा मलेसियाका अनवर रहमान र धीभेन्द्रन मोगनले समान एक एक विकेट लिए। यसअघि टस जितेर ब्याटिङ गरेको मलेसियाले २२ ओभरमा सबै विकेट गुमाएर ४९ रन मात्र बनाएको थियो। मलेसियाका लागि भिरनदीप सिंहले सर्वाधिक २२ रन बनाए। भिरनदीपबाहेक अन्य ब्याट्सम्यानले दोहोरो अंकमा रन बनाउन सकेनन्। मलेसियालाई सस्तैमा समेट्न सुदूरपश्चिमका अफ स्पिनर शेर मल्लले पाँच तथा विनोद लामाले चार विकेट लिए। विक्रम ठगुन्नाले एक विकेट लिएका थिए। शेर मल्ल प्लेयर अफ दी म्याच भए।प्रतियोगिताअन्तर्गत आइतबार सुदूरपश्चिम र गण्डकी प्रदेशबीच प्रतिस्पर्धा हुनेछ। यसअघि समूह ए, बी र सी का खेलहरू सम्पन्न भइसकेका छन्। त्रिभुवन आर्मी क्लब, प्रदेश ३ र नेपाल पुलिस क्लब सेमिफाइनल प्रवेश गरिसकेका छन्।"
मछिन्द्र शीर्ष स्थानमा,काठमाडौं : मछिन्द्र फुटबल क्लब सहिद स्मारक ए डिभिजन लिग फुटबलको शीर्ष स्थानमा उक्लिएको छ। दशरथ रंगशालामा शनिबार भएको खेलमा मछिन्द्रले जाउलाखेल युथ क्लबलाई १० गोलले हरायो। मछिन्द्रको जितमा विशाल राईले गोल गरे। विशालले ३१औं मिनेटमा गरेको गोल नै निर्णायक बनेको थियो। जासी सिजनमा मनाङका सात जना स्टार खेलाडीलाई टोलीमा अनुबन्ध गरेको मछिन्द्रले राम्रो प्रदर्शन गरिरहेको छ। लिग च्याम्पियन बन्ने लक्ष्यमा रहेको मछिन्द्र अघिल्लो खेलमा भने मनाङसँग बराबरीमा रोकिएको थियो। मछिन्द्रका पिटर सेगुन म्यान अफ दी म्याच भए। उनले १० हजार रुपैयाँ पुरस्कार पाए। जितसँगै मछिन्द्रले ६ खेलबाट १३ अंक बनाएको छ। नौ अंक बनाएको जाउलाखेल पाँचौं स्थानमा छ।यसैगरी दशरथ रंगशालामा शनिबार नै भएको अर्को खेलमा साविक विजेता मनाङ मस्र्याङ्दी क्लब र हिमालयन शेर्पा क्लबले गोलरहित बराबरी खेल्दै अंक बाँडेका छन्। यस बराबरीले मनाङको उपाधि यात्रामा केही धक्का लागेको छ। १० खेलाडीमा समेटिएको मनाङलाई शेर्पाले कडा टक्कर दिएको थियो। खेलमा दुवै टोलीले लगातार गोल गर्ने अवसर बनाए पनि सफल हुन सकेनन्। प्रतिस्पर्धात्मक खेलमा मनाङले १२औं मिनेटमा राम्रो मौका गुमाएको थियो। मनाङका जीवन गुरुङले शेर्पाका गोलरक्षक बिट भएको अवस्थामा खाली पोस्ट्मा गोल गर्न सकेनन्। २१औं मिनेटमा शेर्पाका विनोद गुरुङले खाली पोस्ट्मा गरेको प्रहार बाहिरिएको थियो। मनाङले दोस्रो हाफमा पनि राम्रा अवसर गुमायो। ७०औं मिनेटमा भिडाल लुइसको प्रहारलाई शेर्पाका गोलरक्षकले विफल पारिदिएका थिए। ७२औं मिनेटमा मनाङका सुरज विक रातो कार्ड पाउँदै बाहिरिए। शेर्पाका स्टेफनलाई फल हानेपछि रेफ्रीले सुरजलाई रातो कार्ड दिएका थिए। त्यसपछि केही कमजोर बनेको मनाङले दुईवटा अवसर गुमायो। ८३औं मिनेटमा मनाङका विमल राना काउन्टर प्रहारमा चुकेका थिए। विमलले इन्जुरी समयमा पोस्ट नजिक पाएको अर्को मौका गुमाएपछि मनाङ अंक बाँड्न बाध्य बन्यो। मनाङ १० खेलाडीमा समेटिए पनि शेर्पाले त्यसको फाइदा निकाल्न सकेन। रक्षात्मक रणनीति अपनाएको शेर्पाले दोस्रो हाफमा दुईवटा फितलो अवसर गुमाएको थियो। सुरज हलाल ८७औं र इन्जुरी समयमा पोस्ट नजिक पाएको मौकामा चुकेका थिए। शेर्पाका उलरिच सिवे म्यान अफ दी म्याच भए। उनले १० हजार रुपैयाँ पुरस्कार पाए। बराबरीसँगै मनाङले ६ खेलबाट १२ अंक बनाएको छ। मनाङ तेस्रो स्थानमा छ। एक खेल कम खेलेको आर्मी १२ अंकसहित दोस्रो स्थानमा छ। चार अंक बनाएको शेर्पा ११औं स्थानमा छ।
