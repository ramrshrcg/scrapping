शीर्षक,विवरण
गुणस्तरीय चिकित्सा शिक्षा,"गर्विलो इतिहास बोकेको नेपाल चिकित्सक संघले थुप्रै राजनीतिक व्यवस्था र प्रवृत्तिको सामना गरेको छ। संकटका बेलामा पनि आफ्नो पेसागत धर्मलाई शिरोधार्य गर्दै चिकित्सकको हक, हित र अधिकारका लागि मात्रै होइन, जनअधिकार र लोकतन्त्रको रक्षा गर्न भएका शान्तिपूर्ण आन्दोलनमा समेत आफूलाई अग्रमोर्चामा उभ्याएको छ। संघकै पहलकदमीका कारण विगतमा स्वास्थ्य र चिकित्सा शिक्षा क्षेत्रमा महत्त्वपूर्ण उपलब्धि भएका छन्। तर पनि विगतमा चिकित्सक संघले उठाएका थुप्रै मुद्दालाई निष्कर्षमा पुर्यारउनुपर्ने चुनौती हाम्रासामु छन्। अर्कातर्फ हामी संघीय लोकतान्त्रिक गणतन्त्र नेपालको संविधान निर्माणपश्चात्को परिवर्तित राजनीतिक परिस्थितिमा निर्वाचनमा होमिएका छौं। संघले विगतमा उठाएका मुद्दाहरूलाई निष्कर्षमा पुर्याउन, गुणस्तरीय चिकित्सा शिक्षाका लागि दबाब दिन, चिकित्सकको हक, हित र वृत्ति विकासका लागि पहलकदमी लिँदै समग्र स्वास्थ्य प्रणालीलाई सही दिशा दिन थिंक ट्यांक संस्थाका रूपमा संघलाई स्थापित गराउनु जरुरी छ। चिकित्सकहरूको पेसागत सुरक्षा र वृत्ति विकास चिकित्सक तथा स्वास्थ्यकर्मीहरूको सुरु नियुक्ति, पारि श्रमिक तथा सुविधालाई समयानुकूल परिमार्जन गर्न पटकपटक गरेको आन्दोलन र पछिल्लोपटक २०७४ असोज १३ मा प्रधानमन्त्रीको समुपस्थितिमा स्वास्थ्य मन्त्रालय र नेपाल चिकित्सक संघबीच भएको सम्झौताअनुसार बनेको कार्यदलले तयार गरेको प्रतिवेदन अक्षरशः कार्यान्वयन गराउनु छ। स्वास्थ्यकर्मी तथा स्वास्थ्य संस्थाको सुरक्षासम्बन्धी ऐन २०६६ र नियमावली २०६९ लाई परिमार्जन गरी चिकित्सक तथा स्वास्थ्यकर्मीमाथि आक्रमण गर्नेलाई विना धरौटी हिरासतको प्रावधानसहितको मन्त्रिपरिषद्मा विचाराधीन संशोधन पारित गराउनु छ। त्यसो त मुलुकी अपराध (संहिता) ऐनको संशोधन, स्वास्थ्य क्षेत्रमा बिरामीबाट उठाइने पाँच प्रतिशत स्वास्थ्य सेवा कर र चिकित्सक तथा स्वास्थ्य संस्थाहरूले भ्याटमा दर्ता हुनुपर्ने नियम चिकित्सक संघकै पहलमा सम्बोधन भएको छ। संघका सदस्यहरूनिम्ति वैज्ञानिक लेख तथा रचना प्रकाशन गर्न अन्तर्राष्ट्रिय मान्यताप्राप्त तालिमहरूको आयोजना, क्षमता वृत्ति विकासका विविध कार्यक्रम सञ्चालनमा बढोत्तरी गर्नु छ। चिकित्सक र बिरामीका बीचमा विश्वासको वातावरण बढाउन मेडिकल काउन्सिल, गृह मन्त्रालय, स्वास्थ्य मन्त्रालय, कानुन मन्त्रालय र उपभोक्ता रहेको समितिको प्रतिनिधिसम्मिलित गराई संघले र्यापिड रेस्पोन्स टिम बनाउन र त्यसमार्फत कुनै पनि घटनाको तत्काल छानबिन गरी कारबाही गर्ने व्यवस्थाका लागि पहल गराउनुपर्छ। चिकित्सक कल्याण कोष वृद्धि गरी संघमा आबद्ध चिकित्सकको दुर्घटना बिमासहित विविध कारणले हुने विपत्तिमा सार्थक सहयोगमा सदुपयोग, चिकित्सकमाथि पारि श्रमिकका दृष्टिले विद्यमान शोषण र विभेद अन्त्य गर्न सरकारी स्वास्थ्य संस्थामा कार्यरत चिकित्सकको सेवासुविधामा उल्लेख्य वृद्धि गर्न, निजी क्षेत्रमा कार्यरत चिकित्सकको न्यूनतम पारिश्रमिक तोक्न, ओपीडी र परामर्श शुल्कमा समयसापेक्ष परिमार्जन गर्न तथा अतिरिक्त समय काम गर्ने चिकित्सकका लागि अनिवार्य ओभरटाइम भत्ताको व्यवस्था गर्न ठोस पहलकदमीको जरुरत छ। युवा चिकित्सकको सीप र ज्ञानलाई समयानुकूल सदुपयोग गर्न, क्षमता अभिवृद्धि गर्ने वातावरण निर्माण गर्न विशेष खालका कार्यक्रम र अवसर सिर्जना नगर्दा युवामा असन्तुष्टि बढ्न सक्छ। गुणस्तरीय चिकित्सा शिक्षा र स्वास्थ्य सेवा एमबीबीएस तहको अध्ययनलाई सहज, सुलभ र गुणस्तरीय बनाउन तथा स्नातकोत्तर तहको अध्ययनका अवसरमा वृद्धि गर्दै लैजान आवश्यक पहलकदमी लिइनुपर्छ। चिकित्सा शिक्षाका विद्यार्थीका जाहेज मागको सम्बोधन गर्दै मेडिकल कलेजहरूमा शान्तिपूर्ण वातावरणमा अध्ययनअध्यापन हुने तथा विनाअवरोध स्वास्थ्य सेवा सञ्चालन हुने वातावरण सिर्जना गर्नु छ। गुणस्तरीय स्वास्थ्य सेवाको सुनिश्चितताका लागि सर्वस्वीकार्य उपचार संहिता निर्माण गर्नु छ। राष्ट्रियअन्तर्राष्ट्रिय प्रतिबद्धताअनुरूप स्वास्थ्य क्षेत्रमा कूल बजेटको कम्तीमा १० प्रतिशत रकम विनियोजन गराउन लागिपर्नु छ। जनतासँग चिकित्सक भन्ने मान्यतालाई आत्मसात गर्दै चिकित्सक संघको पहलमा स्थानीय र प्रदेश सरकारसँगको समन्वय, चिकित्सकहरूको क्षमता अभिवृद्धि, व्यावसायिक दक्षता तथा वैज्ञानिक ज्ञानको पुनर्ताजगी गर्न मेडिकल काउन्सिललगायतका सरोकारवाला निकायसँग समन्वयको जरुरत छ। युवा चिकित्सक र सिनियर चिकित्सकबीच ज्ञानको आदानप्रदान एवं सिनियर चिकित्सकको अनुभवलाई युवामा हस्तान्तरण गर्ने उद्देश्यले गठन भएको जुनियर डाक्टर कमिटीले अन्तर्राष्ट्रिय मान्यता पाइसकेको अवस्थामा नयाँ चिकित्सकलाई त्यसप्रति प्रोत्साहन गर्दै संघको विधानबाटै स्वायत्तता प्रदान गरी अझै क्रियाशील बनाउन जरुरी छ। नीति, योजना निर्माणमा योगदान ३५ हजारभन्दा बढी प्राविधिक जनशक्ति भएको स्वास्थ्य सेवाको संवेदनशीलता र विशिष्टीकृत अवस्थालाई ध्यान दिँदै स्वास्थ्य सेवा ऐनलाई संविधानको मर्मअनुरूप थप फराकिलो बनाउनुपर्नेमा स्वास्थ्य सेवालाई निजामती सेवा ऐनको अंगमा सीमित गर्ने गरी प्रस्तावित निजामती सेवा ऐनले स्वास्थ्य क्षेत्रका समस्या र संवेदनशीलतालाई सम्बोधन र व्यवस्थापन गर्न सक्दैन। अतः स्वास्थ्य सेवासम्बन्धी छुट्टै ऐन तर्जुमा गर्न र स्वास्थ्यकर्मीबाटै स्वास्थ्य सचिव हुने व्यवस्थाको सुनिश्चित गर्न निरन्तर अभियान र दबाब सिर्जना गर्नु छ। चिकित्सक संघले चिकित्सा शिक्षा र स्वास्थ्य क्षेत्र सुधारका सन्दर्भमा यस क्षेत्रका विज्ञ, सरोकारवाला निकाय, नीतिनिर्माता, जनस्वास्थ्य विज्ञ, स्वास्थ्यकर्मी तथा नर्सिङलगायतका प्रतिनिधिसँग प्राज्ञिक बहस गरी भिजन २०२० तय गर्न, नीतिगत तहमा थिंक ट्यांकका रूपमा विकास गर्न जरुरी छ। मेडिकल कलेजले स्वास्थ्य क्षेत्रमा पुर्याएको योगदानको कदर गर्दै राज्य र निजी क्षेत्रबीचको दूरी न्यून गरी चिकित्सा शिक्षा र स्वास्थ्य सेवाका सन्दर्भमा मेडिकल कलेजसँग जोडिएका समस्याको दिगो समाधान गर्न सहजीकरण र समन्वय, निजी क्षेत्रका अस्पतालहरूका समस्या समाधान, साझेदारीमा स्वास्थ्य सेवालाई मूर्तरूप दिन आवश्यक पहल गरिनुपर्छ। सदस्यता कम भएको गुनासो सम्बोधन गर्न अनलाइन सदस्यता, मतदानमा ईमतदान लागू गर्नुपर्नेछ। ईपुस्तकालय, मेडिकल सग्रहालय र मेडिकल पत्रकारितासम्बन्धी कार्यशाला पनि समयक्रमसँगै गर्न जरुरी छ। गुणस्तरीय स्वास्थ्य सेवा चिकित्सकको सुरक्षा, सुविधा र पूर्वाधारसँग जोडिएको छ। असुरक्षा र अभावमा संघर्ष गरेको चिकित्सकले सहजरूपमा सेवा प्रदान गर्न सक्दैन भन्नेमा हामी स्पष्ट छौं। स्वस्थ नागरिक समृद्ध समाज हाम्रो सपना हो। गुणस्तरीय स्वास्थ्य सेवा हाम्रो संकल्प हो। बिरामीको खुसी हाम्रो सन्तुष्टि हो। यसका लागि विनाडर, त्रास सुरक्षित वातावरणमा सेवा गर्न पाउनु हाम्रो अधिकार हो। यी तथ्यलाई सदैव हृदयंगम गरेका, पेसागत मर्मबाट विचलित नभई व्यावसायिक हकहित र सुरक्षासँगसँगै संविधानले परिकल्पना गरेको गुणस्तरीय स्वास्थ्य सेवा देशभित्रै उपलब्ध गराउन अनवरत क्रियाशील समूह चाहिन्छ।"
एमसीसीका भ्रम र यथार्थ,"एमसीसी हस्ताक्षर भइसकेपछि मात्र आईपीएस विकसित भएको नीति हो। उक्त नीतिप्रति एमसीसीको कुनै अर्थ छैन नेकपाको गत साता सम्पन्न केन्द्रीय समिति बैठकमा अमेरिकी सहयोगसम्बन्धी प्रस्ताव मिलेनियम च्यालेन्ज कर्पाेरेसन (एमसीसी) पारित गर्नु हुँदैन भन्ने पक्षमा भारी मत पर्यो। अध्यक्षद्वयले आफ्ना परिमार्जित राजनीतिक प्रतिवेदनमा समेत एमसीसीसम्बन्धी मुद्दालाई खुलेर औपचारिक रूपमा उठान गर्न सकेनन्, अमेरिकीलगायतका सहयोग लिइने मात्र भने। केन्द्रीय समितिले पार लगाउन नसकेर कार्यदललाई जिम्मा लगाइएको छ। अहिले नेकपाका नेताहरू यथास्थितिमा एमसीसी पारित गर्नु हुँदैन भन्न थालेका छन्। पारित गर्ने भए संशोधन गरेर गर्ने भन्दै आएका छन्। तर नेकपाले संशोधन गर्दैमा त्यत्तिकै संशोधन भइहाल्ने होइन। अमेरिकी संसद् कंग्रेसले पनि अनुमोदन गर्नुपर्छ। अमेरिकालाई यो प्रस्ताव जसरी पनि कार्यान्वयन गराउनपर्ने बाध्यता छैन, तर नेपालले भने दसपटक सोच्नुपर्ने बाध्यता छ। त्यही भएर नेकपाको कार्यदलको संशोधनसहितको एमसीसी पारित गर्ने सिफारिसयुक्त प्रतिवेदन दिएमा यो सहायता पनि अर्काे अरुण तेस्रो बन्ने सम्भावना छ। एमसीसीलाई विभिन्न तवरले भ्रमित तुल्याइएको छ। कतिपय नेताले जानाजान यसको विरोध गरेका छन्। कोही भने छोरी कुटेर बुहारी तह लगाउने दाउमा छन्। कोही भेनेजुयला शैलीमा अमेरिकाले दिएको कुनै पनि सहायता स्वीकार गरेमा कम्युनिस्ट होइँदैन भन्ने चिन्तनमा छन्। यी विभिन्न स्वार्थ र दाउपेचको सिकार एमसीसी भएको छ। प्रधानमन्त्री वा नेकपाका संस्थापन पक्षसँग असन्तुष्टहरू सरकारलाई ठीक पार्ने यही मौका हो भन्ने रणनीति मा पनि छन्। एमसीसीले नेपाललाई खत्तमै पार्छ, ध्वस्तै तुल्याउँछ भनेर कोकोहोलो गर्नेहरूका आआफ्ना दाउ छन्। एमसीसीमा दुइटा हाँगा छन् प्रसारण लाइन (३१२ किमि) निर्माण र रणनीतिक सडक मर्मत कार्यान्वयन आयोजना। यो आयोजनामा अमेरिकी सरकारको ५० करोड अमेरिकी डलर अनुदान दिने भनिएको छ। उल्लिखित दुई परियोजना पाँच वर्षभित्र सम्पन्न गर्ने लक्ष्य छ। यसका लागि एमसीसीले केही शर्त राखेका छन्। ती शर्तलाई अहिले आएर अतिरञ्जित गरी एमसीसीलाई महाकाली र कालापानीभन्दा पनि डरलाग्दो गरी प्रस्तुत गरिएको छ। एमसीसीमा निहित विभिन्न शर्तमध्ये दुइटा मात्र पूरा गर्न बाँकी छन्। पहिलो, संसदीय अनुमोदन र अर्काे जग्गा अधिग्रहण। अन्य शर्त पूरा भइसकेका छन्। एमसीसी (कम्प्याक्ट सम्झौता) लाई राष्ट्रिय गौरवको आयोजना घोषणा गर्नुपर्ने, विद्युत् नियमन आयोग गठन हुनुपर्ने, नेपालभारत सीमापार विद्युत् प्रसारण लाइन निर्माणमा सहमति हुनुपर्नेलगायतका शर्त पूरा भए। यी कुनै पनि शर्तले राष्ट्रलाई हानि गर्दैन। किनभने एमसीसीका यी दुई आयोजना (सडक र प्रसारण लाइन) नेपाल सरकारले नै अध्ययन गरी विज्ञ टोलीले गरेको सिफारिसका आधारमा अर्थ मन्त्रालय संयोजक भई तय भएका हुन्। एमसीसी अनुदान दिन तयार भएपछि नेपालले उक्त अनुदान कुन क्षेत्रमा परिचालन गर्ने भन्नेबारे विज्ञहरूसँग छलफल गरेको थियो। यसका लागि अर्थ मन्त्रालयको संयोजकत्वमा एक समिति गठन भयो। नेपालको उन्नतिका अवरोधकहरू केके हुन् भनी विज्ञ टोलीले अध्ययन गर्यो। निष्कर्ष आयो छिटोछिटो परिवर्तन भइरहने नियमकानुन, बिग्रिएको श्रम सम्बन्ध, खराब सडक र बिजुलीको सहज वितरण अभाव। नेपालको जलविद्युत् विकास नीति तथा सडक निर्माण क्षेत्रमा गर्नुपर्ने कामलाई दृष्टिगत गरी नेपाल सरकारले प्रसारण लाइन र सडक स्तरोन्नतिका लागि एमसीसी उपयोग गर्ने निर्णय गरेको हो। आफैंले पहिचान गरेका आयोजनामा खर्च गर्ने निर्णय नेपाल सरकार आफैंले गरेको हो। यो तथ्यलाई धुलिसात गर्ने उद्देश्यले यी सहयोग अमेरिकाले लादेकोसम्म भन्न थालिएको छ। एमसीसीको अनुदानमार्फत विकास गरिएका कुनै पनि बौद्धिक सम्पत्तिको प्रयोग गर्न पनि नेपाल सरकारलाई बन्देज लगाइएको छैन। नेपाल सरकारले चाहेमा उक्त सम्पत्ति अन्य निकायलाई पनि प्रदान गर्न सक्छ, यसमा कुनै बन्देज छैन। एमसीसी कार्यान्वयन गर्दा भारतको अनुमति लिनुपर्ने भन्ने अर्काे भ्रम छरिएको छ। यो सोह्रै आना गलत हो। भारतको नेपालको सीमासम्म सीमापार अन्तर्देशीय प्रसारण लाइन बनिबनाउ छैन। बनाउनुपर्छ। नेपालले पनि आफ्नो सीमासम्म बनाउनुपर्छ। भारतले उसको सीमा र हामीले हाम्रो सीमासम्म बनाउने हो। बनाउनुअघि सोध्दै नसोधी प्रक्रिया अघि बढाउने कुरो भएन। उससँग सहमति लिनुपर्छ नै। नेपाल र भारतबीच ढल्केबरमुजफ्फपुर प्रसारण लाइन पनि दुई देशको सहमतिमै बनेको हो। भारतसित बुटबलगोरखपुर प्रसारण लाइन मात्र होइन, पूर्वदेखि पश्चिमसम्म विभिन्न केभी क्षमताका यस्ता प्रसारण लाइन यसैगरी आपसी सहमति गरी बनाइएका हुन्, जसबाट हामीले हिउँदयामको गर्जाे टारिरहेका छौं। नेपाल र भारतबीचको विद्युत् कारोबारमा अमेरिकी सहयोग हुनु आफैंमा सुखद हो। भविष्यमा नेपालको ऊर्जामा लगानी आई भारत निकासीलाई यसले बल पुर्याउँछ। एमसीसी कम्प्याक्टमा नेपालसँग हस्ताक्षर गर्नुअघि यसलाई अमेरिकी कंगे्रसमा प्र्रस्तुत गरिएको थियो। कंग्रेसले विनाकुनै सदस्यको विरोध पारित गरेको थियो। विश्वव्यापी रूपमै प्रापक देशको संसदबाट पारित भएपछि मात्र कम्प्याक्ट पूर्ण प्रभावकारी हुने व्यवस्था छ। यसरी पारस्परिकता तथा अन्तर्राष्ट्रिय अभ्यासका आधारमा नेपालले पनि संसदबाट अनुमोदन गर्नुपर्ने अवस्था रहेको हो। एमसीसी सम्झौताको वास्तविकता एमसीसी किन ठीक छ ? आईपीएस, एमसीसी र नेपालको रणनीति एमसीसीको राप, ताप र प्रभाव भ्रम र विवादको भुमरीमा एमसीसी एमसीसी बहस : मनको बाघ कि बनको ? एमसीसीलाई यसरी स्विकार्ने ! एमसीसीमा अपरिपक्वता प्रदर्शन हाम्रा प्रदेश वा स्थानीय तहले कतिखेर कस्ता कानुन बनाउँछन्, कसैलाई पत्तो हुँदैन। भविष्यमा बन्ने कुनै स्थानीय वा प्रदेश कानुनबाट कम्प्याक्ट सम्झौताअन्तर्गतका काममा वाधा नपरोस् भन्ने उद्देश्यले कम्प्याक्ट गाइडलाइनमा उल्लिखित प्रावधान लागू गर्ने भनिएको हो। यी प्रावधानले आयोजनाहरू पाँच वर्षको समयावधिभित्रै सम्पन्न गर्न मद्दत पुग्छ भन्ने हो। कुनै कानुन सम्झौतासँग बाझिएको खण्डमा उक्त सम्झौता लागू हुने प्रावधान केवल नेपालसँगको सम्झौतामा मात्र रहेको नभई माली, मोल्दोभा, मंगोलिया, सेनेगल, तान्जानिया, जाम्बिया, मोरक्को, घाना, नामिबियाजस्ता देशमा पनि पनि यही शर्त लागू गरिएका छन्। ती देशले पनि आफ्ना संसदबाट अनुमोदन गरिसकेका छन्। कसैकसैले एमसीसीलाई नेपालको संविधान लागू हुँदैन। अर्थात् संविधानभन्दा माथि छ भनेर प्रचार गर्दै आएका छन्। नेपालको संविधानको धारा १ मै संविधानसँग बाझिएका कानुन बाझिएको हदसम्म अमान्य हुने स्पष्ट व्यवस्था छ। तसर्थ कुनै पनि अन्तर्राष्ट्रिय सम्झौता संविधानभन्दा माथि हुँदैन र एमसीसीमा यस्तो प्रावधान अंगीकार पनि गरिएको छैन। त्यसैगरी अर्काे हल्ला बौद्धिक सम्पत्तिमा रोक। एमसीसीको अनुदानमार्फत विकास गरिएका कुनै पनि बौद्धिक सम्पत्तिको प्रयोग गर्न पनि नेपाल सरकारलाई बन्देज लगाइएको छैन। नेपाल सरकारले चाहेमा उक्त सम्पत्ति अन्य निकायलाई पनि प्रदान गर्न सक्छ, यसमा कुनै बन्देज छैन। अर्काे हल्ला छ अमेरिकाले मात्र ठेक्का गर्न पाउने। एमसीसीका यी आयोजना विश्वव्यापी प्रतिस्पर्धाबाट हुन्छन्। अनि लेखापरीक्षण पनि उसैले गर्छ भनिएको छ, त्यो होइन। आयोजनामा हुने खर्चको लेखा परीक्षण महालेखापरीक्षकले नै गर्छ। २०७२ सालदेखि नै आयोजनाले गरेको खर्चको लेखापरीक्षण महालेखाले गरिरहेको छ। लागू भइसकेपछि एमसीसी रद्द गर्न नेपाललाई बन्देज छ भन्ने अर्काे हल्ला छ। नेपाल सरकारले ३० दिनको सूचना दिएर कम्प्याक्ट रद्द गर्न पाउँछ। एमसीसीले मात्र रद्द गर्न पाउने नेपालले नपाउने भन्ने होइन। सन् २००४ देखि हालसम्म १५ वर्षको अवधिमा एमसीसीमा हस्ताक्षर भएका ४७ कम्प्याक्टमध्ये दुइटा (मादागास्कर र माली) का मात्रै बीचमा रद्द गरिएका थिए। मालीमा सन् २०१२ मा सैनिक विद्रोहमार्फत प्रजातान्त्रिक शासन व्यवस्था र कानुनी शासनप्रतिको प्रतिबद्धतामा चुकेका कारण रद्द भएको थियो। त्यसैगरी मादागास्करमा प्रजातान्त्रिक तवरले चुनिएका राष्ट्रपतिलाई सेनाले कू गरेका कारण रद्द भएको थियो। अर्काे सबैभन्दा पेचिलो बनाइएको मुद्दा हो रणनीतिक सहायता। एमसीसी विशुद्ध आर्थिक विकासमा केन्द्रित छ र सैन्य मामिलासँग जोडिएको छैन। यसको लक्ष्य प्रसारण लाइन र सडक स्तरोन्नति मात्र मात्र हो। एमसीसीमा सैन्य संलग्नतालाई अमेरिकी कानुनले नै निषेध गरेको छ। एमसीसीमा अमेरिकी सेना नेपाल आउने र नेपाली सेनालाई प्रशिक्षण दिने कुनै प्रावधान पनि छैन। यसअन्तर्गत सैनिक प्रशिक्षणलाई पूर्णरूपमा प्रतिबन्धित गरिएको हुँदा आर्थिक सहयोगबाहेक अन्य कुनै सैनिक वा रणनीतिक सहयोग प्राप्त गर्न सकिने अवस्था छैन। अमेरिकी सरकारको हिन्द प्रशासन नीति (आईपीएस) र त्यसको अवधारणा २०७५ साउनमा मात्रै विकसित भएको देखिन्छ। जबकि एमसीसीसँग नेपालको सम्बन्ध २०६८ सालमै भएको र २०७० साल पुसदेखि अवधारणा तयार भएको थियो। तसर्थ २०७४ भदौ २९ मा हस्ताक्षर गरिएको कम्प्याक्ट सम्झौता र आईपीएसबीच कुनै सम्बन्ध छैन। एमसीसी हस्ताक्षर भइसकेपछि मात्र आईपीएस विकसित भएको नीति हो। उक्त नीतिप्रति एमसीसीको कुनै अर्थ छैन।"
किन चाहिन्छ थिंक ट्यांक ?,"नेताहरू अर्काका विचार बोकेर आफूलाई विदेशी शक्तिको भरिया बन्नुपर्ने परिस्थितिको सिर्जना थिंक ट्यांक अभावको परिणाम हो निकटका छिमेकी भारतचीन युद्धपछि कूटनीतिक सम्बन्ध अघि बढ्दै गर्दा नेपालभित्र पनि ती मुलुकसँग हाम्रो सम्बन्धलाई लिएर छुट्टै बहस चलेको थियो। अहिलेको जस्तो बेथितिको अवस्था थिएन त्यतिबेला। सबै विषयमा अध्ययनपछि मात्र बोलिन्थ्यो र निर्णयमा पुगिन्थ्यो। कूटनीतिमा त शब्दशब्द तौलिएर मात्र प्रस्तुत हुने प्रचलन थियो। त्यसैले त सिक्किमको जस्तो दुर्भाग्य र अफगानिस्तानको जस्तो अवस्था नेपालले भोग्नुपरेको थिएन। तर अहिले हामी कूटनीतिमा होस् या आन्तरिक राजनीतिमा निकै हल्का हुन थालेका छौं विनाअध्ययन बोल्ने; विनाआधार र आन्तरिक छलफलविनै राजनीतिक दलभित्रैका अनेक स्वर बाहिरै छताछुल्ल पारिदिने; नेतृत्व लिने तर त्यसको दायित्व पूरा गर्न नपर्ने। भारत र चीनको कूटनीतिक सम्बन्धको डेढ दशक नहुँदै दुई मुलुकबीच युद्ध नै भयो। कूटनीतिक सम्बन्ध उचाइमा पुर्याउन झन्डै दुई दशक लाग्यो। दुईपक्षीय (परराष्ट्रमन्त्री स्तर) १७ वर्षपछि कूटनीतिक भ्रमण भएर सम्बन्ध अघि बढ्यो। तत्कालीन भारतीय विदेशमन्त्री अटलविहारी वाजपेयी सन् १९७९ मा चीन भ्रमणमा गए। त्यसको दुई वर्ष नहुँदै सन् १९८१ को जुनमा चिनियाँ विदेशमन्त्री ह्वाङ हुएले भारत भ्रमण गरे। ह्वाङको भारत भ्रमण हुँदा नेपालमा प्रजातन्त्र स्थापना गर्न लडिरहेका नेपाली कांग्रेसका नेता बीपी कोइराला छिमेकी दुई मुलुकबीचको सम्बन्धपछि नेपालको भूमिकाबारे छलफल गर्न थाले। दुई देशसँग सन्तुलनको सम्बन्ध कसरी विकास गर्ने भन्नेबारेमा विज्ञहरूसँग बहसछलफल गरिरहेका थिए। त्यतिबेला बीपीले भन्नुभएको थियो, चीनका विदेशमन्त्री हिन्दुस्तान भ्रमणमा छन्। अब हिन्दुस्तान र चीनको सम्बन्ध राम्रो हुने अवस्था देखियो। हामी अहिले सरकारको नेतृत्वमा नभए पनि कुनै दिन सरकारमा जानुपर्छ। त्यसमा लागि हामीले हाम्रो विदेश नीति (क्षेत्रीय र विश्व), अर्थ नीति, उद्योग, खेतीलगायत आन्तरिक विषय दरिलो बनाउन अध्ययन गर्नुपर्छ। भारत र चीनबीच एकअर्का मुलुकमा दूतावास नै बन्द भएको अवस्था सुधार भएर निकटता बढ्दै जाँदा बीचमा रहेको मुलुक नेपालले आफ्नो रणनीति तय गर्नुपर्ने बीपीको धारणा थियो। क्षेत्रीय राजनीतिमा त्यो सम्बन्धले ल्याउने असर, फाइदा र बेफाइदाबारे हामीले अध्ययन गर्नुपर्छ। यसका लागि हामीले विभिन्न विषयगत थिंक ट्यांक बनाउन आवश्यक छ, चार दशकअघि बीपीले भन्नुभएको थियो। हुन त विश्वविद्यालयभित्र अध्ययन अघि बढेको थियो। तर पनि उहाँले राजनीतिक दललाई बलियो बनाउन विद्वान्को समूह चाहिन्छ, त्यो समूहले गर्ने अध्ययनबाटै सरकारले आफ्नो नीति तय गर्नुपर्ने उहाँको धारणा अहिले पनि सान्दर्भिक छ। त्रिभुवन विश्वविद्यालयका थिंक ट्यांक मानिने सिनास र सेडाबाट प्रतिवेदनहरू बाहिर आउँथे। त्यही प्रतिवेदनका आधारमा केही नीतिहरू सुधार पनि हुन्थे। तर अहिले न त्यो स्तरको सोचाइ छ न त अध्ययनमा सरकारले ध्यान नै दिएको छ। अध्ययन प्रतिवेदन बने पनि सचिवसहसचिवको दराजमा धमिरा लागेर बसेका उदाहरण धेरै छन्। वैदेशिक सहयोगमा अध्ययन खोइ ? हामीले बुझ्नुपर्छ कुनै पनि सहयोगमा स्वार्थ नहुने भन्ने हुँदैन। त्यो स्वार्थले राष्ट्रहितमा कति असर गर्छ भन्ने बुझ्नुपर्छ। त्यसका लागि हामी कति योग्य र तयार छौं, त्यो पनि अध्ययन हुनुपर्छ। त्यसकै लागि चाहिने हो थिंक ट्यांक। जतिबेला जे आउँछ त्यसका लागि समिति बनाएर पक्षविपक्षमा बहस गर्ने होइन। त्यसका लागि आधार तय गर्न थिंक ट्यांक आवश्यक पर्ने हो। कुनै पनि मुलुकको विकास चाहने हो भने अध्ययनअनुसन्धानमा लगानी गर्न आवश्यक हुन्छ। हामी ऋण लिन उत्साहित हुने तर अनुदानमा आएको विषयमा अनावश्यक बहस गरेर अल्झिने अवस्थाले मुलुक कता जाँदैछ भनेर विश्वकै विज्ञहरू अलमलमा पर्छन्। कतिपयले नेपालमा भएको बहसलाई हाँसोको विषयसमेत बनाएका छन्। गिरिजाप्रसाद कोइरालाले धेरै पढेका थिएनन् तर उनी विज्ञ सुझाव लिन्थे। अहिले कर्मचारीका कुरा सुन्ने तर विज्ञ सल्लाह नलिने अनि कसरी हुन्छ ? कर्मचारीका पनि कुरा सुन्नुपर्छ तर जननिर्वाचितहरू विज्ञ सुझावमा जानैपर्छ। भनिन्छ, नो च्यारेटी इन डिप्लोमेसी तर शक्ति मुलुकले सानो मुलुकलाई तहसनहस पार्दै अघि बढ्ने काम पनि गर्दैनन्। सानो मुलुक पनि आन्तरिक रूपमा बलियो रह्यो भने कसैले केही गर्न सक्दैन भन्ने विश्वका उदाहरण हेर्न आवश्यक छ। नेपालभन्दा बर्मा र युक्रेनको बढी महत्त्व थियो अमेरिकाका लागि। त्यस्तै पश्चिम एसियाली मुलुकहरू पनि होलान् तर किन नेपाललाई सहयोग गर्यो त ? सम्बन्ध र आवश्यकताको अप्रोच ले पनि काम गरेको होला। नेपालभन्दा बर्माबाट अमेरिकालाई सहज थियो होला तर किन अहिले बर्मालाई मुख्य प्राथमिकतामा राखेन त ? बाराक ओबामा राष्ट्रपति हुँदा जति ध्यान बर्मामा थियो त्यति ध्यान अन्यत्र पक्कै थिएन तर त्यहाँ के गरे त त्यस्तो तहसनहस हुने ? विदेशमन्त्री हुँदा हिलारी क्लिन्टनले भ्रमण पनि गरिन्। तर त्यो मुलुकको स्वाभिमान गुम्यो र ? यस्ता फजुल विषयमा अल्झिएर नेताहरू उफ्रिएको देख्दा आश्चर्य लाग्छ। मुलुक बलियो भयो र आफ्नो स्वार्थअनुसार सहयोग आउँछ भने जोसँग पनि लिनुपर्छ। कुनै सहयोगको सार हुनसक्छ। अन्तर्राष्ट्रिय विषयमा समर्थन गरिदियोस् र त्यसको विरोध नहोस् भन्ने हुन सक्छ। अन्य ठूलो मनसाय राखेको देखिँदैन। पुरानो शक्ति रसियालाई चेक गर्ने युक्रेनलाई पुगनपुग चार सय मिलियन डलर दिएको अमेरिकाले नेपालमा पाँच सय मिलियन डलर (५७ अर्ब रुपैयाँ ) सानो रकम होइन। त्यो रकममा कुनै ठूलो रणनीति लुकेको देखिँदैन। यसमा विरोध किन भइरहेको छ ? छिटो सरकार फेरिने मुलुकमा सबैको समर्थन खोज्नु स्वाभाविक हो, त्यो अमेरिकी सहयोगमा खोजिएजस्तो देखिन्छ। यो सहयोग यूएसएडमार्फत आउनेजस्तो पनि होइन। एमसीसीबारे बढी बहस हुनुको मुख्य कारण विज्ञबाट अनुसन्धान नहुनु र राजनीतिक नेतृत्वको दाउपेच नै हो। राजनीतिक दलभित्र रहेका विभाग भुत्ते छन्। लोकतान्त्रिक दल एवं वेटिङ सरकारका रूपमा रहेको प्रमुख प्रतिपक्ष कांग्रेसमा त विदेश विभागसमेत छैन। लामो समयदेखि त्यसमा अध्ययन, छलफल गराउने, नयाँलाई ग्रुम गर्ने काम प्रचलन नै नभएपछि कसरी आधार तय हुन्छ ? नेकपाभित्र विदेश विभाग भए पनि बहस र छलफलको कमी छ। थिंक ट्यांकमा जान विज्ञ नै अनिच्छुक, परराष्ट्रविद्को दृष्टि राजदूतमै अमेरिकी सूचीमा नेपालका थिंक ट्यांक थिंक ट्यांक किन सधैं अलमलमा ? हरेक दलले विभाग बनाउनुपर्छ। त्यो विभागले स्वतन्त्र थिंक ट्यांकहरूसँग सहकार्य गरी बहस गर्नुपर्छ। खासगरी भारत र चीन हेर्ने फरकफरक समूह, त्यस्तै रसिया, अमेरिका, बेलायत, फ्रान्स हेर्ने फरकफरक विज्ञ समूह, पश्चिम एसिया (खाडी मुलुक) हेर्ने समूह, युरोपेली महासंघ (ईयू), मध्य एसियाली मुलुकहरू हेर्ने समूह बनाउन आवश्यक छ। तर यहाँ बेतुक अनि पृथ्वीनारायण शाहका पालाको न्यारेसन ल्याएर त्यो बेलाको रणनीतिमा अल्पज्ञानी झैं बहस गर्नु भनेको मित्रता चिढ्याउनु हो। यसले हामीलाई एक्ल्याउँछ। कूटनीति यसरी चल्दैन। अहिले त दिगो कूटनीति आवश्यक छ। विश्वमा यतिबेला विभिन्न फरकफरक एक्टर आइरहेका छन्। शक्ति राष्ट्रले ती एक्टरहरूलाई उपयोग गर्छन्। हामी त्यस्ता विषयमा अध्ययन गरेर अघि बढ्नुको साटो कुहिराको कागजस्तै अलमलमा परिरहेका छौं। चीनबाट ऋण ल्याएर रेल बनाउन तयार हुनु रणनीति नहुने अनि अमेरिकाबाट अनुदान, त्यो पनि प्रसारण लाइनमा हुँदा रणनीति हुने (? ), त्यसले स्वाधीनता धरापमा पार्ने तर्क बेतुकको हो। चीनबाट रेल पनि ल्याउनुपर्छ, अमेरिकाबाट अनुदान पनि लिनुपर्छ। शक्ति राष्ट्रमाथि किन खनिँदै छौं ? सहयोग गर्छु भन्दा पनि शक्ति राष्ट्रमाथि खनिने ? कतै वैचारिक सहकार्यले प्र श्रय पाएको त होइन ? यस्ता विषयमा बहस हुनै सकेन। थिंक ट्यांक ले यो विषयमा छलफल गरेर निष्कर्ष निकाल्नेछ। तर त्यो थिंक ट्यांक पनि यहाँ छैन। भेनेजुयलाबारेको टिप्पणी र एमसीसीको विवाद अल्पज्ञानका उपज हुन्। यतिबेला नेपालमा चीन सक्रिय छ। खुलारूपमा बोल्न थालेको छ। त्यसैले त काठमाडौं त्रिपक्षीय शक्तिको केन्द्र झंै भएको छ। बेइजिङमा हुने पत्रकार सम्मेलन काठमाडौंमा र डीसीमा बोलिने विषय काठमाडौंमा बोलिन थालेको छ। भारत भने कतिपय विषयमा मौन देखिनु अर्थपूर्ण छ। चीन र अमेरिकाका बीचमा हामी किन पर्ने ? नेपाल भारत र चीनका बीचमा नपरी जोगिएर यहाँसम्म आइपुगेको मुलुक हो। अहिले नेताहरू अर्काका विचार बोकेर आफूलाई विदेश शक्तिको भरिया बनेको देख्दा मुलुकप्रति जोकोहीलाई चिन्ता लाग्नु स्वाभाविक हो। त्यसैले फरकफरक समूह बनाएर थिंक ट्यांकले अध्ययन गर्न जरुरी छ। सम्बन्धित मुलुकमा राजदूत वा अन्य पदमा रहेर सक्रिय भूमिका निर्वाह गरेका, सबै मुलुक बुझेका, अध्ययन गरेका, प्राध्यापकसहितको समूह बनाएर बहस गर्न ढिलाइ गर्न हुँदैन। विज्ञ सुझाव राजनीतिज्ञका लागि महत्त्वपूर्ण हो। गिरिजाप्रसाद कोइराला पनि धेरै पढेका व्यक्ति थिएनन् तर उनले विज्ञ सुझाव लिन्थे। गणतन्त्र त्यसैको प्रतिफल हो। मुलुकको अहिलेको परिस्थिति उनैले कोरेको खाका हो। उनका दाजुले मुलुकमा लोकतन्त्र स्थापना गरेर गए। त्यो पनि विज्ञकै सुझावअनुसार थियो। अहिले सबै आफैं जान्नेसुन्ने भएर बिग्रिएका हुन्। कर्मचारीका कुरा सुन्ने तर विज्ञ सल्लाह नलिने अनि कसरी हुन्छ ? कर्मचारीका पनि कुरा सुन्नुपर्छ तर जननिर्वाचितहरू विज्ञ सुझावमा जानैपर्छ। निष्कर्ष अनावश्यक बहसमा होइन नयाँ सोचका साथ अघि बढ्नुपर्छ। अब हामी सेन्टर एसियासँग सम्बन्ध स्थापना गर्दै अन्तरसंवादमा क्रियाशील हुनुपर्छ। हामी चीनसँग भएको पारवहन सम्झौता उपयोग गर्ने दिशामा अग्रसर हुनुपर्छ। एसियामा विश्वका आँखा परेका छन् भने सेन्टर एसियाली मुलुकमा नपर्ने कुरै भएन। उनीहरूलाई हेर्ने नीति लिनुपर्छ। युरोपमा अनावश्यक स्थानमा रहेका दूतावास बन्द गरेर त्यसतर्फ सोच्नुपर्छ। भारतले पहिलोपटक नेपालमा नाकाबन्दी गर्दा राजा महेन्द्रले रसिया भ्रमण गरेर नेपालीमा भाषण गरिदिएका थिए। भारतलाई मिलाउन रसियाको उपयोग गर्ने सोच उनले राखेका थिए। त्यो सफल पनि भयो। भारत र रसियाको सम्बन्ध राम्रो थियो। हामीले पनि शक्तिका अलाईहरूलाई बुझेर अघि बढ्नुपर्छ। नेपाल त यो क्षेत्रमा केन्द्रीय भूमिकामा रहन सक्छ। दक्षिण एसियाको नेतृत्व गरेको नेपाल किन अघि बढ्न नसकेको भन्ने विषय उठेको छ। सार्कलाई अघि बढाउन भूमिका खेल्न सकेको छैन। धन्न बिम्स्टेकको शिखर सम्मेलन गरेर जिम्मेवारी हस्तान्तरण गर्यो तर अब्बल बनाउन सकेको छैन। नेपालले यतिबेला प्रो एक्टिभ भएर काम गर्न आवश्यक छ। राजासँग गर्धन जोडिएको भन्दै बीपी नेपाल फर्केर मुलुक बचाएको स्मरण गर्नुपर्छ। नेतृत्वले चाहँदा विश्वका नेतासँग सहज सम्पर्क हुन सक्छ। बीपीले भनेका थिए, आवश्यक पर्दा चीनबाट समेत हतियार लिन सक्छु तर आन्तरिक विषयमा विदेशी प्रवेश गराउँदा उनीहरूको भरिया हुनुपर्छ। यही उक्तिको स्मरण गरी आन्तरिक विषय आफंै सुल्झाएर अघि बढ्न आवश्यक छ। (पूर्वराजदूत आचार्यसँगको कुराकानीमा आधारित)"
बार्सिलोना र रियल मड्रिड कोपा डेल रेबाट बाहिरिए,"स्पेन : स्पेनको पुरानो घरेलु फुटबल प्रतियोगिता कोपा डेल रेबाट दुई महारथी क्बल बार्सिलेना र रियल मड्रिड बाहिरिएका छन्। बिहीबार राति भएको खेलमा बार्सिलोना एथ्लेटिक बिल्बाओसँग १० ले पराजित भयो भने रियल मड्रिड रियल सोसिडाडसँग ४३ ले पराजित भई प्रतियोगिताबाट बाहिरिएका हुन्। बिल्बाओको मैदानमा भएको खेलमा बार्सिलोनाका लागि खेलको अन्तिम समयमा इनाकी विलियम्सले गरेको गोल हारको कारण बन्यो। गोलरहित बराबरीमा चलिरहेको खेलमा ९० मिनेटपछिको तेस्रो मिनेटमा इनाकीले गोल गरी बिल्बाओलाई जित दिलाए। बिल्बाओले अन्तिम ८ मा स्थान बनाएको छ। अर्काे खेलमा उपाधि दाबेदार रियल मड्रिड पनि हार व्यहोर्न बाध्य भयो। घरेलु मैदानमै भएको खेलमा रियलले अधिकांश समय बलमाथि नियन्त्रण बनाए पनि जित हात पार्न सकेन। पहिलो हाफमा १० ले पछि परेको रियल दोस्रो हाफ सुरु भएको ११ मिनेटमा नै ३० ले पछि पर्यो। खेलको अन्तिमका दुई गोल फर्काइ खेलमा फर्कने प्रयास गरेपनि सफल भएन। रियल सोडिसाडका मार्टिन क्युडगार्डले ५४औं र ५६औं मिनेटमा अलेक्जेन्डर इस्का र ६९औं मिनेटमा माइकल मेरिनोले गोल गरे। रियल मड्रिडका लागि ५९औं मिनेटमा मार्सेलो, रोड्रिगोले ८१औं मिनेटमा र नाचोले ९० मिनेटपछिको अतिरिक्त समयमा गोल गरे। १९०३ बाट सुरु भएको यस प्रतियोगितामा सबैभन्दा धैरै ३० पटक बार्सिलोनाले जितेको छ। त्यसपछि २३ पटक एथ्लेटिक विल्बाओ र १९ पटक रियल मड्रिडले जितेको छ। गत सिजन फाइनलमा बार्सिलोनालाई हराउँदै भ्यालेन्सियाले उपाधि जितेको थियो। सन् २०१० पछि पहिलो पटक कोपा डे रेको फाइनल बार्सिलोना र रियलबिहीन हुने भएको छ।"
सन्तोषको गोलमा आर्मी विजयी,"काठमाडौं : सन्तोष तामाङले सानदार प्रदर्शन गरेपछि विभागीय टोली त्रिभुवन आर्मी क्लबले सहिद स्मारक ए डिभिजन लिगको उपाधि होड सहज बनाउँदै लगेको छ। विभागीय डर्बी भिडन्तमा आर्मीले एपीएफ क्लबलाई हराउँदै जितको लय कायम राखेको हो। एन्फा मैदान सातदोबाटोमा बिहीबार भएको खेलमा आर्मीले एपीएफ क्लबलाई २१ गोलले स्तब्ध बनायो। आर्मीको जितमा दुवै गोल सन्तोषले गरे। एपीएफका आशिष लामाले सान्त्वना गोल फर्काएका थिए। १६औं मिनेटमा सन्तोषले गोल गर्दै आर्मीलाई सुरुआती अग्रता दिलाए।कप्तान भरत खवासलाई डीबक्स भित्र एपीएफका रक्षक रमेश दंगालले लडाएपछि आर्मीले पेनाल्टी पाएको थियो। सन्तोषको पहिलो पेनाल्टी प्रहार एपीएफका गोलरक्षक राजु योगीले फर्काएको बलमा सन्तोषले पुनः गोल गरेका थिए। ३७औं मिनेटमा एपीएफका आशिषले गोल गर्दै खेललाई बराबरीमा ल्याएका थिए। कर्नरबाट आएको बललाई रमेश दंगालले हेडमार्फत मिलाएको पासमा आशिषले वान टच जाली चुमाए। ४१औं मिनेटमा सन्तोषले व्यक्तिगत दोस्रो गोल गर्दै आर्मीलाई महत्वपूर्ण तीन अंक दिलाए। सन्तोषले फ्रिकिकमार्फत गोल गरेका थिए। एपीएफका गोलरक्षकले डीबक्स बाहिर आएर हातले बल छोएपछि आर्मीले फ्रिकिक पाएको थियो। सन्तोषको उक्त फ्रिकिक प्रहारलाई एपीएफका गोलरक्षकले नियाल्नसमेत सकेनन्। आर्मीका सन्तोष म्यान अफ दी म्याच भए। जितसँगै आर्मीले ११ खेलबाट २६ अंक बनाएको छ। पाँच अंक बनाएको एपीएफ १३औं स्थानमा छ। यसैगरी एन्फा मैदानमै भएको अर्को खेलमा मच्छिन्द्रले रेलिगेसनको दबाबमा रहेको सरस्वती युथ क्लबविरुद्ध गोल वर्षा गरेको छ। मच्छिन्द्रले सरस्वतीलाई ६१ गोलले हरायो। मच्छिन्द्रका लागि दीपक राईले दुई गोल गरे। देवेन्द्र तामाङ, विशाल राई, सोमी डे र आन्द्रेसले एक एक गोल गरेका थिए। सरस्वतीका काजिम बुसारीले सान्त्वना गोल फर्काए। देवेन्द्रले ४२औं मिनेटमा पहिलो गोल गरेका थिए। दीपक राईले ५४औं मिनेटमा गोल गर्दै मच्छिन्द्रको अग्रता दोब्बर बनाए। विशाल राईले ५९औं मिनेटमा तेस्रो गोल गरेका थिए। दीपक राईले ७७औं मिनेटमा व्यक्तिगत दोस्रो गोल गरेका थिए। दीपक ७८औं मिनेटमा ह्याट्रिक गर्नबाट चुके। डीबक्स भित्र सरस्वतीका गोलरक्षकले फल खेलेपछि मच्छिन्द्रले पेनाल्टी पाएको थियो। दीपकको पेनाल्टी प्रहार पोस्ट् माथि हुइँकिएको थियो। मच्छिन्द्रका लागि पाँचौं गोल विदेशी खेलाडी सोमी डे र छैटौं गोल आन्द्रेसले दोस्रो हाफको इन्जुरी समयमा गरेका थिए। सरस्वतीले ८७औं मिनेटमा पेनाल्टीमार्फत सान्त्वना गोल फर्काएको थियो। डीबक्स भित्र मच्छिन्द्रका पिटर सेगुनले ह्यान्ड गरेपछि पाएको पेनाल्टीलाई सरस्वतीका बुसारीले सदुपयोग गरे। मच्छिन्द्रका दीपक राई म्यान अफ दी म्याच भए। जितसँगै दोस्रो स्थानमा रहेको मच्छिन्द्रले २५ अंक बनाएको छ। सरस्वतीको चार अंक छ।"
ओमानको लगातार दोस्रो जित,"काठमाडौं : आईसीसी विश्वकप क्रिकेट लिग२ अन्तर्गत त्रिकोणात्मक शृंखलामा ओमानले लगातार दोस्रो जित हात पारेको छ । ओमानले बिहीबार कीर्तिपुरस्थित अन्तर्राष्ट्रिय क्रिकेट मैदानमा भएको दोस्रो खेलमा अमेरिकालाई ६ विकेटले पराजित गर्यो । यसअघि बुधबार खेलिएको पहिलो खेलमा ओमानले घरेलु टोली नेपाललाई १८ रनले पराजित गरेको थियो । टस हारी पहिलो ब्याटिङ गरेको अमेरिकाले निर्धारित ५० ओभरमा सबै विकेट गुमाएर दुई सय १३ रन बनायो । अमेरिकाका लागि मध्यक्रमका ब्याट्सम्यान इयान हल्यान्डले ६५ रनको अर्धशतकीय पाली खेले । त्यसअघि अमेरिकाले माथिल्ला चार ब्याट्सम्यानलाई सस्तैमा गुमाएको थियो । टोलीको कुल स्कोर ५४ रन रहँदा नै अमेरिकाको चार विकेट झरिसकेको थियो । ओपनर ब्याट्सम्यान जेभियर मार्सल १३ र एरोन जोन्स १२ रनमा पेभेलियन फर्किएका थिए । तेस्रो नम्बरमा क्रिज समाल्न आएका स्टिभन टेलर पनि चार रनमै आउट भए । मोनांक पटेलले १९ रन बनाए । उनले २८ बलको सामना गरी तीन चौका हिर्काए । त्यसपछि इयान र विकेटकिपर ब्याट्सम्यान अक्षय होमराजले ८२ रनको साझेदारी गरे । होमराज ५३ बलमा दुई छक्का र तीन चौकाको मद्दतले ४४ रन बनाउँदै आउट भए । टोलीको खातामा तिमिल पटेलले १६, कप्तान सौरभ नेत्रभाल्करले अविजित १४ र रुस्ती थेरोनले १० रन थपे । ओमानका बलर मोहम्मद नदिमले तीन विकेट लिए । जिसन मक्सुद, बिलाल खान र अकिब इलियसले पनि दुईदुई विकेट हात पारे । अर्को एक विकेट कलिमुल्लाहको भागमा पर्यो । जवाफी ब्याटिङमा ओर्लिएको ओमानले ४९३ ओभरमा केवल चार विकेट गुमाएर विजयलक्ष्य पूरा गर्यो । ओमानको जितमा दुई ब्याट्सम्यानले अर्धशतकीय योगदान गरे । अकिब इलियसले ७२ रन बनाए । उनले एक सय १० बलको सामना गरी दुई छक्का र ६ चौका हिर्काए । मोहम्मद नदिमले पनि टोलीका लागि अविजित ५५ रनको योगदान गरे । उनले ८५ बल खेल्दै एक छक्का र दुई चौका प्रहार गरे । विकेटकिपर ब्याट्सम्यान सुरज कुमार ३३ रनमा अविजित रहे । ३५ बलको सामना गरेका सुरजले एक छक्का र दुई चौका हिर्काए । ओपनर खाबर अलीले पनि टोलीको खातामा ३१ रन थपे । उनले ५१ बलको सामना गरी पाँच चौका हिर्काए । अर्का ओपनर जितेन्दर सिंह भने चार रनमै पेभेलियन फर्किए । कप्तान जिसन मक्सुदले ११ रन जोडे । ओमानका मोहम्मद नदिम म्यान अफ दी म्याच घोषित भए । आईसीसी विश्वकप क्रिकेट लिग२ हालसम्म नौ खेल खेलेको अमेरिका १२ अंकसहित तालिकाको पहिलो स्थानमा आसीन छ । अमेरिकाले ६ जित र तीन हारको नतिजा निकालेको छ । आठ खेल खेलेको ओमान ६ जित र दुई हारबाट १२ अंक जोड्दै तालिकाको दोस्रो स्थानमा छ । ओमान रनरेटमा अमेरिकाभन्दा केही पछाडि परेको हो । यसैगरी आठ खेल खेलेको स्कटल्यान्ड नौ अंकसहित तेस्रो, सात खेल खेलेको नामिबिया आठ अंकसहित चौथो, सात खेल खेलेको संयुक्त अरब इमिरेट्स सात अंकसहित पाँचौं, एक खेल खेलेको नेपाल शून्य अंकसहित छैटौं र आठ खेलमा पराजित भएको पपुवा न्युगिनी सातौं स्थानमा छन् । माघ २९ गतेसम्म चल्ने लिग२ त्रिकोणात्मक शृंखलामा सहभागी तीनवटै टोलीले चारचार खेल खेल्नेछन् । माघ २५ गते नेपाल र अमेरिका, २६ गते नेपाल र ओमान, २८ गते अमेरिका र ओमन तथा २९ गते नेपाल र अमेरिकाबीच प्रतिस्पर्धा हुनेछ । लिग२ शृंखला भनेको सन् २०२३ मा आयोजना हुने एकदिवसीय विश्वकपको छनोट चरणमा पुग्ने बाटो पनि हो । प्रतियोगिताको समाप्तिपछि शीर्ष तीन टोली सीधै विश्वकप छनोट चरणमा पुग्नेछन् ।"
