शीर्षक,विवरण
चिनियाँ नवीन रेशममार्गमा नेपाल,"रोम वाज नट बिल्ड इन अ डे यो भनाइ चीनका बारेमा पनि लागू हुन्छ। चीनले अघि सारेको नवीन रेशममार्ग जसलाई बेल्ट एन्ड रोड इनिसिएटिभ (बीआरआई) नाम दिइएको छ। पछिल्लो ६ वर्षमा चीनको अभिन्न अंगको रूपमा विकसित हुँदै विश्वका लागि उदाहरणीय परियोजना बनिसकेको छ बीआरआई। यसमा अहिलेसम्म विश्वका १२५ देश र २९ वटा अन्तर्राष्ट्रिय संगठन आबद्ध छन्। यसैको विस्तार, सहकार्य तथा साझा हितका विषयमा बहस गर्न बेइजिङमा अप्रिल २६ र २७ मा बेल्ट एन्ड रोड सहकार्य ः एक उज्ज्वल साझा भविष्य को नारासँगै दोस्रो बीआरआई अन्तर्राष्ट्रिय शिखर सम्मेलन आयोजना हुँदै छ। सम्मेलनमा ४० देशका सरकार तथा राष्ट्रप्रमुख सहभागी हुनेछन् भने सय मुलुकको सहभागिता रहनेछ। सम्मेलनमा नेपालको तर्फबाट राष्ट्रपति विद्यादेवी भण्डारी सहभागी हुने कार्यक्रम छ। राजतन्त्र अन्त्यपछि नेपाली राष्ट्रपतिको यो पहिलो औपचारिक चीन भ्रमण हो। यो भ्रमणले नेपाललाई कूटनीतिक तहमा उच्च स्थानमा पुर्याउन सहयोग गर्नेछ। यो भ्रमणले हिमाल छिचोलेर आउने चिनियाँ रेलमाथिको नेपाली आशा र चिनियाँ समृद्धिको प्रभावको छायाँ मात्र पार्ने छैन, आजसम्म हुन नसकेको चिनियाँ राष्ट्राध्यक्षको भ्रमणको ढोका पनि खुलाउने आशा गर्न सकिन्छ। स्रोतका अनुसार द्विपक्षीय भेटमा तीन वर्षअघि भएको नेपालचीन यातायात तथा पारवहन सम्झौताको प्रोटोकलमा हस्ताक्षर हुनेछ। उक्त प्रोटोकलमा नेपालले चीनका चार सामुद्रिक बन्दरगाह थ्येनचिन, लियानयुनकाङ, चानचयाटङ र सन्चन तथा सिगाचे, ल्हासा र लान्चौका गरी तीनवटा सुक्खा बन्दरगाह प्रयोग गर्न पाउने उल्लेख छ। प्रोटोकलमा हस्ताक्षरपछि नेपालको उत्तरतर्फ पनि समुद्रसम्मको पहुँच स्थापना हुनेछ। द्विपक्षीय वार्तामा उत्तरी नाकामा उच्च गुणस्तरीय यातायात सञ्जाल निर्माण तथा विस्तारका साथै तेस्रो मुलुकबीचको बजार र पारवहन सहयोगका लागि आवश्यक अग्रसरता लिनु जरुरी छ। साथै दक्षिण एसियाको द्वारका रूपमा स्थापित केरुङ हुँदै आउने अर्बौं लगानी लाग्ने रेलमार्ग सम्बन्धमा पनि अनुदानका लागि पहल गर्नु आवश्यक छ। त्यसैगरी काठमाडौं बेइजिङबीच सीधा हवाईमार्गका साथै चीनसँग उडान रुट र संख्याको बढोत्तरी अर्को आवश्यकता हो। सन् २०१३ मा चिनियाँ राष्ट्राध्यक्ष सी जिनपिङद्वारा सुरु गरिएको यस परियोजनाको चिनियाँ नाम एक पेटी एक मार्ग नै रहे पनि यसलाई विश्वमा बीआरआई अर्थात् पेटी र मार्गको पहलकदमीको रूपमा अगाडि बढाइएको छ। पेटी (बेल्ट) मा मध्य एसियालाई पार गर्दै पश्चिम युरोपसम्म सडक सञ्जाल र रेलमार्गले एक ढिक्का बनाएको छ भने मार्ग (रोड) ले समुद्री मार्ग जनाउँछ, जुन दक्षिणपूर्व एसिया हुँदै अफ्रिका र युरोपसम्म जोडिइसकेको छ। हाल उत्तरध्रुवीय रेशममार्गको समेत परिकल्पना भइसकेको छ। समृद्ध नेपाल र सुखी नेपाली सफल गर्न र द्विपक्षीय मात्रै नभई आबद्ध मुलुक सँगसँगै विश्वसँग व्यापारिक, आर्थिक तथा जनस्तरको सम्बन्ध विस्तार गर्न नेपालले आन्तरिक रूपमा तयारी गर्नुपर्नेछ। यो रेल, सडक, हवाई र समुद्री या हिमाल वारपारको मार्गको सञ्जाल र सम्पर्क तथा सेतु मात्रै होइन, यसले विश्वलाई एक पेटी एक मार्गको माध्यमबाट आर्थिक समन्वय र खुला व्यापारका साथै जनजनबीचको सामीप्यलाई प्राथमिकता दिएको छ। यसलाई एउटा लामो आर्थिक करिडोरका रूपमा पनि लिन सकिन्छ। नवीन रेशममार्गका लागि सन् २०१४ मा ४० बिलियन डलरको सिल्क रोड फन्ड स्थापना गरिएको थियो। पहिलो बीआरआई शिखर सम्मेलनमा १४५ बिलियन डलर थप गरिएको थियो। साथै यसलाई एसिया इन्फ्रास्ट्रक्चर्स इन्भेस्टमेन्ट बैंक, ब्रिक्सअन्तर्गत न्यु डेभलपमेन्ट बैंक, दि एससीओ बैंक जस्ता बैंकको आर्थिक समर्थन छ। सन् २०१८ मा बीआरआईमा आबद्ध राष्ट्रहरूमा चिनियाँ लगानी बढेको छ। सन् २०१८ मा ५६ वटा देशमा गैरवित्तीय प्रत्यक्ष लगानी १५६५ बिलियन डलर पुगेको छ, जुन गत वर्षको तुलना ८९ प्रतिशतले वृद्धि भएको छ। सन् २०१३ देखि हालसम्मको प्रत्यक्ष लगानी ७० बिलियन डलर पुगेको छ। आधिकारिक तथ्यांकअनुसार, सन् २०१८ मा चीन र बीआरआईमा आबद्ध देशबीचको व्यापारको कुल रकम १३ ट्रिलियन डलर रहेको छ, जुन गत वर्षको तुलनामा १६३ प्रतिशतले वृद्धि भएको छ। परियोजना आरम्भदेखि हालसम्म ५ ट्रिलियन डलर पुगेको छ। त्यसैगरी बीआरआईमा आबद्ध देशहरूमा सन् २०१८ मा चीनको निर्यात १०९ प्रतिशतले बढेर ७०४७३ बिलियन डलर पुगेको छ भने यी देशहरूबाट हुने आयात २३९ प्रतिशतले वृद्धि भई ५६३०७ बिलियन डलर पुगेको छ। हाल २४ वटा देशमा ८२ वटा आर्थिक तथा व्यापारिक सहकार्य क्षेत्रको स्थापना भइसकेको छ। यसैबीच तीन लाखको हाराहारीमा स्थानीय क्षेत्रमा नयाँ रोजगारको अवसर सिर्जना गरेको छ। चीनले दुई बिलियन डलरबराबरको कर ती क्षेत्र र देशहरूमा तिरिसकेको चीनको राष्ट्रिय विकास तथा सुधार आयोगले जनाएको छ। यता बीआरआई परियोजनालाई पश्चिमेली मुलुकले चीनको आर्थिक र सामरिक रणनीतिको ग्रान्ड डिजाइनको रूपमा लिँदै आएका छन्। विशेषतः अमेरिकाले खुला रूपमा सामरिक महत्वलाई विस्तार गर्ने र ऋणकूटनीति या ऋणपासोका रूपमा बयानबाजी गरेको देखिन्छ। तर, यसै परियोजनाअन्तर्गत विभिन्न प्रोजेक्टहरू सञ्चालन भइरहेका देश या सरकारले विरोध गरेको पटक्कै सुनिँदैन। हालसम्म यसमा आबद्ध भएका मुलुकहरू ऋण संकटमा नपरेका र विकास पथमा लम्केको अवस्था छ। तथाकथित ऋणपासोको जवाफ दिन बीआरआईमा आबद्ध कतिपय मुलुकका सरकार, उद्यमीले तथ्य तथा तथ्यांकबाट उक्त हल्ला र बयानको खण्डन गरेका छन्। चिनियाँ कम्युनिस्ट पार्टी केन्द्रीय समितिको राजनीतिक ब्युरो सदस्य एवं वैदेशिक मामिला समिति कार्यालयका प्रमुख याङ चेछले यसै दोस्रो सम्मेलनको तयारीको क्रममा बीआरआई सहयोगको प्रारूपमा परियोजनाको छनोट वा पुँजी जुटाउने सम्बन्धमा विभिन्न पक्षबीच छलफल गरी आइपर्ने जोखिमको मूल्यांकन तथा लगानी सम्भाव्यता विश्लेषण गरी होसियारीपूर्वक निर्णय गरिँदै आएको बताएका छन्। यसैबीच मलेसियाको रेल परियोजनामा हालै दुवै पक्षले सम्बन्धित बजेट संशोधन गरिसकेको छ। यस्तै संशोधन र सम्झौता पाकिस्तानसँग पनि भइसकेको छ। त्यसबाहेक उक्त परियोजनाअन्तर्गत धमाधम काम भइरहेका छन्। तर, नेपालले नजिकको देउता हेलाँ भने झैं यस नवीन रेशममार्गमा आबद्ध हुन पनि धेरै आनाकानी गरेको थियो। चीनको यस महत्वाकांक्षी योजना स्थापनाको चार वर्षपछि मात्र नेपाल जोडिन पुगेको हो। सन् २०१४ मा नवीन रेशममार्ग परियोजनाको सदस्य बन्न चीनसँग प्रारम्भिक समझदारीपत्रमा हस्ताक्षर गरेको थियो, सन् २०१६ मा परिवहन सम्झौता र सन् २०१७ मा बीआरआई परियोजनामा हस्ताक्षर गरेको थियो। यसरी उदीयमान शक्ति आफ्नै छिमेकी भइदिँदा र देश, क्षेत्र र विश्वको समग्र विकासमा सँगै अघि बढौं भन्दा पनि नेपालले आनाकानी गरेको स्थिति थियो। अन्तर्राष्ट्रिय जगत्मा नेपालको प्राथमिकता र चासो घटेको छैन। तापनि नेपालले सर्वप्रथम दुई छिमेकीलाई त्यसपछि तेस्रो मुलुकलाई महत्व दिँदै अन्तर्राष्ट्रिय क्षेत्रमा आफ्नो कूटनीतिक दृष्टिकोण प्रस्ट राख्नुपर्छ। निःसन्देह भारतचीनअमेरिका सम्बन्धमा सकारात्मक विकास हुनु नेपालको आवश्यकता हो र यी ठूला आर्थिक शक्ति राष्ट्रले विश्वको उज्ज्वल भविष्यको अन्तर्राष्ट्रिय जिम्मा पनि लिनुपर्छ। हालै भेरीबबई डाइभर्सन बहुउद्देश्यीय आयोजनामा सुरुङ खन्ने काम लक्ष्यअघि पूरा भएको छ, जहाँ अमेरिकी विशेष प्रविधियुक्त टनेल बोरिङ मेसिन र चिनियाँ निर्माण कम्पनीको साथ थियो। अब बीआरआईमा आबद्ध नेपालले आफ्नो भूमिका खोज्नुपर्छ। दोस्रो आर्थिक शक्ति राष्ट्र चीनसँग प्रमुख राष्ट्रिय आयोजना, देश विकासका क्षेत्रमा आवश्यक सहयोग, प्रविधि, पुँजी या लगानी लगाउन खुलस्त रूपमा माग राख्न सक्नुपर्छ। हिमाल छिचोल्ने रेल अर्को छिमेकी मुलुक भारतको बीआरआईमा प्रवेश नभएसम्म सहजरूपमा बढ्ने देखिन्न तापनि नेपालको आवश्यकताअनुसार पहल गर्नैपर्छ। भारत बीआरआईमा सामेल नभए पनि चीनसम्मिलित ब्रिक्स र त्यसैगरी जापान, चीन र भारतसम्मिलित दुई जोड एक मोडलमा पनि आबद्ध छ र ढिलोचाँडो बीआरआईको संरचनामा आउने नै छ, सायद। तर नेपाललाई उत्तरी नाकाका वारिपारि बाह्रै महिना सञ्चालन हुने उच्च गुणस्तरीय सडक र रेलमार्गको सञ्जाल चाहिसकेको छ। यो भ्रमण नेपाललाई अर्को मौका हो। उखान र टुक्काको रजगज भएको देशमा मौकामा हीरा फोड्नुको अर्थ साधारण जनतादेखि उच्च पदासीन सबैले बुझेका छन्। यस अवसरको उपयोग गर्न सकून्। नेपालमा प्रत्यक्ष वैदेशिक लगानी गर्ने मुलुकको सूचीमा पनि चीन प्रथम स्थानमा रहेको छ। पहिलेदेखि नै सहयोग गर्दै आएकोमा बीआरआईमा आबद्ध भएपछि लगानीमा तीव्रता आएको छ। तर नेपालले देख्ने गरी फाइदा उठाउन सकेको छैन। भनिरहनु परेन, बीआरआईको अवधारणा बृहत् छ। यसबाट नेपाल र आमनेपालीले धेरै कोण र धेरै क्षेत्रबाट फाइदा लिन सक्छन् तर नेपालको उपस्थिति र भूमिका खोज्नुपर्ने अवस्था छ। यसर्थ देशमा भौतिक संरचनाको निर्माण, सडक निर्माण, ऊर्जा, जलस्रोतको विकासका साथै रोजगारका अवसरहरू सिर्जना गर्न, कृषिलाई आधुनिकीकरण, संयुक्त राष्ट्रसंघको लक्ष्यभेदन गर्न, जनताका न्यूनतम आधारभूत आवश्यकता पूर्ति गर्न, समृद्ध नेपाल र सुखी नेपाली सफल गर्न र द्विपक्षीय मात्रै नभई आबद्ध मुलुक सँगसँगै विश्वसँग व्यापारिक, आर्थिक तथा जनस्तरको सम्बन्ध विस्तार गर्न नेपालले आन्तरिक रूपमा तयारी गर्नुपर्नेछ। नवीन रेशममार्गमा नेपालले आफ्नो भूमिका खोज्नुपर्नेछ। अजय चिनियाँ अन्तर्राष्ट्रिय रेडियो बेइजिङमा कार्यरत छन्।"
अविकासको वास्तविकता,"प्राकृतिक स्रोतको उपयोग र मानवीय साधन, पुँजी र प्रविधि परिचालनले अविकासका रेखा मेटिँदै जान्छन् विश्वका आर्थिक गतिविधि झल्काउने, विकासोन्मुख मुलुकहरूले सामना गरिरहेका समस्या र विकास (अविकास ? ) अवस्था (सूचक) बोध गराउने थुप्रै प्रतिवेदन वार्षिक रूपमा प्रकाशनमा आउँछन्। मानव विकास प्रतिवेदन, विश्व विकास प्रतिवेदन, शासकीय अवस्था प्रतिवेदन, वातावरणीय अवस्था प्रतिवेदन, महिला विकास प्रतिवेदन, प्रविधि ग्रहण प्रतिवेदन, पारदर्शिता र सूचना प्रतिवेदन आदिले विकासका समष्टिगत वा विषयगत अवस्थाको स्तरलाई प्रकाशन गरिरहेको हुन्छ। यस्ता प्रतिवेदनले विकासका लागि सरोकारवाला संस्था र पात्रलाई नैतिक दबाब पनि दिइरहेको हुन्छ। त्यसो नगरे प्रतिवेदन र अध्ययनको महत्व पनि रहँदैन। यस्ता प्रतिवेदनहरूको साझा निष्कर्ष के छ भने केही मुलुक विकास प्रक्रियामा पछि छन्, रोग, भोक, अभाव र आवश्यकतामा पिल्सिरहेका छन्। अझ भनौं, धेरैजसो मुलुक अविकासमा छन्, समृद्धि र खुसीमा पछि छन्। तर यस्ता प्रतिवेदनमा के उल्लेख गरिँदैन भने मुलुकहरू पछि पर्नु वा अविकासका कारण केके हुन् ? अविकासबाट विकासमा जाने बाटो कस्तो हुनुपर्छ ? अविकासका समस्या देशविशेषका छुट्टाछुट्टै छन् कि साझा प्रकृतिका ? साथै मुलुकलाई विकासमा पुर्याउन विश्व संस्था र अन्य मुलुकको पनि दायित्व हुन्छ र त्यो कसरी निर्वाह गर्ने भन्ने विषयमा पनि प्रतिवेदन प्रायः मौन रहन्छन्। मुलुकलाई विकासमा पुर्याउने प्राथमिक दायित्व आन्तरिक विषय हो। तर समकालीन विश्वमा विकास साझा आवश्यकता (कमन ग्लोबल गुड्स) हो र अविकास साझा शत्रु (कमन ह्युमन इनेमी)। त्यसैले अल्पविकसित मुलुकहरू गरिब बिरामीमाथि प्रशिक्षार्थी स्वास्थ्यकर्मीले परीक्षण गरे झैं प्रेस्क्रिप्सनको प्रयोगशाला बन्नु हुँदैन। यस प्रवृत्तिले प्रतिवेदनका खात त हुन्छन्, तर निदानको उपाय हुँदैन। यसो भइरहे प्रतिवेदनका महत्व नहुने मात्र होइन, विकास निमानवीकृत हुने समस्या फराकिन सक्छ। भनिरहन परोइन अल्पविकसित मुलुकहरू विपन्नता, वञ्चिती र अभावमा छन्। तर मौलिक रूपमै यी समस्या समाधान गर्ने सामथ्र्य त्यहाँ नभएको भने होइन। समस्या संस्था निर्मित छन् र नेल्सन मन्डेलाले भने झैं मानवीय प्रयत्नबाटै तिनको निदान निकाल्न सकिन्छ। केही संरचनागत र केही मूल्य र संस्कृतिगत कारण भएका प्रचुर सम्भावना पनि उपयोगमा नआएर अविकासमा देखिएको हो। कुनै भूगोल, क्षेत्र, वर्ग, व्यक्ति मात्र होइन, भूगर्भ र त्यसको परिवेश पनि आफैंमा सम्भावनाका भण्डार हुन्। कमजोर प्रणाली र हीन मनोविज्ञान अल्पविकसित मुलुकका खास समस्या हुन्, जसले सम्भावना भइकन समृद्धि अलग्याएको छ। प्रविधि, पुँजीजस्ता विषय शासकीय सबलताको स्तर र सकारात्मक मनोविज्ञानले सिर्जना गर्ने कुरा हुन्। अरूको सहयोग र दानदातव्यले समृद्धि सम्भव नै हुँदैन, चाहे त्यो व्यक्तिगत तहमा होस् वा राष्ट्रिय तहमा नै किन नहोस्। प्रत्येक विकसित मुलुक र उदीयमान अर्थतन्त्रको पृष्ठभूमिमा आफ्नै प्रयास र शासकीय सफलताको कथा छ। कुनै मुलुक विकसित छ भन्नु त्यहाँ संस्था विकास छ भन्नु हो। यसलाई महत्व नदिँदा वा प्राज्ञिक उपयोगको क्षेत्र मात्र बनाउँदा अविकास नै हात लागेको विश्व विकासको इतिहास छ। चीनको समृद्धि देङको दृष्टिकोण र शासकीय कुशलताको उपज हो। दक्षिण कोरियामा पार्कले, सिंगापुरमा लीले विकास नेतृत्वमा देखाएको चमत्कारमा उच्च तहको राष्ट्रिय निष्ठा र त्यसलाई सहयोग गर्ने प्रणाली निर्माण थियो। अहिले हामीले देखे, पढेजस्तो सरल साहित्य विकास उपलब्धिमा पक्कै थिएन। विकास र समृद्धिको यात्रा रेखीय हुँदैन, सरल पनि हुँदैन। लगातारको लगाव, निष्ठा र क्रियाशीलता चाहिन्छ। यो बुझाइ र वृत्ति नहुँदासम्म अविकासको विकास भएरै रहन्छ, समृद्धि र रूपान्तरण जटिल बन्छ। भएका सीमित प्राप्ति पनि दिगो रहँदैनन्। वैयक्तिक जीवनमा पनि अरूको सहयोग र दानबाट दिगो उपलब्धि कसले हाासिल गरेको छ र ? विश्वका स्थापित विकास प्रणेता, आविष्कारक, धनी मानिस आफ्नै प्रयत्न र पसिनाको अनवरत लगानीबाटै स्थापित भएका हुन्। अल्पविकसित मुलुकका विकासविद्, नीतिकर्मी, राजनीतिज्ञ, प्रशासक र यिनीहरूलाई पहरेदारी गर्ने नागरिक समाज भनिनेहरू सबैजसोले यो कुरा बुझेका छन्। तर वृत्तिमा त्यसलाई अवलम्बन गर्न चाहँदैनन्। किनकि, यो जटिल छ र निरन्तरको समर्पण पनि चाहिन्छ। त्यसैले भन्ने गरिन्छ, अल्पकिसित मुलुकका विकास पात्रहरूको संस्कार (डीएनए) परिवर्तनबिना अविकासबाट विकासमा जान सकिँदैन। क्षमता भएर मात्र हँुदैन, सोच, संस्कार र समर्पण झनै जरुरी हो। विकास संस्कृति नै मूल चुनौती हो। अल्पविकसित मुलुकहरू किन अविकासमा रहे भन्ने विश्लेषणका सन्दर्भमा विकासे अर्थशास्त्रीहरू मत्यैक्य छैनन्। कतिपय अर्थशास्त्रीहरू अविकासको मूल कारण आधुनिकीकरण हुन नसक्नु हो भन्ने गर्छन्। कतिपय निर्भरता बढेर विकास नभएको मान्छन्। केहीले गरिबी र असमानता अविकासमा मूल कारण मान्छन्। यी भनाइ वस्तुगत नभई अमूर्त पनि छन्। यी शास्त्रीय अर्थशास्त्रीय धारणा अविकासका कारण नभई परिणाम हुन्। मानवतावादी अर्थशास्त्री अमत्र्य सेन मानवीय क्षमता निर्माणले मात्र गरिबी घट्छ भनी घुमाउरो पाराले मानवीय क्षमता निर्माण नहुनुलाई अविकासको कारण मान्छन्। महबुब उल हक मानवीय चयन क्षमता विस्तार गरेर नै मानव विकास प्राप्त गर्न सकिन्छ भन्छन्। उनका अनुसार सबैखाले मानवीय समस्या समाधानको एकमुष्ट अचुक अस्त्र मानव क्षमता हो। राष्ट्रसंघीय विकास पद्धतिमा मानव आकृतिसहितको विकास आवश्यकता औंल्याउने गरिन्छ। केही अर्थशास्त्रीहरू संस्था निर्माण हुन नसक्दा मुलुकहरू अविकासको चंगुलबाट उम्किन नसकेको मान्छन्। उनीहरूको तर्क छ अमेरिकाको संविधान निर्माण र उसले लिएको आधुनिकीकरणको यात्रा, जेम्स वाटले वाष्प इन्जिन पत्ता लगाएको समय, एडम स्मिथले वेल्थ आफ नेसन लेखेको समय र नेपाल एकीकरण भएको समय एकै दशकतिरको हो। विकासको पहिलो लहर यसैको आसपासमा आयो, औद्योगिक क्रान्ति भयो, उत्पादन संरचना बदलियो र वैदेशिक व्यापारको निकै विस्तार भई युरोपीयअमेरिकी मुलुकहरू विश्वभरि तुलनात्मक लाभका क्षेत्रमा फैलिए। पहिलो लहर समाउन संस्थात्मक क्षमता भएका मुलुकहरू आर्थिक विकासको शिखरमा पुगे। दोस्रो लहर एक शताब्दीपछि साठीको दशकतिर सुरु भयो। दक्षिण कोरिया, चीन, सिंगापुर, मलेसिया यो लहरबाट लाभान्वित भए। कर्पोरेट गुरिल्लाका रूपमा बहुराष्ट्रिय कम्पनीहरू ग्राहकका नयाँ स्वाद र सन्तुष्टिमा दौडिए। यी मुलुकले उनीहरूलाई स्वागत गरेर भित्याए र विकासको छुट्टै मोडेल देखाइदिए। साठीको दशकमा पनि नेपाल र यी मुलुकबीच तुलना गर्न सकिने अवस्था थियो। एकै प्रकारको समस्या भएका मुलुकहरू योजनाबद्ध विकासको ढाँचा अवलम्बन गर्न पुगे। संस्था निर्माण हुन सक्दा विकासको गति (अवसर) पक्डिन सकिन्छ र प्रगति हुन्छ। नसक्दा गुमेको अवसर गुम्ने नै भयो, फेरि आउने भएन। संस्था निर्माण नै अविकासको चंगुलबाट विकासको यात्रा तय गर्ने रणनीति हो। यो आर्थिक विकासको चर्चित मोडेल होइन, तर अनुभवले यही बताएको छ। विकास, सुशासन र लोकतन्त्रका लागि प्रभावकारी संस्थाहरू जरुरी पूर्वाधार नै हुन्। संस्थाहरू नै प्रणाली विकासका लागि निरन्तर गतिशील हुन्छन् र आविष्कार, सिर्जना र अन्वेषणमा लागिरहन्छन्। त्यसैले कुनै मुलुक विकसित छ भन्नु त्यहाँ संस्था विकास छ भन्नु हो। यसलाई महत्व नदिँदा वा प्राज्ञिक उपयोगको क्षेत्र मात्र बनाउँदा अविकास नै हात लागेको विश्व विकासको इतिहास छ। उसो भए संस्था विकास भनेको के हो ? संस्था विकासको प्रक्रिया कस्तो हुन्छ ? यसलाई पनि बौद्धिक उपभोगको अर्थमा व्याख्या नगरी व्यावहारिक रूपमा लिनुपर्छ। संगठन र संस्थालाई एकै रूपमा पनि बुझ्ने गरिएको छ। संगठनलाई संस्थामा परिणत गर्ने कार्यले संगठन (राज्य प्रणाली) का उद्देश्य पूरा गराउँछ। संगठनका उद्देश्य पूरा गर्न आवश्यक व्यवस्थित कार्य, कार्यविधि, सिलसिलाबद्ध क्रियाकलाप र यसले निर्माण गर्ने स्वचालित पद्धति नै संस्था हो। अनौपचारिक मान्यता र मूल्य प्रणालीले संगठन र सर्वसाधारणबीच सामाजिक अन्तरक्रिया सम्भव गराउँछ। संगठनलाई संस्था बनाउन निकै प्रयास गर्नुपर्छ। संगठनलाई दिशाबोध गर्न सक्षम नेतृत्व चाहिन्छ, नेतृत्वलाई साथ दिने ऊर्जाशील हातहरू (प्रशासन) चाहिन्छन्, ती हातलाई काम गर्न सघाउने नीति, विधि र वातावरण चाहिन्छ, नीतिलाई अवलम्बन गर्ने नियत चाहिन्छ र यी सबैले स्वाभाविक र स्वचालित कोर्स पहिल्याउने संस्कार चाहिन्छ, जसले नतिजा निर्माण गरी त्यसैलाई टेकेर थप उत्साह र ऊर्जा आर्जन गर्दै भविष्यपथ सुगम बनाउँदै जान्छ। अविकासका चंगुलहरू भत्काउँदै जान्छ। सारमा भन्दा दृढ नेतृत्व, आक्रामक प्रशासन, उत्पादनशील निजी क्षेत्र, स्वयम् परिचालित सामुदायिक संरचना एवम् सहयोगी जनताको विश्वासिलो अन्तरक्रिया नै सबल संस्थात्मक परिवेश हो। यस परिस्थितिले नै प्राकृतिक स्रोत, मानवीय साधन (ज्ञान, सीप), पुँजी र प्रविधिलाई आदर्श अभ्यास गराई विकास र समृद्धि सहज, सरल र सतत बनाउँछ। यसर्थ विकास, समृद्धि र सुशासनका लागि संगठनहरू संस्थामा परिणतको विकल्प छैन, त्यो पनि आक्रामक रूपमा।"
अलमलमा समृद्धिको यात्रा,"फेरि सल्यानतिरै हो कि ? एसियाली मापदण्डतिर जाऊँ भनेको, यो घोडा नै हिँड्दैन। अलि ढिलो गरी गाउँघरतिर पुग्ने एक पत्रिकामा ४४४५ सालतिर छापिएको यो कार्टुन संवादको याद मेरो मनमा अझै ताजा छ। त्यतिबेला सल्यानका मरीचमान प्रधानमन्त्री थिए। २०५७ सम्म नेपाललाई एसियाली मापदण्डमा पुर्याउने तत्कालीन राजाको घोषणाप्रति दह्रो व्यंग्य यसमा झल्किन्छ। २०४० सालको दशकतिर, हामी त्यतिबेला स्कुले विद्यार्थी थियौं। गाउँघरतिर राजनीतिक चर्चा खुब हुन्थे। निर्दलीय पञ्चायतले आफ्नो रजत जयन्ती मनाउँदै थियो। पञ्चायतको चाहना शान्ति र सिर्जना को नारा पनि सुनिन्थ्यो। पञ्चायत समर्थक थोरै तर फूर्तिफार्ती ज्यादा थियो। त्यसभन्दा बढी पञ्चायतविरोधी गतिविधि चर्किंदै थियो। जनमानसमा विकासको भोक र स्वतन्त्रताको आकांक्षा बढ्दो थियो। उहिल्यैदेखि शान्ति र समृद्धिको सपना देखाउँदै सत्ता लम्ब्याउन चाहने र यथास्थितिलाई बाधक देख्नेहरूबीच द्वन्द्व चलिरह्यो। हामी पञ्चायतविरोधी गतिविधिमा स्कुले विद्यार्थी हुँदै सक्रिय रह्यौं। त्यतिबेलैदेखि आजपर्यन्त मुलुक इतिहासको गम्भीर मोडमा र हामी निर्णायक घडीमा रहेको कुरा सुन्दै छौं। यही मोडबाट पार पाउने आशामा हाम्रो पुस्ताले पनि विभिन्न संघर्षमा आफूलाई उत्सर्ग गरेको छ। यी र यस्ता कुरा सुन्दै हामी एकपछि अर्को मोडहरू पार गर्दै आयौं। समृद्धिको बाधक निर्दलीय पञ्चायत हो भन्यौं। यसलाई विस्थापित गरी बहुदलीय प्रजातन्त्र स्थापना गर्यौं। राजतन्त्र हटायौं, गणतन्त्र ल्यायौं। एकात्मक व्यवस्था फाल्यौं, संघीयता स्विकार्यौं। यस अवधिमा हामी राजनीतिका ठूलाठूला डिङ हाँक्दै केही व्यवस्था र थुप्रै सरकारको अभ्यास गर्यौं। अनि भन्यौं, अस्थिर र कमजोर सरकार भएका कारण हाम्रो समृद्धिको यात्रा रोकिएको हो। अब भने त्यस्तो अवस्था छैन। मुलुकले संघीय लोकतान्त्रिक संविधानअन्तर्गत दुईतिहाई बहुमतसहितको स्थिर र बलियो सरकार पाएको छ। यो सरकारको १४ महिनाको अवधिमा यसको कार्यसम्पादन हेर्दा उत्तीर्णांकसमेत दिने अवस्था छैन। सुशासन र समृद्धिका सूचकहरू त्यति आशलाग्दा छैनन्। कुनै पनि राष्ट्रमा लगानीको वातावरण र सुरक्षा अवस्थाको ऐना पुँजी बजार ओरालो यात्रामा छ। यसले अत्यन्तै बलियो भनेको सरकार कार्यक्षमतामा त्यति नै कमजोर देखिएको छ। गफ चुटेर र लगानीकर्तालाई थर्काएर न लगानी भित्रिन्छ न त समृद्धि आउँछ। आफू काम गर्न मेसो नपाउने, समय गफ गरेरै बिताउने अनि आफ्नो असफलताका कारण र दोष अरूमाथि थुपारेर उम्किने निहुँ खोज्नु नेपाली राजनीतिको नानीदेखिकै बानी हो। यो सरकारको सफलता वा असफलताको प्रथम कारक यही सरकार नै हो। तर यसको असफलताको प्रभाव आन्तरिक तथा बाह्य सबै पक्षमा पर्छन्। सरकारइतरका अन्य पक्ष यसको सफलताभन्दा बढी असफलताकै कामना गर्ने गर्छन्। यो कति स्वाभाविक वा अस्वाभाविक, उचित वा अनुचित हो त ? सरकार आफैं जिम्मेवार ढंगले प्रस्तुत हुन नसकिरहेको यस अवस्थामा अन्य पक्षले सहयोग गर्ने त झन् कुरै भएन। यो सरकारको नेतृत्वकर्ता ओली यस अवधिमा असाध्यै जिद्दी र हठी रूपमा प्रस्तुत भएरहेका छन्। उनको शिक्षा, संगत र यावत् पृष्ठभूमि हेर्दा वर्तमान प्रणाली स्थापनाका निम्ति उनले गरेको संघर्ष र योगदानले राजनीतिक आरोह सहज बनेको हो। साथै यो स्थान प्राप्तिका निम्ति आफूले बोकेको मुद्दामा अडान राख्ने उनको स्वभाव नै सहायक बनेको मान्न सकिन्छ। तर अहिले उनका अभिव्यक्ति र गतिविधि हेर्दा अपेक्षित तालमेल छैन। उनी कसैको कुरा सुन्ने र त्यसको यथोचित सम्बोधनको मुडमा कहिल्यै देखिँदैनन्। कुनै पनि विषयमा प्रश्न उठान भइसकेपछि त्यसको बैठानका मुख्यतः दुई मार्ग हुन्छन्। पहिलो त्यसको समुचित जवाफ र दोस्रो समुचित सम्बोधन। ओली प्रश्न बैठानका यी दुवै माध्यमभन्दा फरक ओठे जवाफ र प्रतिप्रश्नको बाटो रोज्ने गर्छन्। उनी मुलुकको जिम्मेवार कार्यकारी प्रमुखभन्दा पनि विद्रोहीजस्ता सुनिन्छन् र देखिन्छन्। अबको राजनीति मुलुक समृद्धिको अपार सम्भावना स्विकारेर नयाँ पुस्तालाई गम्भीर मोड भनिएका नागबेली घुम्तीहरूमा अलमल्याउन प्रयोग हुनु हुँदैन। सबैलाई अगाडिको सीधा यात्रामा सहभागी बनाउनुपर्छ। यसैमा ताली ठोक्ने र झूटो प्रशंसा गरी आफ्नो अभीष्ट पूरा गर्न तल्लीन स्वार्थ समूहको घेराभित्र उनी जेलिएका छन्। असल नेतृत्वको गुण दूरदराजको मधुरो आवाजसमेत सुन्ने र सुनिने दुवै हुनुपर्छ। तर उनमा सुन्ने कम, सुनाउने प्रवृत्ति बढी देखिएको छ। सादा जीवन आदर्शबाट राजनीति सुरु गरेका उनी आज राजसी ठाँटमा रुचिकर देखिन्छन्। उनी आचारमा भन्दा प्रचारमा अधिक केन्द्रित छन्। यसले समृद्धितर्फको यात्रामा निस्केको भनिएको ओली सवार दम्भी घोडा बालकोट वा झापासम्म पुग्दाको परिणाम अनिश्चित बन्दै छ। यसरी ओली सरकारको असफलताका लक्षण ज्यादा प्रकट भइरहेका छन्। यो सरकारको असफलतालाई उनको व्यक्तिगत, गुटगत वा पार्टीगत असफलताका रूपमा मात्र हेर्यो भने गलत हुन जान्छ। संघीय लोकतान्त्रिक गणतन्त्र संस्थागत गर्दै मुलुक समृद्धिको जिम्मेवारी बोकेको यो सरकारको अकर्मण्यता र असफलताले मुलुक र लोकतन्त्रलाई पार्ने नकारात्मक असरप्रति नजरअन्दाज गर्नु हुँदैन। ओली नेतृत्वको गठबन्धनले दुईतिहाइ मत प्राप्त गर्नुको कथा पनि विचित्रको छ। उनले गत चुनावमा करिब सबैखाले राजनीतिक समूह तथा वर्गको साथ लिन सफल भए। वाम गठबन्धनको नाममा कम्युनिस्ट विचार राख्नेदेखि केही सन्दर्भमा बीपी कोइरालाको समेत नाम लिई आफू पूर्ण लोकतन्त्रवादी भएको भन्दै यस रुझानका स्वतन्त्र र तटस्थ मतदाताहरूको प्रशस्त साथ लिए। एकातिर नाकाबन्दीको चर्को विरोध गरेर राष्ट्रवादको नारा उचाल्दै मधेस आन्दोलनलाई माखेसांग्लो र आन्दोलनका क्रममा मर्नेहरूलाई आँप झरेको भन्दै चुनावताका तिनै उग्र मधेसवादीहरूसँग कतै भित्रभित्रै त कतै खुलमखुला साँठगाँठ गर्न भ्याए। तर चुनाव जितेर सरकार बनाएपछि भने उनका क्रियाकलाप पूरै उल्टो शैली र गतिमा बग्न थाले। न उनी कम्युनिस्ट चरित्रमा अड्न सके न त लोकतान्त्रिक व्यवहार नै उनीबाट प्रकट भए। न त उनको राष्ट्रवाद नै टिक्यो। यो जितको उन्मादले उनमा हठवाद हावी हुँदै गयो। यसले उनको असामयिक अवरोहको संकेत देखिँदै छ। यो सरकारको असफलताबाट ककसलाई लाभहानि हुन्छ, यसको लेखाजोखा पनि समयमै हुन जरुरी छ। राजनीतिक अस्थिरता र फेरिइरहने सरकार हाम्रा मौलिकता बन्दै गर्दा यसबाट पर्ने प्रभावतर्फ सबैले सचेत बन्नुपर्छ। निस्प्रभावी छायाँ सरकार ः अहिले छायाँ सरकारको रूपमा रहेको कांग्रेसको भूमिका प्रभावकारी हुन सकेको छैन। आफू व्यवस्थित भई वैकल्पिक सरकारको झल्को दिनुपर्ने कांग्रेस सशक्त र प्रभावकारी नहुँदा सरकारी स्वेच्छाचारितालाई बल पुगेको छ। सरकारका हरेक कामकारबाहीको नागरिक अनुगमनको जिम्मेवारी छायाँ सरकारको हो। संसद्मा संख्याका हिसाबले कमजोर देखिए पनि नैतिक बल र समस्त नागरिक समाजको साथले छायाँ सरकार वास्तवमै सशक्त हुन सक्छ। सत्ताको उन्माद सन्तुलित गर्न, स्वेच्छाचारिता रोक्न र जनभावना उजागर गर्न प्रतिपक्षको भूमिका महत्वपूर्ण हुन्छ। यसका लागि ऊ जिम्मेवार र सशक्त ढंगले प्रस्तुत हुनुपर्छ। राजनीतिक स्थायित्वसहितको समृद्धि हासिल गर्न सत्ता र प्रतिपक्षको भूमिका बराबर रहनुपर्छ। मतादेश बोकेको सत्तापक्ष र जनादेश बुझेको प्रतिपक्ष भए समृद्धि सम्भव छ। विकृति र विसंगति औंल्याउने काम प्रतिपक्षको हो। यसबाट आफूलाई जनताबीच पुर्याउन र सरकारलाई सच्चिन मद्दत पुग्छ। संस्थागत बन्दै गरेको भ्रष्टाचार ः भ्रष्टाचारले मुलुक थिलोथिलो भएको छ। भ्रष्टाचार र समृद्धि एकसाथ रहनै सक्दैनन्। राज्यमा उपलब्ध साधन स्रोतको दुरुपयोग नै भ्रष्टाचार हो, यसको समुचित उपयोगबिना मुलुक समृद्ध बन्न सक्दैन। भ्रष्टाचारले शान्ति र समृद्धिको ढोका थुनेर समाजमा हिंसा, अशान्ति र अराजकता मात्रै भित्याउँछ। अघिपछि आपसमा खुब लड्ने र राष्ट्र हितका पक्षमा सितिमिति नमिल्नेहरू कमिसनका खेलमा अन्तर्यमै अनौठो एकता जनाउँछन्। योजति समावेशी र सहभागितामूलक विषय नेपाली ठूला दलका नेताहरूबीच अरू देखिँदैन। भ्रष्टाचारीको मुखै नहेर्ने प्रधानमन्त्रीको अभिव्यक्ति र उनकै आसपासका मानिस यसमा चुर्लुम्मै डुबेको चर्चा हुँदा कारबाहीको साटो तिनलाई चोख्याउनमै केन्द्रित रहनुमा तालमेल के हो ? हाल चर्चित भ्रष्टाचारका डरलाग्दा काण्डहरूमा स्वतन्त्र र निष्पक्ष छानबिनका लागि स्थापित निकाय वा संयन्त्रलाई उपयुक्त वातावरण बनाइदिनुपर्नेमा आफैं पक्षविपक्षमा लाग्नु कार्यकारी नेतृत्वका लागि स्वाभाविक हुँदैन। यसमा विपक्षी दलका केही तल्लो तहका कार्यकर्ताको आवाज शीर्ष तहको मौनताको गुरुत्वमै लोप हुन्छन्। सरकारका यी अभिव्यक्ति र गतिविधि अनि विपक्षीको मौनताले भ्रष्टाचारलाई थप संस्थागत बनाएको छ। पुल्पुलिएको कर्मचारीतन्त्र ः आफ्ना राजनीतिक अभीष्ट पूर्ति र आर्थिक चलखेलका निम्ति हरेकजसो दलहरूले विगतमा कर्मचारीतन्त्रलाई प्रयोग गरे। राष्ट्रसेवक कर्मचारी र पार्टी कार्यकर्ताबीच फरक छुट्ट्याउन नसकिने गरी खोलिएका कर्मचारी संगठनबाट यो वर्गलाई पुल्पुलाएर राखिएको छ। चरम राजनीतीकरण, काममा ढिलासुस्ती, अतिरिक्त लाभ नहुने भए जिम्मेवारीबाट पन्छनु, राजनीतिक दलहरूसँग अनुचित स्वार्थ गाँसिनु आदि नेपाली कर्मचारीतन्त्रका विशेषता नै बनेका छन्। चरम भ्रष्टीकरणमा फसेको यो संयन्त्रलाई सुधारेर राष्ट्र निर्माणमा लगाउन राजनीतिक नेतृत्वबाट राष्ट्रिय स्वार्थ र दृड अठोट प्रदर्शित हुनुपर्छ। अकर्मण्य सल्लाहकार ः विशाल भीडले घेरिनु नेतृत्वको नियति नै हो। आफूलाई दुःखसुखमा साथ दिएकादेखि लिएर सत्ता र शक्तिको आडमा आफ्ना स्वार्थ पूरा गर्न सिपालु हस्तीहरूबाट वर्तमान सत्ता नेतृत्व पनि घेरिएको छ। यसरी घेर्नेहरूमा को सल्लाहकार को बिचौलिया फरक छुट्ट्याउन मुस्किल छ। यस घेराबाट अलि पर पुगी आफ्नाहरूलाई विगतको गुन तिर्नभन्दा राष्ट्रलाई गुन लगाउन ध्यान पुर्याउनुपर्छ। राष्ट्रिय स्वार्थलाई केन्द्रमा राख्न व्यक्तिगत स्वार्थ समूहको घेरा तोड्नुपर्छ। आम नागरिक समाज र विज्ञ समूहसँग आफूलाई जोड्नुपर्छ। सत्तारुढ दलभित्रका पाका र अनुभवी नेताहरूले व्यक्तिगत महत्वाकांक्षाभन्दा मुलुकको भविष्यका लागि नयाँ पुस्तालाई भ्रष्टाचारको चास्नीमा डुब्न नदिन र ओली सवार बेलगाम घोडा सम्हाल्न सरकारको असल सल्लाहकार बनी योगदान गर्नुपर्छ। अब अवसर खेर नफालौं : मुलकले लामो समयको द्वन्द्व र राजनीतिक संक्रमणको यात्रा पार गरिसकेको छ। सर्वस्वीकृत लोकतान्त्रिक पद्वतिबाट निर्वाचित यो सरकार साँच्चै शक्तिशाली छ। राजनीतिक अस्थिरता र अराजकता अहिले छैन। सबै नागरिक संस्थाहरूमा सरकार र सरकारी पार्टीको बलशाली उपस्थिति छ। आफ्नो योजना र कार्यक्रमलाई कार्यान्वयनमा आउन सक्ने जुनसुकै अवरोध कानुनी वा राजनीतिक हिसाबले पन्छाउन सक्ने हैसियत यो सरकारलाई उपलब्ध छ। त्यसो भए कसले रोक्यो त यो सरकारलाई समृद्धितर्फ अघि बढ्न ? यो प्रश्न अनुत्तरित हुनु हुँदैन। अझ भन्नुपर्दा यस्तो प्रश्न उठ्नै हुँदैन। प्राकृतिक साधन स्रोतले सम्पन्न मुलुकमा बलियो र स्थिर सरकार छ। अनि इतिहासमा विरलै प्राप्त हुने युवाबाहुल्य जनसंख्या अर्थात् डेमोग्राफिक बोनस अहिल्यै उपलब्ध छ। स्वदेशी श्रमलाई यहींकै धर्तीमा परिचालन गर्न सक्नुपर्छ। कुनै पनि मुलुकको समृद्धिका लागि यति स्वर्णिम काल एक युगमा एकपटक मात्र आउँछ। यसर्थ यस अवसरको सदुपयोग नगर्नु मुलुक र जनताविरुद्ध घोर अन्याय हुन जान्छ। अब यो अवसर खेर नफालौं। अन्त्यमा, राजनीतिले समस्त समाजलाई अँध्यारोबाट उज्यालोतर्फ लैजानुपर्छ। अबको राजनीति मुलुक समृद्धिको अपार सम्भावना स्विकारेर नयाँ पुस्तालाई गम्भीर मोड भनिएका नागबेली घुम्तीहरूमा अलमल्याउन प्रयोग हुनु हुँदैन। सबैलाई अगाडिको सीधा यात्रामा सहभागी बनाउनुपर्छ। यो सरकारलाई प्राप्त दुईतिहाइ समर्थन स्वेच्छाचारिताको निर्बाध अभ्यासका लागि होइन। राजनीतिक अस्थिरताको अन्त्य गरी लोकतान्त्रिक गणतन्त्रलाई संस्थागत गर्दै समृद्धिको यात्रा सुचारु गर्न हो। जनताको अधिकार कुण्ठित गर्ने अधिकार कुनै पनि सरकारलाई रहँदैन। यसर्थ यो सरकार हिँडेको स्वेच्छाचारिता, दम्भ र सेखीको बाटो छुटाई लोकतन्त्र र विवेकको मूल मार्गमा ल्याउनुपर्छ। यसका लागि प्रतिपक्षी दल जिम्मेवार र सबल बन्नुपर्छ। नागरिक संस्थाहरू स्वतन्त्र, सक्षम र निर्भीक बन्नुपर्छ। आफ्नो एकबर्से कार्यकालको समीक्षा गर्दै पूर्व प्रतिबद्धतालाई आचरणमा रूपान्तरण गरी समृद्धिको यात्रा सुचारु गर्न ओली सरकार लाग्नुपर्छ।"
संसदीय भूमिकामा कांग्रेस,"पार्टीमा एकता नहुँदा र विचारमा अनेकता हुँदा संसद्मा जतिसुकै प्रभावकारी भूमिका खेले पनि कमजोरी नै देखिँदो रहेछ संघीय संसद्को बजेट अधिवेशन यही वैशाख तेस्रो साता सुरु हुँदै छ । जेठ १५ गतेभित्र बजेट ल्याउनुुपर्ने संवैधानिक व्यवस्था भएकाले पनि एक महिनाअघि अधिवेशन सुरु हुनैपर्छ । बजेट भाषणअघि प्रिबजेट छलफल गरी सरकारको वार्षिक नीति तथा कार्यक्रम संसद््बाट पारित भइसक्नुपर्छ । सरकारको वार्षिक नीति तथा कार्यक्रम र बजेट पारित यो अधिवेशनको प्रमुख बिजनेस हुनेछ । यीबाहेक गत अधिवेशनमा प्रस्तुत भई पारित हुन नसकेका अन्य विधेयक पनि यो अधिवेशनमा प्रस्तुत हुँदैछन्् । प्रमुख प्रतिपक्षीको भूमिकामा रहेको नेपाली कांग्रेसले अघिल्लो संसद््को बजेट अधिवेशनका अनुभवबाट पाठ सिकेर जिम्मेवारीपूर्ण भूमिका निर्वाह गर्नेछ । किनकि, विगतमा कांग्रेसको भूमिका कमजोर भयो भन्ने गुनासा आएका थिए । कांग्रेसभित्रैबाट र कांग्रेसप्रति सद््भाव राख्ने चेतनशील नागरिकले संसद््मा कांग्रेसको भूमिका प्रभावकारी हुन सकेन भन्ने आरोप बेलाबेलामा लगाइरहन्छन्् । आरोप लगाएजस्तो भूमिका भने होइन । समाजमा कुनै एउटा विषयको उत्थान भयो भने त्यो जनमानसमा चासोको विषय बन्छ । त्यही विषयलाई लिएर सकारात्मक र नकारात्मक टीकाटिप्पणी हुन थाल्छन्् । यो हाम्रो समाजको चरित्रै बनिसकेको छ । सिंगो समाज त्यही हल्लाको पछि दौडिने परम्परै बनिसकेको छ । हरेक विषयमा सकारात्मकभन्दा नकारात्मक बहस बढी हुन्छ । नकारात्मक बहसले समाज भाँड््ने काम गर्छ । मिडियामा पनि सकारात्मकभन्दा नकारात्मक घटनाक्रमले स्थान पाउँछन्् । यो प्रवृत्ति समाजका लागि फाइदाजनक हुँदैन । अर्थात्् नकारात्मक समाचारले समाज पनि सनसनीपूर्ण बन्छ । त्यही आधारमा आलोचना र टीकाटिप्पणी गर्ने चरित्र हाबी हुँदै गएको अहिलेको यथार्थ हो । सामाजिक सञ्जालको प्रयोग बढ््दो छ । फेसबुक, ट्विटर र मेसेन्जरमा प्रयोगकर्ताले सकारात्मकभन्दा नकारात्मक खबर बढी रुचाएको देखिन्छ । समाजको विशेषता नै बनेका नकारात्मक प्रवृत्ति राष्ट्रका लागि घातक हुन्छन् । कांग्रेसलाई त्यसैको सिकार बनाउन खोजिएको मात्रै हो । संसद््मा कांग्रेसले खेलेको भूमिकाका बारेमा पनि यस्तै प्रवृत्तिले प्रभाव पारेको हो । कुनै कार्यक्रममा जाँदा कांग्रेसका कुनै पनि नेता तथा कार्यकर्तालाई तपाईंको पार्टीले त संसद््मा प्रभावकारी भूमिका खेल्नै सकेन नि भन्ने प्रश्न तेस्र्याउने गरिन्छ तर त्यो यथार्थ होइन । संघीय व्यवस्था सुरु भएयता भएको पहिलो अधिवेशनबाटै कांग्रेसका सांसदले राष्ट्रिय हित, जनजीविकाका मुद्दा, सरकारको भूमिका, प्रस्तावित विधेयकहरूमा आवाज उठाउँदै आएका छन्् । संख्यामा थोरै देखिए पनि सांसदहरूको भूमिका सक्रिय र प्रभावकारी मान्नुपर्छ । सबै सांसदले सबै विषयमा बोल्न र तीखो आलोचना गर्न सहज हुँदैन । जो जेजे विषयमा बढी जानकार छ त्यसले आफ्नो ठाउँबाट प्रभावकारी भूमिका निर्वाह गरेको छ । कतिपयले स्पष्ट वक्ताको भूमिका निर्वाह गरेका छन्् भने कतिले आआफ्नो क्षमताअनुसार नियमित आवाज मुखरित मात्र गरेका छैनन््, पार्टी हितका विचार पनि प्रस्तुत गरिरहेका हुन्छन्् । संसद््मा कांग्रेसको भूमिका कमजोर भयो भन्ने विषयमा दुइटा आधार देखिन्छन्् । एक पार्टीभित्रको आन्तरिक समूहवाद (गुटउपगुट) र राष्ट्रिय र जनजीविकाका मुद्दामा एकताबद्ध भएर खरो रूपमा उत्रन नसक्नु । कहिलेकाहीं नेतैपिच्छे फरकफरक विचार आउनुले पनि कांग्रेसको भूमिका कमजोर र अस्पष्ट भयो भन्ने टीकाटिप्पणी हुने गर्छन्् । यो स्वाभाविक हो । अनेकताको फाइदा उठाउन खोज्ने समूहले सामाजिक सञ्जालमार्फत भ्रम फैलाउने कोसिस गर्छन्् नै । तर हामीले त्यस्ता समूहलाई पार्टीविरुद्ध अफवाह फैलाउने बाटो नदिन एकताको सन्देश दिन सक्नुपर्छ । अनेकताको प्रभाव संसद््मा पनि पर्ने भएकाले प्रतिपक्षीका रूपमा कांग्रेसको भूमिका कमजोर देखिएको हो । यसमा हामीले सुधार ल्याउनुपर्छ । दोस्रो आधार भनेको गत वर्ष सरकारले संघीय संसद््मा प्रस्तुत गरेको नीति तथा कार्यक्रममा मतदान हुँदा हामी मौन बस्यौं । त्यो मौनताले सरकारी कार्यक्रमलाई समर्थन गरेका सन्देश प्रवाह भयो । यिनै दुई कामबाट संसद््मा कांग्रेसको संसद््मा भूमिका छ भन्ने टिप्पणी भइरहेको छ । यथार्थ त्यस्तो होइन । अहिलेको कम्युनिस्ट सरकारको चरित्र र प्रवृत्तिबारे कांग्रेस जानकार छ । सरकारले राजनीतिक पूर्वाग्रहका आधारमा एकपक्षीय ढंगबाट आफ्नो पार्टीका सांसद््हरूलाई सघाउ पुग्ने हिसाबले कार्यक्रम विनियोजन गर्नेछ । किनकि गत वर्ष घोषित नीति तथा कार्यक्रम र बजेटमा त्यसको प्रभाव परेको थियो । अघिल्लो बजेट विनियोजनमा असमानता र असन्तुलित गतिविधि देखाइएको थियो । नेकपाका अध्यक्ष तथा प्रधानमन्त्री केपी ओली र अर्का अध्यक्ष पुष्पकमल दाहाललगायत विकासे मन्त्रालयका मन्त्रीहरूका क्षेत्रमा अत्यधिक रकम विनियोजन गरियो । समृद्धिका नाममा र सैद्धान्तिक उत्तेजनाउन्मुख हुँदै समाजवादको ढोंगी नारामा केन्द्रित भएर सस्तो लोकप्रियताका लागि वितरणमुखी कार्यक्रम पनि ल्याउनेछ अघिल्लो बजेटमा जसरी । जसलाई नेपालको अर्थव्यवस्थाले धान्न गाह्रो छ । नौ खर्बको व्यापार घाटा त्यसको प्रमाण हो । हाम्रो अर्थतन्त्रमा विप्रेषणको भूमिका महत्वपूर्ण छ । अस्थायी प्रकृतिका आयआर्जनमा टेकेर दीर्घकालीन आर्थिक व्ययभार हुने प्रकृतिका कार्यक्रम र आगामी निर्वाचनलाई प्रभाव पार्ने हिसाबले सरकारले कार्यक्रम ल्याउनेछ । समानुपातिक वितरण प्रणालीलाई टेकेर ल्याइने यस्ता कार्यक्रमले जनजीविकाको सवालको सम्बोधन गर्दैन । बजेटसम्बन्धी सबै विषयमा हाम्रो भूमिका गहन र सक्रिय रहनेछ । सञ्चारमा छाउन या नकारात्मक समाचार खोज्नेहरूको माध्यम बन्न संसद्मा उत्ताउलो र तोडफोड गर्ने खालका गतिविधि र अराजक संस्कार कांग्रेसले देखाउँदैन । कुर्सी तोडफोड गर्ने, माइक भाँच्ने, सभामुखलाई गालीबेइज्जती गर्ने व्यवहारलाई मात्र प्रभावकारी ठान्ने हो भने कांग्रेस त्यस्तो लोकप्रियता हासिल गर्न चाहँदैन । विगतमा एमाले र माओवादीले गरेजस्तो यस्ता व्यवहार कांग्रेसका लागि पाच्य हुँदैन । हामी संसदीय पद्धतिप्रति प्रतिबद्ध छौं । तर कम्युनिस्टहरू संसदीय पद्धतिलाई अधिनायकवादी राज्यव्यवस्थामा फट््को मार्ने संयन्त्रका रूपमा प्रयोग गर्दै छन्् । हामीले उनीहरूलाई संसदीय, लोकतान्त्रिक, पारदर्शी र जवाफदेही बनाउन तथा संसदीय मर्यादा जोगाउन र यसको संस्थागत विकासका लागि राजनीतिक दल र तिनका सांसदहरू अनुशासित, संयमित, सभ्य र विधिको शासन पालना गर्ने पद्धतिमा विश्वास गर्नुपर्छ भन्ने राजनीतिक नैतिकतासहितको उदाहरण पेस गर्न सक्नुपर्छ । त्यसैले हाम्रो विरोध अनुशासित, मर्यादित, राष्ट्रिय हित र जनजीविकाका मुद्दामा केन्द्रित हुनेछन्् । कम्युनिस्ट भनाउँदाहरूलाई हामीले संसदीय आचरणका उदाहरण पेस गर्नुपर्नेछ । त्यसैले पनि हाम्रो भूमिका सोहीअनुरूपको हुनेछ । संसद््मा सक्रिय र प्रभावकारी भूमिका बनाउन संसदीय दलको बैठक पनि बारम्बार गर्नुपर्छ । बैठकमा सांसदहरूले आफूले बोल्नुपर्ने विषयमा बहस गरेर आउनुपर्छ। कुनै विषय उत्कर्षमा पुगेपछि मात्र बैठक गरेर समाधान खोज्ने पुरानो प्रचलन छाड््नुपर्छ। संसद्् बैठक हुने दिन कम्तीमा संसदीय दलको कार्यसमिति बैठक बसेर कसरी प्रस्तुत हुने भन्नेबारेमा पनि गहन छलफल गर्नुपर्छ । छाया सरकारको प्रसंग पनि पार्टीमा उठाइएको थियो । कुन सांसदलाई कस्तो भूमिका दिने भन्नेबारेमा हामी सचेत हुनुपर्छ । हरेक मन्त्रालय र विभागबारे उठेका विषयबारे चित्तबुझ्दो जवाफ दिएर जनजीविकालाई फाइदा नहुने विषयलाई परिवर्तन गर्न सक्ने हैसियत भएको सांसदलाई उपयुक्त जिम्मेवारी दिन सक्नुपर्छ । यसमा पार्टीले पनि निर्देशन दिनुपर्छ । साथै संसद््मा प्रतिपक्षको भूमिका प्रभावकारी बनाई राष्ट्रिय महत्वका विषयमा र सरकारका कामकारबाहीप्रति चनाखो भई एकताबद्ध भएर खरो उत्रन सक्नुपर्छ । पार्टीमा एकता नहुँदा र विचारमा अनेकता हुँदा संसद््मा जतिसुकै प्रभावकारी भूमिका खेले पनि कमजोरी नै देखिँदो रहेछ । यसका लागि संसदीय दल र पार्टीबीच समन्वय र सहकार्य तथा संवाद र छलफल निरन्तर हुन आवश्यक छ । अहिलेको सरकार जनजीविकाका सवालमा विमुख हुँदैछ । उट््पट््याङ र उखानमुखी कुरा गरेर ठूलाठूला योजना र सपना देखाएर जनतालाई भ्रमित पार्ने पुरानै अभ्यास र प्रवृत्ति दोहोर्याइरहेको छ सरकारले । हत्या र बलात्कारका घटना दैनिक बढ््दो छ । निर्मला हत्याकाण्ड त्यसै सेलाएर गएको छ । दिनहुँजसो महिला हिंसाका घटना बढिरहेका छन्् । भ्रष्टाचारले प्रधानमन्त्रीको निवाससमेत घेराबन्दी गरिसकेको छ । जसमा नेकपाकै प्रमुख नेताको संलग्नता देखिँदै आएको छ । ३३ किलो सुन, एनसेल काण्ड, वाइडबडी भ्रष्टाचार, फोरजीलगायत ठूलाठूला अपराधमा यो सरकार मौन बसेको छ । कर्मचारी समायोजनका नाममा एकपक्षीय ढंगबाट नेकपाको सहानुभूति राख्ने, समर्थन गर्ने र नियमित लेबी बुझाउने कर्मचारीलाई आफ्नो छनोटअनुसारको पदमा समायोजन गरिएको जगजाहेर छ । स्थायी र अराजनीतिक प्रकृतिको कर्मचारीतन्त्रलाई आफ्नो दलीय पकडमा ल्याउन जुन राजनीतिक, प्रशासनिक हत्कण्डा अपनाइएको छ, यसले राष्ट्रलाई नोक्सान पुग्नेछ । प्रहरी प्रशासनमा पनि यसको प्रभाव परेको छ । निष्पक्ष र स्वतन्त्र रही देशभक्तिका साथ राष्ट्रिय सुरक्षामा समर्पित सेनालाई प्रधानमन्त्रीको स्वेच्छामा सुरक्षा परिषद््लाई बाइपास गरी सेना परिचालन गर्ने जुन व्यवस्था सुरक्षा नीतिमा राखिएको छ, यो अधिनायकवादी सोचको प्रतिफल हो । लोकतन्त्रको संस्थागत विकासका लागि सञ्चारजगत्् जसलाई हामी चौथो अंग भन्छौं, त्यसको स्वतन्त्रता र निष्पक्षतामाथि धावा बोल्दै नियन्त्रण गरिएका उदाहरण हामीले देखिरहेका छौं । यस्ता अधिनायकवादी प्रवृत्तिका गतिविधिप्रति कांग्रेसले सदनमा जोडतोडले उठाउनेछ । साथै यसलाई पार्टीले पनि वैशाख ११ बाट सुरु गर्ने जनजागरण अभियानमा पनि प्रमुख एजेन्डा बनाउनेछ । आवश्यक परे जनसमर्थन लिएर सडक आन्दोलन गरी यो सरकारलाई लोकतान्त्रिक दायराभित्र कामकारबाही गर्न बाध्य पारिनेछ । कांग्रेसले संसद््मा र बाहिर प्रतिपक्षीको भूमिकाको सक्रियता र प्रभावकारिता यिनै राजनीतिक मुद्दाभित्र रहेर आवाज मुखरित गर्नेछ ।"
मुन्दुम ट्रेल रेस बैशाख १४ मा,"भोजपुर : १ सय पर्यटकीय गन्तव्यमा सूचिकृत टेम्केडाँडा मुन्दुम ट्रेललाई प्रवर्द्धन गर्ने उद्देश्यले यहि बैशाख १४ गते मुन्दुम अल्ट्रा ट्रेल रेस हुने भएको छ। ३८ किलोमिटर दूरीको उक्त दौड टेम्केमैयुङ गाउँपालिका१, तिम्माको सुम्लिखाबाट सुरु भई पान्धारेबजारको पान्धारे स्कुलमा आई सम्पन्न हुने आयोजक रिमाचुङ एजुकेसन एण्ड स्पोर्टस एकेडेमी भोजपुरले जनाएको छ। सुम्लिखाबाट एकराते, चुचेबौद्ध, हाँसपोखरी, मेरुङ, मलुवापोखरी, चखेवा, साउबास हुँदै टेम्केमैयुङ गाउँपालिकाको लेखर्क पान्धारे बजारमा आएर सकिने दौडमा जिल्लाभित्र र बाहिरका विभिन्न धावकले सहभागिता जनाउन सक्नेछन्। दौडबाट पर्यटकीय मुन्दुम पदमार्गको प्रबद्र्धन गर्दै आन्तरिक तथा बाह्य पर्यटकीय आर्कषण बढाउने मुख्य लक्ष्य लिइएको आयोजक एकाडेमीका संयोजक पावीहाङ राईले जानकारी दिए। टेम्केमैयुङ गाउँपालिकाको मुख्य प्रायोजन रहेको उक्त दौड प्रतियोगितामा प्रथम, दोस्रो, तेस्रो र सान्त्वना हुने महिला र पुरुष धावकले क्रमश २५ हजार, २० हजार, १५ हजार, १० हजार नगदसहित ट्रफी, मेडल र प्रमाण पत्र हासिल गर्नेछन्। विभिन्न विद्यामा आयोजना हुने दौडमा ४० वर्ष उमेरभन्दा माथिकालाई पनि विशेष प्राथमिकता दिइएको छ। त्यसमा प्रथम, दोस्रो र तेस्रो हुनेले धावकले पनि क्रमश १० हजार, ८ हजार, ५ हजार मेडल र प्रमाण पत्र पाउने छन्। त्यस्तै समुहसमुह बनाई लगाईने दौडको विधामा प्रथम, दोस्रो र तेस्रो हुने समुहले पनि १० हजार, ८ हजार, ५ हजार ट्रफि पाउनेछन्। त्यस्तै दौडमा उत्कृष्ट धावक एकजनाले ५ हजार नगदसहित मेडल र प्रमाण पत्र प्राप्त गर्ने आयोजकको भनाई छ। जिल्लाभित्रै एउटा कुशल, स्वस्थ दक्षजनशक्ति उत्पादन गर्नु पनि दौडको अर्को लक्ष्य रहेको एकाडेमीका सचिव संग्राम राईले जानकारी गराए।उनले भने, 'दौडको उपलब्धि प्रतियोगिताको लागि मात्र दौड लगाउनु होइन। दौडले राम्रो धावक, स्वस्थ्य दक्षजनशक्तिको पनि उत्पादन गर्न मद्दत गर्छ। दौडबाट केटाकेटीदेखि उमेर ढल्केकाहरुलाई दिमाग, शरीर, संवेगात्मक हिसाबले तन्दरुस्त राख्न मद्दत गर्ने भएकाले हामीले यो म्याराथुनलाई प्रोत्साहन स्वरुपमा पनि लिएका हौँ।' यसअघि पनि एकाडेमीको आयोजनामा ५२ किलोमिटरको मुन्दुम ट्रेल रेस २०१७ र २०१८, ३६ किलोमिटर दूरीको भोजपुर ट्रेल रेस २०१९, विश्व अल्ट्राधावक मिरा राईको सम्मानमा आयोजित भोजपुर ट्रेल रेस २०१७ र २०१८ अल्ट्रा ट्रेल रेस सम्पन्न गरिसकको छ।"
"बैंग्लोरको नाटकीय जित, अन्तिम ओभरमा धोनीले अत्याए",काठमाडौं : इन्डियन प्रिमियर लिग(आईपीएल)को आइतबार राति भएको खेलमा रोयल च्यालेन्जर्स बैंग्लोरले १ रनको रोमाञ्चक जित निकालेको छ । महेन्द्रसिंह धोनीको कप्तानीमा रहेको चेन्नई सुपर किंग्समाथि १ रनको जित निकाल्दै विराट कोहलीको कप्तानीमा रहेको बैंग्लोरले प्रतियोगितामा तेस्रो जित हात पारेको हो । टस जितेर पहिलो ब्याटिङको निम्ता पाएको बैंग्लोरले आफ्नै मैदान उत्कृष्ट ब्याटिङ गर्न सकेन । २० ओभरमा ७ विकेटको क्षतिमा १६१ रन बनायो । १६२ रनको लक्ष्य पाएको चेन्नईले २० ओभरमा ८ विकेट गुमाएर १६० रन बनायो। बैंग्लोरका लागि ओपनर पार्थिव पटेलले सार्वाधिक ५३ रन बनाए । कप्तान विराट कोहली ९ रनमा आउट हुँदा अर्काे महत्वपूर्ण ब्याट्सम्यान एबी डे भिलियर्सले १९ बलमा २५ रन मात्रै बनाउन सके । मोइन अलीले २६ रन बनाए । कोहली र डे भिलियर्स सस्तैमा समेटिएपछि मध्यक्रममा ब्याट्सम्यानले सम्मानजनक स्कोरतर्फ लगे । १६२ रनको मध्यम लक्ष्य पछ्याएको चेन्नईको सुरुवाती ब्याटिङ लाइन धर्मरायो । पहिलो ओभरमा नै दुवै ओपनर सेन वाट्शन र सुरेश रैनालाई गुमाएको चेन्नइका लागि कप्तान धोनीले एकल प्रदर्शन देखाए । उनी ४८ बलमा ८४ रन बनाउँदै नट अविजित रहे पनि टोलीलाई जितसम्म भने पुर्याउन सकेनन् । उनीबाहेक रायडुले २८ र रविन्द्र जडेजाले ११ रन बनाए पनि अन्यले दोहोरो अंकको स्कोर खडा गर्ने सकेनन् । अन्तिम ओभरमा चेन्नईलाई जितका लागि २६ रन चाहिएको थियो । नतिजा लगभग बैंग्लोरको पक्षमा पुगिसकेको थियो । धोनी स्ट्राइकमा थिए । बलिङमा उमेश यादव । धोनीले पहिलो बलमा चौका हिर्काए त्यसपछि लगातार २ छक्का हाने । अब ३ बलमा १० रन मात्रै भए पुग्ने भयो । त्यसपछि २ रन हाने र पाचौं बलमा छक्का प्रहार गरी जित नजिक पुर्याए । अन्तिम बलमा २ रन मात्रै चाहिने भयो । अन्तिम बलमा भने धोनीले कमाल गर्न सकेनन् । रनका लागि दौडिदा सार्दुल ठाकुर रन आउट भए र नाटकीय तरिकाले खेल बैंग्लोरले १ रनले जित्यो । सुरुवाती खेलमा लगातार हार व्यहोरेको बैंग्लोरले आईपीएल यस सिजनमा तेस्रो जित दर्ता गरेको छ । तर पनि बैंग्लोर अंक तालिकाको पुच्छारमा छ । हारपछि पनि चेन्नई १४ अंककासाथ शीर्ष स्थानमा कायम छ। कोलकातामाथि हैदरावादको एक पक्षीय जित आइतबारकै पहिलो खेलमा सनराइजर्स हैदराबादले कोलकाता नाइटराइडर्समाथि ९ विकेटको फराकिलो जित निकाल्यो । टस हारेर पहिले ब्याटिङ गरेका कोलकाताले २० ओभरमा ८ विकेट गुमाएर १५९ रन बनाएको थियो । १६० रनको लक्ष्य हैदराबादले जम्मा १५ ओभरमा १ विकेट गुमाएर पूरा गर्यो । हदराबादका लागि ओपनरद्वय जोनी ब्रेस्व र डेभिड वार्नरले उत्कृष्ट साझेदारी गरे । ब्रेस्वले नट आउट ८० रन बनाउँदा वार्नर ६७ रनमा आउट भए । यसअघिका सबै खेलमा आक्रमक ब्याटिङ गरेका आन्द्रे रसेल आइतबार हैदराबादमाथि हाबी हुने सकेनन् । ९ बलमा १५ रन बनाएर आउट भए ।
आर्चरी असीम र ज्ञानुलाई स्वर्ण,"नेपालगन्ज : आठौंअन्तर्गत नवौं राष्ट्रिय आर्चरी प्रतियोगिताको ७० मिटर व्यक्तिगत रिकर्भको पुरुषमा कास्कीका आर्चरी क्लबका असीम शेरचन र महिलामा आर्मीकी ज्ञानु अवालेले स्वर्ण जितेका छन्। नेपालगन्जस्थित क्षेत्रीय प्रहरी तालिम केन्द्रमा भएको पुरुष फाइनलमा असीमले आफ्नै क्लबका मुकेश तामाङलाई ७३ ले पराजित गरे। आर्मीका रोशन नगरकोटी तेस्रो भए। महिलाको उपाधि भिडन्तमा ज्ञानुले आर्मीकै मित्रा राईलाई ७१ ले हराउँदै च्याम्पियन बनिन्। कास्कीकी केशरी आलेमगर तेस्रो भइन्। पुरुष ३० मिटर स्ट्यान्डर्ड टिममा आर्मीले बेस्ट आर्चरी क्लबलाई फाइनलमा ६० ले पाखा लगाउँदै पहिलो भयो। थसाङ स्पोर्ट्स क्लब, काठमाडौं तेस्रो स्थानमा रह्यो। सो स्पर्धाको महिला फाइनलमा अन्नपूर्ण आर्चरी क्लबले कञ्चनपुर आर्चरी क्लबलाई ६० ले पन्छ्याउँदै तेस्रौ बन्यो। आर्मीले तेस्रो स्थानमा चित्त बुझायो। रिकर्भ मिक्स टिममा आर्मीका डम्बरबहादुर थापा र आइशा तामाङको जोडीले पहिलो स्थान हात पारे। फाइनलमा उक्त जोडीले आर्मीका रोशन नगरकोटी र ज्ञानु अवालेको जोडीलाई ६२ ले निराश पारे। कास्कीका मुकेश तामाङ र केशरी आलेमगरको जोडीले तेस्रो स्थानमा चित्त बुझाए। रिकर्भ पुरुष टिमको ७० मिटरमा कास्कीले प्रहरीलाई फाइनलमा ६० ले निराश पायो।"
विभागीय दबदबा तोड्दा,"बेलझुन्डी : आठौं राष्ट्रिय खेलकुदमा विभागीय टोलीको दबदबा कायमै छ। हरेक खेलमा अग्रता बनाएको विभागीय टोलीले एथलेटिक्सको ट्र्याक र फिल्ड दुवैमा वर्चस्व कायम गरेको छ। तर, प्रदेशका केही खेलाडीको दमदार प्रदर्शनले भने विभागीय टोलीलाई समेत सोच्न बाध्य बनाएको छ। सीमित स्रोतसाधन, अपर्याप्त प्रशिक्षण र खेलसामग्री अपर्याप्तकै बीच पनि केही खेलाडीले आफूलाई प्रमाणित गर्दै आएका छन्। तिनैमध्येकी एक हुन्, प्रमिला थारू। ५ नम्बर प्रदेशबाट आठौं राष्ट्रिय खेलकुदमा सहभागी प्रमिलाले बेलझुन्डीमा पहिलो पटक हडल्स देखिन्। महिला हडल्सको एक सय मिटर दौडमा विभागीय वर्चस्वलाई तोड्दै स्वर्ण जितेकी उनले बेलझुन्डी आउनु अघि प्लास्टिकको कुर्सी राखेर प्रशिक्षण लिने गर्दथिन्। हडल्सको बारेमा सुने पनि कहिले नदेखेकी उनले कुर्सीमा भन्दा हडल्समा दौड्न सजिलो भएको बताइन्। उनीसँगै प्रशिक्षण गरेकी जयरानी चौधरीले रजत जितिन्। प्रमिला र जयरानीले स्वर्ण र रजत बाँड्दा आर्मीकी तुलसा थापाले भने कांस्यमा चित्त बुझाइन्। हावा चल्दा प्लास्टिकका कुर्सी ढल्ने गरेपछि प्रशिक्षक चन्द्रबहादुर गुरुङले फलामको फ्रेम बनाएर उनीहरूलाई प्रशिक्षण गराएका थिए। बर्दिया जोगी गाउँकी प्रमिलाले केही समय हडल्समा प्रशिक्षण गर्न पाएको भए अझै राम्रो नतिजा दिन सक्ने बताइन्। हडल्समा केही समय ट्रेनिङ गर्न पाएको भए अझै राम्रो दौडन सक्थेँ उनले भनिन्। एथलेटिक्सका वरिष्ठ प्रशिक्षक चन्द्रबहादुर गुरुङले प्रमिला मेहनती खेलाडी भएको बताए। प्रमिला धेरै मेहनती छ। एक पटक सिकाएपछि सिकिहाल्ने क्षमता उसमा छ गुरुङले भने। उनले एक तथा दुई सय मिटर र हडल्समा राम्रो गर्न सक्ने बताए। उनले आठौंका लागि दाङ आउनुअघि एक महिना तयारी गरेको बताउँदै अन्य विकल्प नभएपछि प्लास्टिक कुर्सी र फलामको फ्रेममा प्रशिक्षण गराएको बताए। खाली खुट्टाले कांस्य पदक एथलेटिक्सको महिला चार गुणा चार सय मिटर रिले दौडमा विभागीय टोली त्रिभुवन आर्मी क्लबका खेलाडीले नयाँ इतिहास बनाए। आर्मीका कृष्णा चौधरी, तुलसा खत्री, संगीता मेचे र सरस्वती भट्टराईले निर्धारित दूरी चार मिनेट ०२४८ सेकेन्डमा पूरा गर्दै नयाँ राष्ट्रिय कीर्तिमान बनाएका थिए। तर, यो स्पर्धामा आर्मीको भन्दा प्रदेश ५ का खेलाडीको चर्चा बढी भयो। प्रदेश ५ का खेलाडीले विभागीय दबदबालाई तोड्न नसके पनि खाली खुट्टामै दौडिएर कांस्य पदक जिते। अरुणा रिजाल, पूजा चौधरी र पूर्णिमा खड्काले स्पाइक सुज लगाएर दौडेका थिए। तर, कमला जैसी भने खाली खुट्टामै दौडिएकी थिइन्। रिलेको अन्तिममा दौडिएकी कमलाले प्रदेश ३ लाई पछि पार्दै कांस्य पदक दिलाइन्। बाँकेकी उनले आफूसँग स्पाइक सुज नभएपछि खाली खुट्टा दौडिएको बताइन्। मसँग सामान्य जुत्ता थियो, त्यो पनि घरमा नै छुट्यो। अर्को जुत्तामा दौडिन अप्ठ्यारो भएपछि खाली खुट्टा दौडिएको हुँ कमलाले भनिन्। उनले सिन्थेटिक ट्र्याकमा स्पाइक सुजमा दौडन पर्छ भन्ने आफूलाई थाहा नभएको बताइन्। यसअघि सातौं राष्ट्रिय खेलकुदमा माटोको ट्र्याकमा सामान्य जुत्ता लगाएर खेलेको थिएँ सिन्थेटिक ट्र्याकमा पहिलो पटक दौडिएकी उनले भनिन् यहाँ स्पाइक सुज लगाउनुपर्छ भन्ने थाहै भएन। १७ वर्षीया कमलाले सुरुदेखि नै सिन्थेटिक ट्र्याकमा अभ्यास गर्न पाएको भए अझ राम्रो नतिजा ल्याउन सक्ने बताइन्। पहिलेदेखि नै सिन्थेटिक ट्र्याक र स्पाइक सुजमा दौडिएको भए अझै राम्रो नतिजा ल्याउन सकिन्थ्यो, उनले भनिन्। उनले पाँच हजार मिटरमा भने सामान्य जुत्ता लगाएर दौडिएको बताइन्। प्रदेश ५ प्रशिक्षक चन्द्रबहादुर गुरुङले स्पाइक सुजमा बानी नहुँदा कमलाले खाली खुट्टामा दौडिएको बताए।"
सन्तोषीको राष्ट्रिय कीर्तिमान,"बेलझुन्डी (दाङ) : आठौं राष्ट्रिय खेलकुद प्रतियोगिताअन्तर्गत एथलेटिक्सको पाँच हजार मिटर दौडमा प्रदेश ३ की सन्तोषी श्रेष्ठले नयाँ राष्ट्रिय कीर्तिमान बनाएकी छन्। आइतबार दाङको बेलझुन्डीमा भएको प्रतिस्पर्धामा उनले निर्धारित दूरी १६ मिनेट ३८५३ सेकेन्डमा पूरा गर्दै नयाँ राष्ट्रिय कीर्तिमान बनाएकी हुन्। धादिङकी स्थायी बासिन्दा सन्तोषीले अध्ययनका क्रममा काठमाडौंमा बसेर प्रतियोगिताको तयारी गरेको बताइन्। नयाँ राष्ट्रिय कीर्तिमान बनाएकी उनले २५ हजार नगद पुरस्कार पाउने छिन्। यसअघि उक्त कीर्तिमान काछीमाया कोजूको नाममा थियो। कान्छीमायाले १६ मिनेट ४९९६ सेकेन्डको कीर्तिमान बनाएकी थिइन्। उनले सन् २०१० मा चीनको गोन्झाउमा आयोजना भएको १६औं एसियाली खेलकुदमा उक्त कीर्तिमान बनाएकी थिइन्। यस स्पर्धामा त्रिभुवन आर्मी क्लबकी विश्वरूपा बुढाले १६ मिनेट ४६०३ सेकेन्डका साथ रजत र सशस्त्र प्रहरी बल एपीएफकी वृन्दा धम्के श्रेष्ठले १७ मिनेट ०३७५ सेकेन्डमा दौडँदै कांस्य जितिन्। यसैगरी चार गुणा चार सय मिटर रिले दौडमा पनि त्रिभुवन आर्मी क्लबले नयाँ कीर्तिमान बनाएको छ। महिलातर्फको रिले दौडमा आर्मीका कृष्णा चौधरी, तुलसा खत्री, संगीता मेचे र सरस्वती भट्टराईले निर्धारित दूरी चार मिनेट ०२४८ सेकेन्डमा पूरा गर्दै नयाँ राष्ट्रिय कीर्तिमान बनाएका हुन्। यसअघि यो रेकर्ड नेपालको राष्ट्रिय टोलीको नाममा थियो। यस स्पर्धामा एपीएफले रजत र प्रदेश ५ ले कांस्य पदक जित्यो। यसैगरी पुरुष रिलेमा भने एपीएफले स्वर्ण जितेको छ। एपीएफका आशिष चौधरी, सत्यबहादुर बुढा, शिवराज पार्की र नीरप्रताप महतोले निर्धारित दूरी तीन मिनेट २४०१ सेकेन्डमा पूरा गर्दै स्वर्ण जितेको हो। यस्तै चेतनारायण धनेत, जीवन चौधरी, अशोक कुँवर र आनन्ददेव चौधरी सम्मिलित आर्मीले निर्धारीत दूरी तीन मिनेट २५०४ सेकेन्डमा पूरा गर्दै रजत हात पारेका छन्। सीमान्त पाण्डे, माधवकुमार चौधरी, निरजकुमार थारू र सर्वण केवट सम्मिलित प्रदेश ५ ले तीन मिनेट ३००३ सेकेन्डको समय निकाल्दै कांस्य पदक जिते। यसैगरी महिला ट्रिपल जम्पमा एपीएफकी शिला चौधरीले स्वर्ण पदक जितिन्। उनले १११४ मिटर जम्प गरिन्। यसैगरी १०५० मिटरसहित प्रदेश ५ की पूजा चौधरीले रजत र १०३७ मिटरसहित प्रदेश ५ कै सीमा चौधरीले कांस्य जिते। एथलेटिक्समा शिलाको दोस्रो स्वर्ण हो। यसअघि उनले हाइजम्पमा पनि स्वर्ण जितेकी थिइन्। पुरुष ट्रिपल जम्पमा प्रदेश ३ का भुवन महतोले स्वर्ण जिते। उनले १४६० मिटर जम्प गर्दै स्वर्ण जितेका हुन्। यसैगरी आर्मीका डिल्ली खत्रीले १३९८ मिटर र आर्मीकै आशिष चौधरीले १३९० मिटरका साथ क्रमशः रजत र कांस्य पदक जिते। यसैगरी पुरुष पाँच हजार मिटर दौडमा एपीएफका गोपीचन्द्र पार्कीले स्वर्ण जितेका छन्। उनले १४ मिनेट ४४२३ सेकेन्डका साथ स्वर्ण जितेका हुन्। कर्णाली प्रदेशका दुर्गाबहादुर बुढा १४ मिनेट ४६५४ सेकेन्डका साथ दोस्रो र गण्डकी प्रदेशका अनिश थापाले १४ मिनेट ५७०३ सेकेन्डका साथ कांस्य पदक जिते। यसैगरी चार सय मिटर दौडमा एपीएफका नीरप्रताप महतो स्वर्ण जिते। उने निर्धारित दूरी ४९३५ सेकेन्डमा पूरा गर्दा एपीएफकै शिवराज पार्कीले ५०४५ सेकेन्डका साथ रजत र प्रदेश १ का प्रकाश दनुवारले ५०६३ मिनेटका साथ कांस्य जिते। महिलातर्फ आर्मीकी तुलसी खत्रीले ५९९१ सेकेन्डका साथ स्वर्ण जित्दा आर्मीकै संगीता मेचेले एक मिनेट २९ सेकेन्डका साथ रजत र प्रदेश ५ की अरुणा रिजालले एक मिनेट ०१५४ सेकेन्डका साथ कांस्य जितिन्। यसैगरी एक सय मिटर महिला हडल्समा प्रदेश ५ की प्रमिला थारुले स्वर्ण जितिन्। उनले निर्धारित दूरी १६२५ सेकेन्डमा पूरा गरिन्। यस्तै प्रदेश ५ कै जयरानी चौधरीले १८०० सेकेन्डका साथ रजत र आर्मीकी तुलसा श्रेष्ठले १८२८ सेकेन्डका साथ कांस्य जिते। पुरुषतर्फ आर्मीका नीरकुमार चौधरी पहिलो भए। उनले निर्धारित दूरी १५५६ सेकेन्डमा पूरा गरे। यसैगरी पुलिसका चन्द्रदेव जोशी १५६७ सेकेन्डका साथ दोस्रो र आर्मीका अशोक कुँवर १६७० सेकेन्डका साथ तेस्रो भए।"
सेपाक ताक्रो डबलमा सेनालाई दोहोरो स्वर्ण पदक,गुलरिया : आठौं राष्ट्रिय खेलकुद प्रतियोगिता अन्र्तगत बर्दियाको गुलरियास्थित कवर्ड हलमा सम्पन्न पाँचौ राष्ट्रिय सेपाक ताक्रो प्रतियोगिता डबल तर्फको दोहोरो उपाधी नेपाली सेनाले हात पारेको छ।पुरुषतर्फ प्रदेश नम्बर ३ र महिला तर्फ पनि प्रदेश नम्बर ३ लाई हराउँदै दोहोरो स्वर्ण पदक बिजेता बनेको हो। पुरुष तर्फ दुबै सेटमा समान २१ अंक जोड्दै प्रदेश ३ लाई दुवै सेटमा १७ र ८ अंकले पराजीत गरेको हो। प्रदेश नम्बर ५ ले गण्डकी प्रदेशसँग भएको ३ सेटको प्रतिस्पर्धामा २ वटा सेट जित्दै तेस्रो भएको छ। महिला तर्फको स्पर्धामा नेपाल आर्मीले दुई सेटमा समान २१ अंक जोड्दै ३ नम्बर प्रदेशलाई दुवै सेटमा २ र १२ अंकमा समेट्दै हराएको हो। महिलातर्फको स्पर्धामा तेस्रो स्थान प्राप्त गरेको गण्डकी प्रदेशले दुवै सेटमा समान २१ अंक जोड्दै ५ नम्बर प्रदेशलाई हराएको छ। वैशाख ६ गते देखि सुरु भएको सेपाक ताक्रो प्रस्पिर्धामा डबल र रेगुतर्फ गरी ६६ वटा टीम सहभागी थिए। विजेतालाई पदक तथा प्रमाण पत्र वितरण गर्दै सेपाक ताक्रो खेल सकिएको हो।
एपीएफ र प्रदेश नम्बर ३ सेमीमा,"नेपालगञ्ज : विभागीय टोली एपीएफ र प्रदेश नम्बर ३ आठौं राष्ट्रिय खेलकुद प्रतियोगिताको महिला भलिबलतर्फ सेमिफाइनलमा प्रवेश गरेका छन्। आइतबार भएको खेलमा सुदूरपश्चिम प्रदेशलाई २५८, २५१३, २५१० को सोझो सेटमा पराजित गर्दै एपीएफ प्रतियोगिताको अन्तिम चारमा पुगेको हो। यस्तै प्रदेश नम्बर ३ ले पनि सेमिफाइनल यात्रा तय गर्न कर्णाली प्रदेशलाई नै २५४, २५१२, २५१८ को सोझो सेटमा पराजित गर्यो। एपीएफ र प्रदेश नम्बर ३ सँगै गण्डकी प्रदेशले पनि प्रतियोगिताको सेमिफाइनल यात्रा तय गरेको छ। गण्डकी प्रदेशले त्रिभुवन आर्मी क्लबमाथि १३२५, १७२५, २५२३, २५२१, १६१४ को संघर्षपूर्ण जित निकाल्दै सेमिफाइनल यात्रा तय गरेको हो। पुरुषतर्फ पनि विभागीय टोली नेपाल पुलिस क्लब र गण्डकी प्रदेश सेमिफाइनल प्रवेश गर्न सफल भएका छन्। पुलिसले प्रदेश १ लाई २५१३, २५२०, १७२५, २७२५ ले हराउँदै प्रतियोगिताको अन्तिम चारमा स्थान सुरक्षित गरेको छ। गण्डकी प्रदेशले भने कर्णाली प्रदेशलाई २५१७, २५१४, २५२१ ले पराजित गर्दै सेमिफाइनल यात्रा तय गर्यो।"
भारोत्तोलनमा थप १५ राष्ट्रिय कीर्तिमान,"नेपालगन्ज : आठौं राष्ट्रिय खेलकुद प्रतियोगिताअन्तर्गत भारोत्तोलनतर्फ बिहीबार थप १५ राष्ट्रिय कीर्तिमान कायम भएका छन्। भारोत्तोलनतर्फ यसअघि शनिबार एकै दिन २३ राष्ट्रिय कीर्तिमान कायम भएका थिए। जारी आठौं राष्ट्रिय खेलकुद प्रतियोगितामा सबैभन्दा बढी राष्ट्रिय कीर्तिमान बनिरहेको भारत्तोलन खेलमा आइतबार पनि कीर्तिमान बन्ने क्रम जारी रह्यो। आइतबार विभिन्न पाँच इभेन्टबाट १५ कीर्तिमान कायम भएका हुन्। नेपालगन्जको नगर भवनमा जारी प्रतियोगितामा नेपाल पुलिस क्लबका राजलक्ष्मी थापा, तारादेवी पुन, विकास कार्की र त्रिभुवन आर्र्मी क्लबकी शारदा चौधरीले स्न्याच, क्लिन एन्ड जर्क र कुलमा गरी राष्ट्रिय कीर्तिमान कायम गरेका छन्। आर्मीका दिनेश कार्कीले भने क्लिन एन्ड जर्क र कुलमा दुईवटा राष्ट्रिय कीर्तिमान कायम गरे। पुलिसका ओमप्रकाश वैश्यले स्न्याचमा कीर्तिमान कायम गरे। महिला ६४ किलो तौलसमूहमा आर्मीकी शारदा चौधरीले स्न्याचमा ६० केजी, क्लिन एन्ड जर्कमा ८२ केजी र कुलमा एक सय ४२ केली तौल उठाएर तीन वटा राष्ट्रिय कीर्तिमान कायम गरिन्। महिलाको ७१ केजी तौलसमूहमा पुलिसकी राजलक्ष्मीले स्न्याचमा ६३ केजी र क्लिन एन्ड जर्कमा ८१ केजी गरी कुल एक सय ४४ केजी तौल उठाएर तीन राष्ट्रिय कीर्तिमान कायम गरिन्। महिला ७६ केजी तौलसमूहमा पुलिसकी तारादेवीले स्न्याचमा ७४ केजी र क्लिन एन्ड जर्कमा ९७ केजी गरी कुल एक सय ७१ किलो तौल उठाएर तीन कीर्तिमान कायम गरिन्। पुरुष ८१ केजी तौलसमूहमा पुलिसका विकासले स्न्याचमा एक सय १५ केजी र क्लिन एन्ड जर्कमा एक सय ३५ केजी गरी कुल दुई सय ५० केजी भारवहन गर्दै तीन कीर्तिमान कायम गरे। पुरुषको ८९ केजी तौलसमूहमा आर्मीका दिनेशले क्लिन एन्ड जर्कमा एक सय ३२ केजी र कुलमा दुई सय ३० केजी तौल उठाएर दुई वटा कीर्तिमान कायम गरे। पुलिसका ओम प्रकाशले स्न्याचमा ९९ केजी तौल उठाएर कीर्तिमानसहित रजत जिते।"
