शीर्षक,विवरण
कम्युनिस्ट सरकारको भविष्य,"नेतृत्वपंक्ति नै स्वार्थ समूहको बन्दी भएको छ भने देश र पार्टीका लागि त्योभन्दा ठूलो दुर्भाग्य अरू के होला ? वैशाख ९ गते नेपाल कम्युनिस्ट पार्टी स्थापनाको सत्तरीऔं स्थापना दिवसको अवसरमा राष्ट्रिय सभागृहमा आयोजित कार्यक्रममा नेकपाका अध्यक्षद्वय केपी ओली र पुष्पकमल दाहालले एमाले र माओवादीबीच एकीकरणपश्चात् बनेको नेकपा अजेय शक्ति भएको दाबी गरेपछि कम्युनिस्टको भविष्यको बारेमा बहस प्रारम्भ भएको छ । केन्द्रमा दुईतिहाइको सरकार, सातमध्ये ६ वटा प्रादेशिक सरकार र ७०५ भन्दा बढी स्थानीय सरकार बनाउन सफल भएपछि नेपाली राजनीतिका प्रयोगवादी कमरेडहरू ओली र दाहालजस्ता वाचल नेताहरूले उक्त दाबी गर्नु अस्वाभाविक भएन । सम्भवतः चीन, उत्तर कोरिया, क्युबा र भियतनामजस्ता कम्युनिस्ट देशपछि नेकपा निर्वाचनको मतपरिणामका आधारमा सबैभन्दा शक्तिशाली पार्टी होला । सन् १९९० पछि सुरु भएको लोकतान्त्रिक लहरपछि लोकतान्त्रिक प्रणालीमार्फत दुईतिहाइको सरकार गठन गर्न सफल पार्टी पनि सम्भवतः नेकपा नै होला । तर विश्वव्यापीरूपमा कम्युनिस्ट आन्दोलन प्रतिरक्षात्मक भइरहेको घडीमा नेपालमा कसरी लोकप्रिय पार्टीको रूपमा स्थापित हुन सफल भयो ? उदार लोकतन्त्रको पराजय हो कि कम्युनिस्टको विजय ? निर्वाचनमा कांग्रेसको पराजय हो कि एमाले र माओवादीको दिग्विजय हो ? भन्ने बहस भइरहेको छ । तर राष्ट्रिय तथा अन्तरराष्ट्रिय कम्युनिस्ट आन्दोलन, नेकपाको सिद्धान्त, सरकारको कार्यशैली र नेताहरूको जीवनशैलीका आधारमा विश्लेषण गर्दा कम्युनिस्टको वर्तमान गौरवमय भए पनि भविष्य अनिश्चित भएको निष्कर्षमा पुगिन्छ । कम्युनिस्ट विस्तारका कारण ००३ सालमा स्थापित भएको कम्युनिस्ट पार्टी निरन्तररूपमा विस्तारित भएको देखिन्छ । नेपालका कम्युनिस्ट पार्टीहरूले ०१६ सालमा ७२, ०४८ मा ३८४, ०५१ मा ३५, ०५६ मा ४१, ०६४ मा ५५५, ०७० मा ४७ र ०७४ सालमा ४७६ प्रतिशत मत हासिल गरेका छन् । कांग्रेसले दुईतिहाइ हासिल गरेको ०१५ को निर्वाचनमा राष्ट्रवादी गोर्खा परिषद् (१७५) र संयुक्त प्रजातन्त्र पार्टी (९९५) दोस्रो र तेस्रो शक्ति थिए । तर, कम्युनिस्ट पार्टी केवल ७२५ मत हाँसिल गरी चौथो शक्ति भएको थियो । तर ०४८ को आमनिर्वाचनमा ३१२५ मत वृद्धि गरी ३८४५ मत हासिल गर्न सफल भएका थिए भने एमाले प्रमुख प्रतिपक्षी पार्टी बन्न सफल भएको थियो । अन्तर्राष्ट्रिय कम्युनिस्ट आन्दोलन असफल मात्रै होइन, पूर्वसोभियत संघ र पूर्वीयुरोपबाट कम्युनिस्ट शासन पतन भइरहेको प्रतिकूल घडीमा नेपालमा कम्युनिस्टको विकास र विस्तारको कारण के हो भन्ने प्रश्न उठ्नु स्वाभाविक हो । पहिलो र प्रमुख कारण हो नेपालजस्तो गरिब र अल्पविकसित देशको वर्गीय र जातीय संरचना । आर्थिक समानता, सामाजिक न्याय र जाति प्रथा उन्मूलनको नाराले निम्न वर्ग र जातिलाई आकर्षित नगर्ने प्रश्नै भएन । त्यसैले वर्ग तथा जातीय संरचनाको दृष्टिले कम्युनिस्टहरूलाई अहिले पनि अनुकूल देखिन्छ । सोभियत संघको विघटनलाई कम्युनिस्ट अन्त्य भएको घोषण गर्दै दी एन्ड अफ हिस्ट्री एन्ड द लास्ट म्यान पुस्तकका लेखक एवं उदारवादी लोकतन्त्रका प्रवक्ता फ्रान्सिस फुकुयामाले समेत नेपालजस्तो गरिब देश कम्युनिस्टहरूका लागि उर्वरभूमि भएको सन् २०१२ को फरेन अफेयर्स जर्नलमा प्रकाशित आलेखमा उल्लेख गरेका छन् । दुईतिहाइले पार्टीको अनन्तकालीन भविष्य बिमा गर्ने भए कम्युनिस्ट साम्राज्य पतन भई सोभियत संघ विघटन हुने थिएन । त्यसैले दुईतिहाइ नै पार्टीको सुन्दर भविष्यको प्रमाणपत्र होइन। दोस्रो, मदन भण्डारीजस्ता दूरदर्शी नेताले नेपाली कम्युनिस्ट आन्दोलनलाई राष्ट्रवादीकरण र लोकतन्त्रीकरण गरे । ०४९ सालको नेकपा मालेको पाँचौं महाधिवेशनबाट जनताको बहुदलीय जनवाद मार्गनिर्देशक सिद्धान्त पारित तथा ०४८ को निर्वाचनबाट प्रमुख प्रतिपक्षी दल भएपछि नेपालका कम्युनिस्टको सफलताले अन्तर्राष्ट्रिय चर्चा र महŒव पाएको थियो । त्यसैले अमेरिकाबाट प्रकाशित साप्ताहिक म्यागेजिन न्युजविक (मे २७, १९९१) ले नेपालमा माक्र्स अझै जीवित छन् भनी भण्डारीको अन्तर्वार्ता उच्च प्राथमिकताका साथ प्रकाशित गरेको थियो । तेस्रो ०४८ को निर्वाचनबाट कांग्रेस सत्तासीन भएपछि प्रतिपक्षी कम्युनिस्टहरूले राजनीतिक मुद्दाका साथै वर्गीय, जातीय, महिला, दलित, मानव अधिकार, सामाजिक आन्दोलनमा नेतृत्वदायी भूमिका निर्वाह गरेपछि जनस्तरसम्म संगठन विस्तार भयो । चौथो पपुलिस्ट नारा र युवा कार्यकर्तामा आधारित यति प्रभावकारी र गतिशील संगठन प्रणाली थियो कि अन्य पार्टीहरूले संगठन विस्तारमा प्रतिस्पर्धा नै गर्न सकेनन् । पाँचौं विवाद, गुट, फुट र आरोपप्रत्यारोपबाट अभिशप्त आन्दोलनलाई एकीकृत गर्न नेकपाका अध्यक्षद्वय ओली र दाहालले निर्णायक भूमिका निर्वाह गरेपछि निर्वाचनमार्फत शक्तिशाली पार्टीका रूपमा स्थापित हुन सफल भएको छ । सैद्धान्तिक अन्योल र विचलन स्थापनाकालदेखि नै नेपाली कम्युनिस्ट आन्दोलनमा सैद्धान्तिक विवाद, विचलन र अन्योल थियो । ०१७ पछि संस्थापक नेता पुष्पलाल श्रेष्ठ र मनमोहन अधिकारीजस्ता निष्ठावान नेताहरूको संगठन कमजोर थियो भने नेकपाका महासचिव केशरजंग रायमाझीले दरबारसँग आत्मसमर्पण गरिसकेका थिए । ०३६ को जनमत संग्रह बहिष्कार गरी प्रकारान्तरले निरंकुश राजतन्त्रलाई सहयोग गरेपछि कम्युनिस्टहरूको लोकतन्त्रप्रतिको प्रतिबद्धताप्रति गम्भीर प्रश्नचिह्न खडा भएको थियो । तर, ०४६ को जनआन्दोलनमा कांग्रेससँग सहकार्य गरी बहुदलीय प्रजातन्त्र स्थापना भएपछि कम्युनिस्टहरूको ०३६ को कलंक मेटिएको थियो । पाँचौं महाधिवेशनबाट जनताको बहुदलीय जनवाद पारित गरेपछि नेकपा माले औपचारिकरूपमा प्रजातान्त्रिक प्रणालीमा प्रवेश गरेको थियो । ०४८ सालपछि कम्युनिस्टका प्रमुख दुई धार देखिए संसदीय प्रणालीको उपयोग गर्ने एमाले र जनवादी युद्धबाट नौलो जनवाद स्थापना गर्ने माओवादी । एमालेको संसदीय प्रणाली र माओवादीको दशक लामो सशस्त्र द्वन्द्वका क्रममा सैद्धान्तिक र नीतिगत दृष्टिले गम्भीर विचलन र अन्यालको शृंखला प्रारम्भ भएको थियो । एमाले र माओवादीको एकीकरणपछि बनेको नेकपामा गम्भीर सैद्धान्तिक अन्योल र विचलनको शृंखला कायमै छ । नेकपाको मार्गनिर्देशक सिद्धान्त के हो ? एमालेको जनताको बहुदलीय जनवाद हो कि माओवादीको एक्काईसौं शताब्दीको जनवाद ? माक्र्सवाद हो कि लेनिनवाद ? माओवाद हो कि सी जिनपिङवाद ? सर्वहारा वर्गको अधिनायकत्वको दलाल पुँजीवादको संरक्षण ? अर्थनीतिको दृष्टिले उदारवादी अर्थनीति हो कि संरक्षणवादी ? निजीकरण हो कि राष्ट्रियकरण ? पार्टीका कुनै पनि दस्ताबेजहरूमा स्पष्ट छैन । त्यसैले नेकपाप्रति अनन्त सैद्धान्तिक प्रश्नहरू छन् । तर नेतृत्वपंक्तिसँग स्पष्ट र मूर्त उत्तर छैन । नेकपा र सरकारको दृष्टिकोण र परिणाम यति अन्तरविरोधपूर्ण छन् कि तुलनात्मकरूपमा विश्लेषण गरी प्रस्तुत गर्दा स्वयं प्रस्तुतकर्तालाई नै लज्जाबोध हुन्छ । नेकपाले बुर्जुवा र पुँजीवादी भनी आरोप लगाउने कांग्रेस शिक्षा र स्वास्थ्यजस्ता जनताका आधारभूत पक्ष राज्यको दायित्व भएको स्वीकार गर्दै सार्वजनिक शिक्षा र स्वास्थ्य क्षेत्र सुधारका पक्षमा वकालत गरेको छ । तर, हिजोसम्म शिक्षा र स्वास्थ्यको निजीकरण अन्त्य गरी राष्ट्रियकरण गर्नुपर्छ भनी नारा लगाउने कम्युनिस्ट पार्टीको सरकार आज शिक्षा र स्वास्थ्यको निजीकरण मात्रै होइन, मेडिकल माफियाको पक्षधर भएको छ । हिजोसम्म भूमिहीन र सुकुम्वासीको पार्टी भएको दाबी गर्ने कम्युनिस्ट पार्टीका महासचिव आज बालुवाटारको सार्वजनिक जग्गा भूमाफियाले कब्जा गर्ने दलाली प्रकरणमा विवादमा आउनुजस्तो लज्जास्पद अरू के हुन सक्छ ? नेकपा भूमिहीन र सर्वहारा वर्गको पार्टी हो कि भूमिपति र सम्भ्रान्तहरूको ? योभन्दा ठूलो सैद्धान्तिक विचलनको प्रमाण र अन्तर्विरोधको पराकाष्ठा अरू के हुन सक्छ ? यति मात्रै होइन, हिजो महिला मुक्तिको नारा लगाउने कम्युनिस्टहरू आज नागरिकतामा समेत महिलालाई विभेदकारी कानुन जारी गर्दैछन् । हिजो सामाजिक आन्दोलनको नेतृत्व गर्ने कम्युनिस्टहरू आज सामाजिक मुद्दा कमजोर बनाउने नीति र कानुन लागू गर्दैछन् । हिजो मानव अधिकारको वकालत गर्ने कम्युनिस्टहरू आज मानव अधिकारलाई संकुचित गर्ने कानुन संशोधन गर्दै छन् । जनताले मूल्यांकन हिजोका पार्टी दस्ताबेजका आधारमा गर्ने कि आज सरकारको कामका आधारमा ? पार्टी कमजोर, नेता शक्तिशाली एकीकरण भएको एक वर्षपछि गणितीय भागबन्डाका आधारमा गुटबन्दीलाई संस्थागत गर्दै बल्ल अपूर्ण जिल्ला समिति घोषणा गरियो । अझै पोलिटब्युरो, निर्वाचन क्षेत्र र पालिकास्तरीय समिति गठन भइसकेका छैनन् । प्रदेश समिति गठन भए पनि क्रियाशील छैनन् भने ४४१ सदस्यीय केन्द्रीय समितिको बैठक निर्वाचन आयोगमा दर्ता गर्ने प्रयोजनका लागि हस्ताक्षर गर्नबाहेक हालसम्म बसेकै छैन । पार्टीका गुटाधिपतिहरूबीच भागबन्डा मिलेपछि समितिहरूको घोषणा त गरिएको छ । तर उक्त पद्धतिले गुटबन्दीलाई संस्थागत मात्रै गरेको छैन, भविष्यमा विभाजन रेखासमेत कोरेको छ । त्यसैले दुई पार्टीको एकीकरणभन्दा पनि दुई निजी व्यावसायिक प्रतिष्ठान मर्ज (सेयरका आधारमा अग्रिम स्वामित्व र हैसियत स्पष्ट पारी आपसमा गाभिने प्रक्रिया) जस्तो देखिन्छ । लेनिनवादी सिद्धान्तअनुरूप कार्यकर्तामा आधारित संगठन प्रणाली र जनवादी केन्द्रीयता कम्युनिस्ट पार्टीको आधारभूत प्रणाली हो । माओवादीको तुलनामा एमालेको पार्टी प्रणाली विधिसम्मत र संस्थागत थियो । तर एकीकरणपछि पार्टी प्रणाली, लेनिनवादी सिद्धान्त, विधिसम्मत र संस्थागत प्रक्रियाको अन्त्य भएको छ र ओली र दाहालको स्वार्थ, अभीष्ट र आदेशका आधारमा पार्टी सञ्चालित हुँदै आएको छ । नेकपा ओली र दाहालको प्रालि हो कि कार्यकर्ताको पार्टी ? निजी व्यावसायिक प्रतिष्ठान त प्रबन्धपत्र, नियमावली र सेयरधनीबाट निर्वाचित सञ्चालक समितिको निर्णयका आधारमा सञ्चालित हुन्छ भने देशको शासन गर्ने पार्टी विधानअनुरूप सञ्चालित हुनु पर्दैन ? अहिले कम्युनिस्ट पार्टीले सरकार सञ्चालन होइन, भारतका प्रधानमन्त्री नरेन्द्र मोदीले बीजेपी सञ्चालन गरेजस्तो प्रक्रियाबाट नेकपा सञ्चालित छ । यदि विद्यमान प्रवृत्ति कायमै रह्यो भने नेकपा र पार्टी प्रणाली कमजोर हुनेछ । तर ओली र दाहाल थप शक्तिशाली र अनुत्तरदायी हुनेछन् र हुकुम प्रमांगी शैलीबाट पार्टी सञ्चालन गरिरहने छन् । के कम्युनिस्ट पार्टीको लेनिनवादी सिद्धान्त र जनवादी केन्द्रीयता भनेको यही हो ? जनवादी केन्द्रीयताको नाममा ओली र दाहाल पार्टीका प्राधिकार हुन् ? उक्त प्राधिकार प्रवृत्तिले पार्टीलाई कहाँ पुर्याउला ? केन्द्रीय समितिलगायत वैधानिक निकायहरूमा गहन र नीतिगत छलफल हुँदैनन् । गुटहरूबीच स्वार्थ र भागबन्डा मिलेपछि मात्रै केवल औपचारिकताका लागि गुटका निर्णयहरू अनुमोदन गर्ने उद्देश्यले मात्रै वैधानिक निकायका बैठक बस्छन् । अपवादबाहेक पार्टीमा सैद्धान्तिक तथा नीतिगत बहस छैन । नेकपामा स्वार्थ समूहहरू हाबी छन् र नेतृत्वपंक्ति सोही स्वार्थ समूहको बन्दी भएको छ । नेतृत्व पंक्ति नै स्वार्थ समूहको बन्दी भएको छ भने देश र पार्टीका लागि त्योभन्दा ठूलो दुर्भाग्य अरू के होला ? वास्तवमा नेकपाले न माक्र्सवादलाई पार्टीको मार्गनिर्देशक सिद्धान्तको रूपमा अंगीकार गरेको छ, न लेनिनवादी सिद्धान्तअनुरूप पार्टी सञ्चालित छ भने नेकपा कसरी कम्युनिस्ट पार्टी भयो ? त्यसैले निर्वाचनमा भोटको खेती गर्न कम्युनिस्टको नारा लगाए पनि नेकपा वास्तविक कम्युनिस्टभन्दा पनि कम्युनिस्ट ट्रेडमार्क भएको राष्ट्रवादी तथा दक्षिणपन्थी रुझान भएको पार्टी हो । पार्टीका नेता र कार्यकर्ताको वर्ग उत्थान भएको छ । तर, पार्टी पतनउन्मुख भएको निष्कर्ष आग्रहपूर्ण र कठोर लाग्न सक्छ । वास्तविकता यही नै हो । निष्कर्ष नेकपाको भविष्य सरकारको कार्यसम्पादनमा निर्भर रहनेछ । यो सरकारलाई यदि तर, यद्यपि भए पनि भन्ने छुट छैन । किनभने, जनताले निर्वाचनमार्फत लोकप्रिय जनादेश दिएका छन् । तर सरकारको एक वर्षको समीक्षा गर्दा सूचकांक निराशाजनक देखिएका छन् । त्यसैले ४७५ मतसहित दुईतिहाइको सरकार भएकाले वर्तमान कम्युनिस्टमय देखिए पनि नेकपाको भविष्य अनिश्चित देखिन्छ । दुईतिहाइले पार्टीको अनन्तकालीन भविष्य बिमा गर्ने भए कम्युनिस्ट साम्राज्य पतन भई सोभियत संघ विघटन हुने थिएन । त्यसैले दुईतिहाइ नै पार्टीको सुन्दर भविष्यको प्रमाणपत्र होइन । अध्यक्षद्वय ओली र दाहालको सत्ता सुख, भोग र देह शान्तिको गति जति तीव्र हुनेछ, पार्टी त्यति नै गतिमा ह्रासोन्मुख हुनेछ । ओली जनता, पार्टीको सिद्धान्त तथा घोषणापत्र र समृद्धिको आफ्नै गायत्री मन्त्रप्रति इमानदार भएको भए, अभूतपूर्व अवसर पाएका थिए । तर ओलीको दुईतिहाइको नशा र अहंकारले उक्त अवसर गुमाइरहेका छन् । सम्भवतः उक्त अवसर नेपालका कम्युनिस्टले कहिल्यै पाउने छैनन् ।"
नेतृत्वले नरुचाउने सदाचारको पटकथा,"सार्वजनिक जीवनमा सदाचार का विषयमा बोल्न निकै कठिन छ । किनकि, जिम्मेवार हुँदा नियतवश नभए पनि अन्जान वा परिस्थितिवश यसको ठीक ढंगले प्रयोग र पालनामा चुकिएको हुन सक्छ । अर्थात् कतिपय विषय जनचाहना बाहिर परेका हुन सक्छन् । आफ्नो पालामा के गरेका थियौं ? पदमा रहँदा नगर्ने र पदबाट बाहिरिएपछि आदर्शका कुरा गरेर अर्तीउपदेश दिने ? आदिइत्यादि आरोपको सामना बरोबर गर्नुपर्ने हुन्छ । समाजमा ब्युरोक्रेसीलगायत सार्वजनिक जीवनमा रहेका व्यक्तिहरूले गुमाएको शाखको परिणामका रूपमा लिन्छु र ससम्मान स्वीकार गर्छु परिस्थितिलाई । सदाचार र भ्रष्टाचार शब्द एकअर्कासँग दुस्मन रहेका सन्दर्भमा परिस्थितिअनुसार कतै सदाचार त कतै भ्रष्टाचार भन्ने शब्द प्रयोग भएका छन् । सदाचार शब्द स्वयंले उत्कृष्ट गुणबाट सुसम्पन्न अवस्थाको बोध गराएको हुन्छ । अर्थात्, आमनागरिकले सदाचारयुक्त व्यक्ति विधिविधानभित्र रहेर कार्य गर्छ । सदाचार भनेको सही कारणका लागि गरिएको सही कदम हो । आफू इमानदार हुनु मात्र होइन, अपितु आफ्नो कामको परिणामले अरूलाई पार्ने प्रभावबारेमा विचार गर्नुसमेत सदाचार हो । हामीले रोजेको लोकतान्त्रिक शासन पद्धतिको मुटु सुशासन हो र सुशासन प्रत्याभूत गर्ने एक प्रमुख खम्बा सदाचार हो । सार्वजनिक जीवनमा रहने व्यक्ति वा समाज जति बेसी सदाचारी भयो त्यसले सकारात्मक बाटोमा तीव्र गतिले हिँडाउन मद्दत गर्छ । मल्ल राजाले सबै प्रजाले खाएपछि मात्र आफूले खाना खाने प्रण गरे, आफ्नोभन्दा जनताको हितलाई बेसी प्राथमिकतामा राखे, यसो गर्न कुनै कानुनले भनेको होइन, उनकै अन्तरात्माको माग थियो । उरुग्वेका पूर्वराष्ट्रपतिलाई पनि राज्यले दिने सम्मान र सुविधा लिनुपर्छ, राष्ट्रपतीय सान राख्नुपर्छ भन्ने दबाब राज्यतन्त्रबाट पक्कै आए होलान्, तर उनले त्यसलाई चिर्न सके । सबै त्याग गरेर आफ्नो विगत बिर्सन चाहेनन् । राज्यका साधन र स्रोत पदीय मर्यादाका नाममा प्रयोग गर्न चाहेनन् । राष्ट्रपति हुँदा नै सामान्य झुप्रोमा जीवन निर्वाह गरेर पदबाट अलग भएपछि पेन्सन लिनसमेत अस्वीकार गरेका जस्ता उदाहरणबाट हामीले कहिले सिक्ने होला ? सबै क्षेत्रलाई स्वच्छ, स्वस्थ, प्रतिस्पर्धी एवं पद्धतिगत रूपमा सञ्चालन गर्न एकीकृत रूपमा राष्ट्रिय सदाचार नीतिको मस्यौदा पनि तयार गरिएको थियो, भलै यसको स्थिति स्पष्ट छैन । प्रतिबद्ध भई गरेदेखि सुशासन कायम गर्न सकिन्छ भन्ने सबैभन्दा सफल उदाहरण मापसे गरी सवारी चलाउन रोकिएको विषयलाई लिन सकिन्छ । सदाचारको खडेरी लागेका बखत डा गोविन्द केसीजस्ता पात्र र अरू हजारौं युवा पुस्ता बेथितिविरुद्ध अविचलित रूपमा लागेकै छन् । राज्यका प्रमुख पदहरू नै लिलामीमा जाने, बिक्री हुने, दलीय आधारमा भागबन्डा हुने, राम्रोभन्दा हाम्रो खोजिने, कर्मचारीको सरुवाबढुवाजस्ता नियमित काममा समेत लेनदेन हुने लाजमर्दो विषयमा राज्यशक्ति नै लागेपछि सदाचार र सुशासनको मेल कहाँ होला ? निर्वाचित, मनोनीत वा नियुक्त जुनसुकै तह वा तप्काका यस्ता जिम्मेवार व्यक्तिहरूमा मुलुकप्रतिको चासोभन्दा व्यक्तिगत लाभहानि र स्वार्थ हाबी हुन गयो । कानुन उल्लंघन गरी नीतिगत रूपमा गरिने भ्रष्टाचार, आर्थिक अनियमितता र विकास निर्माणमा हुने भ्रष्टाचार विकराल बन्दै गएका तथ्य अख्तियार दुरुपयोग अनुसन्धान आयोग र महालेखा परीक्षकको वार्षिक प्रतिवेदनमा पर्नु गम्भीर र संवेदनशील अवस्था हो । एक नागरिकको हैसियतले असह्य लज्जाबोध हुन्छ । दुःखका साथ भन्नुपर्छ यतिखेर मुलुकको अवस्था हेर्दा सदाचारभन्दा दुराचारले ढाकेको छ । समाजको सबै तप्काले आफूबाहेक केही देख्न छाड्यो वास्तवमा कुनै क्षेत्र अछुतो छैन । अभाव वा चरम गरिबीका कारणले भ्रष्टाचार बढ्यो वा सदाचारले ठाउँ गुमायो भनौं भने दिनरात भारी बोकेर जिउने भरिया वा सडकमा गिटी कुटेर बस्ने व्यक्ति बढी सदाचारी र जोसँग सबैभन्दा बेसी छ ऊ बढी भ्रष्ट र दुराचारी देखिएका छन् । बालुवाटारको प्रधानमन्त्रीनिवाससँगैको जग्गा वा नेपाल ट्रस्टको नामको जग्गा ती गरिबले हडपेका होइनन् । कार्यान्वयन तह वा बेसी जनसम्पर्क वा विकास निर्माणका क्षेत्रमा मात्र भ्रष्टाचार भयो भनौं भन्दा पनि सबैभन्दा ठूला भ्रष्टाचार मुलुकको उच्च तह अर्थात् मन्त्रिपरिषद्बाट हुने नीतिगत निर्णय नै स्रोत रहेको अध्ययनले देखाएको छ । जो, जहाँ, जसले मौका पाएको छ, चाहे त्यो विद्यालय सञ्चालक समिति उपभोक्ता समितिजस्ता उपभोक्ता संलग्न निकाय र स्थानीय सरकार सदाचार र भ्रष्टाचारको मामलामा झनै कमजोर भएका विवरण सार्वजनिक हुने गरेका छन् । सरकारी निकाय मात्र भ्रष्टाचारमा बढी मुछिए र सदाचारलाई ध्यान दिएन भनौं भन्दा सदाचार र भ्रष्टाचारविरुद्धका नारा लगाउने गैरसरकारी निकाय होस् वा निजी क्षेत्र झनै अपारदर्शी रहेको आमगुनासो छ । हिजोआज सहरबजारमा कुकुर पाल्ने र पशुप्रति प्रेमभाव जनाउनेको जनसंख्या बढेको मा खुसी लाग्छ तर एकाबिहानै अरूको घरअगाडि वा सडक वा सार्वजनिक आवतजावत हुने ठाउँमा लगेर कुकुरलाई फोहोर गर्न लगाइन्छ । कसैले किन फोहोर गरेको भनेर सोध्यो भने उल्टै तँलाई केको मतलब भनेर पिट्लान् भन्ने डर हुन्छ । र उनैले सडक सफा नराखेकोमा सरकारको सत्तोसराप गर्दछ । शिक्षक नियमित स्कुल नजाने, प्राध्यापक झोलेमा गनिने, चिकित्सकले सरकारी अस्पतालको समयमै निजीमा काम गर्ने, न्याय बिचौलियाका हातमा जाने, अपराधी अदालतमा पुर्याउनुपर्नेले अपराधीसँगै साँठगाँठ गरी मुद्दा कमजोर बनाउने, कर्मचारीले हाजिर गरेबापत तलब र कार्यालयको काम गर्न थप आम्दानीको अपेक्षा गर्ने यी र यस्ता प्रवृत्तिले सदाचारको मामिलामा शुभसंकेत पक्कै गर्दैनन् । कुरा २०५९ सालतिरको हो । अख्तियारले अकूत सम्पत्तिको छानबिन गर्ने अधिकार पाएपछि गरिएका धरपकड र कारबाहीबाट भ्रष्टहरू मज्जाले आतंकित भएका थिए र आफ्नो सम्पत्ति कहाँ, कसरी लुकाउनेलगायत कमाउ अड्डामा जाने मोह कम हँुदै थियो । त्यही बखत राजस्वमा काम गर्ने एकजना परिचितसँग यस कारबाही र यसबाट परेको प्रभाव बुझ्ने क्रममा जिज्ञासा राख्दा उनको जवाफले म हेरेको हेरै भएँ । उनको जवाफ थियो, माझीका अघिल्लो पुस्ता नाउ खियाउँदा कतिले सहादत प्राप्त गरेको उनीहरूका सन्तानलाई जानकारी हुन्छ, तर उनीहरूको ज्यान गयो भन्दैमा आफ्नो पेसा छाड्दैनन्, बरु उनीहरू केकस्तो गल्तीले मरे, सोको अध्ययन गरेर त्यस्तो गल्ती आफूले नदोहोर्याउने प्रयाससम्म गर्छन्, पेसा छाड्दैनन् । हाम्रो पनि त्यस्तै हो । लागेको बानी कहाँ छाड्न सकिन्छ । २०४६ को परिवर्तनपछिको संक्रमणकालीन समय राजनीतिक कार्यकर्तामा कसरी राम्रो गर्ने र पुनर्थापित प्रजातन्त्रलाई बलियो बनाउने भन्ने कुराले नै प्राथमिकता पायो । नागरिक जागरुक र बेसी नै उत्साहित थियो परिवर्तनको पक्षमा । कहीं कतै कसैले भ्रष्टाचार गरेको जानकारी आएमा नागरिक समूहले दबाब दिएर पैसा फिर्ता गराउने, कालोमोसो दलेर बजार घुमाउने, सार्वजनिक रूपमा माफी माग्न लगाउनेलगायतका कार्यले त्यो प्रवृत्तिलाई हतोत्साहित गरौं । अझ २०५१ सालको मध्यावधि निर्वाचनपछिको हङ पार्लियामेन्टको समय भ्रष्टाचार, कुशासन र दुराचारका लागि कुख्यात रह्यो । सरकार टिकाउने र गिराउने खेलमा सांसद खरिदबिक्री, सुरासुन्दरी, विदेशमा लुकाउने, पजेरो वितरणलगायत चेज, मल, धमिजा, लाउडालगायत के मात्र काण्ड रचिएनन् तर यी काण्डका महानायकहरू दण्डित हुनुको बदला उनै पात्रहरूको नेतृत्व यो मुलुकले अझै बेहोरिरहनु परेको दुःखद अवस्था छ । दलहरू असनका मत्त साँढेजस्ता भए, जसलाई हाने पनि हुने, जहाँ मुख लगाए पनि हुने, कसैसँग डराउनु नपर्ने । लोकतन्त्र भनेको विधि, प्रक्रिया र पद्धतिको शासन हो, जिम्मेवारी, उत्तरदायित्व र पारदर्शिता यसका महत्वपूर्ण आभूषण हुन् । तर, व्यवहार यसको विल्कुल फरक हुन गयो । सत्तामा पुग्ने कुनै दलले पनि स्वार्थ बाझिने (कनफ्लिक्ट अफ इन्ट्रेस्ट) का कुरा वास्ता गरेनन् । सिंहदरबारमा हुनुपर्ने निर्णय बालुवाटार वा स्वार्थी समूहहरूको निजी स्थल वा कार्यस्थलमा हुन थाले, दलीय सहमतिका नाममा अंशबन्डामा मुलुक प्रवेश गर्यो । यी कारणले सरकारको निर्णय प्रक्रियामा वैधानिक राज्यशक्तिभन्दा राज्यले नचिनेको, शपथ नखाएका र कसैप्रति उत्तरदायी नहुने ननस्टेट एक्टर (बिचौलिया, दलाल, एजेन्ट, कालाबजारी र तस्कर) का हातमा गयो, जसले गर्दा जनचाहना एकातिर ती स्वार्थी समूहको स्वार्थ पूरा गर्नेतिर राज्यसंयन्त्रका सबै अंग (प्रशासन, राजनीतिज्ञ, न्यायालय आदि) प्रयोग भए । स्वार्थ बाझिने कुरामा आफूलाई पृथक् राख्न सक्ने क्षमता हामीमा प्राथमिकतामै पर्दैन । आफू मात्र चोखो भएर वा बचेर नहुने रहेछ सार्वजनिक जीवनमा रहेकाको साख । मैले नजिकैबाट संगत गर्न पाएका र सदाचारको मामलामा मलगायत संसारभर ठूलो जनसंख्याको रोल मोडेलको रूपमा रहेका कोफी अन्नानसम्बन्धी एउटा प्रसंग कोट्याउन जायज लाग्यो । उनका छोरा कोजो अन्नानले काम गर्ने गरेको स्विस कम्पनी कोटेक्ना ले इराकमा यूएनद्वारा सञ्चालित विश्व खाद्य कार्यक्रमअन्तर्गतको तेलका लागि खाद्यान्न कार्यक्रमको निरीक्षणको काम सबैभन्दा कम मूल्यमा बिड गरेर पाएको रहेछ । तर, सोको ६ वर्षपछि स्वार्थको द्वन्द्वको कुरा उठेर कोफी विवादमा तानिएन मात्र, यसको छानबिनको समिति बन्यो भलै यसले उनलाई सफाइ दिए पनि यो घटना जसमा उनको प्रत्यक्ष वा परोक्ष कुनै संलग्नता छैन, त्यसबाट समेत उनको सार्वजनिक जीवनमा प्रश्न उठ्यो । सत्तामा हुनेले राज्यको साधन र स्रोत तथा दल वा व्यक्तिगत स्रोतमा केही फरक देख्न छाडे । राज्यको शक्ति र स्रोत दल वा आफ्ना स्वार्थ पूरा गर्न लगाइएका दुस्कर्मले सदाचारका कुरा मजाकमा गए । दलका बैठक राज्यको खर्चमा बालुवाटारमा हुन सुरु भयो, सरकारी साधन दल वा आफन्तका प्रयोजनमा प्रयोग हुने गति बढ्दै गयो । दुर्भाग्य भन्नुपर्छ राज्यका प्रमुख पदहरू नै लिलामीमा जाने, बिक्री हुने, दलीय आधारमा भागबन्डा हुने, राम्रोभन्दा हाम्रो खोजिने, कर्मचारीको सरुवाबढुवाजस्ता नियमित काममा समेत लेनदेन हुने लाजमर्दो विषयमा राज्यशक्ति नै लागेपछि सदाचार र सुशासनको मेल कहाँ होला ? म आफैंले भोगेको कुरा यहाँ राख्न चाहन्छु । एउटा संस्थाको प्रमुख जो राजनीतिक आधारमा नियुक्त थिए, जनगुनासो धेरै रह्यो भ्रष्टाचारको, उनलाई बोलाएर सम्झाएँ, आफूलाई सुधार्न र अब आइन्दा त्यस्तो व्यवहार भएमा कारबाहीको भागीदार हुन सचेत गराएँ । उनको उत्तरले चकित बनायो । म यो जीएमको पदमा त्यसै आएको होइन, यति लाख दिएर आएको हुँ, त्यो पैसा मैले उठाउनु परेन ! यस्तो व्यक्तिलाई हटाउने प्रयास गरें तर उनी यति धेरै बलियो रहेछन्, उनैले मेरो अन्यत्र सरुवा गराए, जुन कुरा उनले मलाई सुरुमै संकेत गरेका थिए, उनी कति बलिया छन्, ककसलाई लगानी गरेका छन् र कसैले पनि उनलाई केही गर्न नसक्ने भनेर मलाई सक्ने भए हटाउने चुनौती दिएर । राजनीतिले समाजलाई उत्प्रेरित गर्दै सही र सत्मार्गको पथमा लैजाने नेतृत्वदायी भूमिका निर्वाह गर्ने हो । यसका संवाहक दल र तिनका कार्यकर्ता हुन् । तर विडम्बना यस्तो भूमिकामा रहनुपर्ने राजनीति र यसका सञ्चालक दल वनमाराको झारजस्तै बने । वनमाराको झार जहाँ पनि आफैं उम्रन्छ । ऊ जहाँ उम्रियो वन सखाप पार्छ, खेतीपाती हुने जमिनलाई बन्जर बनाइदिन्छ । आज मुलुकका कुनै भाग छैनन्, जुन दलीय प्रभावबाट मुक्त छन् । कर्मचारी हुन् वा शिक्षक, प्राध्यापक हुन् वा कलाकार, पत्रकार हुन् वा कानुन व्यवसायी, बुद्धिजीवी हुन् वा व्यापारी, श्रमिक हुन् वा उद्योगपति, एनजीओ हुन् कि नागरिक समाज आदि सबै दलीय हिसाबले विभाजित छन्, आफ्ना पक्षका दलले जेजसो गरे पनि अन्धसमर्थन गर्ने र अर्को पक्षको कुरामा अरिंगालजस्तो जाइलाग्ने ! यस प्रक्रियाको अन्त्य जरुरी छ, सदाचारलाई बलियो बनाउन । हामी दलहरूलाई गाली पनि गर्छौं अनि तिनै दलहरूबाट बेसी अपेक्षा छ । दलहरूको कार्य सञ्चालनका लागि कुनै स्रोत राज्यले दिएको छैन, चन्दा उठाएर चलाउ भनेको छ । यस नाउँमा दलहरूबाट राजनीतिक फन्डको नाममा अपारदर्शी ढंगबाट स्रोत जम्मा गर्नेलगायत भ्रष्टाचारलाई बढावा दिएको । शक्तिको प्रमुख स्रोतको रूपमा रहेको राजनीतिक क्षेत्र अर्थात् मुहान अपराधीको हातमा जाने डर बढ्यो । त्यसैले, मुहान सफा नगरेसम्म नदीको तल्लो भागबाट स्वच्छ पानीको चाहना राख्नु व्यर्थ भएजस्तै, भ्रष्टाचार र दुराचारको जननीका रूपमा रहेको मुहान अर्थात् राजनीति र यसका खेलाडीलाई सफा राखौं । दलहरूको व्यवस्थापनका लागि निश्चित आधारमा राज्यकोषबाट स्रोत दिनेतर्फ सोचिनुपर्छ । यसो भएमा, दलहरूको आम्दानी खर्चको लेखापरीक्षण महालेखाबाट हुने जसले पारदर्शी हुन कर लाग्ने मात्र नभई चन्दादाताले पनि सरकारले अनुदान दिएका आधारमा जथाभावी रकम लिनेसँग प्रश्न उठाउने वातावरण बन्न सक्छ । उनीहरूलाई थप जिम्मेवार बनाउन मद्दत गर्नेछ । सन् २०१२ तिर स्विडेनको भ्रमणका क्रममा सडक पार गर्दै गर्दा स्विडिस साथीले सडक किनाराको एउटा सामान्य बिल्डिङ देखाएर भने यो बिल्डिङको दोस्रो तलामा हाम्रा प्रधानमन्त्री बस्छन् । न कुनै कम्पाउन्ड, न सेक्युरिटी न केही छ । संसारकै सम्पन्न मुलुकका प्रधानमन्त्रीले चाहना राखेको भए सायद योभन्दा भव्य वास पाउने नै थिए होलान् । सन् १९९६ मा फिनल्यान्ड भ्रमणका बखत म राजधानीबाट अर्को सहरमा जाने क्रममा जहाजको सिटमा बसिसकेको थिएँ र मसँगैको सिटमा फिनल्यान्डकै एकजना थिए । जहाजको ढोका बन्द गर्नु केही समयअगाडि एकजना भलाद्मी देखिने व्यक्ति झोला बोकेर सिट खोज्दै पछाडितिर लागे । मसँगै बसेका व्यक्तिले उनलाई हलो भने नजिकबाट पास हुँदा । सन्दर्भवश मैले त्यो व्यक्ति को होला भनी सोध ऊ त हाम्रो प्रधानमन्त्री हो विकेन्ड मनाउन जान लाग्या भने र उनी पनि सोही कार्यालयका कर्मचारी रहेछन् । कमसेकम सिट त राखिदिएको भए हुने नि भन्दा ऊ हाँस्यो र भन्यो आफ्नो काममा जान लागको हो छुट्टी मनाउने किन उसलाई विशेष सेवा दिनुपर्यो । उनको कुराले तीन छक्क बनायो । ओर्लिएर पछि पार्किङमा राखिएको एउटा गाडीको पछाडि सामान राखेर आफैं हुइँकिए । आखिरमा यो त हुने रहेछ नि । तब न यो मुलुक सुशासनमा सधैं अब्बल दर्जामा परेको । बोलीवचन र व्यवहारले पनि व्यक्तिको संस्कार र आचरण देखाउने रहेछ । एकपटक राष्ट्रपति कार्टरसँग एउटै विमानमा यात्रा गर्ने क्रममा उनका व्यवहार नजिकैबाट हेर्ने मौका मिल्यो । आफ्नो ब्याग आफैंले बोकेर सिटमाथिको क्याबिनमा राखेपछि त्यो कम्पार्टमेन्टका घुम्दै हेलो, म कार्टर हुँ यहाँसँग यात्रा गर्न पाएकोमा खुसी छु शुभयात्रा भनेर सबैसँग हात मिलाइसकेर आफ्नो सिटमा बसे । यो उनको शालीनता थियो । वास्तवमा, सदाचारको खडेरी यतिखेर पहाडै खसेजस्तो भएको छ समाजका प्रत्येक अंग यसबाट अछूतो छैनन् । अब सामान्य सम्बोधनबाट मात्र यो कोर्सको करेक्सन गर्ने सम्भावना म देख्तिनँ, र्याडिकल एप्रोच को खाँचो छ । यहाँनेर अख्तियारका प्रमुख आयुक्तले संसदीय समितिमा भनेका कुरा मालपोत र नापीका सबै बदमासीमा कारबाही गर्ने हो भने ती कार्यालय पूरै खाली हुन्छन् ले समस्याको गम्भीरता देखाउँछ । हामी कहाँ पुगेछौं ? पूर्वप्रमुख निर्वाचन आयुक्त पोखरेलले बारबरा फाउन्डेसनद्वारा हालै आयोजित कार्यक्रममा प्रस्तुत मन्तव्यको सम्पादित अंश ।"
बैंग्लोरकै विकेट लिएर चम्किएका सन्दीप बैंग्लोरविरुद्ध खाली हात,काठमाडौं : इन्डियन प्रिमियर लिग आईपीएलमा नेपालका युवा क्रिकेटर सन्दीप लामिछानेका लागि आइतबार बैंग्लोरविरुद्धको खेल सबैभन्दा खराब बन्यो। गत सिजन बैंग्लोर विरुद्धकै खेलबाट आईपीएलमा प्रवेश पाएका सन्दीपले तीन खेल खेलेका थिए । यस सिजनमा आइतबार खेल्दा उनले ६ खेल खेल्ने मौका पाएका छन् । अघिल्लो खेलमा पञ्जाबविरुद्ध ३ विकेट लिएर लय समातेका सन्दीप आइतबार बैंग्लोरविरुद्ध टोलीका लागि सबैभन्दा महंगो बलिङ गरी कुनै विकेट लिन सकेनन्। आइतबारको खेलमा दिल्लीले सन्दीपकासाथै अक्सर पटेल र अमित मिश्रा गरी तीन जना स्पीनरलाई मैदानमा उतारेको थियो । अमितले ४ ओभरमा २९ रन दिएर २ विकेट लिए । अक्सरले ४ ओभरमा २६ रन मात्रै दिएर १ विकेट लिँदा सन्दीप ३ ओभरमा ३६ रन दिएर विकेटविहीन बने। उनले गतसाल खेलेका तीन र यो सिजनमा यसअघि खेलेका ५ खेल सबैमा विकेट लिएका थिए । आईपीएलका ९ खेल खेल्दा सन्दीप विकेटविहीन बनेको पहिलो खेल बन्यो। आईपीएलमा सन्दीपको डेब्यू बैंग्लोरविरुद्धको खेलबाटै भएको थियो । २०१८ मे १२ मा कोट्ला मैदानमा पहिलो पटक बलिङमा उत्रिएका सन्दीपले ४ ओभरमा २५ रन दिएर १ विकेट लिएका थिए । बैंग्लोरका ओपनर पार्थिव पटेललाई एलबीडब्लू आउट गरी आईपीएलमा सन्दीपले पहिलो विकेट लिएका थिए । त्यसपछि दोस्रो खेलमा दिल्लीले चेन्नईविरुद्ध खेल्दा सन्दीपले ४ ओभरमा २१ रन दिएर १ विकेट लिए । तेस्रो खेल मुम्मईविरुद्ध खेलेका थिए । यसमा भने सन्दीपले ४ ओभरमा ३६ रन दिई ३ विकेट लिए । गत सिजनका ३ खेल खेल्दा सन्दीपको बलिङ इकोनोमी ६८३ मात्रै थियो । उनी वेस्ट बलिङ इकोनोमीको पाचौं नम्बरमा थिए । यस सिजनमा पनि सन्दीपले ६ खेलमा ८ विकेट लिएर राम्रो उपस्थिति देखाएका छन् । बलिङ इकोनोमीमा भने उनले सुधार गर्न सकेका छैनन् । ६ खेल खेल्दा उनको बलिङ इकोनोमी ९१३ छ । ८२ जनाको सूचीमा उनी बेस्ट बलिङ इकोनोमीमा ५१औं नम्बरमा छन्। धेरै विकेट लिनेको सूचीमा सन्दीप २८औं नम्बरमा छन् । दिल्लीले अब समूह चरणमा २ खेल खेल्न बाँकी छ । मे १ मा चेन्नईविरुद्ध उसकै मैदानमा खेल्दैछ । अर्काे खेल मे ४ मा कोट्ला मैदानमा राजस्थानसँग खेल्नेछ । चेन्नईविरुद्धको खेलमा सन्दीप टोलीमा पर्ने सम्भावना निकै कम छ। स्पीनरमैत्री मानिएको कोट्लामा राजस्थानविरुद्ध भने खेल्ने सम्भावना छ । तीन स्पीनर खेलाएमा सन्दीपले खेल्ने पाउने सम्भावना धेरै देखिन्छ । प्लेअफमा स्थान बनाइसकेको दिल्लीले लिग चरणपछि पनि कम्तिमा १ देखि ३ खेलसम्म खेल्ने सम्भावना रहन्छ। यसमा भने सन्दीप टोलीमा पर्ने नपर्ने अनुमान गर्न कठीन छ ।
जब इडेन गार्डेन्समा आइतबारको रात रसेलको रात बन्यो,"काठमाडौं : इन्डियन प्रिमियर लिग(आईपीएल)मा आतबार राति भएको खेलमा कोलकाताका लागि आन्द्रे रसेलले अलराउण्डर प्रदर्शन गरेका छन् । मुम्बई इन्डियन्समाथि ३४ रनको जित निकाल्ने क्रममा ब्याटिङ, बलिङ र फिल्डिङ सबैमा रसेल अब्बल सावित भए । मुम्बईमाथि कोकाताले २० ओभरमा २ विकेट मात्रै गुमाएर २३२ रनको बिशाल स्कोर खडा गरेको थियो । २३३ रनको लक्ष्य पछ्याएको मुम्बईले २० ओभरमा ७ विकेट गुमाएर १९८ रन बनाउन सक्यो । कोलकाताको घरेलु मैदान इडेन गार्डेन्समा भएको खेलमा मुम्बईले टस जितर पलिले फिल्डिङ रोजेको थियो । सुरुमा ब्याटिमा आएका कोलकाताका ओपनरले मुम्बईमाथि निरन्तर आक्रमण गरे ९३ ओभरमा ९६ रन बनाउँदा ओपनर क्रिस लिन २९ बलमा ५४ रन बनाएर आउट भएपछि आन्द्रे रसेल क्रिजमा छिरे । अरुबेला पाचौं, छैटौं नम्बरतिर ब्याटिङ आउने रसेल सुरुमै आक्रमणमा उत्रिएनन् । केही समय समालिएर खेलेपछि आक्रमणमा उत्रिएका रसेल अन्मि बलसम्म पनि रोकिएनन । उनको साथमा रहेका अर्का ओपनर सुभमान गिलले अर्काे साइडबाट निरन्तर आक्रमण गरी टोलीलाई उच्च स्कोरतर्फ तर्फ लम्काए । १५२ ओभरमा गिल आउट भएपनि रसेल भने उत्तिकै आक्रामकरुपमा प्रस्तुत भइरहे । गिलले ४५ बलमा ७६ रन बनाए । रसेलले ४० बलमा ८ छक्का र ६ चौकासहित ८० रन बनाई अविजित रहे । ८० रनमा उनले ७२ रन बाउन्ड्रीबाट मात्रै जोडे । विशाल स्कोर पछ्याएको मुम्बईका लागि सुरुवात गतिलो बल्न सकेन मुम्बईविरुद्धको बलिङमा पनि रसेल नै हाबी भए । ४ ओभरमा रसेलले जम्मा २५ रन दिएर २ विकेट लिई कोलकाताका लागि सबैभन्दा किफायती बलर बने । मुम्बईले सुरुवातका चार महत्वपूर्ण ब्याट्सम्यानलाई सस्तैमा गुमायो । क्वीन्ट डिकोड शून्य रनमा आउछ भए । रोहति शर्मा १२, इभिन लुवीस १५, सूर्यकुमार यादव २६ रनमा आउट हुँदा ८२ ओभरमा मुम्बई ५८ रन बनाउँदा ४ विकेट गुमाएको अवस्थामा पुग्यो । पाचौं विकेटका लागि किरन पोलार्ड र हार्दिक पाण्डेयले उत्कृष्ट साझेदारी गरे। पोलार्ड १३२ ओभरमा २० रन बनाएर आउट हुँदा मुम्बईको स्कोर १२१ रन थियो । छैटौं नम्बरमा ब्याटिङमा आएका हार्दिक पाण्डेयले अविश्वासनीय प्रदर्शन गरे । उनले जम्मा ३४ बलमा ९ छक्का र ९ छक्काको मद्दतमा ९१ रनको विस्फोटक पारी खेले । उनको आइपीएलमा यो सर्वाधिक स्कोर हो । छैटौं विकेटका लागि उनलाई क्रुनल पाण्डेयले पनि राम्रो साथ दिएका थिए । १८ औं ओभरमा अन्तिम बलमा हार्दिक इङ्ल्याण्डका बलर हेरी गुर्नीको बलमा रसेलबाट क्याच आउट भएपछि मुम्बईको झिनो आशा पनि समाप्त भयो । हार्दिक बाहिरिँदा स्कोर १८५ रन बनेको थियो । यो बल बान्ड्री पार गरेको भए र हार्दिक पाण्डेय क्रिजमा टिकेको भए । उनले टोलीलाई जितसम्म पुर्याउन सक्ने सम्भावना थियो । इडेन गार्डेनमा आइतबारको राति वेस्टइन्डिजका अलराउण्डर आन्द्रे रसेलको रात बन्यो । ४० बलमा ८० रन, किफायती बलर बन्दै महत्वपूर्ण ब्याट्सम्यान इभिन लुवीस र सूर्यकुमार यादवको विकेट लिए । यस सिजनको आईपीएल रसेल चम्किरहेका छन् । पछिल्ला ३ खेलमा सुस्ताएका उनले पुनः आइतबार आफ्नो रूप देखाए । रसेलले ११ खेलमा ब्याटिङ गर्दा ४८६ रन बनाएका छन् । यस सिजन आईपीएलमा सर्वाधिक रन बनाउनेको सूचीमा उनी दोस्रो स्थानमा छन् । ६११ रन बनाएका हैदराबादका डेभिड वार्नर पहिलो नम्बरमा छन् । पहिलो विकेटका लागि डिकोकको क्याच लिए भने आक्रमक रुपमा प्रस्तुत भएको हार्दिक पाण्डेयको बाउन्ड्रीतर्फ बढेको बल पनि रसेलले क्याच गरी टोलीको जि सुनिश्चित गरे । यस जितबाट कोलकाताले प्लेअफको सम्भावना जीवीतै राखेको छ । जित हात पार्दै प्लेअफमा स्थान बनाउने मुम्बईको चहाना पूरा भएन । मुम्बई १४ अंकका साथ तेस्रो सथनमा रहँदा, कोलकाता १० अंकसहित पाचौं स्थानमा ५ दुवैले १२ खेल खेलेका छन् । दिल्ली र चेन्नईले प्लेअफमा स्थान सुरक्षित गरिसकेका छन् ।"
