शीर्षक,विवरण
एमसीसी सम्झौताको वास्तविकता,"अमेरिकी सरकारको मिलेनियम च्यालेन्ज कर्पोरेसन ( एमसीसी) र नेपाल सरकारको अर्थ मन्त्रालयमार्फत नेपालमा मिलेनियम च्यालेन्ज कम्प्याक्ट सम्झौता भएर अहिले लागू हुने अवस्थामा पुगेको बेला सत्तारुढ दलमा यो अनुदानबारे निकै बहस भयो। सर्वसाधारणलाई विभिन्न माध्यमबाट झुटा प्रचार गर्ने कार्यसमेत भइरहेको छ। यही आयोजनाका कारण सत्तारुढ दलभित्र भुइँचालो गएको छ। दुई अध्यक्ष नै दुईतिर जस्तो देखिएको छ। नेकपाभित्रको शक्ति सन्तुलनको सिकार कतै एमसीसीकोमार्फत अनुदानस्वरूप आउने ५५ अर्ब रुपैयाँ हुने त होइन भन्ने आशंका जन्मिएका छन्। २०१७ सेप्टेम्बर १४ मा तत्कालीन अर्थमन्त्री ज्ञानेन्द्रबहादुर कार्कीले उक्त सम्झौतामा हस्ताक्षर गरेका थिए। यो कार्यक्रमका लागि नेपाल सरकारले निजी क्षेत्र र नागरिक समाजसँग बृहत छलफल गर्दै टुंगोमा पुगेर अमेरिकी सरकारसँग अनुदानका लागि प्रस्ताव पठाएको थियो। २०७५ वैशाख ५ गतेको नेपाल राजपत्रमा मिलेनियम च्यालेन्ज एकाउन्ट नेपाल विकास समिति गठनको आदेश जारी गरिएको छ भने कार्यक्रम कार्यान्वयन सम्झौता अहिलेका अर्थमन्त्री युवराज खतिवडाले २०१९ कै सेप्टेम्बरमा गरेका थिए। नेपाललाई एमसीसी बोर्डले २०११ मै सो कार्यक्रमका लागि छनोट गरेको थियो र सन् २०१४ को डिसेम्बरमा सम्झौताको कार्यविधि तयार गरिएको थियो। सो कार्यविधि तयार गर्नुभन्दा पहिला नेपालका निजी क्षेत्रका उद्योगी र नागरिक समूहहरूसँग पर्याप्त छलफल पनि भएको हो। उक्त छलफलबाट दुवै पक्षले मुख्य गरी दुई क्षेत्रमा लगानी गर्न सहमत भएका हुन्। भरपर्दो विद्युत् प्रसारण लाइनको अभाव र खराब राजमार्गका कारण भइरहेको क्षतिलाई ध्यानमा राखेर यो परियोजनामा विद्युत् प्रसारण लाइनको निर्माण र रणनीतिक सडकको स्तरोन्नति गर्ने सहमति दुई पक्षबीच भएको थियो। इन्डो प्यासिफिक रणनीति (आईपीएस ) को अंग हो कि होइन भन्ने विवाद चर्को छ। दुई पक्षबीच गरिएको सम्झौतामा यो आईपीएसको अंग भएको कतै उल्लेख छैन। अझै आईपीएस भन्ने शब्द नै छैन। एमसीसीको सुरुवात निकै पहिला ( २००४ मा औपचारिक सुरुवात ) भएको हो। नेपाल सन् २००८ बाट यो कार्यक्रममा सहभागी हुन प्रयास गरेर सन् २०११ मा छनोट भएको हो। नेपालको लागि कार्यविधि सन् २०१४ को डिसेम्बरमा तय गरिएकाले आईपीएसको अंग हो भन्ने कुनै आधार देखिन्न। अमेरिकाले इन्डो प्यासिफिक स्ट्राटेजी (आईपीएस) सुरु गर्नु भन्दा पहिला नै एमसीसी र नेपाल सरकारबीच सम्झौता भइसकेको र सोहीअनुरूप कार्यविधि बनेको पनि हो। केही अमेरिकी मन्त्री वा प्रतिनिधिले बोलेको आधारमा होइन सम्झौता गरेको डकुमेन्टलाई नै आधार मान्नुपर्छ। त्यसैले यो आयोजना इन्डो प्यासिफिक रणनीतिको अंग हो भन्नु गलत हो। हाम्रा परराष्ट्रमन्त्री र नेपालस्थित अमेरिकी दूतावासले समेत यो कार्यक्रमको आईपीएससँग कुनै सम्बन्ध नरहेको जिकिर गरिरहेकै छन्। देशमा आउने सहयोग प्रयोग गरौं तर विदेशीको गोटी नबनौं। अबको जमानामा पूर्ण असंलग्न रहन निकै कठिन हुन्छ तर हाम्रो भौगोलिक अवस्थाले गर्दा पूर्णरूपमा एकैतिर ढल्किनु पनि देशहितमा हुँदैन। यो सम्झौता अन्तर्राष्ट्रिय भएकाले अन्तर्राष्ट्रिय कानुन आकर्षित हुने कुरा लेखिएको छ, जो सामान्य हो। अहिले भइरहेका नेपालका कानुन नमान्ने भन्ने बुँदा कहींकतै छैन यो विषयमा पनि भ्रम फैलाउन खोजिएको छ। नेपालमा संघीय र प्रान्तीय कानुन निर्माण हुने क्रम जारी रहेकाले यदि यो सम्झौतापछि निर्माण हुने कानुन सम्झौताविरोधी बने भने त्यो नयाँ कानुन होइन सम्झौता हाबी हुनेछ भन्ने लेखिएको छ। जुन जायज हो किनकि यो सम्झौताविरुद्ध कुनै कानुन बने भने कार्यक्रम कार्यान्वयन गर्न नसकिने अवस्था आउन सक्छ। नयाँ निर्माण हुने कानुन अमेरिकी नीति, मानव अधिकारविरुद्ध वा अन्य कुनै अन्तर्राष्ट्रिय मान्यताविरुद्ध बन्यो भने त्यो नमान्ने कुरो सामान्य हो। सम्झौताले त्यही भन्छ। भारतसँग सहमति ः विद्युत् प्रसारण लाइन विस्तारको एक खन्ड बुटवलदेखि भारतको गोरखपुरसम्म निर्माण हुनेछ त्यो प्रसारण लाइनको निर्माण गर्न हामीलाई भारतको अनुमति र सहयोग चाहिने कुरा सामान्य हो। त्यही कुरा सम्झौताको अनुसूची ५ को (क) मा लेखिएको छ। यो कुरा भारतसँग सहमति पनि भइसकेकाले अब किचलो गरिरहनु आवश्यक पनि छैन। यहाँनेर के सोच्नु आवश्यक छ भने हामीले भारतमा ४०० केभीको डबल सर्किट लाइन निर्माण गर्न अनुमति माग्नु पर्दैन भन्नेहरूले भारतलाई नेपालमा आफूखुसी त्यस्ता ठूला आयोजना निर्माण गर्न दिन्छन् त ? केही नेताहरूबाट यो विषयमा भ्रम फैलाउने काम भइरहेको छ। संसद्बाट पारित ः सन् २०१७ को सेप्टेम्बरमा ज्ञानेन्द्रबहादुर कार्कीले गरेको सम्झौतामा कहींकतै संसद्बाट पारित गराउनुपर्ने भन्ने बुँदा छैन। तर अहिलेको सरकारले आयोजना कार्यान्वयन सम्झौता गर्दा यो प्रक्रियालाई मौखिक रूपमा सहमति जनाएकाले अहिले समस्या बनिरहेको छ। अर्कोतिर सबै पार्टीहरूको बृहत सहमति होस् र संसद्बाट पारित होस् भन्ने अमेरिकी चाहना पनि गलत छैन। पार्टीहरू एकापसमा सहमति नहुँदा देशले अरुण तेस्रो आयोजना गुमाएको धेरै भएकै छैन। त्यस्तो अवस्था सिर्जना नहोस् भनेर संसद्बाट पारित गर्नु बुद्धिमतापूर्ण नै हुनेछ। अडिट र महालेखा ः केही नेताहरूले यो कार्यक्रमको लेखा परीक्षण नेपालको महालेखाले गर्न नपाउने जिकिर गरिरहेका छन्, जुन सरासर झुट हो। सम्झौताको सेक्सन ३८ मा प्रष्ट लेखिएको छ नेपालको महालेखा परीक्षकको कार्यालयले चाहेको अवस्थामा लेखा परीक्षण गर्न कुनै छेकवार छैन भनेर। लेखा परीक्षण गर्न एक स्वतन्त्र अडिटर नियुक्त हुनेछ तर हामीलाई कुनै छेकवार छैन। कतै हुँदै नभएको प्रावधान जनतालाई ढाँट्दै किन अफवाह फैलाइरहेका छन् नेताहरू ? सम्झौता खारेजी ः सम्झौता खारेजीबारे पनि डकुमेन्टमा भएको भन्दा भिन्न कुरा बोल्दै आइरहेका छन् नेकपाका नेता। अमेरिकी सरकार र नेपाल सरकारबीचमा भएको सन् २०१७ को उक्त सम्झौताको सेक्सन ५१ मा दुवै पक्षले बिनाकारण ३० दिनको लिखित सूचना दिएर कार्यक्रम खारेज गर्न सक्छन् भन्ने लेखिएको छ। उक्त बुँदाअनुसार नेपाल सरकारले पूर्णरूपमा मात्र खारेज गर्न सक्छ भने एमसीसीले आंशिक रूपमा पनि खारेज गर्न सक्छ। तर मन्त्री युवराज खतिवडाले सेप्टेम्बर २०१९ मा गरेको योजना कार्यान्वयन सम्झौतामा भने नेपाल सरकारले खारेज गर्न सक्नेनसक्ने केही खुलाइएको छैन भने एमसीसीले भने खारेज गर्न सक्ने उल्लेख छ। अहिलेको सरकारले यो मामिलामा भने गल्ती गरेको देखिन्छ तर यो गल्तीको जिम्मेवार पहिलाकै सरकारलाई देखाउने प्रयास गरिएको छ। देशमा आउने सहयोग प्रयोग गरौं तर विदेशीको गोटी नबनौं। अबको जमनामा पूर्ण असंलग्न रहन निकै कठिन हुन्छ तर हाम्रो भौगोलिक अवस्थाले गर्दा पूर्णरूपमा एकैतिर ढल्किनु पनि देशहितमा हुँदैन। नेपालका कयौं जलविद्युत् आयोजनाको ऊर्जा प्रसारण लाइनको अभावमा खेर जाने अवस्था आइरहेको, न्यून क्षमताका कारण अत्यधिक प्राविधिक लस (चुहावट ) भइरहेको, नेपाल भारतबीच पर्याप्त मात्रामा प्रसारण लाइन नहुनाले विद्युत् आयात र निर्यातमा पर्न सक्ने प्रभावलगायत धेरै कारणले गर्दा यो योजनाअन्तर्गत निर्माण हुने प्रसारण लाइनको हामीलाई निकै आवश्यक छ। ३०५ किलोमिटर रणनीतिक सडकको स्तरोन्नति गर्दा सडक दुर्घटनामा न्यूनीकरण हुनेछ। ऊर्जा र सडक क्षेत्रमा प्राविधिक क्षमता बढाउने कार्यक्रम पनि समेटिएकाले देशलाई दीर्घकालीन फाइदा पुग्नेछ। यसले थप विदेशी लगानी भित्र्याउने वातावरण बनाउने छ।"
बृहत यौनिकता शिक्षा किन ?,"यौनिकता शिक्षा भनेको मानव यौन तथा यौनिकताको शारीरिक, भावनात्मक, सांस्कृतिक, सामाजिक र व्यावहारिक पक्षको अध्ययन हो। यौनिकताले मानिसको मूल्य तथा मान्यता, यौनसँग प्रत्यक्ष सम्बन्ध भएका बृहत अर्थ, यसप्रतिको बुझाइ तथा प्रयोग र नियन्त्रण वा सीमालाई बुझाउँछ। यौनिकता, यौन तथा प्रजनन स्वास्थ्यसम्बन्धी गरिएका विभिन्न अध्ययनका अनुसार यौनिकता शिक्षामा आधारित जीवनोपयोगी सीप अभावका कारण किशोरकिशोरीले विभिन्न किसिमका चुनौती सामना गरिरहेका हुन्छन्। विविध जिज्ञासाउपर सही जानकारी नहुँदा वा जानकारी पाउने अवसर नहुँदा गलत सूचना प्राप्त गर्ने सम्भावना हुन्छ। गलत वा भ्रमपूर्ण सूचनाका कारण उनीहरूले जोखिमपूर्ण यौन व्यवहार अपनाएका अध्ययनले बताएको छ। यसकारण किशोरकिशोरी तथा युवाका लागि पहुँच पुग्ने गरी सूचना र जानकारी दिन आवश्यक छ। युनेस्कोका अनुसार विश्वमा एचआईभीले प्रभाव पारिरहेको अवस्थामा बालबालिका तथा किशोरकिशोरीलाई आफ्ना यौनिक तथा सामाजिक सम्बन्धमा जिम्मेवारपूर्ण छनौट गर्न योग्य बनाउन यौन शिक्षासम्बन्धी मूल्यमान्यता, ज्ञान र सीप प्रदान गर्नु नै बृहत यौनिकता शिक्षाको आधारभूत लक्ष्य हो। आईपीपीएफको परिभाषा अनुसार, बृहत यौनिकता शिक्षाको अधिकारमुखी दृष्टिकोण भन्नाले युवालाई व्यक्तिगत सम्बन्धमा, शारीरिक र संवेगात्मकरूपमा आफ्नो यौनिकातालाई निर्धारण गर्न तथा सुखमय बनाउन उनीहरूमा यौनसम्बन्धी ज्ञान, सीप, अवधारणा र मान्यताको विकास गर्नु हो। हाम्रो देशमा यौन र यौनिकताको सवालमा कुरा गर्न अझै पनि बर्जित छ, त्यसैले युवालाई यौनसम्बन्धी कुरा गर्न, सिक्न र खोजी गर्न चूनौतीपुर्ण छ। आफूलाई जतिसुकै यौनका विषयमा सिक्न र जान्न इच्छा भए पनि सामाजिक मनोविज्ञानका कारण उनीहरू यससम्बन्धी सूचना र ज्ञान प्राप्त गर्न हिचकिचाउँछन्। मानिसको यस्तो व्यवहारका कारणले शिक्षक तथा अभिभावकलाई बालबालिकासँग र बालबालिकालाई आफ्ना शिक्षक तथा अभिभावकसँग यौनका विषयमा खुलेर कुरा गर्न सहज छैन। समाजको सांस्कृतिक मूल्यमान्यता र धार्मिक आस्था र अभ्यासका कारणले गर्दा पनि मानिस यो विषय स्वीकार्न र छलफल गर्न अप्ठ्यारो मान्छन्। नेपालको सन्दर्भमा कक्षा ९ र १० मा स्वास्थ्य, जनसंख्या तथा वातावरण शिक्षा विद्यार्थीलाई अनिवार्य गरिएको विषय हो। यस विषयको पाठ्यपुस्तकमा यौन तथा प्रजनन स्वास्थ्य र अधिकारलाई समावेश गरिएको भए पनि यौनिकतालाई प्रजनन स्वास्थ्य शिक्षाभित्र सीमित गरिएको छ। जसले गर्दा यौन शिक्षाले यौन स्वास्थ्यलाई पाठ्यपुस्तकमा जति समेटिनुपर्ने थियो, त्यो हुन सकेको छैन। नयाँ पाठ्यक्रममा यो विषयलाई खुम्च्याउने काम भएको छ। बृहत यौन शिक्षाका सबै तत्वलाई समावेश गरेको छैन। यसले एकातिर विद्यार्थी यस विषयमा पर्याप्त ज्ञान आर्जन गर्नबाट वञ्चित त हुने नै भए, साथै यौन तथा प्रजनन स्वास्थ्य र अधिकारलाई पनि सही तरिकाले परिभाषित गरिएको छैन। यौन शिक्षा र यौन स्वास्थ्यको विषय आफंैमा विस्तृत र व्यापक विषय हो। तर नयाँ पाठ्यक्रममा यसलाई पनि सीमित गरिएको छ। यौन तथा प्रजनन स्वास्थ्य र अधिकारका साथै यौन शिक्षाका मूलभूत विषयलाई पाठ्यक्रममा समावेश नगरिनुले राज्यको जिम्मेवार तहमा रहेका व्यक्तिको बुझाइको स्तरलाई प्रष्ट पार्छ। पाठ्यक्रमका विषयवस्तु सूचना र अधिकार भन्दा पनि स्वास्थ्यको वरिपरी बढी घुमेको पाइन्छ। नेपालमा विभिन्न सामाजिक संघसंस्थाले गरेका कामका आधारमा नेपाल सरकारले पनि आईपीपीएफको ढाँचा अवलम्बन गर्न खोजेको देखिन्छ। विद्यालयमा कक्षा ६ देखि कक्षा १० सम्म अध्यापन हुने स्वास्थ्य, जनसंख्या तथा वातावरण शिक्षामा आईपीपीएफको ढाँचाअनुसार लैंगिकता, यौन तथा प्रजनन स्वास्थ्य, एचआईभी र एड्सका कुरा समावेश गरिएको छ, यद्यपि यो पाठ्यक्रमलाई बृहत यौन शिक्षा मान्न सकिन्न। यो पाठ्य पुस्तकले किशोरावस्था, यौनिकताको परिभाषा, यौन तथा प्रजनन स्वास्थ्यको अवधारणा र महत्व, महिला तथा पुरुषको प्रजनन अंग र प्रणाली, परिवार नियोजनका साधन र विधि, सुरक्षित गर्भपतन, यौन रोग, रजस्वला र किशोरकिशोरीमैत्री स्वास्थ्य सेवा पनि उल्लेख गरिएको छ। जसबाट विद्यार्थीले यौन तथा प्रजनन स्वास्थ्य सेवाको बारेमा सूचना प्राप्त गर्छन्। यस पाठ्यक्रमले यौन तथा प्रजनन स्वास्थ्यका बारेमा न्यूनतम सूचना त दिन्छ तर उपलब्ध सेवाको किसिम र सेवा पाइने स्थानका बारेमा सूचना दिँदैन। जसले गर्दा सरकारले स्थापना गरेका किशोरकिशोरीमैत्री स्वास्थ्य सेवा केन्द्र तथा सुरक्षित गर्भपतन केन्द्रहरूको प्रयोग ओझेलमा परेको छ। सहमति वा स्वीकृतिसँग सम्बन्धित विषय वस्तु कहींकतै समावेश गरिएको छैन। बृहत यौनिकता शिक्षाले सन्तोषजनक यौन जीवनले सम्बन्धहरूलाई समेट्छ र साथसाथै विवाह गर्ने, आफ्नो साथी चुन्ने अधिकार र सहमतिका बारेमा शिक्षा दिन्छ। अर्को शब्दमा, सुरक्षित व्यवहार समावेश छ तर अनावश्यक गर्भावस्था र यौन संक्रमण, जबर्जस्ती, दुरुपयोग र हिंसा रोकथाम गर्न सीमित छैन। तेस्रो लिंगी व्यक्तिको विवाहको सवालमा पनि पाठ्यक्रम मौन प्राय देखिन्छ। किशोरकिशोरीलाई भविष्यको योजना बनाउन पाठ्यक्रम असक्षम देखिन्छ। पाठ्यक्रममा यौनिकतालाई मानव जीवन, लैंगिकता र विविधताको अधारभूत पक्ष मानेर समेटिनुपर्छ। बृहत यौनिकता शिक्षालाई जीवन उपयोगी सीपको आधारमा विकास गरिनुपर्छ जसले विद्यार्थीको सैद्धान्तिक ज्ञानलाई अभ्यासमा रुपान्तरण गरी सुरक्षित यौन तथा प्रजनन जीवनका लागि व्यवहारमा परिवर्तन ल्याउन सहयोग पुग्न सकोस्।"
निर्माण क्षेत्रका दुर्गति,"सडक फराकिलो पार्ने नाममा राज्यकोषको अर्बौं रुपैयाँ खर्च गरिन्छ र स्थानीय जनतालाई वर्षौंसम्म सास्ती दिइन्छ, यो परम्परा कहिलेसम्म कायम राख्ने हो ? नेपालमा निर्माण क्षेत्र विवादित र बद्नाम भएको क्षेत्र हो भन्दा अतिशयोक्ति नहोला। अझ ठूला पूर्वाधार निर्माण क्षेत्रको अवस्था त बेहाल नै छ भन्दा पनि अत्युक्ति हुँदैन। नेपालमा धेरै कम मात्र ठूला निर्माण कार्य अहिलेसम्म समयमा सम्पन्न भएका छन्। कतिपय निर्माण कार्यका काम ठेक्का बन्दोबस्त भएको लामो समयसम्म सुरु नै हँुदैनन्। कतिपयको काम सुरु मात्र हुन्छ तर काम अगाडि बढ्दैन। निर्माण कार्य सम्पन्न हुनुपर्ने म्याद समाप्त भएपछि चुपचाप म्याद थपिँदै जान्छ। यसरी दुईचारपटक म्याद थपिए पनि काम अगाडि बढ्दैन। सम्बन्धित कानुनमा त्यस्ता ठेक्का तोड्ने र जरिबाना तिराउने प्रावधान छन् तर जिम्मेवार अधिकारीहरू त्यतातिर रुचि देखाउँदैनन्। किनभने ठूला ठेकेदार ठूला नेताका संरक्षणमा रहेका हुन्छन् र छन्। कतिपय ठेकेदार त सांसद मात्र होइन, मन्त्री नै भएका छन्। त्यही कारणले उनीहरू र निर्माणको जिम्मेवारी पाएका सरकारी अधिकारीबीच सुमधुर सम्बन्ध स्थापित भएको हुन्छ। त्यसैले त्यस्ता अधिकारीहरू ठेकेदारलाई काम गराउन धेरै दबाब दिन र कारबाही गर्ने आँट गर्न सक्दैनन्। यसरी आयोजना कार्यान्वयनमा ढिलाइ हँुदै गएपछि त्यसबीचमा आयोजनाको लागत अकासिँदै जान्छ र सरकारले त्यही आयोजनाका लागि थप रकमको व्यवस्था गर्नुपर्ने हुन्छ। तर काम सम्पन्न हुने कुराको प्रत्याभूति भने हँुदैन। मेलम्ची आयोजना र विभिन्न सडक तथा पुल त्यसका ज्वलन्त उदाहरण हुन्। कतिपय आयोजनाको ठेकेदार भाग्यो भनिन्छ। तर भागेको ठेकेदार खोज्ने प्रयास गरिँदैन। त्यस्तो प्रयास गरेको भए ठेकेदार भेटियो भन्ने समाचार पनि पक्कै आउँथ्योे। ठेकेदार देशै छाडेर त भाग्दैनन् होला। देशै छाडेर भागेका कतिपय अपराधीलाई त प्रहरीले चाहेको खण्डमा खोजेर विदेशबाट ल्याएका थुप्रै उदाहरण छन् भने चाहेको खण्डमा प्रहरीले त्यस्ता ठेकेदारलाई २४ घण्टाभित्र गिरफ्तार गर्न सक्छ। तर आयोजनका जिम्मेवार अधिकारीहरूले ठेकेदार खोजिदिन प्रहरीसँग सहयोग नै नमाग्ने गरेको हुन सक्छ। यसरी सयौं सडक, पुल र सिँचाइका आयोजना वर्षौंसम्म अलपत्र अवस्थामा रहेका छन्। केही वर्षपछि त्यस्ता कैयन् आयोजनाको चर्चा हुनै छाड्छ। त्यस्तै भगौडा भनिएका ठेकेदारलाई अर्को आयोजनाको ठेक्का दिइन्छ। कतिपय त्यस्ता आयोजनाको प्रधानमन्त्री, मन्त्रीले दोहोर्याई, तेहेर्याई शिलान्यास गरेका हुन्छन्। तर पनि काम अगाडि बढ्दैन। त्यस्ता आयोजनामा राज्यको अर्बौं रुपैयाँ खेर गएको छ। तर पनि राज्य त्यस्तो स्थितिको निराकरण गर्न गम्भीर हुँदैन। काम भएको भनिने कतिपय आयोजना निर्माण हुँदाहुँदै भत्किन्छन्। कतिपय सम्पन्न भएपछि सञ्चालनमा नआउँदै भत्किन्छन्। कतिपय यस्ता करोडांै लागतका ठूला पुल यसरी भत्केका घटना जनताको स्मरणमा ताजै छन्। सडकको त झन् कुरै गर्नु पर्दैन। पिच गरेर नसकिँदै पिच उक्केर खाल्डो परेका समाचार सुन्दासुन्दा जनता बिरक्तिइसकेका छन्। सिक्टा सिँचाइ आयोजनाको नहर परीक्षण गर्दा भत्किएको समाचार जनताले सुने। त्यस्तै दुईचारवटा ठूला पुल कुनै सञ्चालनमा नआउँदै भाँच्चिए त कुनै भास्सिएका खबर पनि जनताले सुने, देखे। सडक विस्तारसँग जोडिएको अर्को गम्भीर विषय छ सरकारले निर्माणस्थलको साइट क्लियर नगरी ठेक्का लगाउनु। निर्माणस्थलमा घर भत्काउनुपर्ने, मुआब्जा दिनुपर्ने, ढल निर्माण गर्नुपर्ने, बिजुलीका पोल र खानेपानीका पाइप सार्नुपर्ने आदि अनेक काम हुन्छन्, जुन ठेकेदारले गर्ने काम होइनन्। ती सबै निर्माण हुँदाहुँदै भत्केका र बनिसकेको लगत्तै भत्केका संरचना निर्माणका बेला निर्माणको गुणस्तर अनुगमन गर्ने व्यवस्था हुन्छ र त्यसमा सम्बन्धित सरकारी निकायका प्राविधिक र परामर्शदाता रहन्छन्। तर संरचना भत्केबिग्रेकोमा उनीहरूको कहिल्यै चर्चा हुँदैन। दोष सबै ठेकेदारमाथि लाग्छ। सरकारी प्राविधिकहरूउपर कसैले औंला ठड्याँउँदैन। कतिपय त्यस्ता घटनाको छानबिन पनि गरिन्छन् तर त्यस्ता छानबिनको प्रतिवेदन यथार्थपरक हुँदैनन्। प्राविधिक कर्मचारीहरूलाई बचाउने हिसाबले तयार पारिएका हुन्छन्। सम्बन्धित विभागका प्राविधिकहरू यसरी बच्दै आएका छन्। जबकि त्यस्ता ठेकेदारले त्यस्ता प्राविधिकलाई प्रभावित पारेर निर्माण स्थल परै राख्छन्। उनीहरूले निरीक्षण नै गरे पनि त्यो झारा टार्नका लागि मात्र हुन्छन्। उनीहरूले काममा कुनै सिकायत गर्दैनन्। यो प्रवृत्ति नेपालका निर्माणका काममा आम परम्परा नै बनेको छ। नेपालको निर्माण क्षेत्रमा अर्को एउटा रोचक पक्ष पनि छ। करोडौं खर्च गरेर संरचना निर्माण गरिन्छ तर निर्माण भइसकेपछि तिनको उपयोग गरिँदैन। वीर अस्पताल परिसरभित्र जापान सरकारको सहयोग नियोग (जाईका) ले करोडौं रुपैयाँ खर्च गरेर निर्माण गरिदिएको सय बेडको अस्पताल भवन यसको पछिल्लो उदाहरण हो। त्यसको छेउमै भारत सरकारको सहयोगमा ट्रमा सेन्टरका लागि निर्माण भएको भवन पनि लामो समयसम्म उपयोग गरिएन। ठूलै राजनीतिक दबाबपछि मात्र अर्धमनले त्यो भवन उपयोगमा ल्याइयो। त्यो अझै पनि व्यवस्थित र पूर्णरूपमा उपयोगमा गरिएको पाइँदैन। त्यसैगरी वर्षौंअघि विश्व बैंकको ऋण सहयोगमा भक्तपुरको खरिपाटीमा अर्बौं लगानीमा जग्गा खरिद गरी विद्युत् प्राधिकरणको तालिम केन्द्र निर्माण गरियो। त्यत्रो संरचनाको अहिलेसम्म उपयोग गरिएको छैन। ठीक त्यही अवस्था एसियाली विकास बैंकको सहयोगमा भक्तपुरको बोडेमा डेढ दशकभन्दा अघि कृषि विकास बैंकको तालिम केन्द्रका लागि सबै सुविधासम्पन्न भव्य संरचना निर्माण गरियो तर त्यो पनि अहिलेसम्म उपयोग गरिएको छैन। यही सन्दर्भमा मेची पुल पनि जोडिन्छ। पुलको वारि र पारि पुलसँग जोड्ने सडक निर्माण नभएकाले करोडौंको लागतमा निर्माण भएको त्यो पुल उपयोगमा आउन सकेको छैन। यही अवस्था नवनिर्मित अरू केही पुलहरूको पनि छ। सम्बन्धित सरकारी अधिकारी र राजनीतिकर्मीहरू यस्ता कुरामा संवेदनशील भएको पाइँदैन। ककसले कसको स्वार्थमा ती ठाउँमा त्यस्ता संरचना बनाइए र पछि आउनेले तिनलाई किन उपयोग गरेनन्। त्यसको छानबिन गर्ने आवश्यकता कसैले देखेन। यी सबै विकासका कामका नाममा राज्यको कति खर्ब खर्च भयो, त्यसको हिसाब निकाल्न ठूलै आयोगको आवश्यकता पर्छ। त्यो खर्चमध्ये कति अर्ब खेर गयो, कति अर्ब कतिको पेटमा गयो त्यो सबै बेहिसाब छ। पेटमा गएको रकम सहज ढंगले पचाइयो। र, यो खेर जाने र पेटमा जाने क्रम अद्यापि निर्बाध रूपमा जारी छ। केही वर्ष अगाडिदेखि नेपालमा विकासका नाममा अर्को नाटक मञ्चन हुन थालेको छ। त्यो हो सडक फराकिलो पार्ने अभियान। पहिले नै सडकका दायाँबायाँ दुवैतिरका जग्गा अधिग्रहण गरिएका ठाउँमा यसो गर्नु उचित छ। किनभने जग्गाको मुआब्जा भुक्तान गरिसकेको त्यो जग्गा सरकारले उपयोग गर्नु पनि पर्छ। तर, जहाँ पहिले जग्गा अधिग्रहण गरिएको छैन, त्यस्ता ठाउँको जग्गा अहिलेको मूल्यमा अधिग्रहण गरेर ६ लेन, आठ लेनका सडक निर्माण गर्नु उचित हुँदैन। सीमित समथर जमिन भएको र कुलको एकचौथाइ जति मात्र खेतीयोग्य जमिन भएको मुलुकमा आठ लेनका सडक बनाउँदा प्रथमतः धेरै कृषि जमिन सडकमा जान्छ, दोस्रो, निर्माणमा धेरै खर्च लाग्छ, तेस्रो, त्यस्ता सडकको दुवै किनारामा गाडी पार्किङ गर्न दिएपछि गाडी ओहोरदोहोर गर्न दुई लेन मात्र बाँकी रहन्छ, चौथो, त्यस्ता सडकका अगाडि र पछाडिका सडक साँघुरा नै रहने तर बीचमा मात्र फराकिलो पानुको अर्थ हुँदैन, पाँचौं, त्यस्ता सडकको पछि मर्मत गर्दा धेरै खर्च हुन्छ, छैटौं, त्यति फराकिला सडकको पूर्ण उपयोग हुन सक्ने अर्थतन्त्र नेपालको कहिले हुने हो भन्न सकिँदैन र अन्त्यमा भएका सडकलाई चुस्तदुरुस्त राख्ने र वैज्ञानिक तरिकाबाट ट्राफिक व्यवस्थापन गर्ने हो भने चार लेनका सडकले जति पनि ट्राफिक थेग्न सक्छ। अझ पहाडि भेगका सडकहरू विस्तार गर्दा अन्धाधुन्ध खर्च त हुन्छ, हुन्छ वर्षौंसम्म त्यो सडक अस्तव्यस्त रहन्छ र आवागमन अवरुद्ध भई जनतालाई कष्ट हुन्छ। अहिले मुगलिनपोखराको ९३ किलोमिटर सडकलाई हालको डेढ लेनबाट चार लेनको बनाउने भनिएको छ। त्यसले अब कति वर्षसम्म त्यो सडक अस्तव्यस्त हुने हो भन्न सकिँदैन। मुगलिननारायणगढ सडक विस्तारको अनुभव स्मरण गर्दा सबैको मन अमिलो भएर आउँछ। धेरैले देखेको हुनुपर्छ कि स्विट्जरल्यान्ड, सिंगापुर, हङकङ, जापान आदि विकसित, सम्पन्न र धेरै ट्राफिक हुने मुलुकका सडक त्यति फराकिला छैनन्। तर त्यहाँका सडक चुस्तदुरुस्त राखिएको र ट्राफिक व्यवस्थापन राम्रो भएकाले ती मुलुकमा कहिल्यै ट्राफिक जाम हुँदैन। तर हामीले ट्राफिक जामको समस्याको समाधान गर्ने एउटै मात्र उपाय देखेका छौं। त्यो हो सडक फराकिलो पार्ने, दायाँबायाँ किनाराका पैदल हिँड्ने पेटीसमेत मासेर भए पनि सडक चौडा बनाउने। हामीले अहिलेसम्म जानेको त्यति हो। यो गलत हो। क्रसिङ भएका ठाउँमा अन्डरपास र ओभर पास निर्माण गरेर र निश्चित ठाउँमा जाने सवारीहरूका निमित्त छुट्टै सडक (डेडिकेटेड रोड) बनाएर पनि ट्राफिक व्यवस्थापन गर्न सकिन्छ। कलंकीमा अन्डर पास निर्माण गरेपछि त्यहाँको ट्राफिक जामको समस्या समाधान भएको छ। त्यस्तै अन्डर पास कोटेश्वर, गौशाला, चाबेल, नारायण गोपालचोक आदिमा पनि बनाउने हो भने ती ठाउँको ट्राफिक समस्या पनि समाधान हुन सक्छ। त्यसैगरी सहरभित्र मेट्रो रेल र सहरबाहिर बाहिरी चक्रपथ निर्माण गर्ने हो भने पनि काठमाडौंको ट्राफिक समस्या धेरै हल्का हुन्छ। त्यतातिर हाम्रो ध्यान जाँदैन र केवल भएका सडक फराकिलो पार्ने नाममा राज्यकोषको अर्बौं रुपैयाँ खर्च गरिन्छ र स्थानीय जनतालाई वर्षौंसम्म सास्ती दिइन्छ। सडक विस्तारसँग जोडिएको अर्को गम्भीर विषय छ सरकारले निर्माणस्थलको साइट क्लियर नगरी ठेक्का लगाउनु। निर्माणस्थलमा घर भत्काउनुपर्ने, मुआब्जा दिनुपर्ने, ढल निर्माण गर्नुपर्ने, बिजुलीका पोल र खानेपानीका पाइप सार्नुपर्ने आदि अनेक काम हुन्छन्, जुन ठेकेदारले गर्ने काम होइनन्। त्यो सरकारको जिम्मेवारीको काम हो। सरकारले त्यो केही नगरी त्यस्ता ठाउँमा ठेकेदार पठाउँदा अनेक विवाद र झमेला आइपर्छन्। यसको समाधान ठेकेदारबाट हुँदैन। तर यसो गर्ने गरिएको छ। यहाँनेर अचम्म लाग्ने कुरा के छ भने त्यो सबै कुरा जान्दाजान्दै पनि ठेकेदारले किन ठेक्का कबुल गर्छ। ठेक्का कबुल गरेपछि उसले डोजर लगेर सडक जोतिदिन्छ र लामो समयसम्म त्यत्तिकै छाडिदिन्छ। त्यति भएपछि यहाँ सडक बन्दैछ भन्ने पर्छ। अनि धुलो र हिलो हुन्छ, स्थानीय जनताले बाटो अवरोध गरी विरोध गर्नुपर्ने अवस्था आउँछ। कति ठाउँमा जनताले अदालतमा रिट हाल्छन् र अदालतले पनि स्टे अर्डर जारी गरिदिन्छ र सडक निर्माण कार्य वर्षौंसम्म पूर्णतः स्थगित हुन्छ। कतिपय ठाउँमा ठेकेदार स्वयंले पनि स्थानीय जनता उचालेर अदालतमा रिट हाल्न लगाउँछन् भनिन्छ। सडक विस्तार गर्न लागिएका प्रायः सबै ठाउँको कथा करिब यस्तै हो। साइट क्लियर नगरी हत्त न पत्त ठेक्का लगाउनु र ठेकेदारले ठेक्का कबुल गर्नुले गम्भीर आशंका उब्जाउँछ। त्यसमा सम्बन्धित मन्त्री पनि निश्चित रूपमा सहभागी हुन्छन्। यस्ता असंगत गतिविधिबारेमा सम्बन्धित मन्त्री पूरै जानकार हुन्छन्। यस्ता मन्त्रालयमा यो क्रम सुदूर विगतदेखि चल्दै आएको छ। अतः सम्बन्धित मन्त्रीहरू इमानदार नभई निर्माण क्षेत्रका यस्ता विकृति र राज्यकोष लुटको यो सिलसिला किमार्थ रोकिँदैन।"
अमेरिकी सहायतामा बेतुकको रडाको,"एक नामी ज्योतिष कतैबाट राती घर फर्किने क्रममा तारा गन्दै गर्दा खाल्डोमा परेछन्। निस्किन नसकेर उनले धेरै हल्लाखल्ला गरेपछि नजिकै घर भएकी एक वृद्धा त्यहाँ आइछिन् र आफ्नो मजेत्रोको साहाराले उनलाई खाल्डोबाट निकालिछन्। निस्केपछि धुलो टकटकाउँदै उनले आफू नामी ज्योतिष भएको र मन लागे भविष्य जान्न आफ्नो घर आउन भनेछन्। वृद्धाले जवाफ फर्काइछिन्,तिमी एक पाइलाअघिको खाल्डो त देख्दैनौ भने मेरो भविष्य कसरी बताउँला ? ओशो रजनिशले कुनै प्रवचनमा भनेको यो कथाशंका ज्योतिष नेपालका धेरै कम्युनिस्टहरूको चरित्र र व्यवहारसँग मिल्छ भन्न अप्ठ्यारो मान्नु पर्दैन। विश्व इतिहास, राजनीति, अर्थशास्त्र जस्ता विषयमा लामा व्याख्या गर्ने क्षमता राखे पनि उनीहरू आज गर्नुपर्ने काम र नगर्दा हुने क्षतिको भेउ उत्ति पाउँदैनन्। आवश्यक विषयमा छलफल गर्दैनन् भने अनावश्यक तथा हल्लाखल्ला गर्नै नहुने विषयमा सात गाउँ थर्काउँछन्। कतिसम्म भने आफैंले किटान गरेको लक्ष र कार्यक्रम पूरा गर्न केलाई प्राथमिकता दिनुपर्छ भन्ने विषयमा समेत उनीहरू अलमलमा छन्। जनताले स्थिरता र विकासका निम्ति नेकपालाई झण्डै दुईतिहाइ बहुमत दिए। नेकपाले सरकार बनायो। जनताको त्यो चाहना मुखरित गर्नेगरी समृद्ध नेपाल, सुखी नेपाली को नारा पनि ल्यायो। त्यसलाई पूरा गर्न पूर्वाधार निर्माणमा पहिलो प्राथमिकता दिने र त्यसका लागि पुँजी परिचालन गर्ने नीति कार्यान्वयन गर्दैछ। भनिरहन परेन कि, पुँजी परिचालनका लागि आन्तरिक सँगै बाह्य स्रोत पनि आवश्यक पर्छ। बाह्य स्रोत परिचालन गर्न सरकारले लगानी सम्मेलन गरेको तथा लगानी भित्र्याउन नयाँ कानुन निर्माण गरेको र त्यसलाई वाधा पार्ने कानुन र नियमहरू संशोधन गरेको पनि सबैलाई थाहा छ। वैदेशिक लगानी नभित्र्याएको भए अहिले समृद्धिको पथमा लम्किँदै गरेका कयौं देशको अवस्था यस्तो हुँदैनथ्यो भन्ने बुझेका कम्युनिस्ट नेताहरूले भर्खरै स्थायी समितिको बैठकमा अमेरिकी सहयोगबारे मच्चाएको रडाकोले भने माथि उल्लिखित ज्योतिषको सम्झना दिलाउँछ। वैदेशिक सहायता र भ्रम सबैले बुझेको विषय हो, धनी मुलुकहरूले आफ्नो प्रभाव कायम राख्न वा विस्तार गर्न अनुदानसहायता दिन्छन्। अर्काको प्रभाव कम गर्न पनि सहायता दिइन्छ भन्ने बुझ्नुपर्छ। युरोपियन मुलुक, चीन, भारत र जापान जस्ता देशहरूले पनि हामीलाई यी र यस्तै उद्देश्य राखेर सहायता दिएका हुन्। आफूले दिएको सहायताबाट कुनै प्रभाव पर्दैन भन्ने हुन्थ्यो भने कुनै मुलुकले कसैलाई सहायता दिँदैनथे। अमेरिकाले नेपाललाई दिन लागेको सहायतामा कुनै स्वार्थ छैन भन्नु ढाँट्नुबाहेक केही होइन। ठूलो अर्थतन्त्र, सबैभन्दा बलियो सैन्यशक्ति, सबै क्षेत्रमा उत्कृष्ट प्रविधि र विश्वव्यापी प्रभाव रहेको मुलुक अमेरिकासँग सहकार्य हुनु देशको प्रगतिका लागि वाधक होइन, साधक हुन्छ तर, निश्चित मुलुक छानेर उसँग मात्रै सहायता लिने कि एउटा देशसँग सहायता लिँदा अर्काेसँग लिन अप्ठेरो नहुनेगरी सबैसँग लिने भन्ने निर्णय हामी आफैंले गर्नुपर्छ। अनुदान मात्रै होइन, ऋण र विदेशी सरकार तथा विदेशी व्यापारीलाई यहाँ नाफा कमाउनेगरी व्यापार गर्नसमेत खुलारूपमा बोलाउने नीति सरकारले लिएको र लिनुपर्ने अवस्था रहेको बेला सहायता रोक्ने वा रोक्न खोज्ने कसरत उचित हुन सक्दैन। जहाँसम्म सन् २००४ मा अमेरिकी संसद्ले स्थापना गरेको मिलेनियम च्यालेन्ज कर्पाेरेसन (एमसीसी) लाई इन्डो प्यासेफिक स्ट्राटेजी (आईपीएस)सँग जोड्न गरिएको प्रयास छ, त्यो पूरै बेतुकको छ। मिलिनियम च्यालेन्ज कर्पाेरेसन एक नौलो र स्वतन्त्र अमेरिकी वैदेशिक सहायता निकाय हो, जसले विश्वव्यापी गरिबीविरुद्धको लडाइँको अगुवाइ गर्न सघाइरहेको छ भनिएको एमसीसीको वेभसाइटमा सुरक्षाको विषयमा कतै उल्लेख छैन। अमेरिकी रक्षासचिव माइक पेम्पोले सन् २०१८ मा आईपीएसको अवधारणा ल्याउँदा नै सुरक्षालाई महत्वपूर्ण अंग मानिएको थियो। हरेक देशको जुनसुकै कार्यक्रमले उसको समग्र नीतिलाई सहयोग पुर्याउने प्रयत्न गर्छन् भन्ने हामीले बिर्सन मिल्दैन। यस हिसाबले एमसीसीले आईपीएसलाई पनि सघाउ पुर्याउने अमेरिकी सरकारको नीति र विश्वास हुन सक्छ। चीनको प्रगति रोक्न प्रयासरत अमेरिकाको यो नीति उसका लागि सही पनि होला। जसरी, चीनको बेल्ट एण्ड रोड इनिसिएटिभ (बीआरआई) ले विश्व शक्ति बन्ने चीनको महत्वाकांक्षालाई सघाउ पुर्याउने तथा त्यसैका लागि उसले यति ठूलो लगानी गरिरहेको सबैले स्विकारेको तथ्य हो। बीआरआई आईपीएस जस्तो सैन्य गठबन्धन होइन। एमसीसी पनि सैन्य गठबन्धन होइन र यो हिन्दप्रशान्त क्षेत्रमात्रै नभएर अफ्रिका, पूर्वी युरोप, मध्य र दक्षिण अमेरिका तथा एसियाका मुलुकहरूमा कार्यान्वयन गरिएको छ। अमेरिकीविरोधी धुरीको रसियाको प्रभावमा रहेको मंगोलियादेखि लिएर केही अघिसम्म वामपन्थी सरकार रहेको बोलिभिया र अहिले पनि वामपन्थी नेतृत्वमा रहेको निकारागुवाले पनि एमसीसीबाट सहयोग लिएका छन्। हामीले हस्ताक्षर गरेको कुनै कार्यक्रम घोषितरूपले सैन्य होइन भने त्यसमा सामेल हुँदा निश्चितरूपले सैन्य गठबन्धनमा सहभागी भएको मानिँदैन। देशदेशबीचका सम्झौता भनेका त्यहाँ लेखिएका शब्द र तिनमा निहित भावनाका आधारमा सञ्चालित हुन्छन्। नलेखिएका र नभनिएका तर कसैको चाहना छ भन्दैमा तिनको कुनै अर्थ हँुदैन। नेपाल त्यसलाई मान्न वाध्य पनि हुँदैन। जब, लिखित सम्झौतामा कतै सैन्य शब्द र आसय उल्लेख छैन भने त्यो सम्झौताको उद्देश्य सैन्य गठबन्धन नै हो भनेर रटिरहनुलाई कसरी औचित्यपूर्ण मान्न सकिन्छ ? यो सम्झौता कुन ठाउँ र क्षेत्रमा कार्यान्वयन हुन्छ त्यो पनि एक पटक हेरौंएमसीसी परियोजना लागू भएको पाँच वर्षमा झण्डै ५५ अर्ब रुपैयाँ (५०० मिलियन अमेरिकी डलर) नेपालको पूर्वाधार विकासमा खर्च हुनेछ। नेपालले पनि त्यसमा थप १५ अर्ब रुपैयाँ खर्च गर्नुपर्नेमा अनुदानको झण्डै ४५ अर्ब रुपैयाँ अन्तरदेशीय प्रसारण लाइनमा खर्च हुने टुंगो भइसकेको छ। यसबाट मुख्यरूपमा, तामाकोसी क्षेत्रमा उत्पादित विद्युत् काठमाडौंको लप्सीफेदी ल्याएर नुवाकोटको रातमाटे, गल्छी हुँदै दक्षिण हेटौंडा जोड्दै बुटवल पुर्याउने ४०० केबीको र अर्को पश्चिमतर्फबाट बुटवल पुर्याएर भारतको गोरखपुर हुँदै अघि बढ्ने प्रसारण लाइन बनाउने योजना छ। करिब ६ हजार मेगावाट बिजुली उत्पादकहरूबाट किन्ने सम्झौता गरिसकेको विद्युत् प्राधिकरणलाई त्यसको वितरण गर्न यस्तो प्रसारण लाइन अमेरिकी सहयोग नहुँदा पनि बनाउनैपर्ने वाध्यता रहेको विज्ञहरूको भनाइ छ। बाँकी रकम सडक मर्मतलगायतमा खर्च हुने उल्लेख छ। यो कार्यक्रममा कहाँ सैन्य उद्देश्य लुकेको छ र कुनै मुलुकविरुद्ध गठबन्धन गर्ने कुरा कहाँ उल्लेख छ ? आशंकाको खेती अमेरिकालाई साम्राज्यवाद मान्ने वामपन्थी स्कुलिङले उसँग जोडिएका हरेक विषयलाई शंकाको दृष्टिले हेर्न लगाउँछ। कम्युनिस्टहरूसँग अमेरिकी सरकार र उसका नीतिको विश्वव्यापी पूर्वाग्रह जगजाहेर छ, तर लामो समय लोकतान्त्रिक पद्धति अंगालेको नेपालको कम्युनिस्ट पार्टी र जनताको मत पाएर बनेको वर्तमान सरकारसँग अमेरिकाले सहकार्य गरिरहेको हामीले बिर्सन नमिल्ने तथ्य हो। नेपालको विकासमा लामो समयदेखि उसले पुर्याएको योगदानलाई पनि कसैले कम आँक्न मिल्दैन। सबैभन्दा ठूलो अर्थतन्त्र, सबैभन्दा बलियो सैन्यशक्ति, सबै क्षेत्रमा उत्कृष्ट प्रविधि र विश्वव्यापी प्रभाव रहेको मुलुक अमेरिकासँग सहकार्य हुनु देशको प्रगतिका लागि वाधक होइन, साधक हुन्छ भन्ने नबिर्सिनु पनि अहिले त्यत्तिकै अनिवार्य हो। जबसम्म आन्तरिक मामिलामा हस्तक्षेप गरेर हाम्रो प्रगतिमा कसैले अवरोध गर्दैन त्यस बेलासम्म विश्व इतिहासका घटना हेरेर हामीले उसँग शत्रुता मोल्नु बुद्धिमानी हुँदैन। अन्य देशका घटनाहरू शिक्षायोग्य निश्चय नै हुन्छन् तर आफ्नो देश र अहिलेको परिस्थितिअनुसार मात्रै हामीले निर्णय गर्नुपर्छ। पूर्वाग्रह र अनावश्यक भिडन्त अहिले हामीलाई आवश्यक छैन। आफ्नो चासो, स्वार्थ र उद्देश्यलाई अर्जुनदृष्टि बनाएर अनावश्यक विवाद र भिडन्तबाट बचेकाले नै चीन अहिलेको अवस्थामा आइपुगेको विषय हाम्रा लागि शिक्षा हो। अमेरिकासँग दशक लामो रक्तररिञ्जत युद्धको तीतो बिर्सिएर आफ्नो प्रगतिका लागि भियतनामले कसरी उसैसँग सहकार्य गरिरहेको छ भन्ने पनि विद्धानहरूले ध्यान दिनुपर्छ। नेपालसँग असंलग्न परराष्ट्र नीतिको विरासत छ र त्यसलाई जोगाएर निरन्तरता दिँदा नै नेपालको हित हुन्छ। शीतयुद्धकालीन बेला पनि नेपाल कुनै गठबन्धनमा लागेन भने अब पनि लाग्ने प्रश्नै आउँदैन। तर, त्यसलाई बिर्सिएर हामीले गर्ने तर्कहीन खैलाबैलाले कुनै शक्तिलाई बिच्क्यायो भने हामीले चाहँदैमा स्थिति अहिले जस्तो सजिलो नरहन सक्छ। कम्युनिस्ट पार्टीको परम्पराअनुसार समीक्षा र आत्मालोचना त त्यसबेला पनि होला, तर त्यसले देशलाई पुग्ने क्षति रोक्न सक्ने छैन। मुलुकको सरकार भनेको निरन्तरतामा रहन्छ तथा कुन पार्टीको सरकार भन्ने प्रश्न यस्तो अवस्थामा गौण हुन्छ। अमेरिकाले गत सरकारसँग सम्झौता गरेको हो, त्यसैले हामीले पुनः अनुमोदन गर्नुपर्छ भन्नु हठबाहेक केही होइन। त्यसमाथि, वर्तमान सरकारले पनि यो सम्झौतालाई संसद्मा लैजाने निर्णय गरिसकेको छ, जुन विभिन्न कारण अहिलेसम्म संसद्मा लगिएको छैन। त्यो सम्झौतामा सच्याउनुपर्ने वा थप्नुपर्ने केही कुरा छन् भने दुईपक्षीय सहमतिअनुसार, सरकारले छलफल र वार्तामार्फत गर्नेछ, सही तरिका यही मात्र हो। यस्ता विषयलाई विवाद र सञ्चारमाध्यम रंग्याउने विषय बनाइनु केटाकेटीपनबाहेक केही होइन। नेताहरूले विचार गर्नुपर्ने महत्वपूर्ण विषय नेकपा अहिले नेपालको नेतृत्व गर्न जनताले जिम्मा दिएको पार्टी हो। यसको उद्देश्य देशलाई सबै प्रकारका दुर्घटनाबाट जोगाउँदै समृद्धितर्फ डोर्याउने मात्र हुनुपर्छ। आफ्ना मान्यता र रुचीहरूलाई यो उद्देश्यको मातहत राख्न सकिएन भने जनताले दिएको विश्वासमा धोका हुनेछ। अहिले, नेकपा स्थायी समितिमा भएको यो विषयको छलफल जनताले दिएको यति ठूलो जिम्मेवारी धान्ने खालका कुनै हालतमा रहेन।"
बिनासीप विदेसिनुका पीडा,"बिनासीप श्रमिकको बिक्री राज्यले मात्र सोच्नुपर्छ अब अदक्ष श्रमिकले नेपाली भूमि छाड्ने छैनन् , छाड्नुअघि अवश्य दक्ष हुनेछन् २०७५७६ मा ५ लाख ८ हजार ८ सय २७ नेपाली श्रमिक वैदेशिक रोजगारमा गए। तीमध्ये ठूलो संख्या अर्थात् २ लाख ८५ हजार ४ सय ४५ जना पूर्णअदक्ष (अनस्किल्ड) थिए। अर्थात्, कुनै सीप वा दक्षता नभएका ५६ प्रतिशत व्यक्तिलाई हाम्रो देशले काम गर्न गएको वर्ष विदेश उडायो। त्यति ठूलो संख्यामध्ये जम्मा २ सय १० जना उच्च दक्ष थिए। पेसाकर्मी ७ सय ८७, अर्धदक्ष ४२ हजार ७ सय ८४ र सीप सिकेका १ लाख ७९ हजार ६ सय १ जना कामका लागि विदेश गए। यो तथ्यांकले वैदेशिक रोजगारमा हाम्रो गुणात्मक उपस्थितिको वास्तविक चित्र दर्शाउँछ। अघिल्लो वर्ष वैदेशिक रोजगारमा ठगिएका २ हजार १ सय २९ उजुरी परे। वैदेशिक रोजगार विभागले १ हजार २३ वटा टुंग्याइदियो। ती सबैमा गरी पीडितले एक अर्ब ५२ करोड २० लाख ७१ हजार २ सय ५५ रुपैयाँ बिगो दाबी गरेका थिए। विभागले जम्माजम्मी २० करोड १९ लाख ९४ हजार ८ सय ७१ रुपैयाँ भराइदियो। विभागमा नमिलेर २ सय ३४ मुद्दा अदालत पुगे। अदालतले ३३ करोड ६० लाख ४९ हजार १ सय ७७ हजार रुपैयाँ तिराइदियो। वैदेशिक रोजगार क्षेत्रमा केकति छलछाम हुन्छ वा कामदार फसाइन्छन् भन्ने यो अर्को ऐना हो। अर्थात्, जो पढालेखा छ, जससँग सीप छ, उसले दुःख पाएको छैन। जो केही जान्दैन, उही ठगिएको छ। ठगिनेको झन्डै पूर्णअंश अदक्ष कामदारको छ। विभागकै यी तथ्यांकले के सिकाउँछन् भने बाध्यताको वैदेशिक रोजगारमा सीपयुक्त जनशक्ति पठाउने हो भने दुःख, दर्द र झमेला आफैं हट्नेछ। खासमा हामी ठूलो संख्यामा नागरिकलाई कामदार बनाएर बेचिरहेका छौं। जो विदेश जान्छन् तिनलाई हामी जनशक्ति भन्दैनौं, श्रमिक भन्छौं। सीपशक्ति नदिलाई शारीरिक श्रमका काममा सीमित गराउँछौं। आउनुस्, यसमै केही विमर्श गरौं। त्यसको निचोडमा पुग्नुअघि वैदेशिक रोजगार क्षेत्रका केही विशेषता निफनौं। श्रम, रोजगार तथा सामाजिक सुरक्षामन्त्री भर्खरै फेरिएका छन्। अघिल्ला मन्त्री गोकर्ण विष्टले केही गर्न चाहेजस्तो माहोल देखिन्थ्यो। मलेसियासँग ऐतिहासिक (यति गतिलो कुनै मन्त्रीले कुनै देशसँग गर्न सकेको थिएन) श्रम सम्झौता गरे। तर, कार्यान्वयन गर्न सकेनन्। आफ्नोको दुईतिहाइ कार्यकाल मलेसिया रोकेरै बिताइदिए। खाडीमा गाम्काको उहीखाले सिन्डिकेटमा आँखा चिम्लिए। कतारका लागि एउटैलाई मान्यता दिए हुन्छ भनिदिए। देशभित्र प्रधानमन्त्री रोजगार एवं सामाजिक सुरक्षाका नाममा तामझाम गरे। पत्रिकाका ज्याकेट देखि सडकका पोलसम्म प्रधानमन्त्री र आफ्ना फोटा टाँस्न भ्याए। ती कार्यक्रमले सर्वसाधारणका लागि माखो मार्न सकेनन्। दत्तचित्त त भए, ढंग पुर्याएनन्। त्यही भएर कार्यसम्पादन सम्झौता कार्यान्वयनमा सबैभन्दा पिँध (५७ प्रतिशत) मा पुगे। र, प्रधानमन्त्रीले निकालिदिए। विदेश जानुअघि तालिम लिनैपर्ने नियम राज्यले ल्याउनुपर्छ। निःशुल्क वैदेशिक रोजगारको नीति पूर्णतः कार्यान्वयन गर्ने हो भने सीमित रकम खर्चेर तालिम लिन हरेक व्यक्ति तयार हुन्छ। किनकि, यो बाध्यता कामदारकै लागि हो। भन्न खोजिएको यो हो कि वैदेशिक रोजगार एउटा गन्तव्य देशको एउटा पक्षमात्र ओगटेर बस्ने विषय होइन। विष्ट मलेसिया नै सबैथोक हो भन्ने गरी अडिए, जसले बाँकीमा ध्यान पुर्याउन सकेनन्। वैदेशिक रोजगार व्यवसायी टेकबहादुर गुरुङ मन्त्री हुँदा लागू गरेको फ्रि भिसा फ्रि टिकट को व्यावहारिक कार्यान्वयनसम्म पहिल्याउनतिर लागेनन्। उनीजस्ता युवा र जोसिला मन्त्रीले पैसा लिने म्यानपावरलाई बन्द गर्न सक्नुपथ्र्यो। सिन्डिकेटवाला सबै देशका प्रणाली रोक्नुपथ्र्यो। हुन पनि भन्नलाई फ्रि भिसा फ्रि टिकट भनिएको छ, श्रमिकले एक लाखभन्दा माथि तिर्नुपरिरहेको छ। वैदेशिक रोजगार व्यवसायको कडा नियमन हुन सकेको छैन। पैसाबिनै वा पैसा लिएर पठाएको पहिचान गर्न राज्यले सकेको छैन। पहिला बरु बैंक भौचर हुन्थ्यो, अचेल त नगद बुझाउनुपर्छ। रसिद दिइँदैन। किनकि, सरकारको नियमले पैसा लिन रोकेको छ। कामदारले पैसा तिर्छ, प्रमाण केही पाउँदैन। फस्यो भने कानुनी लडाइँ वा लगानी फिर्ताको आधारसम्म हुँदैन। विष्टलाई प्रतिस्थापन गर्दै मन्त्री भएका रामेश्वर राय यादवका लागि ठूलो चुनौती नै यही छ प्रचार कम, काम बढी गर्ने। सकेसम्म देशमै रोजगारका अवसर सिर्जना गर्ने र वैदेशिक रोजगारमा जानैपर्नेलाई कम्तीमा कुनै न कुनै सीपमा पोख्त बनाएर पठाउने। वैदेशिक रोजगारलाई मर्यादित र इमानदार बनाउने। श्रमिक ठगिने अवस्था अन्त्य गर्ने। त्यसको प्रमुख अस्त्र नै सीपयुक्त जनशक्ति निर्माण हो। नेपालको संविधानको धारा ३१ मा शिक्षासम्बन्धी हकको व्यवस्था छ। त्यसमा भनिएको छ, (१) प्रत्येक नागरिकलाई आधारभूत शिक्षामा पहुँचको हक हुनेछ। (२) प्रत्येक नागरिकलाई राज्यबाट आधारभूत तहसम्मको शिक्षा अनिवार्य र निःशुल्क तथा माध्यमिक तहसम्मको शिक्षा निःशुल्क पाउने हक हुनेछ। वैदेशिक रोजगारमा जानेको ठूलो संख्या शिक्षाको अवसरबाट वञ्चित छ। त्यसका पछाडि हाम्रै सामाजिक, आर्थिक, राजनीतिकलगायत कारण छन्। माथिको तथ्यांकले यो पनि भन्छ वैदेशिक रोजगारमा जानेको ५६ प्रतिशत पेसागत शिक्षामा निरक्षर छन्। राज्यले शिक्षामा गरेको लगानीलाई हेर्ने हो भने तिनलाई पनि पेसागत दक्षताको कक्षा लिने हक लाग्छ। राज्यले त्यो संवेदनशीलता बुझ्नुपर्छ। पहिला पढ्न नसकेकानपाएकालाई ३ महिना सीपशिक्षा दिन राज्यले किन लगानी नगर्ने ? देशमा व्यावसायिक तालिमका नाममा ठूलो रकम खोलो बगेको छ। तर, सर्वसाधारणलाई व्यावसायिक बनाउन सकेको छैन। कारण हो नाटकीय र देखावटी अध्ययन। सीटीईभीटीकै वेबसाइट हेर्दा उसले १ सय ५५ पेसाका छोटा अवधिका (सरदर ३ महिने) तालिम दिन्छ। तिनमा साइकोलोजी काउन्सिलरदेखि सहायक पुरोहितसम्म छन्। पेसा त सबैजसो समेटिएका छन्। हरेक वर्ष ५० हजारको हाराहारीमा यसका तालिमप्राप्त जनशक्ति कागजी रूपमा उत्पादन हुन्छन्। अलि लामा पाठ्यक्रमका प्राविधिक त्यही हाराहारीमा तयार हुन्छन्। तर, ती प्रमाणपत्रको उपयोग कहाँ भइरहेको छ त ? देशमा कि विदेशमा ? खोज्दा कतै खासै देखिँदैन। कोरियाले ईपीएस प्रणालीबाट विदेशी कामदार लैजानुअघि परीक्षा लिन्छ, उत्तीर्ण मात्र रोज्छ। त्यहाँ जान चाहनेले पढ्नैपर्ने बाध्यता हुन्छ। अन्य मुलुकका हकमा त्यस्तो व्यवस्था नभए पनि हाम्रा नागरिकको हितार्थ हामी आफैंले बाध्यात्मक व्यवस्था गर्न सक्छौं। अदक्ष कामदार एकजना पनि नपठाउने राज्यले नीति लिनु हो भने सम्भव छ। त्यस्तो अवस्थामा विदेश जान इच्छुक व्यक्ति तालिम खोज्दै आफैं भांैतारिन्छन्। तर, त्यो नाम मात्रको सिकाइ नहोस्। जसरी अहिले ओरियन्टेसनका नाममा कक्षामै नबसी प्रमाणपत्र आउँछ। सीटीईभीटीका अधिकांश तालिम त्यस्तै हुन्छन्। प्रमाणपत्र बाँडिन्छन्। खाजा खुवाएको खर्च देखाइन्छ। प्रायः गोजीमै हालिन्छ। त्यस्तो प्रमाणपत्र बोकेर कुनै नेपाली विदेश गयो भने उसले निर्धारित काम गर्न सक्दैन। अनि, फस्छ। तालिम वा शिक्षा यस्तो होस्, जसले पोख्तसमेत बनाओस्। नेपाली श्रमिकको विदेशमा सडक काट्न नजानेरसमेत मृत्यु हुन्छ। गन्तव्य मुलुकका भाषा, संस्कृति आदिबारे जानकारी हुँदैन। काम र सीपको त कुरै छाडौं। त्यही कारण दुःख पाउनुपर्ने, एउटा भनेर गएर अर्कैमा पारिने, सुविधा तलमाथि गर्ने, निकालिदिनेजस्ता घटना हुन्छन्। दक्षता बढाउँदा सीप सिकिने मात्र होइन, सेवासुविधा बढी हुन्छ, कामको प्रकृति पहिल्यै निर्धारण हुन्छ। त्यसलाई दीर्घकालीन पेसाका रूपमा अवलम्बन गर्न सकिन्छ। नेपाल फर्किएपछि जीविकाको आधार बनाउन सकिन्छ। त्यसैले थोरै शुल्क लिएर किन नहोस्, सीटीईभीटीजस्ता सरकारी निकायले व्यापक मात्रामा तालिमको व्यवस्था गर्नुपर्छ। विदेश जानुअघि तालिम लिनैपर्ने नियम राज्यले ल्याउनुपर्छ। निःशुल्क वैदेशिक रोजगारको नीति पूर्णतः कार्यान्वयन गर्ने हो भने सीमित रकम खर्चेर तालिम लिन हरेक व्यक्ति तयार हुन्छ। किनकि, यो बाध्यता कामदारकै लागि हो। राज्यले मात्र सोच्नुपर्छ अब अदक्ष श्रमिकले नेपाली भूमि छाड्ने छैनन्। छाड्नुअघि अवश्य दक्ष हुनेछन्।"
फिफा वर्ष खेलाडीमा भोट चलखेल,"फिफा वर्ष खेलाडी २०१९ को अवार्ड बार्सिलोनाका स्टार लियोनल मेसीले जिते । केही प्रतिनिधि र प्रशंसकले भोट हेराफेरीको आरोप पनि लगाएका थिए । जसमध्ये एक थिए, सुडानका प्रशिक्षक ड्राभको लुगारिसिक । उनको दाबीअनुसार पहिलो रोजाइमा लिभरपुलका मोहमद सलाहलाई भोट हालिएको थियो । तर, पछि नतिजा मेसीको नाममा आयो । सलाह फिफा अवार्डको शीर्ष तीनभित्र नै परेनन् । लुगारिसिकको दोस्रो रोजाइमा सलाहकै साथी साडियो माने र तेस्रो रोजाइमा पीएसजीका केलियन एम्बाप्पे थिए । तर, अन्त्यमा उनको भोट क्रमशः मेसी, भान डाइक र साडियो मानेलाई गएको देखिन्छ । त्यसै गरी, सलाहले आफ्नै देशका सहकर्मी र प्रशिक्षकको समेत भोट नपाएको चर्चा चलेको थियो । दुवैले उनीहरूको भोट दर्ता नगरिएको आरोप लगाए । इजिप्सियन तथा एस्टनभिल्लाका स्टार अहमद एलमोहामदीले सलाहलाई दिएको भोट सूचीकृत नै नभएको आरोप लगाए । अहमदसँगै इजिप्टका ओलम्पिक प्रशिक्षक सक्की घरिवले पनि भोट दर्ता नभएको आरोप लगाए । सलाह शीर्ष तीनभन्दा बाहिर भए पनि मिलानमा अवार्ड समारोह हुनुभन्दा पहिले नै बाहिरिएका थिए । लिभरपुलका सहकर्मी भर्जिल भान डाइक मेसी र क्रिस्टियानो रोनाल्डोभन्दा अगाडि पुरस्कार जित्ने अभियानमा थिए । मेसीले विश्वभरका प्रशंसकको अपेक्षाविपरीत डाइकलाई पछि पारिदिए ।"
खेलाडीको कारबाही घट्यो,"काठमाडौं : अखिल नेपाल फुटबल संघ (एन्फा) ले विमल घर्तीमगरसहित चार खेलाडीमाथि लगाएको प्रतिबन्ध कारबाहीको समय केही घटाएको छ। विश्वकप छनोट फुटबलअन्तर्गत भुटानमा कुवेतसँग खेल्न जाने अघिल्लो दिन विमलसहित अञ्जन विष्ट, सन्तोष तामाङ र दिनेश राजवंशी रात्रि क्लब पुगेका थिए। बन्द प्रशिक्षण क्यापबाट भागेर रात्रि क्लबमा गएका खेलाडीलाई एन्फाले तत्काल टोलीबाट बर्खास्त गरेको थियो। यी चार खेलाडीलाई पछि एन्फा अनुशासन समितिले जनही ५० हजार रुपैयाँ जरिवानासहित अञ्जन र सन्तोषलाई ४५ दिन र विमल र दिनेशलाई ९० दिन प्रतिबन्धको कारबाही गरेको थियो। उक्त कारबाहीमाथि खेलाडीले एन्फाको अपिल कमिटीमा अपिल गरेका थिए। खेलाडीको अपिलपछि एन्फाले मंसिर २७ गतेबाट कारबाही गर्ने पूर्वनिर्णयलाई सच्याउँदै कात्तिक ३० गतेबाट लागू हुने जनाएको छ। खेलाडीलाई भुटान प्रस्थान गरेको दिन कात्तिक ३० खेलबाटै लागू हुनेगरी कारबाही गरिएको हो। खेलाडीलाई आर्थिक जरिबाना भने यथावत् राखिएको एन्फाद्वारा मंगलबार जारी विज्ञप्तिमा उल्लेख छ। नेपालले कुवेतसँग मंसिर ३ गते छनोट खेल खेलेको थियो। उक्त खेलमा नेपाल कुवेतसँग १० गोलले पराजित भएको थियो। दर्शक तान्ने नयाँ दाउ अखिल नेपाल फुटबल संघ (एन्फा) ले सहिद स्मारक ए डिभिजन लिगमा दर्शकलाई आकर्षित गर्न विभिन्न उपहारको घोषणा गरेको छ। लिग समितिले मंगलबार पत्रकार सम्मेलन गरी लिगका दर्शक घटेको भन्दै उपहार प्याकेज ल्याएको हो। लिग सञ्चालन समितिका संयोजक सञ्जीव मि श्रले दुई सय र पाँच सय मूल्य तिरेर रंगशाला आउने दर्शकलाई राष्ट्रिय टोलीको जर्सी, दशरथ रंगशालामा सञ्चालन हुने विश्वकप छनोट खेल हेर्ने टिकट, पाँच सयको टिकटमा दुई जनालाई नेपालको राष्ट्रिय टोलीसँग विदेश भ्रमणको अवसरलगायत उपहार राखिएको बताए। उनले सबै पुरस्कार लक्की ड्र मार्फत सार्वजनिक गरिने जानकारी पनि दिए। मोफसलको खेलतालिका सार्वजनिक एन्फाले मोफसलमा हुने गोल्ड कप र नकआउट फुटबलको खेलतालिका पनि सार्वजनिक गरेको छ। तालिकाअनुसार नकआउट फुटबल फागुन पहिलो साताबाट सञ्चालन हुनेछ। एन्फाको तालिकामा मोफसल र काठमाडौं उपत्यकामा गरी २५ वटा प्रतियोगिता सञ्चालन हुनेछन्। तालिकामा धेरै प्रतियोगिता जुधेका छन्। तालिकाअनुसार फागुन पहिलो साता पोखरामा मनकामना गोल्डकप, झापामा सताक्षी गोल्डकप र मकवानपुरमा बागमती गोल्डकप हुनेछ। फागुनकै ५ देखि १५ सम्म चितवनको राइनो गोल्डकप, फागुन ८ देखि १७ सम्म बूढासुब्बा गोल्डकप र तिलोत्तमा गोल्डकप हुनेछ। फागुन ११ देखि २२ सम्म धनगढीमा खप्तड गोल्डकप, फागुन १५ देखि २४ सम्म झापा गोल्डकप, माईभ्याली गोल्डकप र बागलुङमा मेयर कप हुनेछ। फागुन २२ देखि चैत १ मा आहा रारा र राजर्षि जनक कप, फागुन २२ देखि चैत ३ सम्म चितवन गोल्डकप र नेपालगन्ज गोल्डकपलगायत प्रतियोगिता हुनेछन्।"
बुटवललाई हराउँदै विराटनगर प्ले अफमा,पोखरा : विराटनगर टाइटन्सले जारी पोखरा प्रिमियर लिग (पीपीएल) को प्ले अफमा स्थान बनाएको छ। बुधबार भएको लिग चरणको अन्तिम खेलमा बुटवल ब्लास्टर्सलाई ४ विकेटले पराजित गर्दै विराटनगर प्ले अफमा पुगेको हो। विराटनगरले नेट रनरेटका आधारमा काठमाडौँ गोल्डेन वारियर्सलाई पछि पार्दै प्ले अफमा स्थान बनाएको हो। टस जितेर विराटनगरले फिल्डिङ रोजेपछि बुटवलले पहिलो ब्याटिङ गरेको थियो। बुटवलले निर्धारित २० ओभरमा ८ विकेट गुमाउँदै १३३ रन जोडेको थियो। १३४ रनको लक्ष्य विराटनगरले १२२ ओभरमा भेट्टाएको खण्डमा नेट रनरेटका आधारमा काठमाडौँलाई पछि पार्दै प्ले अफमा पुग्ने सम्भावना थियो। आक्रामक ब्याटिङ गरेको विराटनगरले ११४ ओभरमै ६ विकेट गुमाउँदै उक्त लक्ष्य भेट्टायो। विराटनगरलाई जिताउने क्रममा नोमान खानले सर्वाधिक ३५ रन जोडे। त्यस्तै पुनित मेह्रा ३२ रनमा कमल खत्रीको बलमा क्याच आउट भए भने महम्मद जैद आलमले १० बलको सामना गर्दै २४ रन बनाए। विराटनगरलाई जित दिलाउन पुष्प थापाले नटआउट १८ रनको योगदान गरे। त्यस्तै लोकेश बमले ५ बलमा १३ रन बनाए। बुटवलका लागि नितेश थापाले २ विकेट लिए। कमल खत्री र हर्ष टंकले समान ११ विकेट हात पारे भने अबिनाश बोहराको नाममा १ विकेट रह्यो। यसअघि ब्याटिङ गरेको बुटवलले निर्धारित २० ओभरमा ८ विकेट गुमाउँदै १३३ रन जोडेको थियो। बुटवलका लागि हर्ष टंकले सर्वाधिक ६७ रन जोडे। त्यस्तै शिवम सिंहले ३७ रन बनाए भने कप्तान सिद्धान्त लोहनीले ११ रन जोडे। तर अन्य ब्याट्स्म्यानले भने उल्लेख्य रन जोड्न सकेनन्। बुटवललाई सस्तैमा समेट्न विराटनगरका महम्मद जैद आलमले ४ विकेट लिए। त्यस्तै किशोर महतोले विकेट हात पारे भने दिपेश श्रेष्ठ र शहव आलमको नाममा ११ विकेट रह्यो। फाइनल प्रवेशका लागि प्ले अफमा फेरि यिनै टोलीबीच बिहीबार प्रतिष्पर्धा हुनेछ। विजयी टोलीले शनिबार चितवन राइनोजसँग उपाधिका लागि भिड्नेछ।
प्रधानसेनापति कपको उपाधि एपीएफलाई,काठमाडौं : प्रधानसेनापति अन्तर्राष्ट्रिय महिला फुटबल प्रतियोगिता को उपाधि सशस्त्र प्रहरी बलको एपीएफ क्लबले जितेको छ। प्रतियोगिताको यो सातौं संस्करण हो। साविक विजेता समेत रहेको एपीएफ क्लबले पाँचौं पटक यो उपाधि चुमेको हो। एपीएफ क्लबले बुधबार भएको फाइनल खेलमा अर्को विभागीय टोली त्रिभुवन आर्मी क्लबलाई २० गोलले हरायो। एपीएफ क्लबलको जितमा सरु लिम्बु र रेखा पौडेलले एकएक गोलको योगदान गरे। प्रतियोगितामा एपीएफ क्लबले अपराजित रहँदै उपाधि हात पारेको हो। उपाधिसँगै एपीएफ क्लबले तीन लाख रुपैयाँ नगद पुरस्कार पनि हात पार्यो। उपविजेता बनेको आर्मी क्लबले एक लाख ५० हजार रुपैयाँ पुरस्कार पायो। प्रतियोगिताको सेमिफाइनलमा एपीएफ क्लबले नेपाल पुलिस क्लबलाई र आर्मी क्लबले भुटानको टोलीलाई हराउँदै फाइनलमा स्थान पक्का गरेका थिए। प्रतियोगिताको लिग चरणको खेलमा पनि एपीएफ क्लबले आर्मी क्लबलाई हराएको थियो। सेमिफाइनलमा पराजित भएका पुलिस क्लब र भुटानको टोलीले पनि ५०५० हजार रुपैयाँ पुरस्कार पाए। नेपाली सेनाले अखिल नेपाल फुटबल संघ (एन्फा) को सहकार्यमा प्रतियोगिता आयोजना गरेको हो।
क्यानबेरामा 'नेपाली खेलकुद सम्मेलन',"सिमरा : अष्ट्रेलियाको राजधानी क्यानबेरामा पाचौं ओसियाना नेपाली खेलकुद सम्मेलन हुने भएको छ । अष्ट्रेलियानेपाल फ्रेण्डसिप सोसाइटीको संयोजनमा चैत २८ देखि बैशाख १ गते (अप्रिल १०१३) सम्म सम्मेलन हुने भएको हो। नेपाली समुदायलाई एकआपसमा जोड्न र आपसी सद्भाव बढाउने उद्देश्यले अष्ट्रेलियामा खेलकुद सम्मलेन हुँदै आएको छ । यसअघि अष्ट्रेलियाको विभिन्न सहरमा आयोजना गरिएको सम्मलेन यसपटक क्यानबेरामा गर्न लागिएको हो । क्यानबेरामा सम्मेलन हुने भएपछि नेपाली समुदाय उत्साहित देखिएका छन् । सम्मेलनलाई सफल बनाउन सोसाइटीले गैरआवासीय नेपाली संघ (एनआरएनए), क्यानबेरा नेपाली फुटबल क्लब, क्यानबेरा नेपाली क्रिकेट क्लब, क्यानबेरा नेपाली भलिबल क्लबसहित विभिन्न संघ, संस्थासँग सहकार्य थालेको छ। खेलकुद सम्मेलनका संयोजक डा दुर्गादत्त कंडेलले क्यानबेरामा पहिलो पटक सम्मेलन हुन लागेकाले यसलाई सफल बनाउन आफूहरु उत्साहका साथ तयारीमा जुटेको बताए । यसअघि पहिलो र चौथो सम्मेलन सिड्नी, दोस्रो मेलबर्न र तेस्रो ब्रिसबेनमा भएको थियो । चार दिने सम्मेलनमा फुटबल, क्रिकेट, बास्केटबल, भलिबल, दौड, ब्याटमिन्टन, टेबल टेनिस, लंग टेनिस, गल्फ खेल हुनेछन् । सम्मेलनमा अष्ट्रेलियाको आठ राज्य र न्युजिल्याण्डमा बसोबास गर्ने नेपाली भाषी खेलाडीको सहभागिता रहने संयोजक कडेलले बताए । प्रतिभावान युवा खेलाडीलाई उजागर गर्नुका साथै स्वस्थ रहन, नेपाली समुदाय र संगठनबीच सद्भाव बढाउन, व्यवसायिक साझेदारी वृद्धि गर्न, आत्मविश्वास बढाउन, खेलकुद क्षेत्रको प्रवद्र्धन गर्नलगायत विभिन्न उद्देश्यका साथ सम्मेलन गर्न लागिएको कंडेलले बताए । अष्ट्रेलियासहित न्युजिल्याण्ड, पपुवा न्युगिनि, फिजीलगायत विभिन्न देशका खेलाडी र संघसंस्थालाई सम्मेलनमा सहभागिता र सहकार्यका लागि आह्वानसमेत गरिएको संयोजक कंडेलको भनाइ छ।"
