शीर्षक,विवरण
असहिष्णु सरकार,"पुरानो सालको बिदाइ र नयाँ सालको प्रारम्भले अवश्य पनि नयाँनयाँ आशा र अपेक्षा जागृत हुन्छन्। त्यसैगरी नेपाली जनताले पनि वर्तमान सरकारले २०७५ सालमा गरेका गतिविधि र जनतालाई दिएका केही उपहारबारेमा समीक्षा, टीकाटिप्पणी गरिरहेका छन्, जुन स्वाभाविक पनि छ भने प्रतिपक्षमा रहेर नेपाली कांग्रेसले खेलेको भूमिकालाई पनि नजिकबाट नियालिरहेका छन्। यसैको सेरोफेरोमा यो लेख केन्द्रित भएको छ। केपी ओलीको सरकारले जसरी जनतालाई प्रशस्त आश्वासन र मीठा सपना बाँडेर जनताको मत जितेर सरकारमा पुग्यो त्यसैगरी जनताका पक्षमा राम्रा काम गर्न सकेन। अहिलेसम्म यसले गरेका क्रियाकलाप हेर्दा सरकारले बोलाइमा धेरै समय खर्चियो भने काम गराइमा कम तत्परता देखायो। समग्रमा भन्दा जनताको जनसवाल र जनसरोकारका विषयप्रति सरकार उदासीन रह्यो। त्यसैले जनताले सरकारबाट गरेका आशा, भरोसा निराशामा रूपान्तरण भए। प्रधानमन्त्री केपी ओलीसमक्ष अघिल्ला प्रधानमन्त्रीलाई जस्ता धेरै चुनौती पनि थिएनन्। जस्तो कि गिरिजाप्रसाद कोइरालाले कठिनपूर्ण घडीमा मुलुकलाई शान्तिमा रूपान्तरण गरे, सुशील कोइरालाले मधेस आन्दोलन हुँदाहुँदै सुझबुझ तरिकाले नेपालको संविधान घोषणा गरे भने शेरबहादुर देउवाले तीनै तहको निर्वाचन गरेर संघीयता कार्यान्वयन गरेर मुलुकलाई पुनर्जागरणको युगमा पुर्याए। तर केपी ओलीसमक्ष दुईतिहाइ सरकारको बलियो बहुमत, प्रदेश सरकारको साथ, बहुमत स्थानीय तहको समर्थन हुँदा पनि जनताका पक्षमा राम्रो काम गर्न सकेन। अर्कोतर्फ प्रतिपक्ष दल कांग्रेसले रचनात्मक प्रतिपक्षको भूमिका निर्वाह गर्दा पनि राष्ट्रमा देखा परेका विद्यमान समस्या समाधान गर्न उसको साथ पनि यो सरकारले लिन सकेन। सरकार गठन हुँदाका प्राथमिकता शान्ति, सुरक्षा, सुशासन र विकास थिए यो पनि पूरा गर्न सकेन भने अर्कोतर्फ यसको जिम्मेवारी संघीयता र संविधानको कार्यान्वयन, कर्मचारीको समायोजन र संरचनागत विकासलाई पनि पूरा गर्न सकेन। त्यसैले यो सरकारले गरेका गतिविधिको बुँदागत रूपमा विश्लेषण गरी सही बाटोमा हिँडाउन प्रतिपक्षले निरन्तर खबरदारी गर्दै रहनु जरुरी छ। यसको पहिलो दायित्व संघीयता कार्यान्वयन हो। जुन कुरा यसको कामगराइ र क्रियाकलापले देखाउन सकेन। अधिकारको बाँडफाँड, राज्यको तहगत संरचना निर्माण र हस्तान्तरण कर्मचारी समायोजन, उचित बचतको प्रबन्ध, राजधानीको टुंगो पनि लगाउन सकेन। संघीयता भनेको शक्तिको विकेन्द्रीकरण पनि हो तर यसको ठीक विपरीत प्रधानमन्त्री कार्यालयमा राज्यका महत्वपूर्ण अंगहरूलाई राख्ने राष्ट्रिय सुरक्षा परिषद्को काम, कर्तव्य र अधिकारसम्बन्धी विधेयकलाई छायाँमा राखेर प्रधानामन्त्रीले सेना परिचालन गर्ने अधिकार आफैं लिई केन्द्रीकृत अधिकारको नमुना पेस गर्नुले सरकार संघीयताको कार्यान्वयनमा उदासीन देखिन्छ। सरकारले गरेका गतिविधिको बुँदागत रूपमा विश्लेषण गरी सही बाटोमा हिँडाउन प्रतिपक्षले निरन्तर खबरदारी गर्दै रहनु जरुरी छ। दोस्रोमा संविधानको उल्लंघन र न्यायपालिकामाथिको ठाडो हस्तक्षेप पनि हो। नेपालको संविधानमा संवैधानिक परिषद्मा विपक्षी दलको उपस्थितिमा विभिन्न आयोगका प्रमुखहरू नियुक्ति गरिनुपर्ने प्रावधानलाई लत्याएर एकलौटी रूपमा विपक्षी दलको नेताको अनुपस्थितिमा गठन गरिनु, न्यायपालिकालाई कार्यपालिकाको लाचार छायाँ आदिले संविधानको कार्यान्वयनमा प्रतिबद्ध छैन भन्ने प्रतीत हुन्छ। तेस्रो, शान्तिसुरक्षा कायम गर्न नसक्नु। जनताको जीउधनको सुरक्षा देशमा अमनचयन कायम गर्नु सरकारको पहिलो दायित्व हो। तर यो दिशातर्फ सरकार पूर्ण असफल रह्यो। जस्तो कि निर्मला पन्तका हत्यारालाई कानुनी कठघरामा उभ्याउन सकेन। त्यस्तै रोल्पाको रोहित पुन, सर्लाहीको राम विलास महतो, रूपन्देहीको अनिश पुरी आदिले अकालमा ज्यान गुमाए तर सरकारले मानवको बाँच्न पाउने अधिकारको संरक्षण गर्न सकेन किन ? चौथो, संस्थागत भ्रष्टाचार। प्रधानमन्त्रीको घोषणा भ्रष्टाचारालाई शून्य सहनहीलतामा पुर्याउने संकल्पविपरीत यो सरकार भ्रष्टाचारमा लिप्त भएका थुप्रै काण्ड उजागर भएका छन। वाइडबडी काण्ड, एनसेल काण्ड, पाठक काण्ड, चिनी काण्ड, बूढीगण्डकी काण्ड, सुनकाण्ड, स्वीस बैंक काण्ड, सिन्डिकेट काण्ड, गैरसरकारी संस्था सम्पत्ति काण्ड, वैदेशिक संस्था सम्पत्ति काण्ड, वैदेशिक रोजगार काण्ड, आयल निगम जग्गा खरिद काण्ड, बूढीगण्डकी जलविद्युत् आयोजना काण्ड, मेलम्ची खानेपानी काण्ड, बालुवाटारको सरकारी जग्गा प्रकरण काण्ड जस्ता क्रियाकलापले सरकार भ्रष्टाचारलाई सिरानी राखेर सुतेको प्रस्ट हुन्छ। पाँचौं समृद्धि र विकासको यात्रा। सरकारले समृद्धि र विकास यात्रालाई पनि द्रूत गतिमा अगाडि बढाउन सकेन। सिंहदरबारको अधिकार गाउँगाउँमा पुर्याउन सकेन। नेपाली जनता अहिले पनि शिक्षा, स्वास्थ्य, रोजगारजस्ता आधारभूत आवश्यकताबाट वञ्चित छन्। तर मुलुकका प्रधानमन्त्री पानीजहाज र रेलका कार्यालय उद्घाटन गरेर व्यस्त देखिन्छन्। नेपाली जनता, अज्ञानता, अशिक्षा, भोकमरी र अभावै अभावबाट बाँच्न बाध्य छन् तर त्यसतर्फ सरकारको खासै ध्यान जान सकेन। छैटौं जीर्ण अर्थतन्त्र, यो सरकारको गठन भएपछि मुलुकको अर्थतन्त्रको सूचकांक सकारात्मक छैनन्। शोधान्तर घाटा, व्यापार घाटा, उत्पादनमा वृद्धि हुन सकेको छैन। दोहोरोतेहेरो कर महँगीको मारमा नेपाली जनता छन्। उनको आर्र्थिक स्थितिमा सुधार ल्याउने कार्यक्रम छैनन्। ऋण र अनुदानले मुलुक अगाडि गइरहेको जुन नेपालीले धान्न सक्दैनन्। यस्तो परिवेशमा समृद्धि नेपाल बन्न सक्दैन्। सातौं लोकतान्त्रिक मूल्य मान्यताको ह्रास। लोकतान्त्रिक मूल्यमान्यता, विधिको शासन, कानुनी राज्य, स्वतन्त्र न्यायपालिका, मानवअधिकार, अभिव्यक्ति स्वतन्त्रतालाई कुल्चिँदै यो सरकार अधिनायकवाद सर्वसत्ताबाद र निरंकुशतातर्फ अग्रसर भएको पाइन्छ। दुईतिहाइको दमन र शोषणले नेपाली जनता आक्रान्त छन्। त्यसैले लोकतान्त्रिक विधिको पद्धतिअनुसार चल्नुपर्छ। आठौं राष्ट्रियता र राष्ट्रिय अखण्डताविपरीत। यो सरकारले विखण्डनकारी र पृथकतावादी शक्ति, सीके राउतसँग एघारबुँदे सम्झौता गर्यो, स्वतन्त्र मधेसका लागि जनमत संग्रह भन्ने अभिव्यक्ति पनि आयो जसले गर्दा यो सरकारको राष्ट्रवाद खोक्रो र उदांगो भएको छ भने राष्ट्रियता, राष्ट्रिय अखण्डता र स्वाधीनताको रक्षा यसले गर्न सक्दैन भन्न भनाइले मुलुकका जनता विभाजनको मुद्दामा आफ्नो ध्यान केन्द्रित गर्न बाध्य भएका छन्। विप्लव समूहमाथि राजनीतिक प्रतिबन्ध। यो सरकारले विगतको कांग्रेसको सरकारले तत्कालीन माओवादीलाई बाह्रबुँदे सम्झौता गरी शान्तिमा रूपान्तरण गरेको बिर्सिएर नेत्रविक्रम चन्दप्रति राजनीतिक प्रतिबन्ध लगाई नयाँ द्वन्द्व र आतंकलाई निमन्त्रणा गरिरहेको छ जसले गर्दा मुलुकमा थप संकटमा जाने देखिन्छ। नवौं प्रतिपक्षप्रति असहिष्णु। प्रधानमन्त्री ओली अहिले पनि विपक्षीप्रति सकारात्मक हुन सकेनन्। कहिले विपक्षीलाई अरिंगाल जस्तै झम्टिन जाने कार्यकर्तालाई निर्देशन दिने, कहिले कांग्रेस कहाँ छ भनेर प्रश्न गर्ने, कहिले नन्दीभिरंगीको संज्ञा दिएर खिल्ली उडाउने प्रवृत्तिले प्रधानमन्त्री कुशल शासकभन्दा कलाकारजस्तो देखिएको पाइन्छ। त्यसैले उपमा र उखानटुक्काले देश बनाउन सत्तापक्ष, प्रतिपक्षको सामूहिक प्रतिबद्धता चाहिन्छ। त्यसैले २०७५ सालले नेपाली जनतालाई खुसी, समृद्धि र विकास दिन सकेन। अब नयाँ वर्षले विगतमा भएका कमीकजोरी सच्याउँदै संघीयतालाई पुनर्जागरण र विकास युगमा रूपान्तरण गर्न अग्रसर हुनैपर्छ भने प्रतिपक्षमा रहेको कांग्रेसले अझ सशक्त रूपमा सरकारलाई खबरदारी र सही बाटोमा डोर्याउने जिम्मेवारी र थप उचाइका साथ अगाडि बढेमा मात्र सरकारको क्रियाकलापमा सुधार र सुन्दर वर्तमान निर्माण गर्न सकिन्छ। संग्रौला नेपाली कांग्रेसकी केन्द्रीय सदस्य तथा प्रतिनिधि सभा सदस्य हुन्।"
हावी हुँदै अनुदारवाद,"सरकारले समृद्धिको डम्फु त बजाएको छ, तर सामाजिक न्याय भुलेको छ। यसबाट लाग्छ नेपाली वामपन्थी अनुदार हुन लागेका हुन् कि ? यतिखेर मुलुकमा नेपाल कम्युनिस्ट पार्टीको पूर्ण बहुमतको बलियो सरकार छ। मेरो बुझाइमा, सैद्धान्तिक रूपमा प्रगतिशील वामपन्थी सरकार नै हो। तर पनि गएको एक वर्षसम्म सरकारका कामकारबाही, नेतृत्वकर्ताका बानीबेहोरा, चालढाल र सरकारमा बसेकाहरूले गर्ने चर्चापरिचर्चा अनि मुलुकमा विद्यमान संकथनको परिस्थिति हेर्दा प्रश्न गर्न मन लाग्छ, विचारधारालाई बुझ्ने प्रयास किन गरिँदैन ? वामपन्थ, उदारवाद, प्रगतिशील भनेको हो ? यहाँ मात्र होइन, विश्वव्यापी रूपमा राजनीतिक वैचारिक चर्चा उठेको छ। ९० को दशकमा कम्युनिज्मको अन्त्य भयो भनिरहँदा नेपालमा कम्युनिस्टको उदय भएको देख्छौं। यहाँका कम्युनिस्ट साँच्चै वामपन्थी हुन् या प्रगतिशील हुन् भन्ने आकलन गर्न मन लागेको छ। उदारवाद के हो ? प्रगतिशीलता र वामपन्थ भनेको के हो ? यसले समयसमयमा मलाई घोत्ल्याउँछ। समाज परिवर्तनकै विषयमा बहस गर्ने मानिस सांस्कृतिक, परम्परावादी, दक्षिणपन्थी जस्ता राजनीतिक परिदृश्य कताकता धुमिल भएको छ। उदार भनिनेहरू पनि धेरै हदसम्म अनुदार हुँदै गएका छन्। वामपन्थ भन्नेहरूका व्यवहार पनि उदारतिर नगई अनुदारवादी धारउन्मुख छन्। त्यो के हो ? नेपालको सन्दर्भमा भूमिको बाँडफाँट, समानता र अन्यायका कुरा गर्नेहरू यतिबेला समृद्धिका नारा दिइरहेका छन्। समृद्धि आफैंमा आउने हो वा अन्याय, असमानता, बेरोजगार र भोकमरीलाई जितेर आउने हो, त्यो तथ्य भुले झैं पाउँछु। त्यसको अन्त्य नगरी कसरी समृद्धि आउँछ ? आफैं घोत्लिन्छु, तर उत्तर आउँदैन। अनि सम्झन्छु, हुन सक्छ आफैं समृद्धि भयो भने त्यसको अन्त्य स्वतः। त्यसका लागि के गर्ने भन्नेमा हामीले खासै कुनै बाटो तय गर्न सकेका छैनौं। अझै अलमलिएका वा अलमल्याएका छौं। छुट्टै राजनीतिक संकथन यसो सम्झन्छु यतिबेला हामी भिन्नैखाले राजनीतिक संकथनमा छौं झैं लाग्छ। भोकमरी, बेरोजगार, असमानता र अन्याय अन्त्य नगरी हामी सपनाउन्मुख अर्थात् समृद्धि बेचिरहे झैं छौं। समृद्धिका निम्ति जुन विषयमा जानुपर्ने हो, त्यो बाटो तय गर्ने आधार पनि देखिँदैन। यसैले हामी सामाजिक संकथनका बीचमा तैरिरहेका छौं। पश्चिमाहरूको उदारवाद भन्नुको अर्थ राज्यको आर्थिक व्यवस्थामा न्याय र व्यक्ति चयनमा हस्तक्षेप गर्न हुँदैन भन्ने रहँदै आएको छ। तर हामीकहाँ सामाजिक विरोधाभास र असमानता छन्। त्यसमा राज्यको भूमिका हदैसम्म देखिन्छ। नेपालमा उदार पक्षको कुरा गर्ने हो भने पश्चिमाहरूले झैं पूर्ण रूपमा नकार्न सक्दैनन्। सायद यसैले होला बीपीलाई लोकतन्त्रवादी भन्दाभन्दै पनि समाजवादी भन्नुपर्ने अवस्था आयो। समाजवादी भन्दाभन्दै पनि सामाजिक स्वामित्वका पक्षमा उहाँ हुनुहुन्थेन। उहाँ व्यक्तिको अधिकारका पक्षमा हुनुहुन्थ्यो। व्यक्तिमा सबै निहित होइन तर समाजले व्यक्तिको विकासका लागि बाटो खुलाउने पक्षमा उहाँ रहनुभयो। यो विषय यहाँ जोड्नुको अन्तर्य हो, उदारवादको सैद्धान्तिक आधार। यसको महत्वपूर्ण पक्ष भनेको अल्पसंख्यकलाई स्वीकार गर्नु नै हो। विचारको स्वतन्त्रता र त्यसमा हुने वादलाई पनि जोड दिन आवश्यक झैं लाग्छ। नेपालको सन्दर्भमा झट्ट हेर्दा व्यक्तिवादी वा पुँजीवादीको पक्षपोषक भने पनि त्यसमा गरिबी असमानता, छुवाछूतजस्ता विषयले झन् खाडल तय गरेको छ। अनुदारवादको हावी हुनेबित्तिकै परिवर्तन समयको माग नै हो। यसलाई आफूलाई विद्वान् सम्झने नेतृत्वले बेलैमा ख्याल गर्न आवश्यक देख्छु। लोकतान्त्रिक पद्धतिलाई निर्वाचनसँग दाँजेर हेर्नुपर्छ। हार्ने दल अल्पसंख्यक भए पनि त्यसलाई स्वीकार गर्ने परम्परा नै निर्वाचन र त्यसले तय गरेको लोकतन्त्र हो। यो उदारवादको आधारभूत तथ्य पनि हो। निर्वाचनमा हारेको व्यक्तिसँग पनि मत हुने हुँदा त्यो मतसमेत स्वीकार गरी अघि बढ्नु लोकतन्त्र हो। अनि त्योे उदारवाद पनि। तर हामीको आर्थिक विकासलाई व्यक्ति वा बजारमा छाड्दा विकास सम्भव हुँदैन। व्यक्तिको सर्वशक्तिको विषय रहेको छ। व्यक्तिलाई स्वीकार गर्न सक्नु नै उदारवादका पक्षमा उभिएको देखिन्छ। तर त्यसमा इमानदारी हराएको छ। लामो संघर्षबाट आएका र आफूले उठाएका मुद्दाहरू भुलेर दलहरू बरालिए झैैं लाग्छन्। सामाजिक न्याय बिर्सेको देखिन्छ। जब प्रश्न गर्न बन्द गरिन्छ नेपालका वामपन्थी अनुदार हुन लागेको हो झैं लाग्छ। निर्वाचन परिणामका कारण सत्तासीनमा आफू स्थायी देखिएको झंै आभास दिन खोजेजस्तो लाग्छ। वामपन्थी प्रगतिशील हुन्छ भन्दाभन्दै नेपालका वामपन्थी फरक हुन लागेका हुन् झैं लाग्न थालेको छ। प्रश्न गर्ने तौरतरिका कार्यकारीबाट सिकाउन थालिएको छ। प्रधानमन्त्रीले नयाँ वर्षमा बोल्दा जनतालाई सिकाउने काम भएको छ। कताकता लाग्छ सरकारमै बस्नेहरूमा उत्तर नै उत्तर छ, प्रश्न छैन। जब प्रश्न सकिन्छ समाजको गति के हुन्छ ? भनिरहनु पर्दैन। विगत नियाले पुग्छ। सबै कुरा म जान्दछु अरूले बोल्नुपर्दैन। हामी नै ज्ञानका सर्वेसर्वा हौं। त्यस्तो परिस्थितिमा हेर्दा कताकता ज्ञान र सत्ता सन्दर्भमा अनुदारवादी अनुभव भइरहेको छ। यद्यपि उनीहरूले आफूलाई प्रगतिशील भन्न रुचाउँछन्। पत्रकार सम्मेलनमा मन्त्रीहरूका अभिव्यक्ति उदाहरणका लागि काफी हुन्छ। सरकारले सोचेबमोजिम जनताले सोच्नुपर्ने परिस्थिति परिकल्पना वर्तमान सरकारले गर्दै छ। त्यो आफैंमा लोकतन्त्रका रूपमा अनौठो परिस्थिति हो। सर्वासत्तावादी बाटो तय गर्दा शासकहरू अनुदारवादतिर लम्किन्छन्। हामी कतै त्यही अनुदारवादको सिकार हुन लागेका त होइनौं ? सरकारले समृद्धिको डम्फु त बजाएको छ, तर सामाजिक न्याय भुलेको छ। यसबाट लाग्छ नेपाली वामपन्थी अनुदार हुन लागेका हुन् कि ? पश्चिमाहरू लेफ्ट भन्दा राइटिस्ट अर्थात् अनुदारवादी छन्। ट्रम्प, एर्गोन, मोदी, उनीहरू प्रगतिशील धार होइनन्। जातीय उत्पीडनका विषय कसले अघि बढायो ? यो विचार कसरी मुखरित भएर आयो ? त्यो विषयमा बोल्नु भनेको परिस्थिति खलबल्याउनु हो ? यसले राष्ट्रिय एकता र अखण्डता खलबल्याउँछ भन्ने नै हो ? हरेक विषयमा सरकार देख्ने र बाँकी कुरा स्वीकार नगर्ने परम्पराको विकास गर्न खोज्नु अनुदारवादको पराकाष्ठा हो। निर्वाचनबाट आएको र अर्काे निर्वाचन हुन्छ भन्ने बिर्सनु हुँदैन। सरकारको काम हेर्दा अब बीसौं वर्ष बस्ने झैं देखिन्छ। महिलाका हकहित सम्बन्धमा पनि स्त्री र पुरुषमा रगत रातो हुन्छ भन्दा अनुदारवाद दृष्टि देखाउँछन्। त्यस्तो भौतिकवादमा विश्वास गर्ने मानिसहरू मठमन्दिर धाउनु र भाग्यलाई ईश्वरसँग जोड्दै छन्। अन्धविश्वास सबैमा जोडिएको छ। सरकारमा वामपन्थी त छ, तर कांग्रेस पनि चोखो छ भनेको होइन। विकास निर्माण हेरौं, बजारलाई प्राथमिकता दिनु राम्रो हो। लोकतन्त्रमा त्यो हुन्छ। तर त्यहाँ पनि आफ्नै पार्टीगत गुटउपगुट हुँदै गएर व्यक्तिवादी हावी भएको छ। राजनीतिक दर्शनभन्दा व्यवहारवाद हाबी छ। राज्यको व्यक्तिप्रति कति नियन्त्रण हुने र समाज अर्थव्यवस्थाको सम्बन्धबाट प्रश्न गर्नेभन्दा सामाजिक सम्बन्ध निषेध गर्ने प्रहरी खोज्न गाह्रो भएको छ। आर्थिक मामिलामा राजनीतिक चरित्र विश्वलेषण गर्न कठिनाइ भइरहेको छ। सत्ताको अर्थ कतिपय विषयमा म फरक ढंगले हेर्ने गर्छु। हामी बसमा कोचिएर जान्छौं वा कोचिएर चढ्छांै ? त्यही भीडमा अर्को कोही थपिन खोज्दा आफू चढिसकेपछि तपाईं अर्कोमा आउनुस्, यसमा नचढ्नुस् भन्ने प्रवृत्तिले प्र श्रय पाएको छ। यो नेपालभित्र मात्र होइन, विदेशबाट आएकाहरूले त्यहाँको अनुदारवादलाई सहयोग पुर्याएको देखिन्छ। अकर्मण्यता, ईष्र्या र लोभमा पनि यो जोडिएको हुन्छ। आफू पुगेपछि अरू त्यहाँ नआओस् भन्ने ध्ययले काम हुन्छ। राज्यसत्तामा पनि त्यही भइरहेको हो। मैले यसलाई अझ राजनीतिकभन्दा पनि मनोवैज्ञानिक पक्षका रूपमा लिने गरेको छु। अनि आफूभन्दा फरक विचार सुन्ने धैर्य गुमाए झैं लाग्छ। विश्वव्यापीरूपमा चिन्तन आधार हेर्दा एकपटक भोट दिएपछि हामी सर्वेसर्वा हौं। सत्ता हुनुको अर्थ ज्ञानविज्ञानको व्याख्या गर्न सक्ने क्षमता राख्नु हो। मैले सोचेको गम्भीर परिस्थिति नहुन पनि सक्छ, तर सोच्न पाउनुपर्छ। विषयलाई गम्भीर बनाएर सोचेको पनि हुन सक्छ। हल्ला हो या कुनै संकेत हो भने यसमा विश्लेषण गर्न आवश्यक छ। उदारवाद र अनुदारवादको संकेत केलाउन पनि सक्नुपर्छ। कहिलेकहीं बाघ आयोआयो भन्ने गफ चलिरहँदा साँच्चै बाघ बोलाएको हो वा आए झैं लाग्न थालेको हो, त्यो पनि हेर्नुपर्छ। बहुमतको सरकारले काम गर्न नसकेर फेल भयो भने निर्वाचन र दलीय राजनीतिमा विश्लेषण गर्न आवश्यक हुन्छ। यतिखेर सबैभन्दा ठूलो घात नागरिक समाजको स्वायत्तता र गतिशीलतामा परेको छ। लोकतान्त्रिक आन्दोलनमा राजनीतिक दल र नागरिक समाज सहयात्री थिए। नागरिक समाजका सँगैसँगैका साथीहरू सत्तामा पुगेकाले लोभीपापीपन पलाएको पनि देखिन थालेको छ। नागरिक समाज र प्रेस जगत् बोलिरहेको महसुस हुन पाएको छैन। राजनीतिक रूपमा अनुदारवादी, दक्षिणपन्थी आदि हुन पाइन्छ, तर राजनीतिक व्यवहारमा अनुदार हुँदा त्यसले अर्कै संकेत गर्छ। यो लोकतन्त्रका निम्ति घातक हुन्छ। सबै सत्तामा रहने, प्रतिपक्षमा नरहने, अल्पसंख्यकको आधार नहुने हो भने लोकतन्त्र, लोकतन्त्र नरहन सक्छ। सत्ताको विकल्प र विचारको विकल्पको खोजीमा रहन्छ। निर्विकल्परहित लोकतन्त्र हुँदैन। पञ्चायत किन गयो ? किन लोकतन्त्र ल्याउन हामी बाध्य भयौं ? यो सोच्न आवश्यक छ। लोकतन्त्रमा सत्तामा जुन प्रयास भइरहेको छ। कताकति २०४६ अघिको अवस्था स्मरण हुन खोज्नुले सुनौलो भविष्य स्वीकार गर्दैन। नेपाल र विश्व विश्व सन्दर्भ हेर्दा जताततै अनुदारवादी भनिएका नेताहरूको उदय भइरहेको छ। सन् ९० को दशकमा लोकतन्त्रको उभार आयो। यतिखेर हामी विश्वमा जताततै अनुदारवादी भनिएका नेताहरूको उदय भइरहेको देखिरहेका छौं। त्यो बीउ उदारवादीहरूले नै रोपेका हुन्। हामीले सामाजिक न्यायका मुद्दा ओझेलमा राख्यौं। विभेद र असमानता छ भन्नेतिर ध्यान दिएनौं। खुला बजारले समाधान गर्छ भन्ने सोच्यौं। पुँजी विश्व बजारमा गयो, तर श्रमको विश्वव्यापीकरण भएन। पुँजीका चलायमानताले श्रम बजारमा निकै उथलपुथल आयो। केही समय त पुँजी र श्रमको नयाँ तनावका कारण प्रगति पनि देखियो। जसरी ९० को दशकको उत्सव थियो, पछिल्लो दशकमा विचलित हुँदै गयो। नैराश्य बढ्यो। पंकज मि श्रले एज अफ एंगर पुस्तकमा यो कुराको परिभाषा गरेको पाउन सकिन्छ। यसैबीचमा विश्वव्यापीकरणका कारण सिर्जना नियन्त्रण गर्न सकेन। विश्वव्यापीकरणलाई दोष दिनुको सट्टा राष्ट्रवादको साहरा लिएका नेताले त्यो समूहलाई लिएर आफू माथि जान सकेको उदाहरण छन्। उनै नेताहरू सक्रिय देखिए र त्यही क्रममा छिमेकसम्म आयो। त्यसको प्रभाव नेपालमा पनि नपरेको पक्कै होइन। राष्ट्रवादी छवि देखियो र जनताले विश्वास गरे। तर, त्यसलाई दिगो राख्न नसक्दा र नतिजा दिन नसक्दा अब हामी कतै असफल हुँदै प्रणालीमा चुनौती त दिँदै छैनौं भन्ने झैं लाग्दै छ। विश्वमा के भइरहेको छ र हामी कता दौडिरहेका छौं भन्ने विषयमा आकलन हुन आवश्यक छ। सत्तामा बस्नेले आफू अल्पसंख्यकको पनि हुँ भन्ने बुझेर नेतृत्व दिन सकेन भने लोकतन्त्र धर्मराउँछ र अनुदारवादको अनुभव महसुस हुँदै त्यसले परिवर्तन खोज्छ। अनुदारवादको हावी हुनेबित्तिकै परिवर्तन समयको माग नै हो। यसलाई आफूलाई विद्वान् सम्झने नेतृत्वले बेलैमा ख्याल गर्न आवश्यक देख्छु।"
जुत्ताचप्पल उत्पादनमा निजी क्षेत्र,"नेपालमा जुत्ताको इतिहास लामो भए पनि चाहिनेजति प्रगति हुन सकेन। सरकारी स्तरबाट २०२२ सालमा पहिलोपटक बाँसबारी छाला जुत्ता कारखाना स्थापना भएको थियो। कच्चा पदार्थसहित छाला प्रशोधन कार्य पनि गर्दै आएको थियो। साथै जुत्ता पनि उत्पादन उक्त कारखानाले गर्दै आएको थियो। निजीकरणपश्चात् उक्त कारखाना अस्तित्वमा छैन। अब त देशमा प्रशोधित छाला पनि विदेशबाट आयात गर्नुपरेको छ। निजी क्षेत्रले २०४० सालदेखि नेपालमा जुत्ता उत्पादन सुरु गर्दै आएको छ। २०४९ सालमा बाँसबारी छाला जुत्ता कारखाना निजीकरण भएपछि जुत्ता तथा चप्पल उद्योग नै धराशयी भयो। पछिल्ला वर्षमा देशभर जुत्ताचप्पल उद्योगमा झन्डै २० अर्ब रुपैयाँ लगानी भएको भनिएको छ। ९३२ वटा उद्योग घरेलु तथा साना उद्योग बिभाग र समितिअन्तर्गत ९३२ दर्ता छन्। १४० वटा लेडिज चप्पल उत्पादक, फेल्ट तथा परम्परागत सीपमा आधारित करिब दुई सय उद्योगका एकाइ छन्। यी उद्योगका वार्षिक उत्पादन क्षमता ११ करोड १९ लाख ७१ हजार जोर रहे पनि हाल वार्षिक ४ करोड ३९ लाख ५८ हजार ७ सय जोर मात्र उत्पादन भएको छ। नेपालमा खासगरी स्पोर्टस् सुज, क्याजुयल सुज, बच्चाका जुत्ताचप्पल, लेडिज जुत्ता तथा स्यान्डल ठूलो परिमाणमा विदेशबाट आयात भइरहेको छ। तैपनि नेपालमा पनि स्पोर्टस्, क्याजुयल, स्यान्डल, स्कुल तथा कलेज जुत्ता, पार्टी सुज, बुट उत्पादन भई आएका छन्। नेपालमा वार्षिक रूपमा ३५ अर्बका जुत्ता तथा चप्पल बिक्री हुने अनुमान गरिएको छ। बजारमा बिक्री हुने जुत्ताको ६० प्रतिशत बजार स्वदेशी उत्पादनले ओगट्ने गरेको भनिन्छ। देश जुत्तामा आत्मनिर्भर तथा आयात प्रतिस्थापन हँुदै गएको देखिन्छ। देशमा सात करोड जोर जुत्ताचप्पलको माग छ तर तीमध्ये ४ करोड जोर मात्रै उत्पादन भएको छ। बाँकी अपुग आयातकै निर्भर रहनुपर्ने छ। नेपालमा पाँच वर्षअघिको तुलनामा जुत्ताचप्पलको खपत र मूल्य झन्डै दोब्बर भइसकेको छ। यस्तो अवस्थामा पनि आयात घट्नुको कारण स्वदेशी जुत्ताचप्पलको प्रयोग बढनु नै रहेको छ। नेपाली ब्रान्डका जुत्ताको बजार बढ्दो छ। केही वर्षअघि नेपाली जुत्ता भनेपछि मन नपराउनेहरू पछिल्ला वर्षमा नेपाली जुत्ताचप्पल किन्न थालेका छन्। नेपालमा कुनै पनि कम्पनीले लगातार पाँच वर्षसम्म उत्कृष्ट निर्यातकर्ता अवार्ड पाएको छ भने त्यो गोल्डस्टार जुत्ता नै हो। उद्यमी तथा सरकारको पहल तथा सहकार्यमा राजधानीको दक्षिणकालीमा फुटवेयर औद्योगिक क्षेत्र बन्ने भनिँदै आएको छ। स्वदेशी जुत्ता उद्योगलाई एकै छानामुनि ल्याई व्यवस्थित बनाउन सरकारको सहयोगबाट निजी क्षेत्रले जग्गा खरिद तथा अरू पूर्वाधारका कार्य गर्दै आएको छ। औद्योगिक क्षेत्रलाई चाहिने सम्पूर्ण पूर्वाधार बाटो, बिजुली, पानी, ढल व्यवस्था सरकारले गर्ने भनिएको छ। नेपालमा बेलाबेलामा जुत्ताचप्पल तथा छालाजन्य वस्तुका औद्योगिक प्रदर्शनी हुँदै आएका छन्। यस्ता औद्योगिक प्रदर्शनीले उत्पादन गरेको वस्तुका पहिचान गराउँछ। समयअनुसारको मागलाई ध्यान दिँदै उद्योगको पूर्वाधार तथा गुणस्तर विकास गरेमा जुत्ताचप्पलमा नेपाल आत्मनिर्भर बन्नेछ। नेपाली जुत्ताको बजार विस्तारका लागि मात्र होइन सहजरूपमा पारखीहरूलाई उपलब्ध गराउने उदेश्यले देशभित्र वर्षभरि मेला लाग्ग्न थालेका देखिन्छन्। यस्ता मेलामा जुत्ताचप्पलका अलावा नेपालमा उत्पादित पेटी, ज्याकेट आदि वस्तुहरू प्रदर्शनमा राखिएको देखिन्छ। संस्थागत रूपमा ब्रान्ड प्रवद्र्धनको काम मेला आयोजना गर्दै गरिँदै आएको छ। २०५१ सालदेखि नेपाली ब्रान्ड प्रवद्र्धनको काम हुँदै आएको छ। आर्थिक वर्ष २०७३७४ मा भन्सार नाका हुँर्दै नेपाल आयात भएका तीन करोड ९१ लाख ३९ हजार सात सय ९४ जोर जुत्ता आयात भएकोमा २ करोड ९५ लाख ७६ हजार एक सय ६३ जोर अर्थात् ७५५७ प्रतिशत जुत्ता एक सय रुपैयाँभन्दा कम मूल्यमा प्रतिजोर आयात भएको आधिकारिक तथ्यांकले देखाउँछ। त्यसैगरी ९० करोड ७४ लाख ४८ जोर अर्थात् २३१८ प्रतिशत जुत्ता दुई सय रुपैयाँ प्रतिजोर आयात भएको छ। ११३ प्रतिशत जुत्ता मात्र दुई सय रुपैयाँभन्दा माथिको आयात भएको छ। भन्सार नाकाबाट चोरीनिकासी हुँदै आएको र कतिले भन्सार तिरी ल्याएको जुत्ताचप्पलमा पनि न्यून मूल्यांकन गरेर ल्याएकाले नेपाली जुत्ताचप्पल उत्पादन नै गर्ने व्यवसायी मर्कामा पर्दै आएको भनिन्छ। गोल्डस्टार जुत्ता नेपालबाट विगत १५ वर्षदेखि भारतमा निर्यात हुँदै आएको छ। यसको उत्पादनको ७० प्रतिशत निर्यात हुने गर्दछ। भारतको उत्तराखण्ड, हिमाञ्चल तथा उत्तरप्रदेशमा नेपाली छालाजुत्ताको उच्च माग रहँदै आएको छ। स्वदेशी जुत्ताचप्पलको बाह्य बजार माग बर्सेनि १५ देखि २० प्रतिशत बढ्दै आएको देखिन्छ। नेपाली जुत्ता उद्योगमा ५५ हजारले प्रत्यक्ष रोजगार पाएका छन्। यो क्षेत्रले लगभग साढे दुई लाख व्यक्तिलाई रोजगार दिएको अनुमान छ। छालावस्तु उत्पादन क्षेत्रमा स्थापना भएमा थप १५ हजारले रोजगार पाउने सम्भावना देखिन्छ। पछिल्ला दशकमा फस्टाउँदै गएको स्वदेशी छालाजुत्ता उद्योगमा करिब ३० अर्ब रुपैयाँको लगानी भइसकेको छ। अहिले ठूलासाना ५ सयभन्दा बढी व्यवसायीले जुत्ताचप्पल उत्पादन गर्दै आएका छन्। यस उद्योगमा मजदुरले मासिक न्यूनतम १८ हजार रुपैयाँ आम्दानी गर्दै आएका छन्। भन्सार छलेर आउने विदेशी जुत्ता रोक्ने हो र आयात प्रतिस्थापन गर्ने हो भने स्वदेशी उपभोक्तालाई स्वदेशी उत्पादन सस्तो पर्ने देखिन्छ। जुत्ता बनाउन आवश्यक पर्ने छाला नेपालमै तयार हुँदैनन्। विभिन्न पशुका काँचो छाला सस्तो मूल्यमा नेपालबाट निकासी गरिन्छ र विशेषगरी भारतमा प्रशोधन भएपछि त्यही छाला महँगोमा नेपाल आयात हुने गरेको देखिन्छ। छाला जुत्ता उत्पादनका लागि कच्चा पदार्थ आयात गर्दा भन्सार शुल्कमा पनि विभेद गरिँदै आएको छ। यस उद्योगका लागि क्षमता बढाउने, सबै उद्यमीलाई एउटै छानाभित्र ल्याउने, सीप विकास गर्ने, रोजगार बढाउने, कच्चा पदार्थको सुनिश्चितता गर्ने तथा भन्सारका समस्या सुल्झाउनेतर्फ लाग्न आवश्यक छ। कतिपय कच्चा पदार्थ स्वदेशमा नै उत्पादन हुन्छ भने केही सामान आायात गरिँदै आएको छ। जुत्ताचप्पलको सोलदेखि लेदरसम्म विदेशबाट आयात हुने गरेको छ। स्वदेशी जुत्ता भनिए पनि ८० प्रतिशत कच्चा पदार्थ विदेशबाट आयात गर्नु परिरहेको छ। छालाजुत्ता व्यवसायमा ऋण प्रवाहका लागि पनि बैंक तथा वित्तीय संस्थाले छुट दिएका छ्रैनन्। तर यी उद्योगमा प्रवाह भएको ऋण उत्पादनमूलक क्षेत्रमा गणना हुने भएकाले बैंकहरूले बढी प्राथमिकता दिने गरेका छन्। तर यो क्षेत्रको ऋणको ब्याजदर बैंक र ऋणीबीचको आपसी मोलतोलमा तय हुँदै आएको भनिन्छ। विद्यमान अवस्थामा वार्षिक १२ देखि १५ प्रतिशतसम्म यस्तो कर्जा प्रवाह हुँदै आएको देखिन्छ। साथै यस क्षेत्रमा बिमाका लागि कुनै विशेष सुविधा छ्रन् तर प्रचलित बिमा शुल्कमा कम्पनीहरूले उद्योग व्यवसायका लागि बिमा गर्दै आएको छन्। कच्चा पदार्थमा भन्सार दर कम गरे नेपाल छाला जुत्ता उत्पादनमा आत्मनिर्भर बन्न सक्छ। स्वदेशी उत्पादनलाई प्राथमिकतामा राखेर सरकारले प्रयोगशाला, जनशक्ति विकास केन्द्र र कच्चा पदार्थका पर्याप्तता उपलब्ध गराउन सके जुत्ता निर्यात गरी विदेशी मुद्रा आर्जन गर्न सहज हुन जान्छ। उद्योगको पूर्वाधार तथा गुणस्तर विकास गर्ने, उपभोक्ताको ध्यानाकर्षण गर्नुपर्ने, समयअनुसार मागलाई ध्यान दिँदै गरेमा देश आत्मनिर्भर बन्नेछ। यसका साथै सरकारले जुत्ता व्यवसायलाई प्रोत्साहन गर्न सेवासुविधा दिँदै गरेमा यस व्यवसायले देश अर्थतन्त्रमा थप योगदान गर्ने हुन्छ। रेग्मी व्यापार तथा निकासी प्रवर्द्धन केन्द्रका पूर्व नायब कार्यकारी निर्देशक हुन्।"
भारतीय निर्वाचनको परकम्प,"सत्तारोहण गर्दा पहिले छिमेकी नीति बाट आरम्भ गरेका मोदी छिमेकमै विवादित बने । नेपालमा बढेको उनको क्रेज आफ्नै कारण ओझेलमा पर्यो । छिमेकी मुलुक भारतको लोकसभा निर्वाचनमा विश्वकै आँखा केन्द्रित छन्। अनि, प्रधानमन्त्री नरेन्द्र मोदीको परीक्षा पनि हुँदै छ। ५४३ लोकसभा सिटनिम्ति अघिल्लो बिहीबार (चैत २८) बाट निर्वाचन भइरहेको छ। सात चरणको मतदान सकिएपछि जेठ ९ बाट मतगणना सुरु हुनेछ। निर्वाचनमा करिब ९० करोड मतदाताले शासकको भाग्य निर्धारण गर्दै छन्। अघिल्लो पटकदेखि नै नो भोट को समेत व्यवस्था गरिएकाले उम्मेदवार मन नपरे नो भोट मा चिह्न लगाउन सक्ने छन्। भोटिङमा प्रविधि उपयोग भएको छ। अघिल्लो निर्वाचनमा बीजेपीले २८२ र कांग्रेस आई (राष्ट्रिय कांग्रेस) ले ४४ सिट ल्याएका थिए। कांग्रेसको १० प्रतिशतभन्दा पनि कम सिट रहेपछि सरकारले संसद्मा प्रतिपक्षलाई ओझेल पार्ने नीति लिएको थियो। राष्ट्रिय स्वयंसेवक कार्यकर्ता अनि गुजरातको मुख्यमन्त्री हँुदै राष्ट्रवादी छवि बनाएर उदाएका मोदीका पक्षमा परिणाम जान्छ या जाँदैन भन्ने अनेक अड्कलबाजी र चर्चा भइरहेका छन्। भारतभित्र मात्र होइन, परम्परागत शक्ति र उदाउँदो शक्ति राष्ट्रहरूले समेत निकै चासोका साथ यो निर्वाचन नियालेका छन्। विश्वमा अनुदारवादी लहर चलिरहँदा मोदी पनि त्यही कित्ताबाट उदाएका हुन्। तर भारतमा मोदीको कित्ता फरक छ। उनी अन्य मुलुकमा उदाए झैं अनुदारवादको पहलबाट आएका होइनन्। पुँजीको विश्वव्यापीकरण भएपछि श्रम बजार र विश्वमा छरिएका भारतीयहरूको भावना जोडेर उनले आफूलाई राष्ट्रवादको प्रवक्ता बनाएको बुझाइ राजनीतिक विश्लेषक हरि शर्माको छ। धेरै वर्षसम्म भारतीय मध्यम वर्गका नागरिक कामका लागि युरोप तथा अमेरिका पढ्न गए। त्यहाँको सरकारको रंगभेदी नीतिका कारण सधैं पछि परेको उनीहरूले अनुभव गरे पनि आफ्नो मिहिनेतका कारण अर्थ र समाजमा वर्चस्व कायम गर्दै गए शर्माले भने, मोदीले तिनीहरूलाई जोडे। राष्ट्रियताको भावनामा ल्याए। यो उनको बलियो कडि हो। हुन पनि जवाहरलाल नेहरूइन्दिरा गान्धीको समयमा विश्वमा रंगभेदको विषय अघि बढेको थियो। काला अमेरिकीभन्दा फरक देखिने तर गोराहरूसँग आफू कुम मिलाउन नसक्ने भारतीयलाई जोडेर अघि बढेको मोदी पछिल्लो समय अनुदारवाद नै देखिए। आफैंलाई सर्वेसर्वा ठानी मोदी विपक्षीलाई गालीगलौज गर्न उत्रेको धारणा भारतीय सञ्चारमाध्यमहरूले पस्किरहेका छन्। प्रतिपक्षले पनि मोदीको छिमेक नीति असफल भएको जिकिरसहित अन्य नीतिबारे बहस गर्नु बेकार रहेको भन्दै प्रचार गरिरहेको छ। उदारवाद र अनुदारका पक्षपोषकबीचको लडाइँको रूपमा समेत विश्वले यो निर्वाचनलाई नियालेको छ। नेपालको सीमा क्षेत्रमा निर्वाचन भइरहँदा त्यहाँ कुन दललाई मत जान्छ भन्नेमा नेपालको पनि चासो रहने गरेको छ। छिमेक नीतिमै अलमल सन् २०१४ को निर्वाचनपछि सत्तारोहण गर्दा पहिले छिमेक नीति बाट आरम्भ गरेका मोदी छिमेकमै विवादित बने। नेपालमा बढेको उनको क्रेज आफ्नै कारण ध्वस्त भयो। नेपालको आन्तरिक राजनीतिमा नचाहिँदो चासो देखाउँदा उनी संसद्मा नाजवाफ बनेका थिए। उनका विदेशमन्त्री सुष्मा स्वराजको बोली नै प्रतिपक्षले बन्द गराएको अवस्थासमेत उनले भोगे। नेपालमा संविधान जारी गर्ने क्रममा उनका केही धारणा अस्वीकार गरिदिँदा लगाइएको आर्थिक नाकाबन्दीले दुई देशबीचको सम्बन्धमा दरार आयो। नेपालमा भारतविरोधी भावना मौलायो। नाकाबन्दीमा नेपालीले केही समय दुःख पाए। त्यसले भारतलाई हेर्ने नेपाली दृष्टिकोणमा परिवर्तन आएपछि भारतीयहरू पनि चिन्तित बने। भारतभित्र मात्र होइन, परम्परागत शक्ति र उदाउँदो शक्ति राष्ट्रहरूले समेत निकै चासोका साथ यो निर्वाचन नियालेका छन्। पछि विस्तारै सम्बन्ध सुध्रिएर आएको थियो। यसरी पटकपटक परीक्षामा खरो उत्रँदै आएका मोदी निर्वाचनको केही दिन पहिलेसम्म पाकिस्तानसँग आमनेसामने थिए। त्यस्तै अन्य छिमेक पनि अझै भारतसँग खुला दिलले एक हुन सकेका छैनन्। यस्तो अवस्थालाई विश्वकै ठूलो लोकतन्त्रको अनुदारवादको रूपमा व्याख्या भएकाले पनि निर्वाचनको पक्ष कता जाने भन्ने अन्योल रहेको छ। भारत दक्षिण एसियाको ठूलो र आर्थिक विकासमा अग्रसर रहेको मुलुक हो। त्यही भएर मोदीले आफ्नो नीति परिवर्तन गर्दै छिमेकीसँगको सम्बन्ध राम्रो बनाउन आरम्भमा जोड दिएका थिए। तर, कार्यकाल सकेर अर्को निर्वाचनको आरम्भ हुँदै गर्दा पाकिस्तानमाथि आक्रमण गर्नुपर्ने अवस्थामा पुग्दा सम्बन्ध असहज हुन पुगेको थियो। दक्षिण एसियाली क्षेत्रीय सहयोग संगठन (सार्क) लाई पनि बन्दी बनाइयो। प्राविधिक तथा आर्थिक सहकार्यका लागि बंगालको खाडी प्रयास (बिम्स्टेक) लाई अग्रसर गराएपछि मोदीको कूटनीतिक चालमा समेत असर परेको थियो। निर्वाचन प्रचार गर्दै गर्दा पाकिस्तानमाथिको आक्रमण र राजनीतिक दलका नेताको बोलीमा बेलगाम को विषयमा पनि कूटनीतिक विश्लेषण भए। मोदी कालमा चीनसँगको दोक्लाम तनाव र भारतले चीनसँग गरेको लिपुलेक सहकार्यमा नेपालको आपत्ति लगायतको विषयलाई त्यहाँका जनता र प्रतिपक्षले नियालेका छन्। अनि पछिल्लो समय पाकिस्तानमा भएको हमलाले झन् मोदी संकटमा परेका छन्। मोदीको जुन प्रकारको छवि बाहिर आएको छ, त्यसलाई पाकिस्तानका इम्रान खानले टपक्कै टिपे। त्यो घटनाले पनि मोदीलाई निर्वाचनमा असर पुर्याउन सक्छ। निर्वाचन सँघारमा भारतीय जनताको भावना जितेको बेला मोदीको पाकिस्तान आक्रमण रणनीति आफैंतर्फ फर्किए झैं छ। निर्वाचनमा चासो भारतको मात्र होइन, अन्य मुलुकका अखबारमा समेत त्यहाँको निर्वाचनको खबरले प्राथमिकता पाएको छ। भारतीय टेलिभिजनमा त झन् बिहानदेखि साँझसम्मको चर्चा कसले सरकार बनाउँछ भन्नेमा अग्रसर छ। अनि, पाँच वर्षअघि भारतमा मोदीको उदय हुँदै गर्दा गरिएका प्रतिबद्धताको स्मरण त्यहाँका जनताले गरिरहेका छन। उनको नेतृत्वमा भएका कामको लेखाजोखा त्यहाँको टेलिभिजन र अखबारहरूले गरिरहेका छन् भने बाहिरका मुलुकले विदेश सम्बन्ध र उनले उठाएका अन्तर्राष्ट्रिय एजेन्डालाई उठाइरहेका छन्। कांग्रेस आईका कारण भारत अघि बढ्न नसकेको बताउँदै आएका मोदीले आफ्नो कार्यकालमा के गरे त ? उनको विदेश भ्रमणको आलोचना भइरहेको छ भने कूटनीतिक सन्तुलन गुमाएको विषय बढी चासोमा परेको छ। अनुदारवादी छवि बनाएका मोदीले आफ्नो पाँचबर्से कार्यकालमा एक दिन पनि सञ्चारमाध्यममा खुलेर अन्तरक्रिया गरेनन्। उनी किन संवादमा आएनन् ? , बग्रेल्ती प्रश्न उठेका छन्। मोदी नै उदाउँछन् त ? फेरि बीजेपी भन्ने एकथरीको आकलन छ भने अर्काथरी विश्लेषकहरू सहज नभएको बताउँछन्। कांग्रेस आईमा धातुको चुम्बक वा ग्लुको भूमिका निर्वाह गरिरहेको गान्धीपरिवारको विषयमा पनि कुरा उठाउन थालेपछि बीजेपीलाई सहज हुन सक्ने बताइएको छ। गान्धी वंशबाट बाहिर जानेबित्तिकै कांग्रेस आई चोइटिन सक्ने आकलन भइरहँदा त्यसमा अडिएर अघि बढ्ने आम बुझाइ छ। बीजेपीले सरकार निर्माण गर्ने गरी सुविधाजनक बहुमत ल्याउँछ या ल्याउँदैन भन्ने आमजिज्ञासा बढेको छ भारतभित्रै। बीजेपीले बहुमत नल्याए पनि सरकार बनाउन सक्ने अर्को थरीको आकलन छ। त्यस्तो हुन गएमा पुनः मोदी नआउने धारणा पनि बाहिर छ। अनि सत्ता समीकरण कस्तो होला भन्नेमा पनि उत्तिकै चासो छ। विपक्षी कांग्रेस पनि अरू विपक्षी दलसँग सहकार्य गर्दै एकीकृत प्रगतिशील गठबन्धन (यूपीए) का साथ निर्वाचन रणनीतिमा लागेकाले पहिले झैं कमजोर नभएको आकलन छ। राजनीतिका लागि व्यक्तिगत जीवनसमेत दाउमा लगाएका राहुल गान्धी, मायावती र ममता बनर्जीमध्ये एकले अवसर पाउन सक्छन्। यसका लागि नै उनीहरू लगातार चुनावी दौडमा मिहिनेत गरिरहेका छन्। कांग्रेसको गठबन्धन पनि पहिलेभन्दा बलियो झैं छ। हिन्दुको मतकै लागि भए पनि हिन्दु कट्टरतासम्बन्धी विवादास्पद अभिव्यक्तिले मोदीलाई परीक्षामा राखेको छ। कतिपय कलाकार अनि कतिपय अल्पसंख्यक कांग्रेसको पक्षमा देखिएका छन्। यो विषय मोदीका निम्ति टाउको दुखाइ बनेको छ। प्रधानमन्त्री भएमा भारतमा वर्षमा कम्तीमा एक करोड नयाँ रोजगार सिर्जना गर्ने घोषणा पूरा नभएको भन्दै त्यसलाई विपक्षीले क्यास गरिरहेको अवस्था छ। अनि विभिन्न भ्रष्टाचारका विषय पनि त्यहाँ उठाइएका छन्। अनि हिन्दु अतिवादले पनि सन्तुलित समाजमा असर पर्दै गएको धारणा भारतमा फैलिएकाले मोदीलाई सहज भने पक्कै छैन। नेपालको चासो नेपाल र भारत सम्बन्धमा उतारचढाव सामान्य झैं छ। तर नेपालको राजनीतिमा भारतको चासो बढ्दो रहेकाले दलअनुकूलको नेतृत्व सत्तामा रहँदा यहाँ हुने सहकार्यलाई सहज हुने धारणा आम बुझाइ छ। भारतमा हिन्दुवादी पुनः सत्तामा आए नेपालमा पनि सांस्कृतिक रूपमा भए पनि राजसंस्था ब्यँुताउन भूमिका निर्वाह हुन सक्ने अर्को आकलन छ। तर, त्यो आकलन सत्य नहुन सक्छ, यद्यपि दलीय चासो भने मोदीप्रति बढी देखिँदैन। नेपालीले नाकाबन्दीको मार खेप्नु नपरेको भए मोदीले नेपालमा भारतीय कलाकारभन्दा पनि बढी जनमतमा छाउँथे। त्यही कारण पनि नेपाल बुझेको नेतृत्व भारतमा आएमा सहज हुने बुझाइ छ। नेपालमा भारतको सरोकार चीनसँग पनि जोडिएको छ। यसले चीनले कसलाई समर्थन गर्छ र चीनको समर्थन पाएको व्यक्ति भारतमा को उदाउँछ भन्नेमा पनि निर्भर गर्छ। अमेरिकाको इन्डोप्यासिफिक रणनीतिमा भारत एक हिस्सेदार झैं छ। उसको अनौपचारिक क्वाडमा रहेको भारतले खेल्ने भूमिकालाई लिएर अमेरिकाले पनि त्यहाँको निर्वाचन नियाल्ने हुँँदा नेपाल र अमेरिकाभारत मात्र होइन, नेपाल, भारत र चीनको पनि सहकार्यको अवस्था कस्तो रहन्छ भन्ने अर्को बुझाइ छ। भारतको निर्वाचन यतिबेला विश्वको चासोमा मात्र होइन भूराजनीतिमा चासो राख्ने नेपालीको पनि उत्तिकै महत्वमा परेको छ।"
"दिल्लीको नमीठो हार, सन्दीपलाई नखेलाउनु दुर्भाग्य","काठमाडौं : इन्डियन प्रिमियर लिग(आईपीएल)को बिहीबार राति भएको खेलमा नेपालका लेग स्पीनर सन्दीप लामिछाने आवद्ध टोली दिल्ली क्यापिटलले नमिठो हार व्यहोरेको छ । अवे मैदानमा पछिल्ला तीन खेल लगातार जितेको दिल्ली बिहीबार आफ्नै मैदानमा मुम्बई इन्डियन्ससँग ४० रनले पराजित भएको हो । दिल्लीको घरेलु मैदान फेरोज शाह कोट्लामा भएको खेलमा मुम्बईले टस जितेर पहहिले ब्याटिङ रोजेको थियो । मुम्बईले २० ओभरमा ५ विकेट गुमाएर १६८ रन बनायो । १६९ रनको लक्ष्य पाएको दिल्लीले २० ओभरमा ९ विकेट गुमाएर १२८ रन मात्रै बनाउन सक्यो । यस खेलमा पनि सन्दीप लामिछानेलाई मौका दिइएको थिएन । दिल्लीले यस सिजनका ९ खेल खेल्दा सन्दीपलाई ४ खेलमा मात्रै खेलाएको छ । आइतबार मुम्बईविरुद्धको खेलमा सन्दीपलाई उतार्ने आशा गरिएको थियो । कोट्ला मैदान स्पीनरहरु चल्ने मैदान मानिन्छ । स्पीनर मैत्री मैदानमा सन्दीपलाई नउतार्नु दिल्लीको कमजोरी बन्यो । मुम्बईविरुद्धको खेलमा दिल्लीले अक्सर पटेल र अमित मिश्रा दुई जना स्पीनरलाई मात्रै टोलीमा समावेश गरेको थियो । दुवै स्पीनरले उत्कृष्ट बलिङ गरे । पटेलले ४ ओभर बलिङ गर्दा जम्मा १७ रन दिएर १ विकेट लिए भने मिश्राले पनि ३ ओभरमा १८ रन मात्रै दिएर १ विकेट लिए । सन्दीपको सट्टामा खेलाइएका वेस्ट इन्डिजका किमो पउल र दक्षिण अफ्रिकाका क्रिस मोरिस निकै महंगो सावित भए । पउलले ३ ओभरमा ३७ रन र मोरिसले पनि ३ ओभरमा ३९ रन दिए र कुनै विकेट लिन सकेनन्। ब्याटिङतर्फ मोरिसले ९ बलमा ११ रन बनाए पनि पउल शुन्य रनमै रन आउट भए । उता मुम्बईले भने दिल्लीको इङिन ध्वस्त बनाउन तीन स्पीनरको प्रयोग गर्यो । राहुल चहर, जयन्त यादव, क्रुनल पाण्डे दिल्लीविरुद्ध हावी भए फास्ट बलर मालिंगा सबैभन्दा महंगो सावित भए । दिल्लीका लागि शिखर धावनले बनाएको ३५ रन नै सबैभन्दा उच्च स्कोर बन्यो । कोलिन मुन्रो र कप्तान श्रेयस अयर ३३ रनमा आउट हुँदा अर्का विस्फोटक ब्याट्सम्यान रिसब पन्त ७ रन बनाएर पेभिलियन फर्किए । ओपनर पृथ्वी शाले २० रन र अलराउण्डर अक्सर पटेलले २६ रनको योगदान गरे । खेलको हारपछि दिल्लीका कप्तान श्रेयस अयरले चेजिङका लागि २० रन बढि भएको प्रतिक्रिया दिए । मुम्बईका कप्तान रोहित शर्माले पनि १४० भन्दा माथिको स्कोर यस मैदानमा राम्रो स्कोर रहेको भने । यस खेलमा लेग स्पीनर सन्दीप लामिछानेलाई नउतार्नु दिल्लीको दुर्भाग्य बन्यो । अहिलेसम्म खेलेका आईपीएलका सातै खेलमा विकेट लिएका सन्दीपलाई टोलीमा समावेश गरेको खण्डमा अक्सर वा अमित कै औसतमा बलिङ गरेको भए पनि मुम्बईको स्कोर कम्तिमा २० रन कम हुन सक्थ्यो । अन्तिम ३ ओभरमा मात्रै दिल्लीका बलरले ५० रन दिए । किमो पउलले १८ औं ओभरमा १७, क्रिस मोरिसले १९ औं ओभरमा १५ र राबाडाले २० औं ओभरमा १८ रन दिए । सुरुवाती ब्याट्सम्यानलाई सस्तैमा गुमाएर दबाबमा आएको मुम्बईको थप एक वा दुई विकेट मात्रै लिन सकेको खण्डमा पनि स्कोर कम बन्न सक्थ्यो । दबाबमा ब्याटिङ गरिरहेको मुम्बईका ब्याट्सम्यानमाथि सन्दीप लामिछाने हावी हुने सम्भावना धेरै नै थियो । दिल्लीका समर्थकहरुले कोट्ला मैदानमा स्पीनर सन्दीप लामिछानेलाई टोलीमा समावेश नगर्नु मुर्खता भएको भनि सामाजिक सञ्जालमा आलोचना गरेका थिए । दिल्लीले शनिबार कोट्ला मैदानमै पञ्जाबको सामाना गर्दैछ । यसमा सन्दीप अन्तिम ११ मा पर्ने सम्भावना धेरै देखिन्छ । हारपछि दिल्ली अंक तालिकाको तेस्रो स्थानमा झरेको छ । मुम्बई दोस्रो स्थानमा उक्लिएको छ । मुम्बइको १२ र दिल्लीको १० अंक छ ।"
सकियो विश्वकप खेल्ने नेपालको सम्भावना,"काठमाडौं : अन्तिम खेलमा कुबेतलाई आठ विकेटले पराजित गरे पनि यू १९ विश्वकप खेल्ने नेपालको सपना भने अधुरै रहने भएको छ। प्रतियोगितामा सहभागी ६ टोलीमध्ये दोस्रो स्थानमा रहेसँगै नेपालको विश्वकप सम्भावना समाप्त भएको हो। यू १९ विश्वकप अर्को वर्ष दक्षिण अफ्रिकामा आयोजना हुँदैछ। अन्तर्राष्ट्रिय क्रिकेट काउन्सिल (आईसीसी) ले यो प्रतियोगिताबाट शीर्ष स्थानमा रहने एक टोलीमात्र विश्वकपका लागि छनोट हुने नियम बनाएको हो। प्रतियोगितामा आफ्नो सबै खेलमा जित हात पारेको संयुक्त अरब इमिरेट्स (यूएई) सोही नियम सदुपयोग गर्दै विश्वकपका लागि छनोट हुन सफल भयो। प्रतियोगितामा नेपालले यूएईसँग मात्रै पराजय बेहोरेको थियो। वर्षाले अवरोध पुयाएको खेलमा नेपाली टोली यूएईसँग डकवर्थ एन्ड लेविस नियमका आधारमा एक रनले पराजित भएको थियो। सोही पराजय नेपालका लागि महँगो सावित भयो। प्रतियोगिताको अन्तिम दिन सशक्त प्रदर्शन गर्दै नेपालले कुबेतविरुद्ध प्रभावशाली जित निकालेको थियो। टस जिती पहिले फिल्डिङ रोजेको नेपालले कुबेतलाई ४९४ ओभरमा एक सय ५७ रनको योगफलमै रोकेको थियो। जवाफमा नेपालले २८ ओभरमा मात्रै दुई विकेट गुमाएर जित निश्चित गरेको थियो। नेपालको जितमा प्रारम्भिक ब्याट्सम्यान रीत गौतमले ६२, पवन सर्राफले ५३ तथा आसिफ शेखले २० बलमा अविजित ३३ रनको योगदान गरेका थिए। रीतले पहिलो विकेटका लागि पवनसँग ९३ तथा आसिफसँग ४७ रनको साझेदारी गरेका थिए। कुबेतका लागि भने नोमन बुद्रु ७० रनको योगदान दिए पनि जित सम्भव भएन। कुबेतलाई सस्तो योगफलमा रोक्न नेपालका कप्तान रोहितकुमार पौडेलले तीन विकेट लिएका थिए। यस्तै सूर्य तामाङ, रासिद खान र कुशल मल्लले थप दुईदुई विकेट लिएका थिए।"
"बृहत् राष्ट्रिय खेलकुद, सदा अधुरो पूर्वाधार","नेपालमा २०३८ सालदेखि बृहत् राष्ट्रिय प्रतियोगिता सुरु भएको हो। तर, नेपाली खेलाडीले हालसम्म कुनै पनि संस्करण स्तरीय पूर्वाधारमा खेल्ने अवसर पाएका छैनन्। अन्नपूर्ण सम्पूर्णका लागि रोसन राउतले तयार पारेका स्टोरी बृहत् राष्ट्रिय खेलकुद, सदा अधुरो पूर्वाधार : बृहत् राष्ट्रिय खेलकुद र भौतिक पूर्वाधार निर्माण दुई छुट्टाछुट्टै विषय हुन्। तर, नेपाली खेलकुदमा यी दुवै विषयलाई एकै ठाउँमा मिसमास पार्ने परम्परा छ। राष्ट्रिय खेलकुदको प्रसंग आयो कि पूर्वाधार निर्माणको कुरा पनि सँगै जोडिएर आउँछ। राष्ट्रिय खेलकुद नियमित समयमा आयोजना हुन नसक्नुको प्रमुख कारण यो पनि हो। यो अभिव्यक्ति नेपाल ओलम्पिक कमिटीका अध्यक्ष जीवनराम श्रेष्ठको हो। आठौँ राष्ट्रिय खेलकुद आयोजनामा भएको विलम्बको विषयमा छलफल गर्न केही समयअघि आयोजित एक उच्चस्तरीय कार्यक्रममा संघीय संसद्का सदस्यसमेत रहेका श्रेष्ठले यस्तो अभिव्यक्ति दिएका थिए। वास्तवमा श्रेष्ठको भनाइ सत्यको निकै नजिक छ। राष्ट्रिय खेलकुद नियमित समयमा आयोजना हुन नसक्नुको पछाडि प्रत्यक्ष वा अप्रत्यक्ष रूपमा धेरै कुराले असर पारिरहेको हुन्छ। तर, सबैभन्दा प्रमुख कारण भनेको भौतिक पूर्वाधार नै हो। यतिबेला नेपाली खेल क्षेत्र आठौँ राष्ट्रिय खेलकुदको औपचारिक उद्घाटनको संघारमा छ। वैशाख ५ गते प्रदेश नम्बर ५ को नेपालगञ्ज रंगशालामा राष्ट्रपति विद्यादेवी भण्डारीबाट प्रतियोगिताको उद्घाटन हुँदै छ। तर, आठौँ राष्ट्रिय खेलकुदमा पनि भौतिक पूर्वाधारकै प्रसंग सबैभन्दा चर्को रूपमा उठेको छ। पूर्वाधार निर्माणकै कारण आठौँ राष्ट्रिय खेलकुदको मिति पटकपटक पर सर्दै वैशाखमा पुगेको हो। पूर्वाधार निर्माणमा भएको ढिलाइकै कारण खेलाडीले वैशाखको चर्को घाममा पसिना बगाउँदै आफ्नो क्षमता प्रदर्शन गर्नुपर्ने बाध्यता सिर्जना भएको हो। अझै पनि नेपालगञ्जस्थित मुख्य रंगशाला र दाङस्थित बेलझुन्डी रंगशालाको काम पूर्ण रूपमा सकिएको छैन। नेपालगञ्ज रंगशालामा भीआईपी प्यारापिट जडान र बेलझुन्डीमा सेन्थेटिक ट्र््याक तयार पार्ने काम अझै जारी छ। नेपालमा २०३८ सालदेखि बृहत् राष्ट्रिय प्रतियोगिता सुरु भएको हो। तर, नेपाली खेलाडीले हालसम्म कुनै पनि संस्करण स्तरीय पूर्वाधारमा खेल्ने अवसर पाएका छैनन्। २०३८ सालमा पहिलो, २०४० सालमा दोस्रो र २०४२ सालमा तेस्रो राष्ट्रिय खेलकुद नियमित समयमै भएका थिए। तर, पूर्वाधारको हिसाबले नेपाली खेलकुद त्यति बेला झनै दयनीय अवस्थामा थियो। त्यसपछि त झनै राष्ट्रिय खेलकुद न नियमित समयमा आयोजना हुन सकेको छ, न त स्तरीय पूर्वाधारमा नै। २०५५ सालमा नेपालगञ्जमा आयोजना भएको चौथो, २०६५ सालमा काठमाडौँमा भएको पाँचौँ, २०६८ सालमा सुदूरपश्चिमाञ्चलको कैलाली र कञ्चनपुरमा भएको छैटौँ तथा २०७३ सालमा पूर्वाञ्चलका विभिन्न जिल्लामा भएको सातौँ संस्करण, भौतिक पूर्वाधारको हिसाबले सबैको अवस्था उस्तै निरीह थियो। देशको राजधानी काठमाडौँमै भएको पाँचौँ राष्ट्रिय खेलकुदमा समेत टुँडिखेललाई घेरेर कतिपय खेल खेलाउनु परेको तीतो इतिहास छ। धन्य त्यति बेला उद्घाटन समारोहमा दशरथ रंगशालाले खेलकुदको इज्जत धानेको थियो। छैटौँ संस्करणमा त तत्कालीन राष्ट्रपति डा रामवरण यादवले धनगढीस्थित निर्माणधीन रंगशालामै असहज परिस्थितिबीच प्रतियोगिताको उद्घाटन गरेका थिए। यसै गरी सातौँ राष्ट्रिय खेलकुद आयोजना हुँदा पनि भौतिक पूर्वाधार निर्माणको कार्य जारी नै थियो। चाहे त्यो इटहरी रंगशालामा होस् वा बैजनाथपुर खेल परिसरमा। यति बेला आठौँ संस्करणमा समेत नेपाली खेलकुदमा त्यस्तै परिदृश्य देखापरेका छन्। नेपाली खेल क्षेत्रको नियति सधँै यस्तो किन ? एक खेल अधिकारी भन्छन्, सरकार र खेल निकायबीच तालमेलको अभावका कारण नेपाली खेल क्षेत्रले यस्तो नियति भोग्नुपरेको हो। एकातिर, खेलकुद क्षेत्रलाई हेर्ने सरकारी दृष्टिकोण ठीक छैन। हाम्रा जिम्मेवार खेल अधिकारीहरू पनि सरकालाई खेल क्षेत्रको महŒव राम्ररी बुझाउन सक्दैनन्। अर्कोतिर, लम्बेतान सरकारी प्रक्रियाका कारण बजेट निकासामा पनि सधँै ढिलाइ हुन्छ र यसको प्रत्यक्ष प्रभाव पूर्वाधार निर्माणमा पर्छ। ती अधिकारी पनि बृहत् राष्ट्रिय खेलकुदलाई पूर्वाधार निर्माणसँग जोडेर हेर्ने परम्परा गलत भएको दाबी गर्छन्। राष्ट्रिय खेलकुद र पूर्वाधार निर्माण फरक कुरा हुन्, उनी भन्छन्, राष्ट्रिय खेलकुद दुईदुई वर्षमा आयोजना हुन्छ तर पूर्वाधार निर्माण भनेको निरन्तर चलिरहने प्रक्रिया हो। अहिले हामी आठौँ राष्ट्रिय खेलकुदको तयारीमा छौँ। तर, आठौँकै पूर्वाधार अहिलेसम्म तयार भइसकेको छैन। जबकि, यति बेला हामी नवौँ संस्करणका लागि पूर्वाधार निर्माणमा व्यस्त हुनुपर्ने थियो। राष्ट्रिय खेलकुद परिषद् (राखेप)का सदस्य सचिव केशवकुमार विष्ट भने राष्ट्रिय खेलकुदलाई पूर्वाधार निर्माणसँग जोडेर हेरिनु गलत नभएको बताउँछन्। खेलकुदको अत्यन्तै कम पूर्वाधार भएको हाम्रोजस्तो देशमा बृहत् राष्ट्रिय खेलकुदलाई पूर्वाधारसँग जोडेर हेर्नु स्वाभाविक हो, उनी भन्छन्, जुन क्षेत्रमा राष्ट्रिय खेलकुद हुन्छ, त्यो क्षेत्रले खेलकुदका केही स्तरीय पूर्वाधार पाउने आशा गर्नु अस्वाभाविक होइन। विष्टको अनुभवमा सरकारबाट बजेट निकासामा हुने ढिलाइ र निर्माणका क्रममा अपनाउनुपर्ने लामो प्रक्रिया पूर्वाधार निर्माणमा सबैभन्दा ठूलो समस्या हुन्। दुई वर्षको अवधिमा पनि गतिला पूर्वाधार निर्माण गर्न सकिन्छ, उनी भन्छन्, तर, बजेट निकासा र पूर्वाधार निर्माणका लागि अपनाउनुपर्ने सरकारी प्रक्रिया निकै लामो छ। बजेट समयमै प्राप्त हुने र निर्माण प्रक्रियालाई सहज बनाइने हो भने दुई वर्षको अवधिमा पनि धेरै काम गर्न सकिन्छ। आठौँ खेलकुदका क्रममा प्रदेश नम्बर ५ का विभिन्न जिल्लामा एक अर्ब रुपैयाँभन्दा बढीको भौतिक पूर्वाधार निर्माण भएको विष्ट बताउँछन्। आठौँका लागि प्रदेश ५ मा एक अर्बभन्दा बढीको भौतिक पूर्वाधार निर्माण भएको छ, उनी भन्छन्, आठौँ नभएको भए तत्काल प्रदेश ५ ले यो पूर्वाधार पाउने थिएन। दाङमा एथलेटिक्सको सेन्थेटिक ट्र््याक बनेको छ, जुन काठमाडौँबाहिर बनेको पहिलो सेन्थेटिक ट्र््याक हो। नेपालमै पहिलो पटक नेपालगञ्जमा नयाँ प्रविधिको भीआईपी प्यारापिट निर्माण गरिएको छ। यी सबै आठौँकै कारण नेपाली खेलकुदले पाएको सम्पत्ति हो। खेल पदाधिकारीले जेसुकै तर्क गरे पनि हाम्रा खेलाडीले हालसम्म स्तरीय भौतिक पूर्वाधारमा राष्ट्रिय प्रतियोगिता खेल्न नपाएको यथार्थ आफ्नो ठाउँमा छँदै छ। राष्ट्रिय खेलकुदमा स्तरीय प्रदर्शन गर्ने खेलाडीलाई विभिन्न अन्तर्राष्ट्रिय प्रतियोगिताका लागि छनोट गर्ने प्रचलन छ। काम चलाउ पूर्वाधारमा राष्ट्रिय प्रतियोगिता खेलेका खेलाडीले एकै पटक अन्तर्राष्ट्रिय प्रतियोगितामा स्तरीय पूर्वाधारमा खेल्नु पर्दा उनीहरूले स्वाभाविक प्रदर्शन गर्न नसकेको गुनासो पनि बेलाबखत नेपाली खेलकुदमा सुनिने गरेको छ। खेलाडीलाई स्तरीय पूर्वाधारमा घरेलु प्रतियोगिताहरू खेलाउन र अभ्यास गराउन सके मात्र अन्तर्राष्ट्रिय प्रतियोगितामा उनीहरूबाट नतिजामुखी प्रदर्शनको आशा गर्न सकिन्छ। यसतर्फ पनि सम्बद्ध खेल निकायको ध्यान जानु आवश्यक छ।"
मेसीलाई भगवान् नभन्नूः पोप,"अर्जेन्टिनाका विश्वप्रसिद्ध फुटबल खेलाडी लियोनल मेसी आजको समयमा सम्भवतः सबैभन्दा प्रतिभाशाली र महान् खेलाडी हुन्। उनका संसारभरि प्रशंसक छन्। उनका समर्थक र प्रशंसक उनलाई भगवान् भन्ने गर्छन्। पोप फ्रान्सिसलाई भने यसमा आपत्ति छ। उनले मेसीलाई भगवान् भन्नु ईश्वरको निन्दा भएको बताएका छन्। हालसालै एउटा स्पेनी टेलिभिजन च्यानलले पोपलाई मेसीलाई भगवान् ठान्नुहुन्छ भनी सोधेको थियो। उत्तरमा पोपले भने, म उनलाई भगवान् ठान्दिनँ। उनलाई भगवान् भन्नु हुँदैन। उनी महान् फुटबल खेलाडी हुन्, तर भगवान् होइनन्। उनलाई यसो भन्नु ईश्वरको निन्दा गर्नु हो। पोपले मेसीलाई सन् २०१३ मा भेटेका थिए। उनले त्यतिबेला पेले, म्याराडोना र क्रिस्टियानो रोनाल्डोभन्दा मेसी महान् खेलाडी भएको बताएका थिए। बार्सिलोना क्लबका समर्थक भने मेसीलाई भगवान् नै मान्ने गर्छन्। यसमाथि पोपको टिप्पणी थियो, उनी महान् खेलाडी हुन् तर भगवान् होइनन्। उनलाई भगवान् नभन्नू। मेसीलाई भगवान् नभन्नूः पोप"
दर्शकबिनाको राष्ट्रिय खेल : प्यारापिटमा खेलाडी र आयोजक मात्रै,"बुटवल : आठौं राष्ट्रिय खेलकुद प्रतियोगिताअन्तर्गत रूपन्देहीमा भइरहेका विभिन्न खेलमा दर्शकको अभाव देखिएको छ। मैदानमा खेलाडी प्रतिस्पर्धा गरिरहँदा खेल हेर्ने दर्शक शून्य प्रायः छन्। रूपन्देहीको बुटवलमा जारी पुरुष फुटबलमा खेलाडी र अफिसियल बाहेकका अरू कोही देखिँदैनन्। सात हजार क्षमताको प्यारापिटमा करिब सय जनाको उपस्थिति देखिन्छ। उत्तरतर्फको नयाँ प्यारापिटमा कोही दर्शक नै थिएनन्। दर्शकबिनाको खेल मात्रै औपचारिकता जस्तै देखिन्छन्। आठौं खेलकुदमा कुनै चार्म नै छैन, रूपन्देही फुटबल संघका अध्यक्ष दीर्घबहादुर कुमार भन्छन् न प्रचार नै गरिएको छ। स्थानीय स्तरमा समन्वय नै नगरी खेल भएकाले दर्शक आएकै छैनन्। कमजोर व्यवस्थापन र प्रचारप्रसारको कमी हुँदा प्रतियोगितामा दर्शकको खडेरी छ। गर्मी मौसममा तराईको तातो हावामा खेल खेलिरहँदा मैदानमा खेलाडी र अफिसियलबाहेक कोही देखिँदैनन्। वडा तहको प्रतियोगितामा भन्दा पनि दर्शकको संख्या कमी देखिन्छ। सामान्य प्रतियोगितामा खचाखच हुने प्याराफिट खाली छ भने मैदानसमेत अव्यवस्थित छ। प्रतियोगितामा विभागीय टिमसहित प्रदेशस्तरका खेलाडीहरू भए पनि स्थानीयस्तरका खेलाडीहरूसमेत दर्शकको रूपमा मैदानमा देखिँदैनन्। रूपन्देहीमा लन टेनिस प्रतियोगिता सकियो। सो प्रतियोगितामा हेर्ने प्रतियोगीबाहेक कोही थिएनन्। खेलको प्रचार हुनुपर्ने थियो, तर गरिएको छैन, देशकै उत्सव हुने खेलमा दर्शक नै छैनन्, बुटवल लन टेनिस क्लबका अध्यक्ष गोपाल ज्ञवालीले भने यस्तो बिजोग अवस्था हुनु दुर्भाग्य हो। केही महिनाअघि बुटवलकै रंगशालामा तिलोत्तमा गोल्डकप भएको थियो। तिनै टिम आर्मी र पुलिसको खेल हेर्न टिकट काटेर दर्शक आएका थिए। अहिले पनि तिनै टिम खेलिरहेका छन्। प्रवेश शुल्क लाग्दैन, तर दर्शक शून्य छन्। राष्ट्रिय खेलकुद परिषद्ले स्थानीय स्तरमा समन्वयसमेत नगरी प्रतियोगिता गरिरहेको छ। खेलकुद विकास समिति रूपन्देहीका अध्यक्ष योग गुरुङले गर्मी मौसमका कारण दर्शक आउन नसकेको बताए। प्रचारप्रसार प्रभावकारी रूपमा नै भएको छ, तर मौसमका कारण दर्शक आउन सकेका छैनन्, उनले भने। पुलिस र कर्णाली विजयी आठौं राष्ट्रिय खेलकुदअन्तर्गत बिहीबार बुटवलमा भएको पुरुष फुटबलमा विभागीय टोली नेपाल पुलिस क्लब विजयी भएको छ। पुलिसले सुदूरपश्चिम प्रदेशलाई २० गोलले हरायो। पुलिसको जितमा ३६औं मिनेटमा भरत शाहले खाता खोले। अर्को गोल ६०औं मिनेटमा रवि पासवानले गरेका थिए। लगत्तै सुदूरपश्चिमका गोलरक्षक टेकेन्द्र थापा रातो कार्ड खाँदै बाहिरिएका थिए। १० खेलाडीमा सीमित सुदूरपश्चिम प्रदेशले केही अवसर प्राप्त गरे पनि गोल गर्न सकेन। अर्को खेलमा कर्णाली प्रदेश विजयी भएको छ। कर्णालीले प्रदेश २ लाई ५४ गोलले हरायो। सफ्ट टेनिस सुरु रूपन्देहीमा बिहीबारदेखि नै सफ्ट टेनिस खेल सुरु भएको छ। देवीनगरस्थित टेनिस कम्प्लेक्समा भएको उद्घाटन खेलको पुरुष एकलतर्फ प्रदेश ५ का अभिषेकअमन झाले गण्डकी प्रदेशका सुरज नगरकोटीलाई हराए। अन्य खेलमा प्रदेश १ का अभिषेक कार्की, युकेश योञ्जन, नेपाल पुलिसका सुबोध अधिकारी, प्रदेश ३ का शक्ति शर्मा, एपीएफका कुमार गिरी, गण्डकी प्रदेशका सुजन गुरुङ, सुदूरपश्चिमका दिलीप गुप्ता, प्रदेश १ का आशिष बोहरा, एपीएफका उज्ज्वल स्थापित, नेपाल पुलिसका नौबहादुर लुगेली, पुलिसका हरिबहादुर बस्नेत, प्रदेश ५ का सुरज चौधरी, प्रदेश १ का रनिश तामाङ र प्रदेश ३ का प्रदीप खत्री विजयी भए। यसैगरी महिला एकलमा सुदूरपश्चिमाञ्चलका भावना पनेरू, प्रदेश १ का श्रीया योञ्जन, नेपाल पुलिसका विश्ना भण्डारी, सुदूरपश्चिमका तथा प्रदेश १ का जर्जिया चौधरीले विजयी सुरुआत गरेका छन्।"
गण्डकी प्रदेशमाथि आर्मीको ८ गोल,"तौलिहवा : ८औं राष्ट्रिय खेलकुद अन्तर्गत महिला फुटबलतर्फ शुक्रबार बिहान भएको आर्मीले क्लब विजयी भएको छ । कपिलवस्तुको बुद्ध रंगशालामा भएको खेलमा आर्मीले गण्डकी प्रदेशलाई ८० ले पराजित गर्दै विजयी यात्रा जारी राखेको हो । खेलको पहिलो हाफमा दुई गोलले अग्रता बनाएको आर्मीले दोस्रो हाफको खेलमा गोलको वर्षा गयो । खेलको ५औं मिनेटमा कृष्णा खत्रीले पहिलो गोल गरी आर्मीलाई सुरुवाती अग्रता दिलाएकी थिइन् । यस्तै खेलको १५औं मिनेटमा विमला चौधरीले दोस्रो गोल गरिन्। यस्तै दोस्रो हाफको क्रमशः ५६औं र ७४औं मिनेटमा सपना लामाले दुई गोल गरिन् । यस्तै इन्दिरा राईले ६०औं मिनेटमा गोल गरिन । पहिलो हाफमा पहिलो गोल गरेर टिमलाई अग्रता दिलाएकी कृष्णा खत्रीले दोस्रो हाफको ७३औं, ८० औं मिनेट र अतिरिक्त समयमा गोल गरिन खत्रीले प्रदेश नं १ काविरुद्ध ४ गोल गर्न सफल भइन् । खत्रीले बेस्ट प्लेयर अवार्डको उपाधि पनि प्राप्त गरिन । खत्री क्लबको कप्तान पनि हुन् । बिहीबार बिहान भएको खेलमा भएको खेलमा आर्मीले गण्डकी प्रदेशमाथि११० गोल जित निकालेको थियो । प्रदेश नं १ यस अघिको खेलमा एपीएफसाग ६० ले पराजित भएको थियो ।"
