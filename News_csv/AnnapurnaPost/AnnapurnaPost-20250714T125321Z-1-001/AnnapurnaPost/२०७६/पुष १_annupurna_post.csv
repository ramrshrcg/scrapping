शीर्षक,विवरण
राज्य जर्जर बन्ने खतरा,"संघीय लोकतान्त्रिक संविधान कार्यान्वयनमा आए पनि प्रजातान्त्रिक मूल्य र मान्यताअनुरूप देश अघि बढेन। किन ? यो प्रश्नले आज सचेत नागरिकलाई पिरोलेको छ। संघीय गणतन्त्रको उदयसँगै यहाँ कानुनी राज्यको उपहास भएको छ। सिद्धान्त र आदर्श पुस्तकमा सीमित भए। निष्ठा र अनुशासन पैसामा साटिए। योग्यता क्षमताभन्दा मूर्खताको कदर हुन्छ। गाउँगाउँमा लुटिखानेहरू राजनीतिको मुखिया भएका छन्। विधिको शासन भनिन्छ, तर नागरिकमा सुरक्षाको अनुभूति छैन। प्रहरी प्रशासनप्रति त्यो भरोसा हरायो। राजनीतिको लेप लागेपछि जे बोल्दागर्दा पनि हुन्छ भन्ने भ्रम छ। आम सर्वसाधरणले जति चिच्याए पनि शासकका कानमा पुग्दैन। समाज पैसाले भाँडिएको छ। पैसा खर्च गर्दा जे पनि हुन्छ भन्ने मान्यता स्थापित भयो। अब त पैसा हुँदा मूर्ख विद्वान् हुने गुण्डा पनि असल हुने अवस्था छ। आमनागरिकका दिनचर्या हिजोभन्दा आज जर्जर र कष्टकर हुँदैछ। देशै डुब्न लाग्दा पनि यहाँ पैसाबाहेक दायाँबायाँ सोचिएन। नेपाली भूमि नांगो रूपमा भारतले कब्जा गरेको छ। त्यस विषयमा ठोस कार्य हुँदैन। न सरकारले कूटनीतिक चातुर्य देखाउँछ, न सेनाको उपस्थिति छ। चौतर्फ अन्धकार देखियो। यो राष्ट्र नेपाली सेनाको गर्विलो अतीतले बचाएको हो। आज त्यही संस्था मूकदर्शक बन्ने परिस्थिति भइदियो। यिनीहरूभन्दा निरंकुश राणाशाही तथा पञ्चायती शासक कूटनीतिमा अब्बल देखिए। उनीहरू सामन्ती अवश्य थिए तर राष्ट्रको प्रश्नमा देशभक्त थिए। समाज नैतिक बन्धनमा थियो। नागरिकमा आत्मबल उच्च थियो। पैसाका लागि राष्ट्रिय स्वाभिमानमा चोट पुग्ने काम गरिएन। जतिबेला भारत स्वतन्त्र भयो, लगत्तै पाकिस्तान अलग देश बन्यो। हैदराबादका निजामले भारतमा बस्नुभन्दा आफ्नो राज्य पाकिस्तानमा गाभ्ने योजना बनाए। त्यही मेसोमा भारतले हैदराबादमा सैन्य हस्तक्षेप गर्यो। त्यसविरुद्ध पाकिस्तान र कश्मीर भारतविरुद्ध जाइलाग्ने सम्भावना बढ्यो। यो थाहा पाई नेपालका मोहनशमशेरले केही सैन्य सहयोग भारत पढाए। त्यतिबेला नेपाली शासकलाई पश्चिमाले पैसाको लालच नदिएको हैन। राणाहरू त्यो लोभमा फसेनन्। मोहनशमशेरको कूटनीतिक चातुर्यबाट नेपाल कमजोर छैन भन्ने देखाए। भारतीय रबैयाप्रति राणा ढुक्क भने थिएनन्। सुगौली सन्धिपछि नेपालमा भारतको गिद्दे दृष्टि बढी नै पर्न थाल्यो। नेपालको सम्प्रभूतामाथि जुनसुकै बेला आँच आउला भन्ने राणाहरूको बुझाइ थियो। त्यो रोक्न मोहनशमशेरले राष्ट्रसंघ मात्र विकल्प हो भन्ने ठाने। तत्कालीन सोभियत संघ र युक्रेनले नेपाल भारत र बेलायतको अधीनस्थ देश हो भनी हाम्रो हुर्मत लिए। संयुक्त राष्ट्रसंघको सदस्य बनाउनु हुँदैन भनी अत्तो थापे। युक्रेन र रूसको व्यवधानपछि राष्ट्रसंघले थप सबुत प्रमाण माग्यो। जवाफमा मोहनशमशेरको सरकारले पर्याप्त प्रमाण पेस गर्यो। तथापि त्यतिबेला राणाको प्रयास सफल भएन। नेपाल यूएनको सदस्य नभए पनि युक्रेन र रूसजस्ता पश्चिमा देशको झूटो दाबी भने मत्थर भयो। अन्ततः त्यो प्रयासले १४ डिसेम्बर १९५५ मा सार्थकता पायो। त्यही दिनदेखि नेपाल संयुक्त राष्ट्रसंघको सदस्य छ। प्रजातान्त्रिक मूल्यमान्यताभन्दा पृथक् रहने हो भने राष्ट्र अझै जर्जर मात्र हुने छैन, नागरिकले झनै दुःख पाउने छन्। यतिखेर नागरिक शासन भनिएको छ। लोकतन्त्रमा जनमत सर्वोपरि हुन्छ। राष्ट्रका विषयमा सारा शक्ति एक भएको नाटक मञ्चन हुन्छ। छिमेकीसँग बोल्नुपर्दा न सरकार न त प्रतिपक्ष कसैको बोली फुट्दैन। सम्पूर्ण नागरिकले साथ दिँदासमेत मोहनशमशेरले देखाएको देशभक्ति पनि अहिलेका राज्य सञ्चालकमा देखिएन। सत्ता होस् वा प्रतिपक्ष छिमेकीसँग बराबरीको हैसियतमा उपस्थिति हुन संकोच मान्छ। छिमेकीको सामुन्ने साहुको ऋण खाएर झोक्राएजस्तो देखिन्छन्। भर्खरै छिमेकी महाजनको कारिन्दा यहाँ आएर हैसियत बनाएका नेतालाई बेस्सरी ताछ्ने काम गरे। किनकि ति कारिन्दा हिजो राजदूतका रूपमा रहँदा यहाँका द्रव्यलम्पटहरूका नाडी छामेका रहेछन्। जीवन चलाउन वा राष्ट्र सञ्चालन गर्न पैसा चाहिँदैन भन्ने होइन। आवश्यकतामा पैसा खर्च हुन्छ। विकास निर्माण र जनजीविकाको आधारभूत काममा समेत राज्यले कन्जुस्याईं गर्नु हुँदैन। अनैतिक तवरले धन आर्जन गर्नु राम्रो होइन भन्ने मात्र आशय हो। गाउँटोल जताततै पैसा उठाउँछन्। कहाँ लिनु हुन्छ र कहाँ लिनु हुँदैन मापन गर्ने कुनै निकाय छैन। विनायोजना उठाएको पैसाले विकास हुन्छ कि विनाश ? यसबाट राजनीतिका छोटे ठेकदारको गोजी भर्ने मात्र काम हुन्छ, जुन भइरहेको छ। निष्ठावान्ले जीवन दाउमा लगाएर पनि साँचो बोल्न छाड्दैनन्। पालिएका दासहरूले पैसाका लागि राष्ट्रिय अस्मिता बिक्री गर्न बेर लाउँदैनन्। निष्ठाका लागि जीवन दाउमा लगाउने गोविन्द केसीहरूको राज्यबाटै मानमर्दन गरियो। मेडिकल माफियादेखि भूमाफियासम्म नेताका नाम मुछिँदा पनि पैसा नै सर्वोपरि भएको छ। त्यही पैसाले ठूलाठूला घटना सामसुम पारिन्छ। डा गोविन्द केसीले बेथिति छताछुल्ल पारे। उनको बलिदानप्रति न्यायप्रेमी जनसमुदाय सधैं कृतज्ञ रहनेछन्। यहाँ लोकतन्त्र नागरिकको बलिदानबाट प्राप्त भयो तर त्यसको उचित जगेर्ना हुन सकेन। दल र दलभित्र पनि गुटले सिंगो मुलुक हल्लाएको छ। त्यसैगरी ठूलाठूला बन्द व्यापारमा गुटकै संलग्नता छ। व्यापारीले व्यापार गर्नु प्राकृतिक हुन्छ। यहाँ समाज सेवाका नाममा व्यापार भएको छ। राजनीति खोलभित्र धन्दा चलाइएको छ। करोडौं खर्च गर्नेहरू भटाभट नेता भए। पैसा नै राजनीतिको मूल आधार बन्यो। लोकतन्त्रका आधारभूत मर्ममाथि नै प्रहार भयो। त्यसैको परिणाम आज गाउँगाउँमा भ्रष्टाचार भित्रिएको छ। हिजो निरंकुशता थियो। बोल्न लेख्न बन्देज थियो। आज बोल्नलेख्न छुट छ तर समाज अनुशासनहीन बन्दैछ। असत्य र अधर्मले गाँजेको छ। मानिसमानिसमा फुट हुँदैछ। सामाजिक अगुवा पैसाकेन्द्रित भए। प्रयोगमा आएको संविधान प्रजातान्त्रिक संविधान हो। संविधानको दस्ताबेजमा यसका विशिष्टता समेटिएका छन्। तर खर्चिलो चुनाव प्रणाली, समावेशी समानुपातिकका नाममा देखिएको बेथिति, पैसाले विधायकसम्म खरिदबिक्री गर्ने परिपाटी र नेतृत्वमा द्रव्यलम्पटहरूको आगमनले संविधानप्रति जनआस्था बढ्न सकेन। त्यसमाथि धान्नै नसकिने गरी आयात गरिएको खर्चिलो संघीयताले मानिसलाई पथभ्रष्ट बनायो। पैसामुखी तुल्यायो। इतिहासले हामीलाई संसारकै इमानदार एवं निष्ठावान् जातिको परिचय दिलायो। त्यही पहिचानमा धमिरा लागेको छ। यसरी राजनीतिका अगुवा पैसाका पछाडि लागिदिँदा लोकतन्त्र दलतन्त्रमा फट्को मार्दै छ। दलभित्र पनि गुटगत स्वार्थ कहालीलाग्दो छ। यी तमाम विकृति र विसंगतिको जड भनेको विना परि श्रम सजिलै धन प्राप्त गर्नु हो। यसलाई निर्मूल पार्न राजनीतिले गुटको धन्दा त्याग्नुपर्छ। दलगत स्वार्थभन्दा माथि उठ्न सक्नुपर्छ। प्रजातान्त्रिक मूल्यमान्यताभन्दा पृथक् रहने हो भने राष्ट्र अझै जर्जर मात्र हुने छैन, नागरिकले झनै दुःख पाउने सम्भावना बढ्दो छ।"
प्रशासनिक संघीयता व्यवस्थापन,"विधिको शासन लुलो बन्न दिएर होइन, सबल बनाएर सशक्तीकरण हुने गरी काम गर्नु संघीयताको मूल मर्म हो राजनीतिक खिचातानीबाट तन्किएको सङ्क्रमण व्यवस्थापन २०७२ सालमा संविधान जारी भएपछि किनारा लागेको ठानिएको छ। संघीय लोकतान्त्रिक गणतन्त्रात्मक शासन व्यवस्था अंगीकार गरेको नेपालको संविधानमा राजनीतिक, वित्तीय र प्रशासनिक संघीयताका विभिन्न प्रावधान छन्। राज्य तथा स्थानीय निकाय पुनर्संरचना भई तीन तहका जम्मा ७६१ सरकारको नेतृत्व निर्वाचित जनप्रतिनिधिहरूले गरेका छन्। राजनीतिक संघीयताको प्रचुर उपयोग र यसको आस्वादन राजनीतिक क्षेत्रले गरिरहेको छ। वित्तीय संघीयता स्वरूप वित्तीय हस्तान्तरण, राजस्व बाँडफाँटको हिस्सा प्राप्ति र राजस्व अधिकारको प्रयोग तहगत रूपमा भइरहेको छ। इतिहासमै स्थानीय तहमा यति धेरै स्रोत पुगेको छ कि स्रोतको न्यायोचित वितरण, उत्तम उपयोग र जावफदेही निर्वाहमा हम्मेहम्मे परेको छ। प्रशासनिक संघीयता वास्तविक प्राविधिक पक्ष हो। कार्य सम्पादनकर्ता यही हो। तर यसको व्यवस्थापन प्रभावकारी हुन नसकेको दिनानुदिन सुनिँदै छ। संघीयतामा रूपान्तरण राष्ट्रसेवक कर्मचारी रूपान्तरण भएनन्, भनेका काम गरेनन्, राजनीतिक क्षेत्रलाई टेरेनन् र राजनीतिक उद्देश्य पूरा गर्न सक्रिय र सहयोगी भएनन् भन्ने आरोप इतिहासकालदेखिकै हो। तर यसको कारण खोज्ने र राजनीतिक रूपान्तरणको वस्तुनिष्ठ मूल्यांकन हुन सकेको देखिँदैन। नेपालको संघीयता निर्माणमा अधिकार र स्रोतको बाँडफाँटमा जति चिन्तन भयो, जनशक्ति व्यवस्थापन र समग्र प्रशासनिक संघीयता व्यवस्थापनमा हुँदै भएन भन्दा हुन्छ। संविधान जारी गर्ने अन्तिम अवस्थामा संविधानको धारा ३०२ को व्यवस्था गरी कार्यरत कर्मचारीको कानुनी सुरुक्षाको प्रत्याभूति कर्मचारी नेतृत्वकै पहलमा भएको थियो। संविधान जारी भएपछि एकात्मक प्रणालीबाट संघीयतामा रूपान्तर गर्ने विधिवत्, प्रणालीगत र कार्यगत व्यवस्थाका लागि कर्मचारीतन्त्र नै सक्रिय भई कार्य सम्पादन गरेगराएको तथ्य इतिहासको गर्भमा लुकेको छ। ६६ महिनामा फेरिएको राजनीतिक नेतृत्वलाई कर्मचारी नेतृत्वले अलोकप्रियता र जोखिम लिएर संघीयता कार्यान्वयन र संक्रमण व्यवस्थापनका लागि पटकपटक अनुनयविनय गरेको थियो। संघीयता ल्याउने राजनीतिले कार्यान्वयन गर्ने व्यावहारिक तयारी गरेको पाइएको थिएन। अहिले कर्मचारी समायोजना भइसकेको छ। स्थानीय तह पुनर्संरचना गर्दा गठन गरिएको सहजीकरण समिति पनि कर्मचारीकै सुझावको उपज थियो। यसले गर्दा पुनर्संरचना सहज भएको थियो। अहिले स्थानीय सरकारहरू सबल एकाइमा रूपातरण भई कार्यसम्पादन भइरहेको द्व्रन्द्वकाल र निर्वाचित जनप्रतिनिधि नहुँदाको अवधिमा अधिकांश राजनीतिज्ञ र दलका कार्यकर्ता सहरकेन्द्रित हुँदा गाउँमा जेजसरी भए पनि कर्मचारीले सेवा प्रवाहको काम सम्पादन गरेका थिए। यो इतिहास बिर्संदा अन्याय हुनेछ। संविधान जारी भएपछिको प्रशासनिक संगठन र जनशक्ति व्यवस्थापनको संक्रमणकालीन व्यवस्थापन सकियो भनिए पनि कतिपय संघीय मन्त्रालयनिकायले संविधानबमोजिमको कार्य गर्न कञ्जुस्याईं गरेको आरोप प्रदेश र स्थानीय तहका निर्वाचित पदाधिकारीले लगाउने गरेको पाइन्छ। तसर्थ संघीय निकायहरूको संक्रमणकालीन व्यवस्थापन राफसाफ गर्नु आवश्यक छ। यो प्रस्ट नहुने र तल्ला तहका सरकारको अधिकार संकुचन हुने हो भने देउताले दिएको, पितृले हेरेको हुनेछ। संगठन संरचना प्रशासनिक संघीयतामा बहुल संगठन संरचना हुन्छ। कानुनी बहुलता, क्षेत्राधिकारको जटिलता र कार्यसम्पादनको प्रतिस्पर्धा प्रशासनिक संघीयताका विशेषता हुन्। संविधान जारी भएपछि संघका मन्त्रालय १६ वटा हुनुपर्ने र संघमा राखिने विभागहरूको संख्या २७ हुने भनी कर्मचारी नेतृत्वको अगुवाइमा सिफारिस गरिएको थियो। संघको संगठन संरचना छरितो हुन सकेको छैन। साविकबमोजिम जस्तै छ। संविधानतः अधिकार, स्रोत र जनशक्तिको तालेम सेवा प्रवाहको विन्दु अर्थात् स्थानीय तहमा हुन सकेको पाइँदैन। कार्यजिम्मेवारीलाई देखाएर तीनै तहले संगठन संरचना र जनशक्ति व्यवस्थापन स्वायत्ततापूर्वक गरिरहेका छन्। यसमा समन्वय र सहकार्य हुन सकेन भने एक दिन संगठनात्मक अराजकता नआउला भन्न सकिँदैन। संघ, प्रदेश र स्थानीय तहका सरकारहरू संगठन निर्माणमा लागेको पाइन्छ। कार्य सम्पादन गर्नका लागि सबै तहमा उपयुक्त संख्या र आकारका संगठन संरचना बनाई तदनुकूल जनशक्ति व्यवस्थापन गर्न आवश्यक छ। यो पक्ष प्रशासनिक संघीयताको मेरुदण्ड नै हो। कार्यजिम्मेवारीको स्पष्ट किटान भएपछि मात्र प्रशासनिक संघीयताको स्वरूप प्रस्ट हुन्छ। त्यसैले नेपाल सरकारले स्वीकृत गरेको कार्यविस्तृतीकरण प्रतिवेदन मनन गरी तीनै तहबीचको कार्यजिम्मेवारी थप प्रस्ट गर्नु युक्तिसंगत हुनेछ। यसपछि संगठन संरचना र जनशक्ति व्यवस्थापन सुधार गर्नु लाभदायक हुनेछ। कार्यवातावरण र प्रोत्साहन संघीयता आएपछि धेरै काम भई विकास हुन्छ भन्न बाँकी कसैले राखेका थिएनन्। द्वन्द्व व्यवस्थापन, संक्रमणकाल र संविधान निर्माणमा लागेको लामो समयका कारण सेवा प्रवाह प्रभावकारी हुन सकेको थिएन। त्यसको अपर्याप्तता र विकासको बढ्दो अपेक्षाले संघीयता तथा तहगत सरकारसँग जनअपेक्षा उरालियो। राजनीतिक दलका लोकप्रिय नारा र वितरणमुखी प्रतिस्पर्धाले झनै अकासियो। तर कामको प्राथमिकता, विकासको ढाँचा र सेवा प्रवाह प्रणाली सुदृढीकरण गर्न एकीकृत ढाँचा बनाउन सकिएन। संघको हैकम र प्रदेश तथा स्थानीय तहका संघप्रतिको निर्भरता कायमै रह्यो। प्राविधिक जनशक्ति केन्द्रमै रहे। प्रदेश र स्थानीय तहमा समायोजन भएका कर्मचारीलाई खासै प्रोत्साहित गर्न सकिएन। तहगत रूपमा राजनीतिक क्षेत्रले कर्मचारी संयन्त्र होच्याउने र अत्याउने गरेको अनुभूति कार्यरत कर्मचारीको छ। वृत्ति विकासका अवसरमा स्पष्टता नभएको गुनासो यत्रतत्र सुनिन्छ। यसैले प्रणालीभन्दा आफू कसरी सुरक्षित हुन सकिन्छ भन्ने जीजीविषामा राष्ट्रसेवक कर्मचारीतन्त्र द्रवित छ भनिन्छ। यो अस्वाभाविक होइन। प्रदेश र स्थानीय तहका निर्वाचित पदाधिकारीले आफैंले नियुक्त गर्न पाए हुन्थ्यो भन्ने सोच लिए। तर योग्यता प्रणाली, खुला प्रतिस्पर्धा र प्रदेश लोकसेवा आयोगका विषयहरू कानुनतः सहज विषय थिएनन्। साविकको निजामती सेवा हाल खण्डित हुन गएको छ। अन्तरसरकारी प्रशासनिक सम्बन्ध स्पष्ट हुन सकेको छैन। आदेशको एकात्मकता कम्तीमा तीन तहमा र तीन तहका विभिन्न अवयवमा छरिन पुगेको छ। योजना समन्वय र प्राविधिक तयारीमा पर्याप्त ध्यान पुगेको छैन भने लोकप्रियताको होडले आर्थिक अनुशासन र वित्तीय जवाफदेही फितलो छ। काममा एकाग्रता, लगाव र शुद्धतातर्फ राजनीति र राष्ट्रसेवकका तहमा सामञ्जस्य आउन सकेको छैन। फलतः राजनीति क्षेत्र कर्मचारीप्रति आक्रामक रूपमा प्रस्तुत हुने क्रम बढ्न पुगेको छ। नियन्त्रण गरेरै काम गराउन सकिन्छ भन्ने सोचले एक्काइसौं शताब्दीको प्रशासनिक संघीयताले प्रतिफल दिन्छ कि दिँदैन भन्ने अनुमान र अध्ययन भएगरेको देखिँदैन। तसर्थ राजनीतिक र प्रशासनिक क्षेत्रमा कामको बाँडफाँट भई व्यावसायिक स्वायत्तता, सामञ्जस्य र जवाफदेही ढंगले काम गर्ने वातावरण सबै तहमा आवश्यक छ। काम गर्न कसरी प्रोत्साहित गर्ने हो र कार्यवातावरण कसरी अनुकूल तथा नतिजामुखी बनाउने हो, सामूहिक रूपमा सोचेर अन्योललाई अनुकूलतामा परिणत गर्न जरुरी छ। प्रसंग : संघीय निजामती सेवा विधेयक विगत लामो समयदेखि संघीय निजामती सेवा विधेयक संघीय संसद्मा छलफलमा रहेको छ। प्रशासनिक संघीयताको सर्वाधिक महत्वपूर्ण पाटो संघीय निजामती कर्मचारी व्यवस्थापन र परिचालनमा यो विधेयकले प्रशासनिक संघीयताको गति एवं कार्यसम्पादन र सहजीकरणका लागि विशेष महत्व राख्छ। आफूले काम गर्ने मात्र होइन कि प्रदेश र स्थानीय तहमा काम गराउन सहजीकरण तथा नियमन गर्न संघीय निजामती सेवाको अहम् भूमिका रहन्छ। यसको सक्षमता, निष्पक्ष सञ्चालन, नैतिकता, क्रियाशीलता, व्यावसायिकता र जवाफदेहीमा नेपालको प्रशासनिक संघीयता भर पर्छ। नेपालमा संघीयता ल्याउने राजनीतिक शक्ति कार्यान्वयन पक्षका जटिलता, क्षमता र व्यावहारिक रूपान्तरणका आधार पहिचान गरी कार्यान्वयन गर्नेभन्दा तदर्थवादमा चलेको अनुभवले देखाउँछ। संघीयताअनुकूल राजनीतिक दल सञ्चालन, संघको भूमिका निर्वाह एवं प्रदेश र स्थानीय तहलाई एकीकृत रूपमा निर्देशन र सहजीकरण हुन नसकेको अनुभवी बताउँछन्। विकेन्द्रित उपागममा निर्मित संघीयता कार्यान्वयनमा विगतको केन्द्रीकृत सोच, त्यसको प्रभाव र संस्कार सबैभन्दा ठूलो बाधकका रूपमा रहेको छ। शक्ति मेरो तहसम्म ल्याउने र धान्ने सोच राजनीति र प्रशासनमा व्याप्त छ। यो परिवेश, प्रवृत्ति र प्रथालाई संघीय मूल्य, मान्यता र मर्मअनुसार रूपान्तर गर्नु अत्यावश्यक छ। संघीयताको सकारात्मक नतिजाको आशाखेती देखाएर आएको वर्तमान संघीय संसद्लाई यसको कार्यान्वयन गर्ने अवसर छ। यसैमुताविक प्रस्तावित संघीय निजामती विधेयक प्रभावकारी ऐनमा रूपान्तरण हुनुपर्छ। तर लामो समयको छलफलमा आमसञ्चारमाध्यममा आएका कुरा र तर्कहरू सुन्दा उत्साहजनक लाग्दैन। करिब एक दशक डीभीपीआरको विषयले गगनभेदी हल्ला पायो। वडातहको खाँचोले प्राथमिकता पाउनुपर्नेमा पाएजस्तो देखिएन। अर्कातर्फ नकारात्मक नियन्त्रणात्मक र प्रतिशोधात्मक चिन्तन बढी हो वा हल्ला बढी हुन गएको हो, बुझ्न गाह्रो भएको छ। संघीयताका मूल्यमान्यता, विगतका कमजोरीमा सुधार, बजारका उत्कृष्ट प्रतिभालाई आकर्षित गर्ने, नैतिकता र सत्चरित्रलाई प्रवद्र्धन गर्ने खालका आयाम खोजी गरी समावेश गर्ने प्रयत्न हुनुपर्ने हो, तर छलफलका सन्दर्भ सुन्दा बढी मात्रामा परम्परागत तत्वहरूमा केन्द्रित भएको लख काट्न सकिन्छ। संघीयताका लागि चाहिने संघीय निजामती सेवाका विषयहरू र प्रशासनिक सहज रूपान्तरणका पक्षहरू छायामा परेको प्रतीत हुन्छ। छलफलका बाहिर आएका कुरा सुन्दा र पढ्दा कतिपय विषय गहिराइभन्दा सतही देखिन्छन्। मौलिक हक संकुचनउन्मुख, सिर्जनशीलता र नवप्रवर्तनभन्दा आज्ञापालकको खोजी, व्यावसायिक प्रतिस्पर्धाभन्दा सीमित दायरामा थन्क्याउने सोचमा ऐन बनाउनु हुँदैन। प्रशासनलाई जिम्मेवार र लोकतान्त्रिक बनाउनु उचित हुन्छ। विधिको शासन लुलो बन्न दिएर होइन, सबल बनाएर सशक्तीकरण हुने गरी काम गर्नु संघीयताको मूल मर्म हो। स्थायी सरकार भनेर कर्मचारी संयन्त्रलाई भन्ने अवस्था हाम्रो सन्दर्भमा विद्यमान छैन। स्थायी संयन्त्रभित्र सरुवा पद्धति व्यवस्थित हुन नसक्दा वा सरुवा नै सर्वोपरि साध्य बनाइँदा अस्थायी नै हुने जोखिम एकातिर छ भने तीसौं वर्षदेखि उनै र उस्तै खालका सोही पुस्ताको राजनीतिले नेतृत्व गरेकाले स्थायी राजनीति अस्थायी प्रशासन भएको अनुभव र अनुभूति गर्नेहरूको पनि कमी छैन। जे भन्यो मान्ने र आफ्नो सत्कर्म, बिर्सेर कसैको ओठेभक्ति गर्दै नवप्रवद्र्धनमा ध्यान नदिने संयन्त्र बन्न गयो भने त्यस्तो संयन्त्रबाट नतिजा आउन कठिन हुन्छ। एकजना वर्तमान मन्त्रीले पंक्तिकारसँग २०५४ सालमा भन्नुभएको थियो, योग्यता अभिशाप हुने अवस्था छ यो देशमा। योग्यता वरदान, नैतिक बल कार्यसम्पादनका लागि ऊर्जा, सक्रियता प्रतिफल ल्याउने आयाम, व्यावसायिक क्षमता प्रतिस्पर्धाका लागि उपयोग र जवाफदेही लोकतन्त्र तथा संघीयताको मेरुदण्ड बनाउन सक्ने गरी संघीय निजामती सेवा ऐन बनाउने मौका छ। विगतका र विद्यमान कमजोरी हटाई संघीयताअनुकूल स्वच्छ, व्यावसायिक, सहकार्यमूलक, सक्रिय र सिर्जनाशील कर्मचारी संयन्त्र बनाउन संघीय निजामती सेवा ऐन बनाउन सम्बद्ध सबैको ध्यान जाओस्। एउटाले अर्कालाई निषेध गरेर होइन कि उचित अस्तित्व स्वीकार गरी सहकार्य एवं सकारात्मक सोचका साथ एक्काइसौं शताब्दीको व्यावसायिक, प्रतिस्पर्धी, नतिजामूलक र जवाफदेशी कर्मचारी संयन्त्र बनाउनमा बल पुगोस्। प्रशासनिक संघीयताको बज्ररूपी जग हुने गरी कानुनी प्रावधान राखी ऐन निर्माणपछि कर्मचारी जगत्मा नैराश्य होइन, उत्साह, उमंग र ऊर्जा आओस्। यसको अनुशरण अन्य सेवा र तहले गर्दा संघीयता कार्यान्वयनमा योगदान पुग्ने अवस्था बनोस्। प्रशासनिक संघीयता व्यवस्थापनमा प्रभावकारिता आउन सकोस्।"
कालापानीमा हाम्रै कमजोरी,"कालापानी हाम्रै भूमि हो। कालापानीभन्दा अझै पश्चिममा पर्ने लिम्पियाधुरामा काली नदीको मुहान छ। सन् १८१६ मा ब्रिटिस इन्डिया र नेपालबीच भएको सुगौली सन्धिको धारा ५ बमोजिम काली नदीको पूर्वको भाग नेपाल अधिराज्यको हो भनेर स्पष्ट लेखिएको पाइन्छ। तर पनि भारतले कालापानी हाम्रो हो भनेर दाबी गर्दै आएको छ। भारतले आफ्नो नयाँ नक्सामा कालापानी भारतको हो भनेर चिनाउँदा भारतले हाम्रो भूमि मिच्यो भन्दै राज्यस्तरमा हल्लाखल्ला भयो र सडकमा विरोध प्रदर्शन भयो। बलि दिन लागेको बोकाजसरी पूरै देश छट्पटियो तर बलि दिन लागेको बोकाको आयु थोरै हुन्छ र उसको जीउको तातोपन बलिपश्चात् सेलाउँदै जान्छ। हामी त्यो शृंखला भुल्छौं। त्यस्तैगरी कालापानीको विषय पनि बलिपश्चात् सेलाएको बोकाको शरीरजसरी नेपालीको मनमस्तिष्कबाट सेलाइसकेको छ। भारतले कालापानी मिच्यो, भारतीय व्यवस्थापन मुर्दावाद भनेर हामी नारा लगाउँदै सडकमा उत्रिन पछि सरेनौं तर एकपटक हामीले आफ्नै व्यवस्थापनलाई फर्केर के हाम्रो व्यवस्थापनको कमजोरीले गर्दा यस्तो अवस्था आइपरेको होइन ? भन्ने प्रश्न भने थोरैले मात्र गर्यौं। मेरो व्यक्तिगत अनुभव र सोचका कुरा गर्दा पंक्तिकारलाई आफ्नै व्यवस्थापनको कमजोरीको महसुस भयो र यो समस्याको एउटा सानो भागको आभास भयो। त्यो हो हाम्रो पाठ्यक्रमको कमीकमजोरी। हामी सबैले कक्षा ४ देखि १० कक्षासम्म सामाजिक शिक्षा भन्ने विषय पढेकै हौं। नेपाल एउटा बहुजाति, बहुधार्मिक साझा फूलबारी हो, सौन्दर्यको प्रतीक हो भनेर हामी सबैलाई नेपालको असली पहिचान यही विषयले गरायो। यो विषय नेपाल सरकारको शिक्षा मन्त्रालयले निकालेको पाठ्यक्रमअन्तर्गत नै पर्छ। सरकारी होस् वा निजी विद्यालय यो विषयको पठनपाठन अनिवार्य थियो र छ पनि। कक्षा ८ को जिल्लास्तरीय परीक्षा होस् वा कक्षा १० पछिको एसईई परीक्षा, नेपालको नक्सा बनाउने प्रश्न आउने निश्चित नै थियो। हरेक विद्यालयले सोही पाठ्यक्रममा आधारित नक्सा चिटिक्क बनाउने तरिका सिकाउने गर्थे र गर्छन् पनि। विडम्बना जुन भूमि हाम्रो हो भनेर हामी विरोध गर्दै आज हिँडेका छौं त्यो भूमि हाम्रो हो र हामीले त्यसको रक्षा गर्नुपर्छ भनेर हामीलाई कहिल्यै सिकाइएन। सामाजिक शिक्षाका पाठ्यक्रममा हामीले कहिल्यै पनि लिम्पियाधुरा र कालापानी दुवै नेपालको हो भनेर पढेनौं। नेपाली भूमि अतिक्रमण हुँदा नयाँ पिँढी क्रान्तिको ज्वाला लिएर अगाडि बढ्न सकेको अवस्था छैन। नक्सा बनाउँदा र पढ्दा पनि कहींकतै यी दुई ठाउँ नेपालकै हो भनेर पढाइएन। यसमा विद्यालय र शिक्षकको गल्ती छैन। यो पाठ्यक्रम निकाल्ने व्यवस्थापनको नै कमजोरी हो। भविष्यका कर्णधार मानिने कलिला विद्यार्थीलाई सानैदेखि उपयुक्त जानकारी, शिक्षा, सीप र नैतिकता सिकाए मात्र साँच्चिकै भविष्यका कर्णधार हुन्छन्। देश र जनताका निमित्त लागिपर्छन्। देशलाई वाधा आइपर्दा डटेर त्यसको प्रतिकारमा उत्रिन्छन्। तर सायद हाम्रा पाठ्यक्रमका कमजोरी पनि एउटा यस्तो लुकेको कारण हो। यसले गर्दा आज हामीमा हाम्रो भूमिको रक्षा गर्ने ऊर्जासमेत हराएको छ। गोर्खाली हामी, बहादुर हामी भनेर छाती तानेर हिँड्ने नेपालीका लागि यो कत्तिको सरमको विषय हो भनेर विचार नगर्ने ? भारतीय सेनामा नेपाली आबद्ध छन्। भोलि सिमानामा तिनलाई नै नेपालको विपक्षमा उभ्याइएला, चीन र भारतबीच भएको व्यापार सन्धिले गर्दा र भारत र चीनको आन्तरिक चिसोपनले पनि यो भूमिमा भारतीयले कब्जा गरेको विषय वादविवादको मात्र नभएर उच्चस्तरीय जाँचको विषय पनि हो। यसको कूटनीतिक हल गर्ने जिम्मा पनि राज्य व्यवस्थापनकै हो, तर जुन राज्य व्यवस्थापनले आफ्नै नागरिकलाई आफ्नै भूमिका विषयमा समेत पूर्ण जानकारी दिएको पाइँदैन। त्यस्तो व्यवस्थापनले भविष्यमा उल्लिखित समस्या आयो भने त्यसको डटेर सामना गरी कूटनीतिक पहल गरी हल निकाल्छ भनेर हामीले कसरी विश्वास गर्ने हो खै ? बलभद्र कुँवर, भक्ति थापा, अमरसिंहजस्ता वीरहरूले कसरी अंग्रेजसामु डटेर लडेका थिए भनेर पाठ्यक्रममा पढाउन सक्नेले किन उनीहरूले ज्यान दिएर, लडेर, रक्षा गरेका भूमिको भने खुलेर कतै व्याख्या गरेको पाइँदैन ? हाम्रो पिँढीका युवायुवती यही कारण नेपाली भूमि अतिक्रमण हुँदासम्म पनि क्रान्तिको ज्वाला लिएर अगाडि बढ्न सकेको अवस्था छैन। यही कारणले होला, विरोध कार्यक्रम पनि चाँडै सेलायो। नेपाल आमाका वीर सन्ततिले आफ्नो ज्यानको बाजी लगाएर जोगाएको भूमि अतिक्रमण भई गरेको तथ्य भने तथ्य नै रहन्छ। हाम्रो यस्तो कायर व्यवहारका पछाडि पाठ्यक्रममा यो विषयलाई समावेश नगरेको हुँदाकोे प्रतिफल वा नतिजा त हैन ? मजस्ता युवालाई समेत कालापानी र लिम्पियाधुरा हाम्रो भूमि हो र त्यसको अतिक्रमण गर्नेविरुद्ध क्रान्तिको कदम चालिनुपर्छ भन्ने ऊर्जा कमी भएको महसुस गर्छ। मजस्ता युवायुवतीले नै यो देशको भविष्य तिखार्ने जिम्मा काँधमा बोकेका हुन्छन्। यस्तो मनोबल कमजोर भएको युवा पुस्ताले भविष्यमा नेपाल आमाको डटेर रक्षा गर्न सक्लान् त ? यसको पछाडिको दोष पाठ्यक्रमलाई नै दिन्छु। यो गम्भीर विषय व्यवस्थापनले शीघ्र जाँच गरी यसको हल ननिकाले नेपाल भन्ने देशै रहलानरहला भन्न नसकिने अवस्था छ। मूल समस्याको जाँच गरी सम्बन्धित व्यवस्थापनले यसको बौद्धिक हल निकाली कार्यान्वयन नगरे लिम्पियाधुरा र कालापानी मात्र हैन, निकट भविष्यमा हाम्रो साझा घर, हाम्रो जननी, हामीबाट लुटेर लैजाँदा हामीलाई त्यो लुटेर लागेको भूमि हाम्रो हो भनेर आभास नै नहुन सक्छ। आशा गरौं, त्यस्तो अवस्था नआओस्।"
दरबारको ढोकामा भिक्षुको आत्मदाह !,"सरकारको कदमलाई कांग्रेसबाट चुनौती भयो भन्ने निष्कर्षसहित राजाको निर्णय कार्यान्वयन हुन नदिन दरबारियाले वीरेन्द्रलाई उक्साएको परिणाम थियो त्यो राजा महेन्द्रको शासनकालको उत्तरार्धमा राष्ट्रसंघका महासचिव उथान्त नेपाल भ्रमणमा आए। नेपाल भ्रमणका अवसरमा बौद्ध धर्मावलम्बी ऊ थान्तले लुम्बिनी भ्रमण गरे। भ्रमणको अवसरमा अशोक स्तम्भ, मायादेवी मन्दिरको उनले दर्शन गरे त्यतिबेलासम्म लुम्बिनीको खास विकास भएको थिएन, त्यहाँ बञ्जरभूमि थियो। भेटिकनमा क्रिस्चियनको र मक्कामदिनामा इस्लाम धार्मिक स्थलहरूको विकास भएको, हिन्दु धर्मको पनि ठाउुठाउुमा मन्दिरमा पूजाअर्चना हुने र मेला लाग्ने गर्छ। हिन्दु, इस्लाम र क्रिस्चियन धर्मजतिकै महत्व राख्ने अझ शान्ति र अहिंसालाई विशेष महत्व दिने बौद्ध धर्मको उद्गमस्थलमा विकास निर्माणको खास काम भएको नदेखेपछि ऊ थान्तले राजा महेन्द्रसुग कुरा गरे लुम्बिनीको विकास गरेर विश्वका झण्डै एक अर्ब बुद्धिस्टहरूको आस्थाको केन्द्र लुम्बिनीलाई बनाउन। ऊ थान्तको त्यो पवित्र भावनासुग सहमत भएर राजा महेन्द्र र ऊ थान्तका बीचमा संयुक्त राष्ट्रसंघको सहयोगमा समग्र लुम्बिनीको विकास गर्न गुरुयोजना बनाउने निर्णय भयो। न्युयोर्कमा फर्केपछि ऊ थान्तले सुप्रसिद्ध वास्तुविद् जापानी नागरिक टाँगेसुग कुरा गरे। स्वयं पनि बुद्ध धर्मावलम्बी टाँगेले ऊ थान्तको प्रस्ताव सहर्ष स्वीकार गरेर लुम्बिनीको गुरुयोजना बनाउन तयार भए। बौद्ध धर्मप्रति आस्थावान् टाँगे विनाविलम्ब नेपाल आएर लुम्बिनीको गुरुयोजना बनाउन सुरु गरे। यसैबीच २०२८ सालमा राजा महेन्द्रको हृदयाघातबाट निधन भयो। महेन्द्रको निधनपछि राजा भएका वीरेन्द्रले पनि विस्तृत लुम्बिनी विकास परिकल्पनालाई प्राथमिकताका साथ अघि बढाए। त्रिभुवनका निजी सचिव लोकदर्शन बज्राचार्य जसलाई राजा महेन्द्रले ०१७ साल पुस १ गतेपछि खोसिदिएका थिए, तिनै लोकदर्शनको अध्यक्षतामा लुम्बिनी विकास समिति गठन गरे वीरेन्द्रले जसमा अधिकांश काठमाडौंका बौद्धधर्मालम्बी सदस्य थिए। वीरेन्द्र राजा भएपछि धार्मिक स्थलहरूको विकास र शिक्षा विकासमा परिवर्तन गर्न तथाकथित नयाु शिक्षा योजना ल्याइयो। धार्मिक स्थलहरूको विकास गर्न ल्याइएको नीतिमा अब बौद्ध धर्म सम्बन्धमा जे जति विकास गर्ने हो लुम्बिनीमा मात्र गर्न पाउने र हिन्दु धर्मका मन्दिर अधिकांश ठाउुमा जीर्ण भएको हुँदा कसैले मन्दिर बनाउन चाहन्छ भने पुरानै ठाउँमा बनाउनुपर्ने नयाँ ठाउुमा बनाउन नपाउने गरी नीति ल्याइयो। १० वर्षको अभ्यासबाट पञ्चायत व्यवस्थाप्रति जनताको वितृष्णा फैलिसकेको थियो, पञ्चायत इतरबाट मात्र होइन पञ्चायतभित्र पनि असन्तुष्टि सुरु भएको थियो। राजा वीरेन्द्रले बुद्धि पुर्याएर फुजी गुरुसुग माफी नमागेका भए जापानी भिक्षुले आत्मदाह गर्ने थिए। त्यस्तो अप्रिय घटना भएको भए लुम्बिनीको विकास अवरुद्ध हुनुका साथै नेपालको ठूलो बदनाम हुने थियो। बेलायतमा अध्ययन गरेका वीरेन्द्र प्रजातान्त्रिक प्रणालीतर्फ जान्छन् भन्ने आशा लिएका प्रजातन्त्रवादीहरू र एकथरि पञ्चको अपेक्षाविपरीत वीरेन्द्र त्यही सडेगलेको पञ्चायतमा रमाउन थाले। महेन्द्रले प्रारम्भ गरेको निर्दलीयतामा अझ कठोर संशोधन गरेर पञ्चायतलाई एकदलीय बनाउनतर्फ लागे। पञ्चायतविरुद्धमा पैदा भएको आक्रोश नयाँ शिक्षा योजनामा खनियो। पञ्चायतइतरको राजनीतिक शक्ति यसै पनि असन्तुष्ट थियो देशका बुद्धिजीवी शिक्षाप्रेमी पनि नियन्त्रणमुखी नयाु शिक्षा योजनाबाट असन्तुष्ट भएर नयाँ भनिएको शिक्षा नीति एक दशक नपुग्दै खारेज भयो। बौद्ध धर्ममा आस्था राख्ने स्वदेश र विदेशका बुद्ध धर्मावलम्बी भने राष्ट्र संघका महासचिव उ थान्तको अग्रसरतामा विश्व सम्पदामा परेको लुम्बिनीको विकास हुन्छ भन्नेमा आशावादी भए। जनस्तरबाट पनि लुम्बिनीको विकासमा सक्रिय हुन थालियो, बुद्धिष्टहरूको जनभावनाको सम्मान गर्दै मेरो सम्पादनमा प्रकाशित राष्ट्र पुकारको बौद्ध धर्म विशेषाङ्क प्रकाशित गर्न विभिन्न बुद्धिजीवीहरूसुग सम्पर्क गर्दा पुरातत्व अनुसन्धानदाता बुद्धिजीवी भुवनलाल प्रधानले अनुसन्धानमूलक, लेख लेखे। लुम्बिनी नै गौतम बुद्धको जन्मथलो हो भनेर जर्मन वास्तुविद् अनुसन्धानदाता डा हुररले भारतमा अंग्रेज शासन हुँदा नै लुम्बिनीको भ्रमण गरे। अशोक स्तम्भमा लेखिएको शीलास्तम्भ ब्राह्मी लिपिमा थियो। शिलालेखमा भएको ब्राह्मी लिपि पढ्न सक्ने नेपाली वा भारतीय नभएकाले अशोक स्तम्भमा लेखिएको अक्षरको फोटो खिचेर जर्मनीमा लगेर पढ्दा गौतम बुद्धको जन्मस्थल र त्यो नजिकैको मन्दिर मायादेवीको हो भन्ने प्रमाणित भएको पहिलो पटक जर्मन विद्वान डा हुररले पत्ता लगाएको भुवनलाल प्रधानले राष्ट्र पुकारमा लेखेका थिए। लुम्बिनीको विकास गर्न समिति गठन भएको र जनस्तरबाट पनि चासो देखाउन थालेपछि विकास समितिका सदस्यहरू र काठमाडौं उपत्यकामा रहेका बुद्ध धर्म अनुयायी सक्रिय भएर जनस्तरबाट पनि लुम्बिनीको विकासमा सक्रिय हुन थाले। लुम्बिनीको विकासमा जनस्तरबाट के गर्न सकिन्छ भन्ने छलफल हुँदा जापानी सम्राटका पनि गुरु फुजी गुरु विश्वमा बुद्ध धर्मको विकास र प्रचार प्रसारमा सक्रिय छन् उनकै अग्रसरतामा भारतको उडिसामा बौद्ध स्तुप बनाउन र त्यहाँको समग्र विकासमा ठूलो लगानी गरेका छन् भन्ने जानकारी भएपछि लुम्बिनीको विकासमा पनि फुजी गुरुको सहयोग लिन बौद्ध धर्मावलम्बीको एक प्रतिनिधिमण्डल जापान गयो। फुजी गुरुलाई लुम्बिनीको गुरुयोजनामा जापानी वास्तुविद् टाँगे संलग्न छन् भन्ने जानकारी भएकाले नेपाल भ्रमण गरेर लुम्बिनीको विकासमा सहयोग गर्ने आश्वासन दिए। नेपालको प्रतिनिधिमण्डल फर्केपछि फुजी गुरु नेपाल आए। लुम्बिनी क्षेत्रको भ्रमण गर्दा त्यहाुको हावापानी र वातावरणले गुरुजी लुम्बिनीको विकासमा खास उत्साहित भएनन्। लुम्बिनीपछि उनलाई पोखरा लगियो पोखराको हावापानी, हिमाल, ताल र प्राकृतिक दृश्यबाट प्रभावी भएर लुम्बिनीमा होइन पोखरामा बौद्ध विहारको विकासमा लगानी गर्न इच्छुक रहेको फुजी गुरुले अनुयायीहरूलाई भनेपछि पोखरामा लगानीको वातावरण कसरी बनाउने भन्नेमा बौद्धधर्मावलम्बीबीच छलफल हुँदा नेपाली कांग्रेसका नेता बीपी कोइरालाको मन्त्रीमण्डलका सदस्य मीनबहादुर गुरुङ आफ्नो निजी स्वामित्वमा रहेको पोखराको प्रसिद्ध फेवातालसुग जोडिएको जमिन विहार बनाउन दिन तयार भए। फुजी गुरुलाई जग्गा देखाउुदा उनी खुसी भएर सुन्दर पोखरामा भव्य बौद्ध विहार बनाउन लगानी गर्न तयार भए। प्रश्न उठ्यो कसरी विहार बनाउने ? किनकि राजा वीरेन्द्रको कडा निर्देशन थियो, लुम्बिनी विकासको गुरुयोजना कार्यान्वयन गर्न अब बौद्ध धर्मको जति विहार बन्छन् ती लुम्बिनीमा मात्र बनाउने राजाको कडा निर्देशन थियो। फुजी गुरु लुम्बिनीमा लगानी गर्न नचाहने राजाको निर्देशन लुम्बिनीभन्दा अन्यत्र विकास गर्न नपाउने भन्ने भएपछि अब कसरी अघि बढ्ने बुद्धिष्टहरूका बीच व्यापक छलफल भयो। छलफलमा मीनबहादुरजी पनि संलग्न हुनुहुन्थ्यो। बौद्ध धर्मप्रति आस्थावान मीनबहादुरजीले उपाय निकाल्नुभयो। राजाको निर्देशन सार्वजनिक ठाउुमा बनाउन नपाउने हो भने धर्मप्रति व्यक्तिको आस्था रहने भएकाले आफ्नो निजी सम्पत्तिमा विकास गर्न नपाउने भन्ने होइन, मेरो निजी जग्गा दिन तयार छु यदि फुजी गुरु त्यहाँ बौद्ध विहार बनाउन सहयोग गर्न तयार छन् भने भनी मीनबहादुरले प्रस्ताव राखे। मीनबहादुरको प्रस्ताव गुरुले तुरुन्तै स्वीकार गरे। गुरुजी लगानी गर्न तयार भएपछि उनी नेपालमा भएका बेला नै सानो गुम्बा बनाएर यसमा बुद्धको मूर्ति राखिहाल्ने त्यसपछि गुरुयोजनाअनुसार विहार निर्माण गर्ने भन्ने भयो। दिनरात गरेर सानो विहार बनाइयो र गौतम बुद्धको मूर्ति स्थापना गरियो। गुरुजी जापान फर्के। सानो विहार भए पनि प्रशासनले थाहा नपाउने कुरा भएन अञ्चलाधीशको तर्फबाट यो कुरा दरबारमा जाहेर भयो। सुरुदेखि नै यसमा मीनबहादुर संलग्न भएकाले यो सब काम कांग्रेसले गरेको भन्ने अर्थ लगाएर अञ्चलाधीशले दरबारमा जाहेर गरे। पोखरामा विहार बनाउन लागेकै बेला राजा भएका वीरेन्द्रलाई हौस्याइरहेका थिए, सरकारबाट ऐतिहासिक निर्णय लिइबक्सियोस् सरकारको कदमलाई कांग्रेसबाट चुनौती भयो भन्ने निष्कर्ष निकालेर राजाको निर्णय कार्यान्वयन हुन नदिन दरबारियाले वीरेन्द्रलाई उक्साए। भर्खर राजा भएका वीरेन्द्रले पनि दायावाया नसोची त्यो गुम्बा फोडिदिनु भन्ने निर्देशन पोखरा अञ्चलाधीश कार्यालयलाई गयो। राजाको आदेश भनेर रातको समयमा सेना गयो र गुम्बा भत्कायो। बुद्धको मूर्ति तोडफोड भयो यो सब काम गर्ने मीनबहादुर गुरुङ हो भनी मीनबहादुरलाई सुरक्षा कानुनअन्तर्गत पक्राउ गरियो। यो खबर राष्ट्र पुकारमा छापियो। फुजी गुरु जस्ता विश्व प्रसिद्ध व्यक्तिको सहयोगमा बन्न लागेको विहार सेना लगाएर भत्काइदिएकोमा बौद्ध धर्म अनुयायीहरू असन्तुष्ट भए। राजाको हुकुमबाट यो सब काम भएको भन्ने हल्ला चलाइयो। राजा भएपछि वीरेन्द्रले गरेको यो पहिलो निर्णयको विरोध गर्न सक्ने कसले ? भित्रभित्रै जति मुर्मुरिए पनि सार्वजनिक रूपमा कसैले विरोध गर्न सकेनन्। यो घटना भएको केही समयपछि जापानबाट आएका भिक्षुहरू आफ्नै भेषभूषा र जापानी भाषामा केही भन्दै राजदरबारको ढोकाअघि ढ्याङ्ग्रो बजाउुदै घुमिरहेका हुन्थे, तिनको भाषा कसैले बुझ्दैनथ्यो, राजदरबारपछि ती भिक्षु हनुमानढोकासम्म ढ्याङ्ग्रो ठटाउुदै घुमिरहेका हुन्थे। जापानी भाषा नबुझ्ने र भिक्षुका रूपमा हिुड्ने हुँदा कसैले विशेष ध्यान पनि दिएका थिएनन्। भिक्षुहरू त्यसरी दरबारवरिपरि ढ्याङ्ग्रो ठटाएर हिुडेको करिब एक महिनापछि राजालाई सम्बोधन गरेर फुजी गुरुले पठाएको चिठी आयो। चिठीमा लेखिएको थियो, तिम्रो सेनाले पोखरामा बन्न थालेको भगवान् बुद्धको गुम्बा भत्काउनुका साथै भगवान् बुद्धको मूर्ति बुटले हिर्काएर फोडिदिए। भगवान्को ठूलो अपमान भयो। भगवान्लाई दुःख भयो। तिमीले यसमा माफी माग्नुपर्छ अन्यथा तिम्रो दरबारवरिपरि घुम्ने ती भिक्षुहरूले दरबारको ढोकामा आत्मदाह गर्नेछन् भन्दै राजा वीरेन्द्रलाई सम्बोधन गरेको फुजी गुरुको चिठी आयो। नेपाल र जापानबीचको सम्बन्ध आत्मीय थियो। त्यसमा पनि जापानी विद्वान् टाँगेले तयार पारेको गुरुयोजनाअनुसार लुम्बिनीको विकास हुनुपर्छ भनी राष्ट्रसंघअन्तर्गतको युनेस्कोले लुम्बिनीलाई विश्व सम्पदा सूचीमा राखेको थियो, यस्तो संवेदनशील विषयमा फुजी गुरुजीका चेलाहरूले आत्मदाह गरे भने नेपालको बदनाम हुनुका साथै लुम्बिनी गुरुयोजना अलपत्र पर्ने सम्भावना रहेकाले राजा वीरेन्द्रले आत्तिएर फुजी गुरुसुग माफी मागेको चिठी नेपालजापान मैत्री संघका तत्कालीन अध्यक्ष डा यादवप्रसाद पन्तलाई दिएर जापान पठाए। नेपालस्थित जापानी राजदूतसुग पनि वीरेन्द्रले भेटेर माफी मागे। राजाले माफी नमागेका भए अन्तर्राष्ट्रिय क्षेत्रमा नेपालको ठूलो बद्नाम हुने थियो र लुम्बिनीको विकास पनि अवरुद्ध हुने थियो। वीरेन्द्रले समयमै बुद्धि पुर्याएकाले यो दुर्घटना हुनबाट नेपाल बच्यो। राजा वीरेन्द्र सोझा थिए, तर उनकी पत्नी ऐश्वर्य जिद्दी स्वभावकी थिइन्। वीरेन्द्र राजा भएपछि समाज कल्याण परिषद्को संरक्षक भएर ऐश्वर्यले सामाजिक संघसंस्था नियन्त्रण गरिन्। अञ्चलाधीशहरूलाई प्रयोग गरेर व्यापारीहरूसुग चन्दा असुल गर्न थालेपछि व्यापारी असन्तुष्ट भए। नेपालमा हिन्दु धर्मबाहेक अन्य धर्मलाई प्रोत्साहन दिनु हुँदैन भन्दै भारतका आदि शंकराचार्यलाई नेपाल ल्याएर बौद्ध धर्म, हिन्दु धर्मको शाखा हो भन्न लगाउने परिपञ्चमा रानीका चाकडीदारहरू लागेका थिए। त्यसो गरिएमा बौद्ध धर्मावलम्बीहरूबाट विरोध हुने र आत्मदाहसम्म हुने हल्ला चलेपछि शंकराचार्य नेपाल आए पनि उनले बौद्ध धर्मका बारेमा कुनै नकारात्मक टिप्पणी गरेनन्। राजा भएपछि वीरेन्द्रले धर्मका बारेमा दिएको निर्देशन कार्यान्वयन नगरेर धार्मिक द्वन्द्व हुनबाट नेपाल बच्यो। महेन्द्रको शासनकालको अन्तिम समयमा रौतहट र बारामा हिन्दुमुस्लिम दंगा भएर ठूलो धनजनको क्षति भएको थियो, राजा वीरेन्द्रले बुद्धि पुर्याएर फुजी गुरुसुग माफी नमागेका भए जापानी भिक्षुले आत्मदाह गर्ने थिए र त्यस्तो अप्रिय घटना भएको भए लुम्बिनीको विकास अवरुद्ध हुनुका साथै नेपालको ठूलो बदनाम हुने थियो। पञ्चायत व्यवस्था रहुञ्जेल लुम्बिनीको विकासमा खास ध्यान दिइएन। लुम्बिनी विकासका नाममा अन्तर्राष्ट्रिय क्षेत्रबाट आएको चन्दा पनि सम्बन्धित व्यक्तिहरूले हिनामिना गरे। जापानका लागि तत्कालीन राजदूतले लुम्बिनी विकास समितिलाई एकजना भक्तले उपहार दिएको गाडी निजी बनाएकोमा उनीमाथि कारबाही भएर अवकाश दिइयो। प्रजातन्त्र आएपछि पनि अन्य सामाजिक संघसंस्थाजस्तै लुम्बिनी पनि दलहरूको भागबण्डामा पर्यो। अहिले लुम्बिनीमा अन्तर्राष्ट्रिय विमानस्थल निर्माण भइरहेछ सायद अब लुम्बिनीको विकास हुन्छ कि ?"
पीपीएल : चितवन राइनोजको विजयी सुरुवात,"पोखरा : चितवन राइनोजले पोखरा प्रिमियर लिग (पीपीएल) टीट्वान्टी क्रिकेट प्रतियोगितामा विजयी सुरुवात गरेको छ। बाबर हायातको नट आउट अर्धशतकीय इनिङ्सको मद्दतमा मंगलबार पोखरा पल्टनलाई ६ विकेटले पराजित गर्दै विजयी सुरुवात गरेको हो। टस जितेर ब्याटिङको निम्तो दिएको पोखरा पल्टनलाई चितवनले झिनो स्कोरमा रोक्यो। पोखराले निर्धारित २० ओभरमा सबै विकेट गुमाउँदै मात्र १ सय ७ रन बनायो। १०८ रनको लक्ष्य पछ्याएको चितवनले १४५ ओभरमा ४ विकेट गुमाउँदै भेट्टायो। चितवनका लागि बाबर हायतले अर्धशतकीय पारी खेले। उनले ४२ बलमा ४ छक्का र ६ चौकाको मद्दतमा नटआउट ६६ रन बनाए। भारतीय मुलका खेलाडी सन्नी पटेलले १८ बलमा २२ रन बनाए भने कप्तान पारस खड्काले ४ रनमात्र जोडे। उनले १ चौका र २ छक्का प्रहार गरे। रोहन मुस्ताफाले ११ रनको योगदान दिए। पोखराका लागि रशिद खान र सर्वोजित लड्डाले समान २२ विकेट लिए। चितवनले पहिलो ओभरको पाँचौ बलमा अनिल साहलाई शुन्य रनमा गुमाएको थियो। उनलाई रशिदले विकेट किपर विनोद भण्डारीबाट क्याच आउट गराएका हुन्। यस्तै पाँचौ ओभरको तेस्रो बलमा रशिदले व्यक्तिगत दोस्रो विकेट हात पारे। उनले रोहन मुस्ताफालाई ११ रनमा आउट गराए। यसअघि पोखराका लागि कप्तान शरद भेषवाकरले सर्वाधिक ४५ रन जोडे। उनले ३९ बलमा ३ चौका र ३ छक्का प्रहार गरे। उनी रोहन मुस्ताफाको बलमा बोल्ड आउट भएका थिए। कुशल मल्लले १३ रन बनाए। आसिफ शेख, रशिद खान र रबिइन्दर सिंहले समान १०१० रन बनाए। पोखरालाई सस्तैमा समेट्न चितवनका लागि रोहन मुस्तफा र सन्नी पट्टेलले २२ विकेट लिए । त्यस्तै पारस खड्का, करण केसी र विक्रम सोबको नाममा ११ विकेट रह्यो । पोखराले आफ्नो पहिलो खेलमा काठमाडौं गोल्डेन वारियर्सलाई ९ विकेटले पराजित गरेको थियो। योसंगै पोखरा एक जित र एक खेलमा हार बेहोर्दै २ अंक जोडेको छ। पीपीएलको पहिलो संस्करणमा पोखरा पल्टनले चितवनलाई पराजित गर्दै उपाधि जितेको थियो।"
स्वर्ण विजेता कमल श्रेष्ठलाई अर्घाखाँचीमा सम्मान,"सन्धिखर्क : सन्धिखर्क नगरपालिका १२, डिभर्ना स्थायी घर भएका स्वर्ण विजेता कमल श्रेष्ठलाई जिल्लामा बाजागाजा सहित सम्मान गरिएको छ । दक्षिण एशियाली खेलकुद (साग) मा स्वर्ण जित्ने खेलाडीलाई अर्घाखाँचीबासीले भव्य स्वागत गरेका छन् । उनले तेक्वान्दोको पुम्से (एकल २४२९ वर्ष) तर्फ स्वर्ण र तेक्वान्दाकै समुहगत विधामा कास्य पदक जितेका थिए । उनलाई उद्योग वाणिज्य संघ अर्घाखाँची, सदरमुकाम सन्धिखर्कका स्थानीय बासिन्दा र नेवार समुदायले फुलमाला, अबिर, मायाको चिनो र सम्मानपत्रले सम्मान गरेका हुन्। सम्मान कार्यक्रममा बोल्दै स्वर्ण विजेता कमल श्रेष्ठले जिल्लामा पाएको सम्मानले आत्मबल बढेको बताए । यति धेरै सम्मान पाउँछु भन्ने सोचेकै थिएनँ', उनले भने, यो सम्मानले मेरो आत्मबल उच्च भएको छ । उद्योग वाणिज्य संघका जिल्ला अध्यक्ष युवराज श्रेष्ठ, उपाध्यक्ष नेत्रप्रसाद भुसाल, महासचिव प्रदिप मिश्र लगायतले जिल्लाको गरिमा बढाएको भन्दै सम्मान पत्र, खादा र फूलमालाले सम्मान गरेका हुन् ।"
सागमा विजेता ५ इलामे सम्मानित,"काठमाडौं : १३ औं दक्षिण एसियाली खेलकुद (साग)मा पदक विजेता पाँच इलामे खेलाडी सम्मानित भएका छन्। सम्मान पाउने खेलाडीमा सन्दकपुर गाउँपालिकाका छिरिङ गुरुङ, देउमाई नगरपालिकाकी जुनी राई, सूर्योदयकी अन्जिला तुम्बापो सुब्बा, इलामका विजय बुर्जा र माङसेबुङ गाउँपालिकाकी विनीता बुढाथोकी छन्। गुरुङले फुटबलमा स्वर्ण, राईले उसुमा स्वर्ण, सुब्बाले फुटबलमा रजत, बुढाथोकीले बिच भलिबल र बुर्जाले बास्केटबलमा कांस्य पदक जितेका थिए। इलाम विकास समाजले मंगलबार राजधानीमा आयोजना गरेको कार्यक्रममा समाजसेवी डम्बर खड्काले नगद पुरस्कारसहित सम्मान गरेका हुन्। स्वर्ण, रजत र कांस्य पदक विजेतालाई क्रमशः २५ हजार, २० हजार र १५ हजार हस्तान्तरण गरिएको थियो। नेकपा नेता एवं पूर्वसभामुख सुवासचन्द्र नेम्बाङले खेलाडीहरूलाई समाजका तर्फबाट प्रमाणपत्र प्रदान गरेका थिए। उसु खेलाडी राईले जिल्लाका तर्फबाट गरिएको सम्मानले विशेष महŒव राख्ने बताइन्। यसले खेलाडीको आत्मबल बढाएको उल्लेख गर्दै उनले खेल क्षेत्रलाई करिअर बनाउन चाहनेलाई प्रोत्साहन गर्ने बताइन्। खेलाडीहरूले इलामेहरुले विभिन्न खेल पनि खेल्दा रहेछन् भन्ने स्थापित गरिदिएको पूर्वसभामुख नेम्बाङले बताए। उहाँहरूले हाम्रो शिर ठाडो बनाइदिनुभएको छ। हाम्रो सम्मान बढाइदिनुभएको छ, उनले भने, अप्ठेराहरूका बाबजुद देशकै शिर ठाडो पारिदिनुभएको छ। सागमा तीन दिनसम्म भारतको बोल्ती बन्द भएको उनले उल्लेख गरे। तेस्रो दिनपछि जब मेडलमा नेपाल पछाडि पयो भारतको दबदबा कायम छ भन्न थाल्यो, उनले भने, त्यो हिसाबमा हामीले मेडलहरु ल्यायौं। समाजसेवी खड्काले इलामका गाउँबाट आएर पदक जित्ने खेलाडीहरूप्रति गौरव महसुस भएको बताए। चियालगायत कृषिमा चिनिएको इलामको पहिचान खेलमा पनि स्थापित भएको अखिल नेपाल फुटबल संघ (एन्फा) का केन्द्रीय सदस्य निरोज खड्गीको भनाइ थियो।"
साग पदक विजेता खेलाडीलाई गृहनगरमा सम्मान,"महेन्द्रनगर : १३ औं दक्षिण एशियाली खेलकुद प्रतियोगतामा कञ्चनपुरबाट पदक विजेता खेलाडीलाई गृहनगरमा सम्मान गरिएको छ । कञ्चनपुर घर भएका पाँचजना महिला तथा पुरुष खेलाडीले सागमा स्वर्ण जितेका छन्। कञ्चनपुरबाट भारोत्तलन, कवड्डी र कुस्तीमा पदक विजेता खेलाडी र प्रशिक्षकलाई भीमदत्तनगरपालिका ७ ले मङगलबार सम्मान गरेको हो। सम्मानित हुनेमा सागमा कुस्तीतर्फका निर्मला जागरी, अम्बिका भण्डारी, भारोत्तलनका पदक वजेता सागर भण्डारी र विशाल विष्ट र खोखो खेलका सन्तोषसिंह बोहरालाई सम्मान गरिएको छ। वडा कार्यालयले साग महिला कवड्डी टिमका सहायक प्रशिक्षक विश्णुदत्त भट्ट, कुस्ती प्रशिक्षक राजेन्द्र चन्द र भारोत्तलनका प्रशिक्षक जीवन गौतमलाई पनि सम्मान गरेको हो । यस्तै कृष्णपुर नगरपालिकाले पनि नगरपालिका क्षेत्रबाट सागमा पदक विजेता खेलाडीलाई नगदसहित सम्मान गरेको छ । कृष्णपुर नगरपालिकाका सुचना अधिकृत प्रेम बोगटीले कृष्णपुरमा तेक्वान्दोमा स्वर्ण पदक विजेता खेलाडी वीरबहादुर महरालाई ५१ हजार नगर र तेक्वान्दोका रजत विजेतत मनोज मल्ललाई ३० हजार नगदसहित सम्मान गरेको बताए। नेपाली कुस्तीको इतिहासमै पहिलो पटक स्वर्ण जितेकी भीमदत्तनगरपालिका ३ का संगिता धामीलगायत पदक विजेता खेलाडी वडा ३ ले आइतबार सम्मान गरेको थियो । सम्मानपछि खेलाडीले सम्मान पाउँदा खेलप्रति हौसला मिलेको प्रतिक्रिया दिएका छन्।"
