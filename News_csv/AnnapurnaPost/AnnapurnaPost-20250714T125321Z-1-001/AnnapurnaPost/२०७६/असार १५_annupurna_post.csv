शीर्षक,विवरण
"बाहुनवाद, !","अनि बाहुनवादजस्तै नेवावाद, राईवाद भन्ने ? मधेसवादीजस्तै पहाडवादी, हिमालवादी भन्ने ? के यही हो हामीले बनाउन खोजेको समाज ? हालैको कुरा हो। म बिहानै प्रदूषण मास्क लगाएर हिँडिरहेको थिएँ। मअगाडि एउटै समुदायका ६ जना हिँडिरहेका थिए। उनीहरूलाई सम्भवतः म पछाडि भएको याद थिएन। उनीहरू सबै शिक्षित पेसाकर्मीहरू थिए, जसलाई म बिहान हिँड्दा बेलाबखत देखिरहन्छु। त्यसैबीच एकजनाले फ्याट्ट भने : हिजोको नारा अलि नरम भयो। आजदेखि बाहुनवाद, मुर्दावाद ! भन्नुपर्छ। त्यसमा अर्को एकदुईजनाले सहमति जनाए। उनीहरूको भावनाले आम नेपालीको त कुरै छोडिदिऊँ, उनीहरूकै समुदायको पनि अत्यधिक बहुमतको प्रतिनिधित्व गर्दैन भन्ने निर्धक्कसँग भन्न सकिन्छ। तर पनि त्यो मेरा लागि चिन्ताको विषय थियो। मानवशास्त्री डोरबहादुर विष्टले उनको चर्चित पुस्तक फेटलिजम एन्ड डिभलप्मेन्ट मा बाहुनवाद शब्द प्रयोग गरेपछि त्यो शब्दले समाजशास्त्रीय बहसमा सैद्धान्तिक प्रवेश पायो। तर पछिल्ला वर्षहरूमा सो शब्दलाई जसरी प्रयोग गरिन थालिएको छ, विष्टको त्यो अभिप्राय छँदै थिएन। उनले जनआस्था साप्ताहिकका लागि पत्रकार गुणराज लुइँटेललाई विसं २०५२ मा दिएको एउटा अन्तर्वार्तामा स्पष्टसँग भनेका छन्, ब्राह्मणवाद भनेको यस्तो कुरा हो, जसले निरन्तर भाग्यवादको प्रचार गरिरहन्छ। अहिले जेजति भएको छ, अघिल्लो जन्मको कमाइले भएको हो, सबै कुरा ईश्वरले गरिसकेको छ भनेर जबसम्म भाग्यवादी सिद्धान्तलाई विश्वासमा लिन्छौं, हामी पौरखहीन हुन्छौं। हामीलाई बाहुनहरूको भाग्यवादले पौरखशून्य बनायो। त्यसैले त्यसको नाम मैले बाहुनवाद भनेको हुँ। मैले बाहुनवाद भनेपछि बाहुनलाई गाली गर्यो भन्ने अर्थ लगाए।  तर त्यसो होइन, नेपाली भएर बाँच्नुपर्यो। विष्टले समाजशास्त्रीय दृष्टिकोणबाट नेपाली परिप्रेक्षमा भाग्यवादलाई विश्लेषण गर्न प्रयोग गरेको बाहुनवाद शब्द अहिले मूलतः जातीय रूपमा प्रयोग भइरहेको छ। बाहुनवाद, मुर्दावाद ! त्यही सन्दर्भमा प्रयोग भएको थियो। नेपाल यस्तो जब्बर समाज हो, जसमाथि पछिल्ला वर्षहरूमा जातीय र क्षेत्रीयको घनले बारम्बार प्रहार गरियो। त्यसलाई चर्काउन खोजियो, फुटाउन खोजियो, तीक्तताका तुषहरू फैलाउन खोजियो। ती प्रहारका केही डोब बसे तर आमरूपमा त्यो सौहार्दता, सद्भाव र एकता कहिल्यै टुटेन। त्यो नै नेपाली देशभक्ति र राष्ट्रियताको सबैभन्दा बलियो पक्ष हो। त्यो भावना भविष्यमा पनि टुट्न नदिनु हामी सबैको जिम्मेवारी हो। त्यो भावना टुट्यो भने त्यसका दुष्परिणाम कहाँसम्म पुग्न सक्छ र त्यसले मुर्दावादको नारा लगाउन उद्यत् महानुभावकै जीवन र परिवारमा कति घातक असर पार्न सक्छ भनेर अनुमान गर्न नसक्नु उहाँहरूको कमजोरी हो। जातीयताको आगो सल्कियो भने ताली खाने र गाली खाने, सम्पन्न र विपन्न, विद्वान् र मूर्ख, असल र खराब, कोही बच्ने छैनन्। तिनका सन्तान दरसन्तानसम्मले पीडा बेहोर्नुपर्नेछ। जिन्दावाद र मुर्दावादको जातीय नाराले संसारका धेरै समाज र देशहरूलाई चरम पीडा दिएका प्रशस्त उदाहरण छन्। विरोधाभाषले भरिएको समाज त्यति भन्दाभन्दै वास्तविकता के हो भने आज पनि आफूलाई अग्रगामी, प्रगतिशील भन्दै पहिचानका नाममा जातीय राजनीति गर्ने र जातीय भावनाबाट उद्वेलित हुनेहरू यो समाजमा छन्। तुलनात्मक रूपमा तिनको संख्या सानो छ। तर उग्रताका वाहकहरूको संख्या जुनसुकै समाजमा सामान्यतया सानो हुने भए पनि तिनको आवाज ठूलो हुन्छ। ती शब्द र कर्म दुवैमा हिंसात्मक पनि हुन सक्छन्। त्यसैले तिनमा शान्ति भड्काउन सक्ने क्षमता बढी हुन्छ। नेपालमा सानै संख्यामा किन नहोस्, अझै पनि जातीय भावनाबाट प्रेरित राजनीतिकर्मी, मानवअधिकारवादी र नागरिकको एउटा खण्ड कायमै रहेको तथ्यलाई हामीले अस्वीकार गर्न सक्दैनौं। हामी के पनि अस्वीकार गर्न सक्दैनौं भने यो देशमा ठूलै स्तरमा जातीय, क्षेत्रीय, वर्गीय उत्पीडन थियो र त्यो अझै कुनै न कुनै रूपमा विद्यमान छ। २०७२ सालको नेपालको संविधानले न्यायपूर्ण समाजको दिशामा ठूलो फट्को मारेको छ। त्यो पर्याप्त छ भन्ने होइन, तर त्यो ठूलो प्रगतिचाहिँ अवश्य हो। यो विन्दुसम्म आइपुग्न नेपाली समाज ठूलो उग्रताबाट गुज्रिनुपर्यो। किनभने, हामीले हाम्रो समाजको चरित्र नै शान्तिपूर्ण आग्रह सुन्दै नसुन्ने प्रकृतिको बनाएका छौं। द्वन्द्वकालमा माओवादीले आफ्नो आवाज सुनाउन उग्रताको सहारा लिए। मान्छेलाई शत्रुको संज्ञा दिएर हातखुट्टा भाँचियो, काटियो, गिँडियो। त्यति गरेपछि मात्रै नेपाली समाजले सुन्यो। त्यसैगरी, मधेसविरुद्धको विभेदबारे नेपाली समाजलाई बोध गराउन मधेसले कम चर्का नारा र उग्रतालाई अवलम्बन गर्नु परेन। महिला, दलित र जनजातिले पनि आफ्नो हक र अधिकारका लागि विभिन्न रूपमा उग्रतापूर्ण आवाज बुलन्द गर्नुपर्यो। नेपाली समाजका केही घातक विरोधाभाष छन्। ऊ अरूबारे छाती खोलेर टिप्पणी गर्न चाहन्छ तर आफ्नोचाहिँ भद्र आलोचना पनि सहन गाह्रो मान्छ। परिणामस्वरूप, समाजभित्रका विरोधाभाषको कमै चर्चा हुने गर्छ। त्यस्तै एउटा विरोधाभाष के हो भने, खासगरी शिक्षित नेपालीहरू अपवादबाहेक अनादर्श अभ्यास गरेर आदर्शको नारा घन्काउने र आदर्शको उग्रतापूर्ण अभिव्यक्ति सुन्न मन पराउने समाज हो। त्यसको सबैभन्दा ज्वलन्त उदाहरण हाम्रो समाजमा व्याप्त भ्रष्टाचारको कहालिलाग्दो स्तर हो, जुन मूलतः शिक्षित नेपाली समाजको उपज हो। त्यस्तै, शिक्षित समाजको ठूलो खण्ड बारम्बार वस्तुपरक विष्लेषण गर्नबाट चुक्छ र बहकिन्छ। त्यो प्रतिक्रियात्मक हुन्छ र आफ्ना निर्णयको दूरगामी असरबारे विचार गर्दैन। परिणामस्वरूप, कुनै बेला नानीमैयाँ दाहालको उदयमा उसले आफू अभिव्यक्त भएको पाउँछ, कुनै बेला ऊ कृष्णप्रसाद भट्टराईलाई हराउन उद्यत् हुन्छ। त्यसैको निरन्तरतास्वरूप काठमाडौंमै विद्यासुन्दर शाक्यको जित र किशोर थापाको हार हुन्छ। ऊ हिंसाका नायकहरूमा मुक्तिको प्रतिरूप देख्छ। आफ्नो सोचाइअनुरूप भए विदेशी हस्तक्षेपलाई सहयोग भन्छ। आफ्नो सोचाइको प्रतिकूल भए उसभित्रको राष्ट्रवाद जाग्छ। उसले कुनै विशेष सन्दर्भमा राम्रो प्रशासक, प्रहरी अधिकृत, पत्रकार, समाजसेवी देख्यो कि हो, उसैलाई प्रधानमन्त्री बनाउनु पर्छ भनेर फेसबुक अभियान सुरु गरिहाल्छ। सफल प्रधानमन्त्रीका लागि आवश्यक पर्ने विशिष्ट गुणहरूबारेमा उसले सोच्दै सोच्दैन। किनभने, प्रतिक्रियात्मक समाजले दिगो र परिपक्व नतिजा हेर्दैन। जातीयताको आगो सल्कियो भने ताली खाने र गाली खाने, सम्पन्न र विपन्न, विद्वान् र मूर्ख, असल र खराब कोही बच्ने छैनन्। तिनका सन्तान दरसन्तानसम्मले घृणा, तीक्तता र पीडा बेहोर्नुपर्ने छ। यिनै विरोधाभाषका कारण समाजमा एउटा डरलाग्दो परिणाम देखिन थालेको छ। उदाहरणका लागि, इटहरीका मेयर द्वारिकलाल चौधरीले मेयरका रूपमा प्रयोग गर्नै नमिल्ने निकृष्ट स्तरको भाषा चर्को रूपमा प्रयोग गरे। व्यक्तिगतरूपमा उनी अभ्रष्ट र इमानदार मान्छे हुन् भन्ने सुनियो। सुसंस्कृत समाजमा हो भने अभ्रष्ट र इमानदार हुनु स्वतः अपेक्षित गुण हो। तर नेपाली यस्तो समाज बन्यो कि सार्वजनिक पद धारण गरेको कुनै व्यक्ति इमानदार भयो भने त्यसलाई आफैंमा ठूलो विशेषताको रूपमा हेरिने भयो। त्यसैले चौधरी इमानदार हुनु नै यति ठूलो गुण भइदियो कि कुनै पनि दृष्टिकोणबाट औचित्य दर्शाउनै नसकिने उनको तल्लो तहको अभिव्यक्ति, थोरैका लागि मात्र चिन्ताको विषय बन्यो। उनलाई सामाजिक सञ्जालमा रातारात नायक र उनको आलोचना गर्नेहरूलाई खलनायक बनाइयो। कतिपयलाई चित्त दुख्ला तर स्विकारौं हामी आमरूपमा अनादर्श समाज नै हौं। हामी अर्थात् देशको अधिकांश क्षेत्रमा नेतृत्वदायी भूमिका निर्वाह गर्ने शिक्षित वर्ग। हामी समग्रमा आदर्श भइदिएको भए नेपाली समाज र राजनीतिको यो दुर्गति हुने नै थिएन। यति धेरै विरोधाभाषले भरिएको समाज असाध्यै अपरिपक्व र संवेदनशील हुन्छ। त्यसमा आगो लगाउन सजिलो हुन्छ। हामीले पछिल्लो दुई दशक बारम्बार उग्रताले सृजना गरेको आगो निभाउनमै व्यतीत गरिसकेका छौं। अब फेरि हाम्रा असन्तुष्टिलाई कुनै पनि बहानामा उग्रताको लेस लगाउने प्रयास गर्नु दुर्भाग्यपुर्ण हुनेछ। यस सन्दर्भमा मैले हर दिन देख्ने गरेका ती शिक्षित र बाहुनवाद, मुर्दावाद को नारा लगाउन उद्यत् मित्रहरूलाई म हृदयदेखि केही कुरा निवेदन गर्न चाहन्छु। हृदयदेखिको कामना हो, नेपालमा अझै पनि विभेद छ। हामीले विकसित र सुसंस्कृत भन्ने गरेका अमेरिका, बेलायत या कैयन् युरोपेली देशमा जानोस्, त्यहाँ पनि विभिन्न स्तरको विेभेद छ। तर के ती विभेद नेपाल होस् या अन्य कहीं, मान्छेले मान्छेलाई घृणा गर्न सिकाएर कम हुन्छ ? सकारात्मक र सुसंस्कृत ढंगबाट हुर्कने नैसर्गिक अधिकार बोकेका तपाईंका निर्दोष छोराछोरीमा जातजातिप्रतिको घृणा निःसृत गरेर उनीहरूलाई कस्तो संस्कार दिन खोजेको ? कसैले सोचेका होलान्, मुर्दावादको नारा लगाएपछि विभेद अन्त्य हुन्छ र कहिल्यै कसैले फेरि मुर्दावादको नारा लगाउनुपर्ने छैन। त्यस्तो कहिल्यै हुँदैन। समाज रहेसम्म त्यहाँ सधैं कुनै न कुनै स्तरमा विरोधाभाष र विमति रहिरहन्छन्। त्यसैको निहुँमा आज हामीले कसैलाई घृणा गर्न सिकायौं भने भोलि त्यो घृणाले हामीलाई नै पोल्नेछ। पहिचानका नाममा जातीय संघीयताको वकालत गर्ने नेपालीको बेलाबखत सुनिने तर्क के हो भने, के अमेरिका, बेलायत, अस्ट्रेलिया, जर्मनी, क्यानाडा, स्विट्जरल्यान्डजस्ता देशहरू जातीय संघीयताबाट बर्बाद भएका छन् र ? यस्तो संवेदनशील विषयमा सयौं वर्षअगाडि उत्कृष्ट विश्वविद्यालय, विद्वान्हरू, विश्वस्तरका कला, साहित्यको सृजना र विविध पूर्वाधारको विकास गरिसकेको समाजसँग नेपाललाई दाँजेर हामीलाई पनि त्यस्तै चाहियो भन्नु युक्तिसंगत हुँदैन। फेरि समाजको ऐतिहासिक र सामाजिक पृष्ठभूमि पनि फरकफरक हुन्छन्। बरू यस्ता विषयलाई जातीयतामा उग्रताको लेप लगाउँदा पछिल्ला दशकमा संसारका कैयन् देशहरूले कति क्षति बेहोरे भनेर हेर्नुपर्ने हुन्छ। जातीयता यति संवेदनशील विषय हो कि त्यसले चेतनाको स्तर कम भएको हाम्रोजस्तो समाजलाई तुरुन्तै बहकाइदिन्छ। बारम्बार जातीय मुद्दा उछाल्नेहरूले प्रकृति फरकफरक भए पनि रुवान्डा, इथियोपिया, सुडान, युगोस्लाभिया, श्रीलंका, सिरिया, इराक, अफगानिस्तान, पाकिस्तान र कैयन् अन्य देशहरूमा जातीय कारणले सृजना भएको असोचनीय स्तरको क्रूरता, पीडा र कुनैकुनैका हकमा त्यसले ल्याएको विखण्डनका बारेमा पढ्नु र तीसँग सम्बन्धित हृदयविदारक फोटोहरू हेर्नु उपयुक्त हुनेछ। हालैका दशकमा भएका जातीय हिंसामा रुवान्डामा सन् १९९४ भएको जातीय नरसंहार सबैभन्दा ठूलोमध्येको एक हो। चार महिनाका बीचमा जातीय विद्वेषका कारण त्यहाँ मान्छेले मान्छेलाई कसरी काटे, रेटे, गोली ठोके, त्यसको कुनै हिसाबकिताब छैन। चार महिना सकिँदा देशका राष्ट्रपति र प्रधानमन्त्रीको हत्यासँगसँगै लगभग नौ लाख मान्छेको नरसंहार भएको अनुमान गरिएको छ। त्यो अलि परको कुरा भयो। मध्यदक्षिण एसियामै रहेको अफगानिस्तानको कथा कम पीडादायी छैन। सन् १९६० र सन् ७० को दशकमा संसारका पर्यटकहरूको एउटा आकर्षण बनेको, बुर्का होइन, मिनिस्कर्ट लगाएर महिलाहरू विश्वविद्यालय पढ्न जान सक्ने आधुनिकता, उन्नति र समृद्धितर्फ उन्मुख अफ्गानिस्तान केही दशकभित्रमै ध्वस्तध्वस्त भयो। त्यसको केन्द्रमा राजनीतिक अस्थिरता, त्यसैमा फैल्याइएको जातीय विद्वेष र त्यसैमा मौलाएको विदेशी हस्तक्षेप थियो। अफगान युद्ध सकिँदा पनि त्यहाँ जातीय द्वन्द्व सकिएन र त्यो देशका सुखी, खुसी जनता कोही सुखी, खुसी रहेनन्। धनी र गरिब कोही जातीय द्वन्द्वबाट मुक्त भएनन्। कतिका घरपरिवार गुमे, कतिका दशौं करोडको सम्पत्ति कौडीको भाउमा झरे, त्यसको कुनै हिसाबकिताब छैन। त्यसैले मैले यो आलेखको सुरुतिरै लेखेको हुँ, जातीयताको आगो सल्कियो भने ताली खाने र गाली खाने, सम्पन्न र विपन्न, विद्वान् र मूर्ख, असल र खराब कोही बच्ने छैनन्। तिनका सन्तान दरसन्तानसम्मले घृणा, तीक्तता र पीडा बेहोर्नुपर्ने छ। यहाँ बाहुनवादी आयोग, बाहुनवादी मिडिया जस्ता शब्दावली प्रयोग हुन्छन्। कोही बाहुनवाद, मुर्दावाद भन्छन्। कोही रङ र पहिरनका कारण नेपालीलाई भारतीय भन्छन् र दुर्वाच्य बोल्छन्। अनि भोलि बाहुनवादजस्तै राईवाद, गुरुङवाद, शेर्पावाद, नेवावाद, यादववाद, थारूवाद, मुर्दावादको नारा लगाउने ? मधेसवादीजस्तै पहाडवादी र हिमालवादी भन्ने ? के यस्तै हो हामीले बनाउन खोजेको समाज ? यसरी हामी कसैको हित हुँदैन। नीतिगत, संवैधानिक तहमा हरेक जातजाति, भाषाभाषी, हरेक पहिचानको संवद्र्धन गरौं, तिनको उत्थान गरौं, सम्मान गरौं। मान्छेले मान्छेलाई सम्मान गर्न सिकाऔं। त्यसका लागि आवाज उठाऔं, संघर्ष गरौं तर जातजाति, भाषाभाषी र क्षेत्रलाई लिएर हेय भाव व्यक्त गर्ने, त्यसलाई गिजोल्ने, जिन्दावाद, मुर्दावादको नारा लगाउने, त्यसमाथि राजनीति गर्ने, मान्छेले मान्छेलाई घृणा गर्न सिकाउने काम बन्द गरौं। त्यसले हामीलाई मात्र होइन, हाम्रा सन्ततिलाई समेत संस्कारहीन, असभ्य, तीक्त र कुण्ठित मान्छे बनाइदिनेछ। त्यही डरले हुनुपर्छ केही वर्षअघि मैले लेखेको र नेपथ्यका लोकप्रिय गायक अमृत गुरुङले गाएको तलको गीतबाट यो स्तम्भको बिट मार्न चाहन्छु तिमी पनि नेपाली, म पनि नेपाली हामी नेपाली नामी नेपाली ! विगतबाट सिक्ने हो, बोकी हिँड्ने होइन अल्झिबसे एकै ठाउँ, शिखर टेकिँदैन उहिलेका पीडा भुल्न सकौं मनको मैलो धुन सकौं अनि पो नेपाली हामी नेपाली ! हिमाल, पहाड, तराईमा सीमा कतै छैन मनको सीमा गहिरिए कहिल्यै मेटिँदैन माफी हामी गर्न सकौं सद्भाव धेरै छर्न सकौं अनि पो नेपाली नामी नेपाली हामी नेपाली ! मिश्र साझा पार्टीका संयोजक हुन्।"
बलर हाबी भएको खेल : अस्ट्रेलियाको फराकिलो जित,"लण्डन : आईसीसी एकदिवसीय विश्वकप अन्तर्गत शनिबार राति भएको खेलमा साविक विजेता अस्ट्रलियाले सानदार जित हात पारेको छ । गत विश्वकपको उपविजेता न्युजिल्याण्डलाई ८६ रनले हराउँदै अस्ट्रलियाले सातौ जित हात पारेको हो । टस जितेर पहिले ब्याटिङ रोजेको अस्ट्रेलियाले ५० ओभरमा ९ विकेट गुमाई २४३ रनको योगफल बनाएको थियो । २४४ रनको समान्य लक्ष्य पछ्याएको न्युजिल्याण्डले ४३४ ओभरमा सबै विकेट गुमाई १५७ रन मात्रै बनाउन सक्यो । यस खेलका दुवै पालीमा बलर हाबी भए । पहिले ब्याटिङ गरेको अस्ट्रेलियाले निकै खराब सुरुवात गरेको थियो । २१३ ओभरमा ९२ बनाउँदा महत्वपूर्ण ५ विकेट गुमाइसकेको थियो । अस्ट्रेलियाका लागि उस्मान खावाजा र सातौं नम्बरमा क्रिजमा आएका एलेक्स केरीले छैटौं विकेटका लागि १०७ रनको साझेदारी गरी अस्ट्रेलियाको इनिङ उकासेका थिए । खावाजाले ५ चौकासहित १२९ बलमा ८८ रन बनाउँदा, केरीले ११ चौकाकासाथ ७२ बलमा ७१ रनको योगदान गरे । पाट कुम्निसले २३ र मार्कुस स्टुनिसले २१ रन जोडे । अघिल्ला खेलमा उत्कृष्ट ब्याटिङ गरेका डेभिड वार्नर १६ र कप्तान आरोन फिन्च ८ बनाएर आउट भए । न्युजिल्याण्डका लागि ट्रेन्ट बोल्टले ४ विकेट लिँदा लोकिए फर्गुसन र जेम्स निशमले २२ विकेट लिए । बोल्टले अम्तिम ओभरमा लगातार तीन विकेट लिई ह्राट्रिक गर्न सफल भए । २४४ रनको सामान्य लक्ष्य पाएको न्युजिल्याडले पनि खराब ब्याटिङ गर्यो । न्युजिल्याडका कुनै ब्याट्सम्यानले अर्धशतकसम्मको स्कोर बनाउन सकेनन् । कप्तान केन विलियमसनले सर्वाधिक ४० रन बनाए । रोस टेलरले ३० र मार्टिन गुप्टिलले २० रन बनाए । न्युजिल्याण्डका लागि अस्ट्रेलियाका फास्ट बलर मिचेल स्टार्क घातक बने । ९४ ओभर बलिङ गरेका उनले एक मेडनसहित २६ रन दिएर ५ विकेट लिए । यस विश्वकपमा सर्वाधिक विकेट लिनेको सूचीमा पहिलो नम्बरमा रहेका स्टार्कले ८ खेल खेल्दा २४ विकेट लिइसकेका छन् । दोस्रो स्थानमा ७ खेलबाट १७ विकेट लिएका न्युजिल्याण्डका लोकिए फर्गुसन रहेका छन् । ८ खेलबाट १४ अंक बनाएको अस्ट्रेलिया १४ अंकसहित शीर्ष स्थानमा कायम छ । ६ खेलबाट ११ अंक रहेको भारत दोस्रो, ८ खेलबाट ११ नै अंक रहेको न्युजिल्याण्ड तेस्रो र समान खेलबाट ९ अंक बनाएको पाकिस्तान चौथो स्थानमा छ । समूह चरणको अन्तिम खेलमा अस्ट्रेलियाले दक्षिण अफ्रिका र न्युजिल्याण्डले इङ्ल्याडको सामना गर्नेछन्।"
"रोमाञ्चक जित, पाकिस्तान शीर्ष चारमा","लन्डन : पाकिस्तानले आईसीसी एकदिवसीय विश्वकप क्रिकेटको सेमिफाइनल पुग्ने सम्भावना जीवितै राखेको छ । विश्वकपअन्तर्गत शनिबार भएको खेलमा अफगानिस्तानलाई तीन विकेटले पराजित गर्दै पाकिस्तानले अन्तिम चारमा पुग्ने सम्भावना जीवितै राखेको हो । विश्वकपमा आठ खेल खेलिसकेको पाकिस्तानले नौ अंक बनाएको छ । पाकिस्तान अंक तालिकाको चौथो स्थानमा पनि उक्लिएको छ । अफगानिस्तानले दिएको २२८ रनको लक्ष्य पछ्याएको पाकिस्तानले ४९४ ओभरमा सात विकेट गुमाएर पूरा गर्यो । पाकिस्तानका लागि इमाद वासिमले अविजित ४९ रन बनाए । उनले ५४ बलमा पाँच चौका हिर्काए । यसैगरी बाबर आजमले ४५, इमाम उल हकले ३६, हरिस सोहेलले २७, मोहम्मद हफिजले १९, कप्तान सरफराज अहमदले १८ र वाहव रियाजले १५ रन बनाए । अफगानिस्तानका मुजीवउर रहमान र मोहम्मद नाबीले दुईदुई विकेट लिए । यसैगरी रासिद खानले एक विकेट हात पारे । विश्वकपमा अब पाकिस्तानले समूह चरणको अन्तिम खेलमा बंगलादेशको सामना गर्नेछ । यसैगरी अफगानिस्तानले वेस्ट इन्डिजसँग प्रतिस्पर्धा गर्नेछ । अफगानिस्तानले भने खेलेका आठै खेलमा पराजय बेहोरेको छ । यसअघि लिड्सको हेडिङ्लीमा टस जितेर पहिले ब्याटिङ गरेको अफगानिस्तानले पूरै ५० ओभर खेल्दै नौ विकेट गुमाएर २२७ रन बनाएको थियो । लगातार विकेट गुमाउँदा अफगानिस्तानले मध्यम योगफल मात्र बनाउन सक्यो । अफगानिस्तानका लागि अस्घर अफगान र नजिबुल्लाह जाडरनले समान ४२ रन बनाए । यसैगरी रमात साहले ३५, इक्रम अली खिलले २४, समिउल्लाह सिनवारीले १९, मोहम्मद नाबीले १६ र कप्तान गुलबद्दिन नइबले १५ रन बनाए । अफगानिस्तानलाई विशाल योगफलबाट रोक्न पाकिस्तानका युवा बलर साहिन अफ्रिदीले चार विकेट लिए । यसैगरी इमाद वासिम र वाहव रियाजले दुईदुई तथा सदाव खानले एक विकेट हात पारे ।"
विश्वकप फाइनलमा सर्वाधिक रनको कीर्तिमान,विश्वकप क्रिकेटमा फरक फरक कीर्तिमान बनिरहेका छन् । विश्वकपको फाइनल खेलमा सर्वाधिक रन बनाउने खेलाडीको कीर्तिमान भने अस्ट्रेलियाका एडम गिलक्रिस्टको नाममा छ । एडमले सन् २००७ को विश्वकप क्रिकेटमा श्रीलंकाविरुद्ध फाइनल खेलमा १४९ रनको शतकीय पालि खेलेका थिए । उनले १०४ बलमा उक्त रन बनाएका थिए । एडमले कीर्तिमानी शतक बनाउने क्रममा आठ छक्का र १३ चौका हानेका थिए । फाइनलमा अस्ट्रेलियाले श्रीलंकालाई ५३ रनले हराउँदै उपाधि जितेको थियो । एडम फाइनल खेलको प्लेयर अफ दी म्याच पनि भएका थिए । ४७ वर्षीय एडम अस्ट्रेलियाका पूर्वकप्तानसमेत हुन् । विकेट किपरसमेत रहेका उनी आक्रामक बायाँहाते ब्याट्सम्यान हुन् । उनी अहिले क्रिकेट कमेन्टेटरका रूपमा सक्रिय छन् । विश्वकपको फाइनल खेलमा भने हालसम्म ६ शतक बनेका छन्।
आयोजकलाई भारतको चुनौती,"लन्डन : आईसीसी एकदिवसीय विश्वकप क्रिकेटअन्तर्गत आइतबार आयोजक इङ्ल्यान्ड र भारतबीच प्रतिस्पर्धा हुँदैछ । यो खेल एजबास्टन मैदानमा नेपाली समयअनुसार दिउँसो ३ :१५ बजेदेखि सुरु हुनेछ । जारी विश्वकपमा यी दुवै टोली उपाधि दाबेदार हुन् । दुई पटकको विश्वकप च्याम्पियन भारत जारी विश्वकपमा अपराजित छ । भारत आयोजक इङ्ल्यान्डविरुद्ध पनि आफ्नो अपराजित यात्रा कायम राख्न चाहन्छ । यसैगरी इङ्ल्यान्ड पनि बलियो भारतलाई रोक्दै सेमिफाइनलमा स्थान बनाउने दाउमा छ । भारत र इङ्ल्यान्ड पहिलो संस्करणदेखि नै विश्वकपमा सहभागी बन्दै आएका छन् । भारतले दुई संस्करणको उपाधि जितिसकेको छ । इङ्ल्यान्डले भने विश्वकप अहिलेसम्म जित्न सकेको छैन । भारतले सन् १९८३ र सन् २०११ को विश्वकप उपाधि जितेको थियो । जारी विश्वकपमा हालसम्म ६ खेल खेलेको भारत अपराजित टोली हो । पाँच खेल जितेको भारतको एक खेल भने वर्षाका कारण रद्द भएको थियो । भारतले तालिकामा ११ अंक बनाएको छ । आइतबार हुने खेल पनि जितेर भारत आफ्नो अपराजित यात्रा कायम राख्न चाहन्छ । भारत बलियो र सन्तुलित टोलीका रूपमा देखिएको छ । भारतको सबै पक्ष उत्कृष्ट छ । भारतीय टोलीसँग क्षमतावान् ब्याट्सम्यान र बलरको कमी छैन । अनुभवी बलर भुवनेश्वर कुमार पनि चोटमुक्त भएर खेलमा फर्किएपछि भारतको मनोबल थप उच्च छ । यसैगरी इङ्ल्यान्ड भारतलाई हराएर सेमिफाइनलमा आफ्नो स्थान बलियो बनाउले लक्ष्यमा छ । इङ्ल्यान्डले सात खेल खेलिसकेको छ । इङ्ल्यान्डले चार खेलमा जित र तीन खेलमा हारको नतिजा निकालेको छ । इङ्ल्यान्डले तालिकामा आठ अंक बनाएको छ । जारी विश्वकपमा घरेलु टोलीलाई पाकिस्तानले १४ रन र श्रीलंकाले २० रनले हराएका थिए । अघिल्लो खेलमा इङ्ल्यान्ड साविक विजेता अस्ट्रेलियासँग ६४ रनले पराजित भएको थियो । यद्यपि यस विश्वकपमा आयोजक इङ्ल्यान्ड पनि सशक्त देखिएको छ । इङ्ल्यान्डको ब्याटिङ, बलिङ र फिल्डिङ सबै उत्कृष्ट छ । घरेलु मैदान र समर्थकको साथ पनि इङ्ल्यान्डलाई छ । त्यसैले भारतविरुद्ध इङ्ल्यान्डले उच्च स्तरको प्रदर्शन गर्ने योजना बनाएको छ । यसअघि एकदिवसीय क्रिकेटमा यी दुई टोलीको भिडन्तमा भारत बलियो देखिएको छ । यी दुई टोलीबीच अहिलेसम्म ९९ वटा एकदिवसीय खेल भएका छन् । भारतले ५३ खेलमा जित हात पारेको छ । इङ्ल्यान्डले भने ४१ खेल जितेको छ । दुई खेल बराबरीमा सकिएको छ भने तीन खेल अनिर्णित भएको छ । एकदिवसीय विश्वकपमा यसअघि यी दुई टोलीबीच सात पटक भिडेका छन् । दुवै टोलीले तीनतीन खेल जितेका छन् भने एक खेल अनिर्णित बनेको थियो । त्यसैले लयमा रहेको भारत र बलियो आयोजकबीचको भिडन्तले आम क्रिकेट दर्शकलाई भरपूर मनोरञ्जन दिनेछ । आजको खेल इङ्ल्यान्डविरुद्ध भारत एजबास्टन (दिउँसो ३ :१५ बजे) एकदिवसीयमा दुई टोली कुल : ९९ खेल भारत विजयी : ५३ खेल इङ्ल्यान्ड विजयी : ४१ खेल अनिर्णित : ३ खेल बराबरी : २ खेल विश्वकपमा दुई टोली कुल : ७ खेल भारत विजयी : ३ खेल इङ्ल्यान्ड विजयी :३ खेल अनिर्णित : १ खेल"
स्वारेजले पेनाल्टी मिस गर्दा उरुग्वे स्तब्ध,"रियो दी जेनेरियो : कोपा अमेरिका फुटबलको सर्वाधिक सफल टोली उरुग्वे प्रतियोगिताबाट बाहिरिएको छ । क्वाटर फाइनलमा तुलनात्मकरुपमा कमजोर मानिएको प्रतिद्वन्द्वी पेरुसँग पेनाल्टी सुट आउटमा ५४ गोलले पराजित भई उरुग्वे निराश बनेको हो। आइतबार बिहान भएको खेलमा निर्धारित समयमा दुवै टोलीबाट कुनै गोल नभएपछि खेल ट्राईब्रेकरमा पुगेको थियो । उरुग्वेका तर्फबाट पहिलो पेनाल्टी प्रहार गरेका बार्सिलोनाका स्टार खेलाडी लुइज स्वारेजले नै पेनाल्टी मिस गर्दा उरुग्वे हारु व्यहोर्न बाध्य भयो । स्वारेजको प्रहार पेरुका गोलकिपरले रोकेका थिए । कोपा अकेरिकाको क्वाटर फाइनलका तीन खेल नतिजाका लागि पेनाल्टी सुटआउटमा पुग्यो । क्वाटर पाइनलका ब्राजिलपाराग्वे, चिलीकोलम्बिया र उरुग्वे र पेरुको खेल गोलरहित हुँदै पेनाल्टी सुटआउटमा पुग्यो । अर्नेन्टिनाले भने भेनेजुएलालाई २० ले सहजै हराउँदै सेकिफाइनलको यात्रा तय गरेको थियो । सेमिफाइनलमा पेरुले साविक विजेता चिलीसँगष् प्रतिस्पर्धा गर्ने भएको छ । कोपा अमेरिकाको सर्वाधिक सफल टोली उरुग्वे नै हो । यसले १५ टाइटल जितेको छ । दोस्रो सफल टोली अर्जेन्टिनाले १४ उपाधि जित्दा ब्राजिलले ८ उपाधि हात पारेको छ । पछिल्लो समय उरुग्वेले २०११ मा उपाधि जितेको थियो ।"
