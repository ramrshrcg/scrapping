शीर्षक,विवरण
"रेल होइन, सडक पहिले","छिमेकी चीनबाट हुन लागेको उच्चस्तरको भ्रमणको समयमा हामीले कुरा राख्ने पूर्वाधारको विकास नै हो। हामी राजनीतिक स्थायित्वसँगै विकास कार्यमा अघि बढेका छौं। त्यसमा आवश्यक भनेको पूर्वधारमा लगानी नै हो। त्योसँगै यातायातको विकासमा जोड दिन आवश्यक छ। मैले प्रधानमन्त्रीसँगको भेटमा पनि यो विषय उठाएको छु। हामीले आर्थिक सहायता लिँदा महंगो मोडलमा जान हुँदैन। ऋण नै लिने हो भने खुला प्रतिस्पर्धाबाट मात्रै लिनुपर्नेछ। राम्रो अध्ययन गरिएका आयोजनाहरुलाई जोड दिएर अघि बढ्न आवश्यक छ। हामीले अहिले खासगरी जलविद्युतको क्षेत्रमा र अध्ययन भइसकेका सडक यातायात क्षेत्रमा लगानी ल्याउनेतर्फ जानुपर्छ। चीनको प्राथमिकता अन्य हुनसक्छ तर हाम्रो प्राथमिकता भनेको सडक विकास नै हो। चीन जोड्ने नाकाहरुमा थप विकास गर्दै जाने हो। जलविद्युत आयोजनाहरु, प्रसारण लाइन परियोजनाहरुतर्फ पनि हामीले जोड दिनुपर्छ। नेपालको निर्यात बढाउन चीनको लगानी आकर्षण गर्नुपर्छ। हामीले धेरै राजनीतिक विषय र विश्व परिवेशमा जोड दिने होइन। नेपाल त्यो स्तरको खेलाडी भैसकेको छैन। हामीले कसरी हुन्छ मुलुकको विकास र जनतालाई सरकारबाट सहुलियत, रोजगारीको सिर्जनामा लाग्नुपर्छ। त्यसका लागि चिनियाँ लगानी आर्कषण पनि अर्को बाटो हो। त्यसमा सरकारले जोड दिन सक्नुपर्छ। चीनको नेतृत्व नेपालमा रहँदा नै यस्ता विषय खुलेर राख्न सक्नुपर्छ। लाज मान्ने विषय नै छैन। दक्षिण एसियाली राष्ट्रसँगै अन्य मुलुकमा पनि निर्यात बढाउन चिनियाँ लगानी अभिवृद्धि गर्नुपर्छ। साथै चीनसँगको व्यापार घाटा घटाउने यी हाम्रा प्राथमिकताका कुरा हुन्। नेपालमा चिनियाँ कम्पनीहरुले होस् या ठेकेदार कम्पनीहरु सबैले आफ्नो इज्जत फालिसकेका छन। अधिकाशंले काम ढिलाई गरेका छन। अनि अन्य उत्पादन कम्पनी पनि कम विश्वासिलो देखिएका छन्। उदाहरणसहित यस्ता विषय उठाउँदा त्यसमा सुधारको अपेक्षा हुनसक्छ। त्यसो हुनासकेमा विस्तारै चीनसँगको व्यापार घाटा कम हुँदै जानेछ। चिनियाँ लगानी नेपालमा आकर्षित हुने स्थान पनि छ। अन्तराष्ट्रिय कम्पनीहरु चीनबाट बाहिर गइरहेको अवस्थामा नेपालमा ल्याए र दक्षिण एसियाली बजारको साथै चीनमा नै हामीले सामान निर्यात गर्ने अवसर पनि छ। यस्ता कार्यले भारत र अन्य मुलुकको लगानी पनि आउने देखिन्छ। अहिले चिनियाँ कम्पनीहरुले ठेक्का पाएको स्थानमा काम लम्ब्याउने रोग नै लागेको छ। अनि लागत पनि बढाउने काम भएका छन्। मेलम्ची खानेपानी आयोजनादेखि अरुण तेस्रो होस् वा चमेलिया होस्। प्रसारण लाइनको धेरै ठेक्का चिनियाँ कम्पनीहरुले पाएका छन्। अधिकांश काम समयमा सम्पन्न भएका छैनन्। हामीले खासगरी रसुवागढी र तातोपानी नाकाको स्तर उन्नति गर्ने कोरला नाको विकास गर्न सक्नुपर्छ। त्यसमा हामीले जोड दिन आवश्यक छ। कर्णालीको हुम्ला, किमाथांक लगायतमा जोड दिन आवश्यक छ। चीनले अघि बढाएको बेल्ट एण्ड रोड इनिसियटीभ (बीआरआई) मा रहेका परियोजनामा पनि नेपालले जोड दिनुपर्ने देखिन्छ। उक्त परियोजनालाई नेपालले आफ्नो हितमा उपयोग गर्न आवश्यक छ। हामीले त्यसमा चयन भएका परियोजना प्रस्तुत गरिसेकेकाले त्यसको उपयोग गर्न सक्नुपर्छ। अनि हामी कुनै मुलुकको पनि रणनीतिक भित्र पस्न हुँदैन। त्यस्तो छ भने ध्यान दिनु पर्छ। पछिल्लो समयमा इण्डो प्यासिफिक रणनीतिको कुरा र बीआरआई जोड्ने गरेको देख्छु। त्यो फरक विषय हो। यसमा हामीले अहिले त एमसीसी पनि यसमा जोडिरहेका छौं। यो गलत विषय हो। किनकि एमसीसी पनि यसअन्तर्गत रहेको छ। म अर्थमन्त्री हुँदा एमसीसीको 'कम्प्याक्ट' मेरै पालामा भएको हो। इण्डो प्यासिफिक नीति बन्नुभन्दा धेरै अघि अमेरिकाले एमसीसी सुरू गरेको हो। यसलाई चीनको बिआरआईसँग दाँजेर हेर्नुहुँदैन। यसैगरी रेल मार्गको विषयमा पनि हामी हतारिनु हुँदैन। अहिले चर्चामा रहेको रेल नेपाललाई आवश्यक छ वा छैन भन्ने विषयमा अध्ययनले देखाउँछ। तत्काल यो हाम्रो आवश्यकता होइन। रेल दिर्घकालमा के हु्न्छ त्यो पछिको अध्ययनले देखाउँछ। अहिले हामीले चीनसँग गर्ने भनेकै सडकको स्तरोन्नति र अन्य नाका विस्तार पनि जोड दिन आवश्यक छ। (नेपाली कांग्रेसका नेता एवं पूर्व अर्थमन्त्री डा महतसँगको कुराकानीमा आधारित )"
जिउँदो देवीको हार,"अरुले राष्ट्रिय चाड दसैं मनाइरहेको बेला एक्ली गंगामाया भने दिव्य नौ वर्षदेखि न्याय कुरेर वीर अस्पतालको कुनामा अनशन बसेकी छन्। उनका अनुसार माओवादीले हत्या गरेको छोराको निशाफ मागेर बसेका अधिकारी दम्पतीमध्ये नन्दप्रसादलाई जानाजान मारियो। उनको मृत शरीर अझै टिचिङ हस्पिटलको शवभण्डारमा छ। उनका लागि दसैंका मंगल धुन मृत्यु धुन भएका छन् भने माल श्री पनि प्रकारान्तरले काल श्री भएको छ। अज्ञात देवी र भगवतीका भक्तिमा डुबेको मुलुक जिउँदा देवीको शक्तिको उपासना गर्नबाट चुकिरहेको छ। अनि यो विजयादशमीमा पनि गंगामायाले असुरमाथि विजय पाउन सकिनन्। २०६४ जेठ २४ गते १७ वर्षको कान्छो छोरा कृष्णप्रसादलाई मारेर छिमेकी रामप्रसाद अधिकारीले तपाईंको छोरा दुर्घटनामा परेछ आठदस हजार बोकेर भरतपुर अस्पताल जानुपर्यो भनेर बुवालाई घरबाट सँगै लगेका थिए। अस्पताल पुग्दा ए भाइ त मरिसकेछ भन्दै सतगत गर्न जाऔं भन्दै नारायणीको किनारमा लगेछन्। नन्दप्रसाद अचेत भइसकेका थिए। छोराको लास चितामा राख्दा पो टाउकोबाट रगत बगिरहेको रहेछ। हातखुट्टा लत्रेको देखेपछि मात्र मारेको थाहा पाए। शोकाकूल नन्दप्रसाद काठकर्मीका रूपमा घर बनाउने काममै फर्कन खोज्दै थिए। तर छविलालको जत्थाले पानीसमेतको नाला काटिदिए। कतिसम्म भने पसलमा गएर फोन गर्नसमेत प्रतिबन्ध लगाए। पटकपटक छविलाल पौडेल, भीमसेनदास परशुराम पोखरेल, जानुका पौडेल आदि साँझबिहान आएर तेरो छोरो सेनामा रहेछ। त्यही भएर हामीले मारेका हौं भन्दै थर्काउन थाले। गंगामाया पनि प्रमाणित गर्न चुनौती दिँदै थिइन्। अन्ततः नवौं आक्रमण थेग्न नसकेपछि पाकेको भात छाडेर हिँड्नुको विकल्प भएन। उनीहरूले नन्दप्रसादको पाँच तोलाको बेरुवा औंठी र नाडी घडी पनि बाँकी राखेनन्। गंगामायाका अनुसार बाउआमा र जेठा छोरा सबैजसो प्रधानमन्त्रीकहाँ अपमानित हुँदै न्यायको भिक्षा मागे। गिरिजाप्रसादले चुनाउभरि जसोतसो गुजारा गर, त्यसपछि आउने सरकारले मात्र कारबाही गर्ने उधारो आश्वासन दिएर पठाए। प्रचण्डले प्रधानमन्त्री हुँदा भेटै दिएनन्। बाबुरामले ०६९ सालमा जेठो छोरा नुरप्रसाद र नन्दप्रसादलाई हत्कडी लगाएर गोर्खा धपाए। झलनाथ खनाल झन् कठोर भएर प्रस्तुत भए। माधव नेपाल भने कामले केही नगरे पनि कमसेकम मधुरो व्यवहारमा प्रकट भए। बरु मेरो मुद्दामा खिलराज रेग्मी सकारात्मक भए। अनि सुशील कोइरालाले त न्यायको ढोका उघारिदिए। मानव अधिकारकर्मी कनकमणि दीक्षित, सुदिप पाठक, सुबोध प्याकुरेलहरूले सुरुका दिनमा सघाए पनि अहिले टाढिएको र चरण प्रसाई, बाबुराम गिरी, देवी सुनुवार र बद्री भुसाल आदिको सहयोग र सल्लाह भने रहिरह्यो। कतैबाट सुनुवाइ नभएपछि आमरण अनशन बसे अधिकारी दम्पती। केही महिना नबित्दै पति नन्दप्रसादलाई राज्यले मारिदिएको गंगामायाको ठम्याइ छ। उनको लास परिवारलाई जिम्मा लगाएर पानीमाथिको ओभानो हुने सरकारी दाउलाई आमाछोराले सफल हुन दिएनन्। त्यसैकारणले नन्दप्रसादको लास टिचिङ हस्पिटलको शवगृहमा सुरक्षित छ। पतिको लास हेर्न कतिपटक जानुभयो भन्ने जिज्ञासामा उनी भन्छिन्, लास हेर्न त अहिलेसम्म गएकी छैन। तर मेरो पतिको एक टुक्रा हाड पनि तलमाथि हुन दिन्न। गंगामायाको अनवरत प्रयासपछि बल्लतल्ल प्रधानन्यायाधीश सुशीला कार्कीले किटान जाहेरी परेका झगडिया हाजिर हुन आदेश त दिइन्। तर आरोपीहरू फरार भए। उनले फेरि अनशन बसेको ४५ दिनपछि सरकारले ग्रान्डडिजाइन रच्यो। मुख्य आरोपी छविलालले आत्मसमर्पण गरे। उनलाई चारखाल, डिल्लीबजार खोरमा चितवनबाट अड्डासार गरेर ल्याइयो। छविलालले पोलेपछि अरू आरोपीमाथि पनि कारबाही चलाउने भनियो। त्यसअनुसार सरकारका मन्त्रीले पाँचबुँदे प्रतिबद्धता व्यक्त गरे। सोअनुसार गंगामायाको उपचार, पुनस्र्थापना र पारिवारिक पुनर्मिलन गराउने प्रतिबद्धता गरियो। तत्कालै गंगामायाका नाममा एक करोडको कृषि बैंकमा अक्षयकोषको खाता खोलेको खुलासा सामाजिक सञ्जालमार्फत गरियो। तर त्यो कुरा पूर्णतः झूटो रहेछ। राहतको बदलामा चितवनका न्यायाधीश कुलप्रसादको इजलासले पक्राउ परेकालाई पनि छुटाएपछि फेरि न्यायको दियो निभ्यो। न्यायालयबाट पनि न्यायको बदलामा प्रताडना थपियो। उनी अनशनलाई निरन्तरता दिँदै संयुक्त राष्ट्रसंघको मानव अधिकार आयोग जेनेभामा गुहार माग्ने धोको पालिरहेकी छन्। उनको धोको पूरा होस्। गंगामायाले तोडिन् अनशन गंगामायाले बनाइन् राहदानी, न्याय खोज्न विदेश जाने गंगामाया न्याय माग्न युरोप जाने तयारीमा"
एक्काइसौं शताब्दीका शक्तिशाली नेता सी,"जनगणतन्त्र चीनका राष्ट्राध्यक्ष तथा केन्द्रीय सैन्य आयोगका अध्यक्षका साथै चिनियाँ कम्युनिस्ट पार्टी केन्द्रीय समितिका महासचिव सी चिनफिङ हाल विश्वकै शक्तिशाली नेता हुन्। उनी सन् २०१२ नोभेम्बरमा चिनियाँ कम्युनिस्ट पार्टी केन्द्रीय समितिका महासचिव पद सम्हालेदेखि नै विश्वमाझ चिनिन थालेका हुन्। चिनियाँ कम्युनिस्ट पार्टीको अठारौं केन्द्रीय समितिको पहिलो पूर्ण बैठकमा चिनियाँ कम्युनिस्ट पार्टीको केन्द्रीय समितिका महासचिव र पार्टीको केन्द्रीय सैन्य आयोगका अध्यक्षमा नियुक्त भएका थिए। सन् २०१३ मार्च १४ मा बाह्रौं राष्ट्रिय जनकांग्रेसको पहिलो अधिवेशनबाट सी जनगणतन्त्र चीनका राष्ट्राध्यक्ष र चीनको केन्द्रीय सैन्य आयोगका अध्यक्षमा नियुक्त भएका थिए। चीनको राष्ट्राध्यक्ष भएदेखि नै सीको विश्वभरि नै एक दृढ, महत्त्वाकांक्षी, दूरदर्शी, विश्व आर्थिक गतिलाई तीव्रता दिने र विश्वको साझा हित र जितका लागि पहल गर्ने विश्व नेताको छवि बनेको छ। सी सन् २०१८ मा फोब्स पत्रिकाको सर्वेक्षणअनुसार विश्वकै शक्तिशाली नेताका रूपमा दरिएका थिए। उनले लगातार पाँच वर्षसम्म प्रथम स्थान ओगटी बसेका रुसेली नेता भ्लादिमिर पुटिनलाई पछाडि छाडेका थिए। त्यसैगरी सन् २०१७ मा दि इकोनोमिस्ट ले सीलाई विश्वको सबैभन्दा शक्तिशाली व्यक्ति घोषित गरेको थियो। उनको नेतृत्वमा विशाल चीनले चौतर्फी रूपमा फट्को मारेको छ। हाल उनले अघि सारेको प्राचीन रेशममार्गको नवीन रूप बेल्ट एन्ड रोड इनिसिएटिभ (बीआरआई) मार्फत विश्वलाई एउटै मालामा उन्ने प्रयास जारी छ। विश्वका १३६ वटा देश र ३० वटा अन्तर्राष्ट्रिय संघसंस्था यसमा आबद्ध भइसकेका छन् र यसअन्तर्गत खर्बौं डलरका परियोजनाहरू सञ्चालित छन्। उनको केवल डेढदुई वर्षमा चीनमा यस्तो प्रभाव रह्यो, जसले सबैमा गहिरो छाप छाडेको छ। अमेरिकी पूर्वराष्ट्रपति बाराक ओबामाले सन् २०१४ डिसम्बर ३ मा वासिङटनमा आयोजित व्यापार गोलमेच सम्मेलनमा सी चिनफिङका बारेमा यसो भनेका थिए। मैले राष्ट्राध्यक्ष सीसँग केहीपटक भेट गरेको छु, तर उनको दृढ इच्छाशक्ति र साहसबाट म अत्यन्त प्रभावित छु। चीनको नयाँ नेतृत्वले सुधारका शृंखलाहरूको प्रस्ताव गरेको छ, यद्यपि यी कार्यहरूको कार्यान्वयन सहज हुने छैन, तर म उनलाई विश्वास गर्छु। यी कठिनाइहरूलाई पार गर्ने र चीनलाई अगाडि बढाउने दृढ इच्छाशक्ति र क्षमता उनमा छ। उहाँमा निकै उत्साह, खुला हृदय र ज्ञान भरिएको छ, हामी उहाँलाई एक असल मित्रका रूपमा लिन्छौं, सन् २०१३ मा अमेरिकाका पूर्वविदेशमन्त्री हेनरी किसिंजरले चीन भ्रमणका बेला सीको यसरी प्रशंसा गरेका थिए। हाल अमेरिका र चीनबीच व्यापार युद्ध जारी नै रहे पनि अमेरिकी राष्ट्रपति डोनाल्ड ट्रम्पले सीलाई असल मित्रका रूपमा नै चित्रण गर्दै आएका छन्। त्यसबाहेक अर्का शक्तिशाली नेता भ्लादिमिर पुटिनसँग एकअर्काले जन्म दिवस सँगसँगै मनाउँदै दुईबीच मित्रवत् सम्बन्ध रहेको प्रस्ट्याइसकेका छन्। यस्तै सिंगापुरका पहिलो प्रधानमन्त्री तथा सिंगापुरको पिताको संज्ञा पाएका ली क्वान युले सीलाई नेल्सन मण्डेलास्तरको चरित्रका रूपमा समेत प्रशंसा गरेका छन्। उनले सन् २०१३ अगस्तमा ली क्वान यु, वाचिङ द वल्ड शीर्षकको पुस्तक सार्वजनिक गरेका थिए। सो पुस्तकमा सन् २००७ को अन्त्यमा चिनियाँ कम्युनिस्ट पार्टी केन्द्रीय समितिका स्थायी सदस्य सी चिनफिङसँग भेट भएको उल्लेख गरेका छन्। उनले सीलाई उदार र उक्त भेटका क्रममा गहिरो छाप परेको बताएका छन्। सी चिनफिङको जन्म सन् १९५३ जुन महिनामा पल्लो सान्सी प्रान्तको फुफिङ जिल्लामा एक राजनीतिक परिवारमा भएको थियो। उनका बुवा सी चोङसुन कम्युनिस्ट पार्टीका नेता र सन् १९५९ देखि ६२ सम्म चीनको उपप्रधानमन्त्रीसमेत भएका थिए। उनले सन् १९६२ देखि १६ वर्षसम्म राजनीतिक उत्पीडन झेल्नुपरेको थियो र सांस्कृतिक क्रान्ति (१९६६१९७६) पछि सफाइ पाएपछि सन् १९७८ देखि फेरि पार्टीमा सक्रिय भएका थिए। बुवा सी चोङसुनलाई भ्रष्टाचारको आरोप लागेपछि राजकुमारको जस्तो जीवन व्यतीत गरिएको भनेका सीसामु दुःखका दिन आइपरेको थियो। जुझारु सीले पीडालाई सहजै स्विकार्दै सन् १९६९ देखि १९७५ सम्म पल्लो सान्सी प्रान्तको येनछ्वान जिल्लाको वनआनयी कम्युनअन्तर्गत ल्याङ च्याह टोलीमा रहेर विद्यार्थी जीवनकालमा श्रमिक युवाको हैसियतले श्रम गरेका थिए। सोही समयमा चिनियाँ कम्युनिस्ट पार्टीअन्तर्गत स्थानीय समितिको सचिव भएका थिए। सीले सन् १९७४ मा दसपटकको प्रयासपछि चिनियाँ कम्युनिस्ट पार्टीको सदस्यता पाएका थिए। सन् १९७९ देखि १९८२ सम्म राज्य परिषद्को कार्यालय तथा चीनको केन्द्रीय सैन्य आयोग कार्यालयका सचिव भएका सी सन् १९८२ मा हपै प्रान्तको चङतिङ जिल्ला समितिका उपसचिव हुँदै १९८५ देखि ८८ सम्म चिनियाँ कम्युनिस्ट पार्टीअन्तर्गत फुचेन प्रान्तको स्यामन सहर समितिको स्थायी सदस्य एवं स्यामन सहरको उपमेयर भएका थिए। उनले सन् १९८५ देखि २००२ सम्म आफ्नो जीवनको झन्डै १७ वर्ष फुचेन प्रान्तलाई दिएका थिए। यसबीच चिनियाँ कम्युनिस्ट पार्टीको फुचेन प्रान्त समितिका उपसचिव, फुचेन प्रान्तका प्रमुख, फुचेन प्रान्तको राष्ट्रिय प्रतिरक्षा समितिका प्रमुख, फुचेन प्रान्तको तोपखानाका प्रथम राजनीतिक कमिस्नरको पद पनि सम्हालेका थिए। यसैगरी सन् १९९९ देखि २००२ सम्म नानचिङ सैनिक शाखा क्षेत्रको राष्ट्रिय प्रतिरक्षा समितिका उपप्रमुखको कार्यभार पनि सम्हालेका थिए। साथै, सन् १९९८ देखि २००२ सम्म कामबाहेक छिङह्वा विश्वविद्यालयबाट मानवतावादी तथा समाजशास्त्र विषयअन्तर्गत माक्र्सवादी सिद्धान्त तथा वैचारिक राजनीतिक शिक्षण विषयको अध्ययनका साथै कानुन विषयमा विद्यावारिधि पनि गरेका थिए। सन् २००२ मा चिनियाँ कम्युनिस्ट पार्टीअन्तर्गत चच्याङ प्रान्त समितिका उपसचिव, चच्याङ प्रान्तका कार्यवाहक प्रमुख, चच्याङ प्रान्तको राष्ट्रिय प्रतिरक्षा समितिको प्रमुख हुँदै २००७ सम्म चिनियाँ कम्युनिस्ट पार्टीअन्तर्गत चच्याङ प्रान्त समितिको सचिव, चिनियाँ कम्युनिस्ट पार्टीको चच्याङ प्रान्तको सैनिक समितिको प्रथमसचिव, चच्याङ प्रान्तको जनकांग्रेसको स्थायी समितिको प्रमुखको कार्यभार सम्हालेका थिए। यसैगरी सन् २००७ मा चिनियाँ कम्युनिस्ट पार्टीअन्तर्गत साङहाई सहर समितिका सचिवका साथै चिनियाँ कम्युनिस्ट पार्टीको साङहाई रक्षक सेनाका प्रथम सचिव भएका थिए। चिनियाँ राष्ट्राध्यक्ष सीको विश्वभरि नै एक दृढ, महŒवाकांक्षी, दूरदर्शी, विश्व आर्थिक गतिलाई तीव्रता दिने र विश्वको साझा हित र जितका लागि पहल गर्ने विश्व नेताको छवि बनेको छ। सन् २००७ देखि चिनियाँ कम्युनिस्ट पार्टी केन्द्रीय समितिको स्थायी सदस्य, चीनको केन्द्रीय सचिवालयको सचिव, चिनियाँ कम्युनिस्ट पार्टीको केन्द्रीय समितिको पार्टी स्कुलको प्रमुखको जिम्मेवारी वहन गर्दै सन् २००८ मा जनगणतन्त्र चीनको उपराष्ट्राध्यक्ष भएका थिए। चीनको उपराष्ट्राध्यक्षसँगै चिनियाँ कम्युनिस्ट पार्टी केन्द्रीय समितिको स्थायी सदस्य, चीनको केन्द्रीय सचिवालयको सचिव, चिनियाँ कम्युनिस्ट पार्टीको केन्द्रीय समितिको पार्टी स्कुलको प्रमुखको जिम्मेवारीबाहेक सन् २०१० बाट चिनियाँ कम्युनिस्ट पार्टीको केन्द्रीय सैन्य आयोगको उपाध्यक्ष, चीनको केन्द्रीय सैन्य आयोगको उपाध्यक्ष पनि भएका थिए। सन् २०१२ मा चिनियाँ कम्युनिस्ट पार्टी केन्द्रीय समितिको महासचिव, चिनियाँ कम्युनिस्ट पार्टी केन्द्रीय सैन्य आयोगका अध्यक्ष भएका थिए। सन् २०१३ देखि जनगणतन्त्र चीनका राष्ट्राध्यक्ष, चीनको केन्द्रीय सैन्य आयोगका अध्यक्षको पद सम्हाल्दै सीले रहस्यमय चीनलाई साझा हित र जितको संकल्पसँगै विश्वभर प्रसार गरिरहेका छन्। उनले सन् २०१४ मा प्राचीन रेशममार्गलाई ब्युताउँदै साझा हितसँगै विश्वलाई जोड्ने बेल्ट एन्ड रोड इनिसिएटिभको अवधारणा विश्वसमक्ष प्रस्तुत गरेका थिए। साथै विकासोन्मुख राष्ट्रमा भौतिक पूर्वाधार निर्माण र विकासका लागि सन् २०१६ जनवरी एसियाली पूर्वाधार बैंक स्थापनासमेत गरियो। उनले सुधार तथा खुलापनको प्रवद्र्धन गर्दै विश्वकै पहिलो अन्तर्राष्ट्रिय आयात मेलाको अवधारणा अघि सारेका थिए र सन् २०१८ मा साङहाईले चीन अन्तर्राष्ट्रिय आयात एक्स्पोको सफल आयोजना गरेको थियो। साथै सन् २०१३ मा पहिलोपल्ट साङहाईमा साङहाई स्वतन्त्र व्यापार परीक्षण क्षेत्रको औपचारिक रूपमा स्थापना गरिएको थियो। हाल चीनमा १७ वटा स्वतन्त्र व्यापार क्षेत्रहरू छन्। अद्भुत सफलता हासिल गर्दै विश्वलाई आश्चर्यचकित बनाएको चीनले विश्व अर्थव्यवस्थामा समेत योगदान पुयाउँदै आएको छ। सन् २०१३ देखि २०१८ सम्म विश्व अर्थव्यवस्थामा २८१ प्रतिशतको योगदानसँगै चीनले विश्वमा पहिलो स्थान ओगटेको छ। एक तथ्यांकअनुसार, सन् २०१२ देखि १८ सम्म ६ वर्षमा ८ करोड गरिबी जनसंख्या घटाएर चीनले अर्को चमत्कार गरेको छ। सीले राष्ट्राध्यक्षको पद सम्हालेपछि चीनले ७० लाखभन्दा बढी रोजगार सिर्जना गरिसकेको छ। सन् १९८२ देखि चालिएको एक सन्तान नीति खारेज गर्दै अर्थतन्त्रलाई थप चलायमान बनाउने श्रेय पनि उनलाई जान्छ। उनले हरेक वर्ष विभिन्न प्रान्त र सहरको निरीक्षण भ्रमण गर्ने गरेका छन्। हालसम्म ५० भन्दा बढीपटक भ्रमण गरिसकेका छन्। साथै सुशासनलाई केन्द्रविन्दुमा राखेर पार्टी तथा राष्ट्रिय अंगको समेत पुनर्संरचना गर्दै राष्ट्रिय सुपरिवेक्षण आयोगको गठन गरेका छन्। उनले भ्रष्टाचारविरुद्ध व्यापक कारबाही चालेका छन्। हालसम्म २० लाखभन्दा धेरै पार्टी सदस्यमाथि छानबिन भइसकेको छ। उनको यो कदमले चिनियाँ जनतामाझ अझै लोकप्रियता हासिल गरेका छन्। विज्ञान, नवप्रविधिका साथै अन्तरिक्ष अन्वेषण र अनुसन्धानलाई अगाडि बढाएका छन्। सैन्य क्षेत्रमा पनि व्यापक सुधार गरेका छन्। तीस मिनेटमा अमेरिकासम्म मार हान्न सक्ने क्षेप्यास्त्र चीन स्वयंले निर्माण गरेको छ। यससँगै चीनको सैन्यबल पनि विश्वमा शक्तिशाली बन्दै गइरहेको छ। राष्ट्राध्यक्ष पद सम्हालेको पाँच वर्षपछि सीले सन् २०१७ मा सी विचारधारा प्रस्तुत गरेका थिए। जुन पार्टीको विधानमा समेत स्थापना गरिएको छ। नयाँ युगको चिनियाँ विशेषतायुक्त समाजवादका लागि सी विचारधाराको मुख्य लक्ष्य दुई शताब्दी योजना हुन्। चिनियाँ कम्युनिस्ट पार्टीको एक सय वर्ष र नयाँ चीन स्थापनाको एक सय वर्षसम्ममा चीनलाई समृद्ध बनाउने र विश्वमा नेतृत्वदायी भूमिकाका लागि तयार गर्ने हो। सन् २०२० सम्म पूर्णरूपमा गरिबी निर्मूल पार्दै २०२१ मा आर्थिक, राजनीतिक, सांस्कृतिक, सामाजिक, पर्यावरणीय विकास र कानुनी शासनसँगै सामान्य समृद्ध मुलुक बनाउने र सन् २०४९ मा नयाँ चीन स्थापनाको सय वर्षमा समग्र चिनियाँ जनताका साझा समृद्धि तथा समृद्ध, प्रजातान्त्रिक, सांस्कृतिक रूपमा अग्रणी, सौहार्द सभ्य र सुन्दर आधुनिक समाजवादी शक्तिशाली मुलुक बनाउने रहेको छ। उनले चिनियाँ जनतालाई महान् भावना, असल नैतिकता र उच्च आकांक्षाका साथ अघि बढ्दै गुणस्तरीय शिक्षा, उत्तम स्वास्थ्य सेवा तथा आमनागरिकको आरामदायी जीवनका लागि निरन्तर प्रयास गर्दै समृद्ध समाज निर्माण गर्न आह्वान गर्दै आएका छन्। साथै सीले मानव भाग्य समुदायको पहल गर्दै विश्वका प्राचीन सभ्यतालाई आपसमा घनिष्टता ल्याउन यसै वर्ष २०१९ देखि एसियाली सभ्यता संवार्ताको आरम्भ गरेका छन्। हालै जनगणतन्त्र चीनको स्थापनाको ७० औं वार्षिकोत्सव समारोहलाई सीले सम्बोधन गरेका थिए। उनले भनेका थिए, चीनको हिजो मानव जातिको इतिहासमा लेखिएको, आज अर्बौं जनताका हातमा सिर्जना भइरहेको र चीनको भोलि अवश्य पनि थप उज्ज्यालो हुने विश्वास छ। सीले दुई शताब्दी को लक्ष्य तथा चिनियाँ राष्ट्रको पुनः उत्थानको चिनियाँ सपनालाई पूरा गर्न अथक् प्रयास गर्न आह्वान गरेका छन्।"
चीनको प्राथमिकतामा नेपाल,"चिनियाँ राष्ट्रपति आउनु नेपालको लागि अवसर हो। २३ वर्षमा छिमेकी चीनबाट नेपाल भ्रमणको साइत जुरेको छ। जसरी छिमेकी भारतका प्रधानमन्त्रीलाई नेपालले १७ वर्षपछि स्वागत गरेको थियो। चार वर्षअघि नेपालमा छिमेकी भारतले नरेन्द्र मोदी शक्तिमा आएपछि प्राथमिकतामा राखेको थियो। त्यस्तै अहिले चिनियाँ राष्ट्रपति सिले चिनफिङले पनि दोस्रो कार्यकालसँगै नेपाललाई आफ्नो प्राथमिकतामा राखेको देखिन्छ। दुवै छिमेकीको प्राथमिकता नेपालमा हुनु सुखद हो। यो प्राथमिकतालाई हामीले राष्ट्र हितमा उपयोग गर्न चुक्न हुँदैन। किनकि विगतमा न चीनको प्राथमिकतामा नेपाल थियो न त भारतको नै। यसलाई मनन गरेर हामी अग्रसर हुन जरुरी छ। चीन र भारत शक्तिशाली राष्ट्रको रुपमा उदयमान भएको बेला छ। यो समयमा दुवै छिमेकीले नेपाललाई प्राथमिकतामा राख्नु सुखद हो। यो अवस्थामा नेपालले चिनियाँ राष्ट्रपतिसँग अधिक सहकार्य गरेर फाइदा लिन सक्नुपर्छ। चीनसँग नेपालको प्राथमिकता प्रधानमन्त्री केपी ओलीले स्पष्ट राख्न सक्नुपर्छ। सरकारले यसको तयारी पनि त्यही अनुरुप नै गरेको हुनुपर्ने थियो। तर, कुन अवस्थामा छ त्यो जानकारी कसैलाई छैन। सरकारले अन्तिम समयमा सामान्य छलफल गरेको छ। यो विषय अहिले भ्रमणको बेलामा उछाल्न हुँदैन। चीन एक व्यवस्थित र अनुशासित मुलुक हो। त्यही भएर त्यो मुलुकसँग गरिने छलफल र सम्वन्धको विषय आफैमा अर्थपूर्ण रहन्छ। उनीहरु हामी जस्तो जथाभावी र अव्यवस्थित रुपमा लिंदैननन्। उनीहरुले गरेका विकास कार्यहरुबाट हामीले पनि सिक्नुपर्छ। कुनै विचार होइन। पछिल्लो समय चीन पर्यटन विकासमा अग्रसर देखिएको छ। त्यो आन्तरिक र बाह्य दुवै पर्यटन उसको प्रथामिकतामा छ। यसबाट नेपालले कसरी फाइदा लिने त्यो सोच्नुपर्ने हुन्छ। लगानी र फ्रि भन्सार नेपालबाट तिब्बतका लागि एक्सेस दियो भने तुरुन्तै लाभ हुने देखिन्छ। हामी चीनसँग ब्यापार घाटामा छौं। त्यसैले तिब्बत ब्यापारको लागि नेपाललाई फ्रि भन्सार सुविधामा हामीले पहल गर्न आवश्यक छ। नेपालले तिब्बतको बजारमा पहुँच बनाउन त्यो आवश्यक पनि छ। त्यस्तै, चिनियाँ लगानी पनि नेपालको लागि महत्वपूर्ण विषय हो। चीनमा श्रम महंगो हुँदै गएको अवस्था छ। त्यसैले हामीले हामी त्यसतर्फ उन्मुख हुँदै लगानी भित्र्याउन सकिन्छ। नेपाली श्रम खाडी मुलुकमा पुगेका छन्। उनीहरुलाई नेपालमा काम दिने अवस्था सृजना गर्न आवश्यक देखिन्छ। त्यस्त विषमया हामीले पहल गर्न जरुरी छ। नेपालको मानव संशाधन उपयोग पछिल्लो आवश्यकता हो। पहिले मानव संशाधनको महत्व हुँदैन थियो, अहिले बढेर गएको छ। चीनको आर्थिक अवस्था सुदृढ हुँदै जाँदा श्रम महँगो हुँदै गएकाले त्यहाँ रहेका उद्योगहरु अन्यत्र सरेका छन्। त्यस्ता उद्योगलाई नेपालमा ल्याउन सक्नुपर्छ। ती कम्पनीहरु अन्यत्र सरिरहेका छन भने तिनलाई नेपालमा ल्याउने र दुवै छिमेकमा त्यसको उत्पादन बिक्री गर्ने वातावरण हामीले बनाउनुपर्छ। नेपालमा विद्युत उपयोग गर्ने यो उत्तम उपाय पनि हो। अन्यत्र विद्युत बिक्रीभन्दा पनि यहीं उद्योगमा उपयोग गर्न सके राम्रो हुने देखिन्छ। भारतसँग समुद्रको पहुँच नजिकिदै गएको भए पनि चीनसँग पहँुच अझै निकै टाढा छ। त्यसको लागि सडक निर्माणमार्फत नाका व्यवस्थित बनाएर अघि बढ्न आवश्यक छ। शून्य भन्सार दरमा जोड दिएको खण्डमा व्यापार घाटा कम हुनेछ। सडकमा जोड हामीले राम्रो रोड (कनेक्टिभीटी) को ब्यवस्थापन गर्न सक्नुपर्छ। अहिले हामीले जोड दिने सडकमा नै हो। रेलको विषय तत्काल सहज छैन। यसमा निकै समय लाग्छ। तर, रेल नै नचाहिने भन्ने होइन। कम्तीमा पनि रेल नेपाल आउन १५ देखि २० वर्ष लाग्छ। रेल बनाउने विषय सामान किनेजस्तो होइन। त्यो पनि हिमालयन त्यस्तो भूगोलबाट। त्यसको गृहकार्य कस्तो अवस्थामा छ चीनमा रेल कहाँसम्म आयो ? त्यसको अध्ययन आवश्यक छ। हाम्रो सामान भारतीय बजारबाट आइरहेको छ। तर हिमालयन कनेक्टीभिटीले चीन र भारतलाई जोड्छ। उत्तर प्रदेश र विहारको बजार चिनियाँ नजरमा छ। चीनलाई भारतको बजार र भारतलाई पनि चीनको बजार आवश्यक पर्ने हुनाले पनि नेपालमा रेलको आवश्यकता परेको हो। हामीलाई भन्दा पनि दुई छिमेकी विशाल बजारलाई रेल कनेक्टिीभीटी आवश्यक परेको हुनाले चीनलाई नै बनाउन लागाउन सक्नुपर्छ। हामीले सबै नदीको करिडोरमा जोड दिंदै सडक संजालको विस्तार गर्नैपर्छ। हवाई रुटमा नेपालको तर्फबाट पनि उडान पहल आवश्यक छ। चिनियाँ उडान (सातामा ६०) धेरै हुँदा खै नेपालको जहाजले उडाउन पाएको भन्ने विषयलाई पनि जोड दिनुपर्छ। संजाल भनेको यो सबै विषय हो। त्रिदेशीय सहकार्य सी भारतमा मोदीसँग अनौपचारिक छलफल गरेर नेपाल आउन लागेका हुन्। उनको यो भ्रमण पनि निकै अर्थपूर्ण छ। यसमा सी र मोदीबीच छलफल भएमा नेपाल, भारत र चीन त्रिदेशीय सहकार्य अघि बढ्न सक्ने देखिन्छ। यसमा ठूलो लागत लाग्न सक्छ। त्यो सहकार्य हुँदा रेल निर्माण पनि सुहाउँछ। रेल निर्माणमा लागत र समयको ठूलो मूल्य हुन्छ। संघीयतामा गएको नेपालमा कनेक्टीभिटी हुने विषयको ठूलो अर्थ राख्ने हुनाले यस्ता विषयमा समेत ध्यान दिएर अघि बढ्न सक्नुपर्छ। त्रिदेशीय सहयोग हाम्रो हितमा नै छ। यो विषयमा नेपालले पनि जोड दिनुपर्छ। हामीले परनिर्भरता तोड्नको लागि पनि यसमा जोड दिनु पर्ने देखिएको हो। चीनले हिमालयन अंकमाल भनेको विषय पनि यही हो। चीनबाट आउने लगानी बढ्न सकोस्। पर्यटक पनि वृद्धि हुन सकुन्। हाम्रो झण्डै दुई अर्ब डलरको व्यापार घाटा छ। त्यो घटाउन मद्दत पुगोस् र आर्थिक सहयोगको कुरा गर्दा हाम्रा तत्कालीन प्राथमिकतामा जोड दिएर वार्ता सफल होस्। हाम्रो चाहना यही हो र हुनुपर्छ। बीआरआई पनि उत्तिकै मह्त्वपूर्ण सुरक्षा र परराष्ट्र नीतिमा हामीले राष्ट्रिय एकताको मर्म बुझ्न आवश्यक छ। सबै यसमा एक हुनुपर्छ। हाम्रो घोषित नीति पनि छ। संविधानले मार्गनिर्देश पनि गरेको छ। त्यसमा अडेर हामीले बेल्ट एण्ड रोड सहकार्य पनि अघि बढाउन आवश्यक छ। हामीले बीआरआईमा परेको परियोजना पूरा गर्नेदेखि सहकार्यको विषयमा पनि जोड दिनुपर्छ। नेपालले बीआरआईमा सहमति जनाएको छ। त्यसको एक पक्ष नेपाल पनि हो। यसबाट आउने परियोजानमा हामी पछि पर्न हुँदैन। त्यसमा सहकार्य गर्दै जानुपर्छ। नेपाल र चीनबीच खासै समस्या छैन। चीनले नेपाललाई बढी प्राथमिकतामा नराख्दा समस्याहरु देखिएका थिए। तर अहिले त्यो हटेको झै बुझ्छु। उनीहरुको समस्या भनेको नेपालमा तेस्रो मुलुकको नागरिकले आफ्नो मुलुकविरुद्ध उपयोग गर्छ की भन्ने डर हो त्यसमा उनीहरुलाई आश्वस्त पार्न सक्नुपर्छ। उनीहरुको अझै डर भनेको तिब्बत नै हो। चिनियाँ राष्ट्रपति सी भ्रमण : आइतबार सार्वजनिक बिदा चिनियाँ राष्ट्रपति सी भ्रमण : चिटिक्क काठमाडौं (फोटो फिचर) चिनियाँ राष्ट्रतिको भ्रमणबाट नेपालले बहुआयामिक लाभ लिन्छ : प्रचण्ड चिनियाँ राष्ट्रपतिको भ्रमणबाट फाइदा लिनुपर्छ चिनियाँ राष्ट्रपति सी आज आउने, दर्जन सम्झौता तयार नेपालबाट तिब्बतविरुद्ध गतिविधि हुँदा खम्पा विद्रोह दबाएर चीनलाई सकारात्मक सन्देश दिइसकेको छ। नेपालको जमिनबाट असहज नहोस् र तेस्रो शक्ति नछिरोस् भन्ने चीनको चाहना रहेकै छ। यसलाई बुझेर हामीले स्पष्ट पार्न सक्नुपर्छ। यस क्षेत्रमा उसले भारतको बजार खोजेको नै हो। यसमा हामी अग्रसर हुन आवश्यक छ। यसैले चीनबाट हामीतर्फ हुन लागेको यो भ्रमण सफल होस यो कामना सबैले राख्नुपर्छ। चीन उदाउँदो शक्ति राष्ट्र पनि हो भन्ने नभुली त्यहीअनुरुप हाम्रो प्रस्तुति हुनुपर्छ। सबै हिसाबले सिको भ्रमण स्वागतयोग्य छ। भ्रमणलाई सफल बनाउनु लाग्नुपर्छ। अधिक आर्थिक लाभ नै नेपालले जोड दिइयोस् भन्ने मेरो धारणा छ। दुई मुलुकबीचको घनिष्ठता र एकअर्काबीच विश्वास पनि बढ्दै जानेमा हामी स्पष्ट हुनुपर्छ। (उपाध्याय, भारतका लागि पूर्व राजदूत हुन्)"
आइसीसी वरियताः धोनी र गेलभन्दा पारस माथि,"काठमाडौं : अन्तर्राष्ट्रिय क्रिकेट परिषद (आइसीसी)ले जारी गरेको नयाँ वरियताको टी२० ब्याटिङतर्फ पारस खड्का वेस्ट इन्डिजका क्रिस गेल र भारतका महेन्द्रसिंह धोनीभन्दा अगाडि पर्न सफल भएका हुन्। उनी ४५औं स्थानमा परेका हुन्। खड्काभन्दा धोनी २१औं स्थान र गेल २५औं स्थान तल रहेका छन्। ब्याटिङतर्फ पाकिस्तानका बाबर अजाम पहिलो, अस्ट्रेलियाका ग्लेन म्याक्सवेल दोस्रो र न्यूजिल्यान्डका कोलिन मुन्रो तेस्रो स्थानमा रहेका छन्। नेपाली क्रिकेट टोलीका कप्तान खड्का अलराउन्डरतर्फ २४औं स्थानमा परेका छन्। उनी इङल्यान्डका जोय रुट, अफगानिस्तानका रसिद खान लगायतका विश्व प्रसिद्ध खेलाडीभन्दा अगाडि रहेका छन्। अलराउन्डर तर्फको वरियतामा नेपालका सोमपाल कामी र करण केसी पनि परेका छन्। कामी ६०औं र केसी ७७औं स्थानमा परेका हुन्। बलिङतर्फ नयाँ अनुहार आईसीसीको नयाँ वरियतामा नेपालका युवा बलरहरू पहिलोपटक परेका छन्। नयाँ वरियतामा लेग स्पीनर सन्दीप लामिछाने ६४औं स्थानमा परेका छन्। करण केसी पनि पहिलोपटक आइसीसीको वरियतामा परेका छन्। उनी ८३औं स्थानमा परेका हुन्। अर्का युवा बलर अबिनास बोहरा १००औं स्थानमा अटाएका छन्। यसैगरी यसअघि पनि वरियतामा परिसकेका सोमपाल कामी ६८औं तथा बसन्त रेग्मी ८९औं स्थानमा छन्।"
भित्रिँदै विदेशी प्रशिक्षक,"काठमाडौं : नेपालमा आगामी मंसिर १५ गतेदेखि २४ गतेसम्म आयोजना हुन लागेको १३औं दक्षिण एसियाली खेलकुद (साग) लाई लक्षित गरी बक्सिङ, पौडी र टेबुलटेनिसका खेलाडीलाई प्रशिक्षण दिन विदेशी प्रशिक्षक नेपाल आएका छन् । तीनवटै खेलका खेलाडीलाई विशेष प्रशिक्षण दिन विदेशी प्रशिक्षक नेपाल आइसकेका छन् । नेपाल बक्सिङ संघले उज्वेकिस्तानका आइवा प्रथम श्रेणीका प्रशिक्षक एलिसर राखिमोभलाई नेपाल ल्याएको छ । एलिसरको प्रशिक्षणमा नेपाली बक्सिङ टोलीले सागमा अधिकतम पदकको आशा गरेको छ । १० पटकका राष्ट्रिय च्याम्पियन एलिसरले १२ पटक अन्तर्राष्ट्रिय प्रतियोगितामा स्वर्ण पदक जितेका थिए । उनले १९९९ को एसियन खेलकुदमा स्वर्ण र सन् १९९७ मा रजत पदक जितेका थिए । एलिसरले शुक्रबारदेखि नै सागको तयारीमा रहेका बक्सिङ खेलाडीलाई प्रशिक्षण थालेका छन् । यसैगरी नेपाल पौडी संघले सागलाई लक्षित गरी भारतका प्रशिक्षक सतिश सुरीलाई नेपाल ल्याएको छ । भारतको राष्ट्रिय पौडी टोलीको लामो समयसम्म प्रशिक्षक रहेका सतिश सुरी बिहीबार नै नेपाल आएका हुन् । १३औं सागलाई लक्षित गरी नेपाल टेबुलटेनिस संघले पनि स्विट्जरल्यान्डका अन्तर्राष्ट्रिय प्रशिक्षक पाभेल रिहोरेकलाई नेपाल ल्याएको छ । पाभेलले बन्द प्रशिक्षणमा रहेका खेलाडीलाई एक साता प्रशिक्षण दिनेछन् । पाभेल राष्ट्रिय खेलकुद परिषद्का सदस्य एवं प्रदेश ३ राखेपका संयोजक सुदिल शाहीको विशेष पहलमा नेपाल आएका हुन् । पाभेलले जर्मनीमा नौ वर्ष, स्विट्जरल्यान्डमा १८ वर्ष, श्रीलंका र चेक रिपब्लिकमा समेत प्रशिक्षण दिइसकेका छन् । यसअघि करातेले पनि विदेशी प्रशिक्षक नेपाल भित्र्याएको थियो । नेपाली खेलाडीलाई एसियन कराते टेक्निकल कमिटीका संयोजक समेत रहेका मलेसियाका प्याट्रिक लिमले प्रशिक्षण दिएका थिए । काताका विशेषज्ञ लिमले अक्टोबर ४ सम्म प्रशिक्षण दिएका थिए ।"
