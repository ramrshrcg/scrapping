शीर्षक,विवरण
इलामको समृद्धि सपना,"नेपालको सुदूरपूर्वमा अवस्थित इलामको केही भाग तराईबाहेक चारैतिर पहाडले घेरिएको छ। मनोरम प्राकृतिक भूबनोट समशीतोष्ण हावापानी, होचा र हरिया पहाड र उर्वर भूमिले ढाकिएको यस जिल्लालाई त्यहाँका किसानको परि श्रम र जाँगरले सम्पन्न र समृद्ध बनाएको छ। सुदूरपूर्वको हिमाली शृंखलामा पर्ने कञ्चनजंगा हिमालको मनोरम दृश्य होस्, बिहानीपखको अन्तुबाट हुने सूर्योदयको सुनौलो घामको दृश्यावलोकन गर्दा होस्, हाम्रा आँखा कहिल्यै अघाउँदैनन्। इलाम सूर्योदयको जिल्ला पनि हो। अविरल पानी बगिरहने चार खोलाले सरस पारेको इलामलाई पाँचथरतिरका बूढापाका अझै पनि चार खोला भन्छन्। इलामको शिरमा रहेको सन्दुकपुर, चिन्तापु डाँडा, कञ्चनजंगा हिमशृंखलाको सुन्दर दृश्यावलोकन गर्न र हिउँले ढाकिएको मनमोहक दृश्यका लागि यो ठाउँ विश्वमै लोकप्रिय गन्तव्यका रूपमा विकसित हुँदै छ। इलामका रमणीय स्थल, अन्तु, सिद्धिथुम्का, माङमालुङ आदि जानैपर्ने ठाउँ भएका छन्। माईपोखरी, गजुरमुखी, पाथिभराजस्ता धार्मिक स्थलले पनि इलाम एकपल्ट घुम्नैपर्ने जिल्ला भएको छ। ठूलो क्षेत्रफलमा फैलिएको चिया बगानले त इलामलाई अझ हरियो र मनमोहक बनाएको छ। आदिवासी लिम्बू, राई, लेप्चा संस्कृतिको पहिचान भएको यस जिल्लामा अन्य जनजातिका सांस्कृतिक कला पनि संरक्षित छन्। सरकारले यसलाई सुरक्षा गर्नेतर्फ पाइला चालोस्। विभिन्न क्षेत्र र विद्यामा नाम कमाएका कर्मयोगी र साधक, राष्ट्रसेवक, कलाकर्मी, उद्यमी र चिन्तकहरूको धनी इलामले धेरै पहिलेदेखि देशको सेवा गर्दै आएको छ। अतिथि देवो भवः (अतिथि भगवान्सरह हुन्) इलामको सांस्कृतिक तथा धार्मिक प्रखरतालाई इलामेलीले आफ्नो दैनिकी बनाएका छन्। अतिथीय इलामको ८ अ मा थपिएको छ। इलाममा आउने जोसुकै पाहुनालाई श्रद्धापूर्वक दाजु, दिदीजस्ता शब्दले साइनो नलगाई बोल्ने चलन छैन। कसैका घरमा तपाईं पुग्नुभयो भने प्रायः चिया नखुवाई पठाउँदैनन् इलामेलीले। इलाममा १९२० सालमा जंगबहादुर राणाका पालामा इलामका तत्कालीन बडाहाकिम गजराजसिंह थापाले नजिकैको दार्जिलिङबाट चियाका बिरुवा ल्याएर रोपेको इलामको सदरमुकामबाट सुरु भएको चिया खेतीले इलामलाई हरियालीको जिल्ला बनाउन ठूलो मद्दत गरेको छ। दार्जिलिङमा अग्रजले सुरु गरेको चिया खेतीलाई हावापानीअनुकूल ठानेर थापाले इलाममा पनि रोपेको भनाइ छ। अब हामी इलाममा विकासका सम्भावनाका पोका खोलेर हेर्दै जाऔं। कृषि नै इलामेको मुख्य व्यवसाय हो। सबैले गाईपालन गर्छन्। अहिले दूध उत्पादन धेरै भएकाले दूधसम्बन्धी उद्योग पनि खुल्न थालेका छन्। अहिले इलामको ललीपप, छुर्पी, चिज र घिउ सबैलाई मन पर्छ। खासगरी विदेशीले इलामको चिज मन पराउँछन्। इलामको अकबरे खुर्सानी र इस्कुसले छिमेकी पश्चिम बंगालका दार्जिलिङ, खर्साङ र गान्तोकसम्मै बजार पाएका छन्। चिया त इलामको विशेषतै हो। २०२३ सालमा नेपाल चिया विकास निगमको स्थापना भएर चिया खेती प्रारम्भ भएपछि यसले धेरैको ध्यान आकर्षित गरेको हो। चियाबाट इलामका कृषकले मनग्गे आम्दानी गर्न सकेका छन्। मकै, कोदो, तोरीजस्ता अन्न रोप्थे उनीहरू। अहिले त्यसलाई चियाले विस्थापित गरेको छ। स्थानीय व्यापारी उद्योगीले चियाका पातमा डलर पनि देख्न थाले। तर मजदुर उद्योगपतिमा कहिल्यै पनि प्रेम र सहिष्णुता कायम भएन। उद्योगपति कम मूल्य दिने र मजदुरको शोषण गर्ने, सरकार उद्योगीकै पक्षमा भएको निर्णयले मजदुर सशंकित भएका छन्। कोही बेला महिनौंसम्म मजदुर काममा नजाने क्रम बढ्दो छ। तत्कालीन सरकारले कौडीको मूल्यमा चिया बगानहरू विदेशी व्यापारीलाई बिक्री गरे। पैसा व्यापारीले कमाए। मजदुर भोकै परे। मजदुर र मालिकबीच राम्रो सम्बन्ध हुन सके इलाम चिया विश्वमै प्रख्यात हुन सक्छ। करोडौं रुपैयाँमा त्यसबेला बेचेको कमानबाट साहुले पैसा कुम्ल्यायो। तर सरकारलाई अहिले केही लाख मात्र तिर्ने गरेकाले भोलि चिया खेती खतराको स्थितिमा पर्ने संकेत पनि त्यहाँका मजदुरले देखाएका छन्। सरकारले हेर्ने कुरा हो यो। सामूहिक विकासमा समन्वय राखेर सबैले हातेमालो गर्ने हो भने इलामको भविष्य उज्ज्वल छ। सुरुमा ५० वर्षको लिजमा लिएको चिया कम्पनीले सरकारलाई वर्षैपिच्छे दुई करोडजति बुझाउनुपर्नेमा सांघाई समूहले नोक्सानी तेस्र्याएर थोरै रकम तिर्ने गरेको इलामेलीबीच चर्चा छ। इलामका सातवटा बगानबाट उत्पादन हुने चियामा त्यति धेरै नोक्सानी नहुने किसान बताउँछन्। इलामका सातवटा बगानबाट झन्डै एक लाख किलो पत्ति प्रशोधन गरिन्छ। धेरै विदेश पनि जान्छ। तर सांघाई समूहले आम्दानी कम देखाएर रकम घटाउँछ। कर तिर्दैन भन्छन् स्थानीय। सांघाई समूहलाई हटाएर नेपाल चिया विकास निगमका बगान स्थानीय उद्योगीलाई सञ्चालन गर्न दिने माग गरेको थाहा भएको छ। इलामनजिकैको भारतको दार्जिलिङको चिया अमेरिका, बेलायतजस्ता राष्ट्रका रेस्टुराँका मेनुमा दार्जीलिङ टी भनेर चिनारी गराइएको हुन्छ भने त्यही हावापानी त्यही उचाइमा उत्पादित इलाम टी भनेर राख्नेबारे हाम्रो सरकार या सरोकारवालाले कहिल्यै ध्यान दिएनन्। राजा वीरेन्द्रले इलामलाई चियाको जिल्ला घोषित गरेपछि चिया खेती मौलाएको मानिन्छ। इलामका थुप्रै औषधि र मसलामा प्रयोग हुने अलैंचीमध्ये इलाममा थुप्रै फल्थ्यो। किसानले एकैजनाले सय मनसम्मको खेती गर्थे। मूल्य पनि राम्रै पाइन्थ्यो। विदेशमा निर्यात हुन्थ्यो। त्यसबाट किसान धनी हुन्थे। तर त्यही खेतीमा फुर्के भन्ने रोग लागेर विनाश हुँदा न चिया विकास निगमले केही गर्यो, न त्यसबेलाको कृषि मन्त्रालय तथा अनुसन्धान शाखाले नै केही गरे। हामीकहाँ कृषि विशेषज्ञ छन्, तालिमका लागि विदेश पनि जान्छन् तर एउटा अलैंचीमा लाग्ने सामान्य फुर्के रोग निवारण गर्न सकेनन्। सरकारले समेत नसकेको काम किसानले के गर्थे ? इलामबाट हराएको त्यो अलैंची अहिलेसम्म फर्केको छैन। इलामको हावापानी र भूमि नगदेबालीका लागि अनुकूल छ। इलाममा विकासका सम्भावनाका थुप्रै थैला छरिएका छन्। अलैंचीबाहेक इलाममा आलु, ओलन, छुर्पी अम्रिसो (घाँस) अदुवा र अलैंची खेती ठूलो मात्रामा हुन्छ। अहिले पर्यटन उद्योग पनि मौलाएर आउँदै छ। अन्तुको सूर्योदय हेर्न र तराईका घामबाट विरक्त भएका कन्याममा चिया खेती हेर्दै वनभोज गर्न आउने गर्छन्। यहाँको भीड देख्ता र काम नपाएका मान्छेले पर्यटकलाई घोडामा दौडाउने तथा चियापसल, रेस्टुराँ खोल्ने हुँदा पर्यटन उद्योग पनि इलामको ठूलो उद्योग हुने सम्भावना देखिन्छ। कन्याम क्षेत्रमा रोड गाउँपालिका फिक्कलतिर लाग्दा बाटामा देखिने थुप्रै ससाना होटेल र भोजनालयले त्यही भन्छन्। इलामलाई प्रकृतिले दिएको वरदान नै भनूँ, एउटा डाँडाको टुप्पोमा उभिएर तपाईंले चारैतिर आँखा गुमाउनु होस्, कतै पहाड चर्केका या माटो देख्नु हुन्न। इलामको विशेषता हो यो। विमानबाट नेपालको पश्चिमतिर लाग्दा कैयन् ठाउँमा पहिरो गएका उराठलाग्दा दृश्य देखिन्छ। इलाममा सबैले घरमा गाई पाल्ने भएकाले दैनिक रूपमा हजारौं लिटर दूध विराटनगर जान्छ भने दूध उद्योगहरू पनि घरेलु रूपमा विकसित हुँदैछन्। अहिले नेपालमा नयाँ राजनीतिक व्यवस्था लागू भएपछि इलाममा सूर्योदय नगरपालिकाले केही योजना बनाएर विकास गर्ने प्रयत्न गर्दै छ। नगरपालिकाका मेयर कर्णबहादुर राई अध्यक्ष भएपछि नगरपालिकामा निकै परिवर्तन आएको देखियो। उनले केही दिनअघि आफ्नो क्षेत्रमा जन्मेका विभिन्न क्षेत्रका विशिष्टता हासिल गरेका केही इलामेली व्यक्तिलाई सम्मान गरे। असल काम गर्नेलाई प्रोत्साहन दिने त्यस्ता कार्यक्रम त्यस क्षेत्रमा पहिले भएकै थिएन भन्दा पनि हुन्छ। लोकतन्त्रको चरित्र र आदर्शलाई सुर्योदय नगरपालिकाले कायम राखेको कार्यक्रममा अन्य सबै दलका प्रतिनिधिलाई समान रूपमा बोल्न दिइएको कुरा प्रशंसनीय छ। दलहरूबीच वैमनस्य हुन्छ, तर त्यहाँ यसको लेस मात्र पनि देखिएन। कार्यक्रमका मुख्य अतिथि इलामका वर्तमान सांसद झलनाथ खनाल थिए। यसरी सामूहिक विकासमा समन्वय राखेर सबैले हातेमालो गर्ने हो भने इलामको भविष्य उज्ज्वल छ। विकासका सम्भावनाका थुप्रै अवसर प्राप्त छन्। यातायात सञ्चार सबैको सुविधा छ। केवल इलामका पौरखी हात उठ्नुपर्छ। विकास पनि हुन्छ। चन्द्रागिरि हिलको जस्तो केवलकार कन्यामबाट अन्तु लैजान सके सुनमा सुगन्ध हुनेछ। सायद नगरपालिकाले यसबारे पनि सोच्ला नै।"
कर्तव्य निर्वाह नहुँदाको परिणति,"विख्यात भारतीय साहित्यकार प्रेमचन्दको भनाइ छ, त्याग र सेवाभन्दा बढी अधिकार अरूतिर पाइँदैन। त्यागले सेवाभाव पैदा गर्छ। सेवामा समर्पित हुँदा लोभ र अहंकार समाप्त भई सत्य र निष्ठाको जागरण हुन्छ। यो मानव जीवनको शाश्वत पनि हो। आदिकालदेखि यिनै मान्यताको अनुसरणले सभ्य समाज निर्माण भएको छ। पछिल्लो समयमा नेपाली समाजले ती मान्यतलाई आत्मसात गरेको पाइएन। प्रेम र सद्भावको ठाउँमा घृणा र दुर्भाव भित्र्याइयो। जसको परिणति आज अधिकार पाएर पनि कर्तव्यपथबाट दिनानुदिन च्युत हुँदै छ। कर्तव्यविमुख मानिसमा अहंकारयुक्त दम्भ भरिएको हुन्छ। त्यही दुर्गुणले उसको लक्ष्य अवरुद्ध हुन्छ। अधिकारको लडाइँ समाप्तिपश्चात् सफल सञ्चालन हुनु अनिवार्य मानिन्छ। उचित व्यवस्थापनको अभावमा गन्तव्यपूर्व नै कैयन् मुलुक धराशायी भएको दृष्टान्त विश्व इतिहासले देखाएको छ। यहाँ पनि अधिकार प्राप्तिका लडाइँ प्रशस्त भए। त्यसको सफलतापछि नागरिक चाहना पूरा गर्नेतर्फ कहिल्यै सोचिएन। आफू र आफ्नो समूहको फाइदाका लागि सिंगो मुलुक दाउमा राख्न पनि संकोच मानिएन, जसबाट राष्ट्रिय एकतालाई खण्डित तुल्याउने प्रतिस्पर्धा तीव्र भएको छ। तराई, पहाड, गाउँसहर जताततै अधिकारको पाठ घोकाइयो। कर्तव्यपालन हुँदा मात्र अधिकार संरक्षित हुन्छ भन्ने तथ्य स्वीकार गरिएन। सभ्य एवं समृद्ध समाज निर्माणका लागि राजनीतिलाई मियो मानिन्छ। यहाँ राजनीतिले सही मार्ग पहिल्याउन सकेन। लक्ष्यविहीन मार्गमा अघि बढ्दा भीरबाट खसिन्छ। अहिले यसलाई बिनागन्तव्य जर्बजस्ती डोर्याइएको छ। जतिबेला पनि दुर्घटना निम्तिने सम्भावना प्रबल देखिन्छ। नेतृत्वमा समेत सामथ्र्य हराइसक्यो। तर उनीहरू आफूलाई अझै क्षमतावान् सम्झिरहेका छन्। त्यो उनीहरूको भ्रम हो। कुनै दिन राजनीतिका मुख्य पात्रले यथार्थ स्वीकार गर्नैपर्छ। अरूको सुझाव नलिए पनि एकान्तमा बसी एकाग्र भावले चिन्तन गर्दा उचित हुन्छ। अन्तर्मनबाट उब्जिएको परामर्शलाई आत्मसात गर्दा विनाशको दृश्य झल्झली देखिन्छ, जसले नेतृत्वलाई समाप्तिको मार्ग त्याग्न प्रेरणा मिल्छ। यहाँ त्यसो गरिँदैन। मानसपटलमा भरिएको दम्भले सत्कर्मतर्फ फर्किन दिँदैन। यिनै नेताले गरिब र दुःखीलाई सपनाको महलमा सुताए। आमूल परिवर्तन ल्याउँछौं भने। परिवर्तन त भयो, आफू र आफ्ना नजिककाहरूमा मात्र आमूल परिवर्तन गराए। सर्वसाधारणको दिनचर्या हिजोभन्दा कष्टकर छ। राष्ट्रलाई समृद्धिको शिखरमा पुर्याउँछौं भनियो, आज नेताहरूकै परिवार र आफन्तजन समृद्ध भए। कर्तव्यनिर्वाह नगर्दाको परिणाम यस्तै हुन्छ, जुन भइरहेको छ। बाँसको चोयाको हातेपंखा किन्न नसक्नेहरू आज संसद्मा एसी नभएको भनी छट्पटाइरहेका छन्। त्यसैलाई जनआवाज भन्न पछि पर्दैनन्। कतिसम्म लबस्तरो पारा हो ? सिटामोल नपाएर मृत्युवरण गर्नुपर्ने नियति नागरिकले भोग्नुपर्छ। समाज बनाउँछु भन्नेहरू अधिकार दुरुपयोगमै अभ्यस्त भए। यसलाई नागरिकले कहिलेसम्म सहिदिनुपर्ने ? भ्रमपूर्ण अभिव्यक्ति नै नेताहरूको पहिचान बनिसक्यो। झूटो बोल्दै राजनीतिको खेती गर्न अझै छाडिएन। काम बढाउनेतर्फ ध्यान जाँदैन। रोजगारका आधारभूत योजनासमेत निर्माण गरिएन। आफ्ना सन्तान विदेशका महँगा शिक्षालयमा पढाउँछन् र जनताका छोराछोरी अध्ययन गर्ने ठाउँमा हडताल गर्दै क्रान्तिकारी बन्ने परिपाटी पनि रोकिएन। यस्तै भ्रमको खेती मौलाएको छ यहाँ। हुँदाहुँदा १७ हजार नागरिक बलिवेदीमा पुर्याउँदा पनि मैले कीरा मारेको छैन। म शान्तिको हिमायती हुँ भन्नसमेत लाज मान्दैनन्। यसलाई के भन्ने ? जीवन जिउने क्रममा देखिएको छटपटी हो वा जनता केही होइनन्। जे भन्दा पनि पत्याइहाल्छन् भन्ने दम्भी हठ हो ? लोकतान्त्रिक प्रणालीमा हाम्रा आदर्श र मूल्यमान्यतालाई पछ्याउन सक्नुपर्छ। त्यसैबाट लोकतान्त्रिक प्रणाली जीवन्त बन्ने छ। अबका नागरिकमा खराब र असल छुट्ट्याउने सामर्थ्य पैदा भएको छ। अगुवाले बेलैमा हेक्का राख्दा हुन्छ। राजनीति सही विचारको सफल कार्यान्वयन हो। यहाँ त्यसैलाई विवेकशून्य बनाइयो। विचारको सधैं अवमूल्यन भयो। आजको युगमा हतियारको दम्भबाट राजनीति हुँदैन। त्यो अपराधतर्फ उन्मुख हुन थाल्छ। धन र बल प्रयोग गर्दै निर्वाचन जित्ने अभियान चलाइयो। लोकतान्त्रिक अधिकार प्रयोग गर्दा कर्तव्यप्रति कोही इमानदार भएनन्। सत्ता र शक्तिको आडमा राज्य दोहन गर्ने परिपाटीलाई परिवर्तनको महान् उपलब्धि भनी भट्याउनसमेत छोडिएन। २०४७ को संविधानमा दल र दरबारले कर्तव्यपालनप्रति देखाएको दम्भले अल्पायुमै प्रणाली ध्वस्त भयो। २०१५ सालको निर्वाचित सरकार र तत्कालीन महाराजबीच अधिकारको विषयमा मनोमालिन्य भएको अहिले पनि चर्चा हुन्छ। त्यतिबेला दुवै शक्तिले कर्तव्य निर्वाहमा इमानदारी देखाएको भए २०१७ को अनिष्ट मुलुकले व्यहोर्ने थिएन भन्ने विश्लेषण राजनीति वृत्तमा अद्यापि गरिन्छ। बीपी कोइराला र राजा महेन्द्रजस्ता दूरदर्शी राजनेता हुँदा पनि समयको आकलन गरिएन। जसले गर्दा वर्षौंसम्म मुलुक पछि पर्यो। समयलाई वशमा पार्छु भन्ने दम्भले मूर्धन्य पात्र पनि ओझेलमा परेका छन्। यसको पछिल्लो उदाहरण महाराज ज्ञानेन्द्रको शासनलाई लिन सकिन्छ। अधिक परिश्रम गर्दा लाभ पनि बढी नै हुन्छ। त्यसको जगेर्नाका लागि त्याग र सेवा हुनुपर्छ। इमानदारीको अर्को रूप कर्तव्यमा प्रतिबद्ध हुनु हो। यो यथार्थलाई अहिलेको राजनीतिले अंगीकार गर्न चाहेन। शक्तिमा पुग्दा असल र खराब पहिल्याउन नसक्दा दुष्प्रवृत्ति हावी भयो। जुनसुकै परिवर्तनपछि राम्रोनराम्रो दुवै प्रवृत्ति भित्रिन्छ। सुझबुझपूर्ण नेतृत्वले राम्रो छान्दै र नराम्रो मिल्काउने गर्छ। अहिलेको राजनीतिले खराबजति आफूमा राख्ने असल पक्ष मिल्काउने काम गर्यो, जसले गर्दा मुलुकवासीले सुखद् अनुभूति गर्न पाएनन्। मौलिकता छोडियो भने त्यहाँ पतन अवश्यम्भावी छ। दोस्रो विश्वयुद्धको समाप्तिपछि युरोपमा त्यहाँको परम्परा, मूल्यमान्यतालाई अग्रस्थानमा राखेर राजनीति सञ्चालन गरियो। फलस्वरूप युरोपका राष्ट्र समृद्ध बन्न सफल भए। हाम्रा छिमेकमा भएको प्रगति पनि त्यहाँको मौलिक परिवेश र आफ्नो पन हो। यहाँ भने बिब्ल्याँटो मार्गमा समाजलाई हिँडाइँदै छ। धरातलीय यथार्थ बुझ्ने प्रयत्नसम्म गरिएन। धार्मिक र सांस्कृतिक सम्पदाको संरक्षण हुन सकेन। सबैमा अधिकार मात्र चाहियो। यसले गर्दा मूल्य मान्यता ध्वस्त भए। विदेशी संस्कृति र मान्यतामा भुल्याउन थालियो। जुनसुकै राष्ट्रको गौरव भनेको त्यहाँको ऐतिहासिक गाथा हुन्छ। नयाँ पुस्तामा इतिहासको सामान्य ज्ञानसमेत दिइएन। कृषिजन्य उत्पादन घटाइयो। मद्यपान खपत व्यापक बनाइयो। कहाँसम्म भने निर्धक्कसँग विदेशी नेताको गीत गाइन्छ। स्वदेशी वीरवीरङ्गनाको नामसमेत लिइँदैन। गणतन्त्रको नाममा छाडातन्त्र आयात गरियो। यसरी भिœयाइएको छाडा प्रवृत्तिलाई नागरिकले कहिलेसम्म थेगिरहनुपर्ने हो ? पूर्वीय दर्शन अध्ययन गर्दा ज्ञान मात्र प्राप्त हँदैन, त्यहाँ अधिकारका साथै कर्तव्यपरायण बन्न पनि सिकाउँछ। राम राज्यमा कोही दुःखी नहोऊन् भन्ने ठानी भगवान् राम परिवारबाट अलग रहनुपर्यो। राष्ट्रका लागि देवव्रतले आजीवन विवाह नगर्ने प्रण गरेका छन्। शासनमा बस्दा लोकतान्त्रिक आचरण अवलम्बन गर्नुपर्ने शिक्षा दिइएको छ। सत्ताको दुरुपयोग गर्ने अत्याचारी शासकलाई जनतामाझ नांगेझार पार्दै नाश गरिएको उदाहरण पाइन्छ। देश र जनताको हितमा यस्ता कयौं आदर्शले हामीलाई सत्कर्म गन प्रेरित गर्छ। अहिले हाम्रा तिनै सिद्धान्त र आदर्शलाई विमुख पारिँदै छ। कर्तव्यच्युत बनाउनेतर्फ व्यापक कसरत भएको छ। विश्व मानचित्रमा अंकित हाम्रो प्रतिष्ठा र पहिचान छिन्नभिन्न बनाइएको छ। अबको एक मात्र खाँचो भनेको त्यही गुमेको साख र प्रतिष्ठालाई पुनर्स्थापित गर्नु हो। जसको प्राप्तिले हामीलाई राष्ट्र विकास र समृद्धितर्फ डोर्याउनेछ। राष्ट्रिय एकता सबल बन्ने बाटो खुल्नेछ। अब देशले द्वन्द्व चाहेको छैन। रगत बगेको हेर्न पनि चाहेको छैन। मुलुकले प्रेम र सद्भाव खोजेको छ। प्रेमचन्दले भने झैं राजनीतिले सेवा र त्याग देखाउन सक्नुपर्छ। त्यसैबाट कर्तव्य निर्वाह गर्ने अठोट जागृत हुन्छ। नागरिक चाहनाविपरीत लोकतन्त्र सार्थक हुँदैन। लोकतान्त्रिक प्रणालीमा हाम्रा आदर्श र मूल्यमान्यतालाई पछ्याउन सक्नुपर्छ। त्यसैबाट लोकतान्त्रिक प्रणाली जीवन्त बन्ने गरेको तथ्य इतिहासले सिद्ध गरेको छ।"
लोकतन्त्रको प्राण,"सबल, सक्षम, जागरुक र स्वतन्त्र नागरिक समाजको खबरदारी र भूमिकाबिना मुलुकमा सुशासन कायम हुन र प्रणालीमाथि बलजफ्तीपूर्वक थोपरिएको क्यान्सर हटाउन असम्भव छ। कसैले कहिल्यै पनि खोस्न नसक्ने पूर्ण प्रजातन्त्रको बहाली दोस्रो जनआन्दोलन (२०६२६३) को नारा र लक्ष्य थियो। यो नारा राजा महेन्द्रको २०१७ सालको कदम र राजा ज्ञानेन्द्रबाट भएको सत्ता अधिग्रहणका घटनातर्फ परिलक्ष्यित थियो। तत्कालीन प्रधानमन्त्री शेरबहादुर देउवाको सिफारिसमा राजा ज्ञानेन्द्रले संसद् विघटन गरेर हिंसात्मक माओवादी द्वन्द्वको कारण निर्वाचनबाट संसद्को स्थापना कार्य असम्भव रहेको अवस्थामा बेवारिस हुन पुगेको सत्ता अधिग्रहण गरियो। यस घटनालाई शाही कू मानेर संसद्वादी सात दल र हिंसात्मक विद्रोहरत माओवादीले विघटित प्रतिनिधिसभाको पुनस्र्थापनासहितका एजेन्डामा राजाविरुद्ध आन्दोलन गरे। विघटित प्रतिनिधिसभा राजाको निगाह वा मर्जीले स्थापित थिएन, नेपाली जनताको जनादेशबाट बनेको थियो। त्यसको विघटन पनि राजाले स्वेच्छाले गरेका थिएनन्, प्रधानमन्त्रीको सिफारिसमा संविधानअनुसारै भएको थियो। हुकुम प्रमांगीबाट राष्ट्रिय पञ्चायतको समेत गठन र विघटनको इतिहास नभएको अवस्थामा आन्दोलनरत दलहरूले सम्प्रभु नेपाली जनताको आधिकारिक वारिसे उपल्लो निकायको पुनस्र्थापनाका लागि असंवैधानिक दबाब दिए। बाह्रबुँदे दिल्ली सम्झौता र आन्तरिक तथा बाह्य चाप र तापको कारण असंवैधानिक काम गर्न राजा बाध्य भए, विघटित प्रतिनिधिसभा राजाको आदेशबाट पुनर्जीवित भयो। सम्भवतः मुलुक थप मुठभेड र रक्तपातको स्थितिमा नजाओस् भनेरै राजा असंवैधानिक कार्य गरिदिन तयार भएको हुनुपर्छ। यसरी राजाबाट पुनस्र्थापित संसद्ले नै कहिल्यै कसैले खोस्न नसक्ने प्रजातन्त्र (लोकतन्त्र) का लागि आधार तयार गर्यो। त्यही संसद्ले नेपाललाई राजतन्त्रबाट गणतन्त्रमा जाने, हिन्दु राष्ट्रको सट्टा धर्मनिरपेक्ष राष्ट्र घोषणा गर्ने र एकात्मक राज्य संरचनाको बदला संघीय संरचनामा रूपान्तरण गर्ने राजनीतिक निर्णय लियो। पहिलो संविधानसभाको पहिलो बैठकबाट गणतन्त्र, धर्मनिरपेक्षता र संघीयताले राजनीतिक संवैधानिकता पाए उधारो रूपमा। औपचारिक संवैधानिक हैसियत प्राप्त गर्न दुई वर्ष कुर्नुपर्यो। दिगो र सुदृढ लोकतन्त्रका वाधक हिन्दुत्व र एकात्मक राज्य संरचनामा आधारित राजतन्त्र रहेको ठानेर दलहरूले यी तीनवटा अवरोधलाई एकैसाथ हटाएको सन्देश प्रवाहित गरे। राजा, हिन्दुत्व र एकात्मक राज्य संरचनाको छायाबाट समेत टाढा रहेको गणतन्त्र संवैधानिक हैसियत प्राप्त गरेको आधा दशक पनि नबित्दै कुरूप, विद्रुप र बोझिलो हुँदै गएको छ। जनतामा आक्रोश, निराशा, असन्तुष्टि र कुण्ठा चुलिँदै गएको छ। हेर्दा रूपमा गणतन्त्रै देखिन्छ, तर सारमा अधिनायकवादमा रूपान्तरण भइरहेको अवस्था छ। सत्तासीन कम्युनिस्ट पार्टी गणतन्त्रको गर्भबाट इदिअमिन, बोकासा र सद्दाम हुसेनहरू जन्माउन उद्यत् एवम् प्रयासरत छ भने संसद्को प्रमुख प्रतिपक्ष नेपाली कांग्रेस आफ्नै अन्तर्विरोध र अकर्मण्यताका कारण नैतिक र राजनीतिक रूपमा लाचार र निरिह रहिआएको छ। अर्थात् माकुराका बच्चाले माउलाई खाने गरेजस्तै गणतन्त्रका संवाहक रहेको दाबी गर्नेहरू स्वयम् यस प्रणालीका स्थापित एवम् सर्वस्वीकृत आदर्श, मूल्य र मान्यतामाथि हाकाहाकी प्रहार गरिरहेका छन्, काँचै चपाइरहेको अवस्था छ अहिले। यथार्थमा गणतन्त्र नराम्ररी घाइते भइसकेको छ। घाइते अरू कसैले बनाएका नभई यसका संवाहकहरूले नै बनाएका हुन्। नागरिकको सम्प्रभुता र सर्वोच्चताको अर्थ र महत्त्व त्यतिबेला सार्थक हुन्छ जतिबेला नागरिक समाज प्रत्येक विकृति र विसंगतिविरुद्ध हस्तक्षेपकारी भूमिकामा उत्रिन्छ। सत्तारुढ दलका नेता र कार्यकर्ताले सिंहदरबारदेखि प्रदेश हुँदै पालिका, तिनका वडा र गाउँटोलसम्म नीतिगत एवम् संस्थागत रूपमा व्यापक तुल्याइएको खुला भ्रष्टाचार, थप भ्रष्टाचारका लागि जनताको टाउकोमा थोपरिएको बहुआयामिक करको भार, विकराल महँगी र मुद्रास्फीति, राज्यका सबै तह र निकायको पार्टीकरण, चरम बेरोजगार र ऊर्जाशील युवा पुस्ताको विदेश पलायन तथा थप युवा पुस्तालाई विदेश पलायन गराउन सरकारले अवलम्बन गरेको नीति, आयातीत वस्तुको भन्सार र रेमिट्यान्स (विप्रेषण) मा टिकेको अर्थतन्त्र, साढे १० खर्ब हाराहारीको ऋण, तीन तहका सरकारको धानिनक्नुको खर्च, वार्षिक एक खर्ब बढीको दाल, चामल र खाने तेलको आयात, कृषियोग्य जमिन बाँझिने क्रममा वृद्धि, गुणस्तरीय शिक्षा र स्वास्थ्य कमजोर र गरिब जनताको पहुँचबाट कोसौं टाढिएको कहालीलाग्दो अवस्था तथा शिक्षा र स्वास्थ्यमा हाबी रहेको व्यापारीकरण, राष्ट्रमा भुइँफुट्टा वर्गको अभ्युदय, बिगबिगी, ज्यादती र शासन सत्तामा यो वर्गको राइँदाइँ, ठेकेदार, कालाव्यापारी, कमिसनखोर, भ्रष्ट र दलालको सल्लाह र सुझावमा राज्यको सञ्चालन, अस्थिर र अमूर्त विदेश नीति, कथित क्रमभंगताको बहानामा डलर पचाउँदै नेपाली इतिहास, धर्मसंस्कृति, कला, भेषभूषालगायत राष्ट्रका मौलिकता र पहिचान समाप्त पार्ने अभियानलाई उत्कर्षमा पुर्याइँदै गरेको अवस्था, होलीवाइन प्रकरण, सत्ताइतरका समर्थक जनतामाथि राज्यबाटै भेदभाव र दोस्रो दर्जाका नागरिकको व्यवहार, निर्मला पन्त हत्याकाण्ड, वाइडबडी जहाज खरिदमा भएको भ्रष्टाचार तथा ३८ क्विन्टल सुन प्रकरण र भ्रष्टाचारीलाई उन्मुक्ति दिन सरकारबाट भइरहेको प्रपञ्च, विदेशी लगानीकर्तालाई विश्वासमा लिएर बाह्य लगानी आकर्षित गराउन पूर्ण असफल रहेको स्थिति, संविधानले प्रत्याभूत गरेका नागरिकका मौलिक र मानवअधिकारमाथि बन्देज वा अंकुश लगाउने बारम्बारको प्रयास, स्वतन्त्र र स्वायत्त संवैधानिक हैसियतका संवैधानिक अंग र निकायलाई कार्यपालिका अधीनस्थ राख्ने दुष्प्रयासको परिणामस्वरूप सन्तुलन र नियन्त्रणको स्थिति खजमजिएको धरातलीय यथार्थ एवम् राष्ट्रको आन्तरिक व्यवस्थापनमा समेत बाह्य शक्तिहरूको चासो र हिस्सेदारीजस्ता बहुआयामिक समस्या र विकृतिका चट्टानले थिचिएको छ अहिले नेपाली गणतन्त्र। समस्या र विकृतिको आयाम र आयतन हेर्दा कसैले कहिल्यै खोस्न नसक्ने गरी बहाल गरिएको यो प्रणाली संवाहकहरूकै स्वादिष्ट मिष्ठान्न भइरहेको प्रतीत हुन्छ। रक्षक नै भक्षक रहेको विडम्बनापूर्ण अवस्थामा यो दिव्यभोजनले कति दिन धान्ने हो ? कुनै पनि राजनीतिक प्रणाली साधन मात्र हुन्छ, साध्य हुँदैन। साध्य भनेको प्रणालीले आत्मसात गरेका आदर्श, मूल्यमान्यता र तिनलाई हुबहु व्यवहारमा उतार्ने पात्र (सरकार र राजनीतिक दल) हुन्छन्। नेपालको सन्दर्भमा यो कथन मिथ्या सावित भइरहेको छ। प्रणालीको संरक्षण र सुदृढीकरणको दायित्व बहन गरेका दलहरू असफल भएको अवस्थामा यो गहनतम दायित्व सोझै नागरिकका काँधमा जानुपर्ने हो। यो प्रणालीले राज्य (सरकार र राजनीतिक दल) को दायित्व र भूमिका कमजोर रहेको खास परिस्थितिमा नागरिक (जनता) को संगठित भूमिकाको अपेक्षा गर्छ। यसैकारण प्रत्येक नागरिकलाई सम्प्रभु अर्थात् मालिक परिभाषित गरिएको हो। तर नेपालको सन्दर्भमा भन्नुपर्दा जनताले आफ्नो सम्प्रभुता अर्थात् मालिक्याइँको अर्थ र महत्त्वबोध गरेको अनुभूति हुँदैन। यसो हुनुको पछाडि हाम्रो संस्कार, संस्कृति र परम्परा धेरै हदसम्म जिम्मेवार छ। युगौंयुगसम्म नेपाली समाज रैती, दास र कमाराको मानसिकता र व्यवहारबाट गुज्रिआएको छ। रैतीपन र मानसिकतायुक्त बन्द समाज हाम्रो संस्कार र चरित्र नै बन्यो। २००७ साल र २०४६ सालका परिवर्तनले बन्द समाज र रैतीपनको मानसिकतामा परिवर्तन ल्याउँदै गर्दा राजतन्त्रका रैती राजनीतिक दलका रैतीमा रूपान्तरण हुन पुगे, जुन आजपर्यन्त कायम रहिआएको अवस्था छ। परिवर्तनका लागि जनताले दलीय सम्प्रभुता अर्थात् दलको नेतृत्व स्विकार्न आवश्यक थियो नत्र परिवर्तन सम्भव थिएन। परिवर्तनपश्चात् जनताले आफ्नो सम्प्रभुताको सदुपयोग स्वविवेक र निजी तजविजमा आफैं गर्नुपर्थ्यो। हामीकहाँ त्यस्तो हुन सकिरहेको छैन। परिवर्तनका क्रममा विशेष परिस्थितिमा निर्माण हुन पुगेको पार्टी समाज स्वतन्त्र नागरिक समाजमा रूपान्तरण हुन सकिरहेको छैन। हिजोका दिनका राजामहाराजाका रैती रहिआएका नेपाली जनता आज दल र नेताका रैतीको भूमिकामा छन्। जनताको सम्प्रभुता नेताका स्वार्थका खल्तीमा बन्धक छ, चुनावमा मात्र नागरिक सम्प्रभुताको प्रयोग एवम् उपयोग हुने गरेको छ नेता र दललाई अकर्मण्यता र स्वेच्छाचारिताको प्रमाण दिनका लागि। यस्तो परिस्थितिमा सरकार र नेताहरू स्वेच्छाचारी, कर्तव्य र दायित्वच्युत हुनु, उनीहरूमा अहम् र अधिनायकवादी प्रवृत्ति, संस्कार र चरित्र झाँगिनु स्वाभाविक हुन्छ। नागरिक समाज कमजोर एवम् असंगठित रहेको अवस्थामा संविधान, ऐनकानुन, सरोकारवाला संवैधानिक निकाय र प्रशासनले काम गर्न सक्दा रहेनछन् भन्ने यथार्थका साक्षी हामी सबै छौं। साथसाथै यो पनि अनुभूत भइसकेको छ कि सबल, सक्षम, जागरुक र स्वतन्त्र नागरिक समाजको खबरदारी र भूमिकाबिना मुलुकमा सुशासन कायम हुन र प्रणालीमाथि बलजफ्तीपूर्वक थोपरिएको क्यान्सर रोग हटाउन असम्भव छ। नागरिकको सम्प्रभुता र सर्वोच्चताको अर्थ र महत्त्व त्यतिबेला सार्थक हुन्छ जतिबेला नागरिक समाज प्रत्येक विकृति र विसंगतिविरुद्ध हस्तक्षेपकारी भूमिकामा उत्रिन्छ। बेलायतलगायत युरोप र अमेरिकामा प्रजातन्त्रलाई कसैले चोट पुर्याउन नसकेका कारण शासक वर्ग इमानदार र प्रजातन्त्रप्रेमी भएर भन्दा पनि नागरिक समाज सचेत, सबल र संगठित भएर हो। हामी नेपाली नागरिकले पनि यसबाट शिक्षा लिएर अनुकरण गर्न आवश्यक छ। यसनिम्ति पार्टी, समाज, नागरिक समाजमा रूपान्तरण हुन ढिलाइ भइसकेको छ।"
ज्ञानको भण्डारमा आग्लो,"पुस्तक आयातकर्ता तथा अर्थमन्त्रीबीचको रस्साकस्सीमा पुस्तक आयात गरिएन भने भारतमा नेपाली लेखकका छापिँदै गरेका पुस्तक अलपत्र पर्नेछन् विगत केही वर्षयता विदेशी लेखकका पुस्तक हाम्रा पुस्तक पसलहरूमा सहजै उपलब्ध हुन थालेका थिए। दक्षिण एसियाली, खासगरी भारतीय बजारका निमित्त मात्रै छापिएकाले त्यस्ता पुस्तकको मूल्य विकसित मुलुकहरूको दाँजोमा हामीकहाँ सस्तो हुने गर्थ्यो। बहुचर्चित पुस्तक प्रकाशनमा आएलगत्तै हाम्रा बजारमा उपलब्ध हुन थालेका थिए। आफूलाई मन पर्ने लेखकको पुस्तक प्रकाशन भयो भन्ने थाहा भएलगत्तै स्थानीय बिक्रेतालाई उक्त पुस्तक मगाइदिनुहोस् भनेको सातआठ दिनभित्र पुस्तक हात पर्नसमेत थालिसकेको थियो। ज्ञानवर्द्धकदेखि फुर्सदको समय व्यतीत गर्न सहज तुल्याउने अन्तर्राष्ट्रिय पुस्तकहरू उपलब्ध हुने भएकाले जनसाधारणलगायत सबै तप्काका पाठक जस्तै, लेखपढ गर्न सिक्दै गरेका बालबालिका, विद्यार्थी, प्राध्यापक, अनुसन्धानकर्ता तथा पेसेबर व्यक्तिहरूका निमित्त विषयगत, चाहना तथा आवश्यकताअनुसार पुस्तकहरू सुपथ मूल्यमा पाइने हुँदाको आकर्षण तथा फाइदा अनेकौं थिए। आन्तरिक बजारमा नयाँपुराना पुस्तक सहजै उपलब्ध हुने भएकाले विदेशमा बसेका आफन्तहरू गुहारेर पुस्तक मगाउनुपर्ने अवस्थाको धेरै हदसम्म अन्त्य भएको थियो। विदेश भ्रमणमा रहेको अवसरमा पनि पुस्तकप्रेमीहरूलाई सुपथ मूल्यमा यही पुस्तक पाइने भएकाले पुस्तकको वजनले बाकसको वजन बढाउने कार्य अनावश्यक भएको थियो। विद्यार्थी खासगरी विदेशमा गएर उच्च शिक्षा हाँसिल गर्न आकांक्षा राख्नेहरूका निमित्त अंग्रेजी भाषाको दक्षता मापन गर्ने जाँच (इलपीटी) देखि भर्नाअघिका परीक्षा जस्तै, स्याट, जीआरई आदि विषयमा तयारी गर्न सहज थियो। त्यस्ता परीक्षा तयारीका निमित्त आवश्यक पुस्तक बजारमा सहज उपलब्ध हुने भएकाले अमेरिका, अस्ट्रेलिया, क्यानडा, ब्रिटेन आदि मुलुकका ख्यातिप्राप्त शिक्षण संस्थाहरूमा नेपाली विद्यार्थीको प्रवेश अवसरको ढोका उघ्रने गरेका हुन्। प्रवेश परीक्षाका निमित्त मात्र होइन, अन्तर्राष्ट्रिय विश्वविद्यालयमा अध्ययन गर्न पूर्वतयारी अभ्यासका निमित्त त्यहाँकै पाठ्यक्रमहरूमा सिफारिस गरिएका विषयगत पुस्तक अध्ययन गर्न सहज भएको थियो। विद्यार्थीलाई विदेशका शिक्षण संस्थाहरूमा प्रवेश द्वार उघारेर अभिभावकमाझ ख्याति कमाउन थालेका, मौलाउँदै गरेका अन्तर्राष्ट्रिय स्कुल तथा कलेजले पनि अन्तर्राष्ट्रिय पाठ्यक्रम अपनाउन थालेका थिए। यी सबै सम्भव हुनुको पछाडिको मूल कारण हो खोजेको वा आवश्यकअनुरूपका पुस्तकहरू बजारमा सहज उपलब्धता। विगत तीन महिनादेखि बजारमा विदेशमा प्रकाशित भएका नयाँ पुस्तक पाइन छाडेको छ। सरकार तथा पुस्तक आयातकर्ताबीचको गतिरोध कायम छ। गतिरोधको कारण अर्थमन्त्रीद्वारा पुस्तक आयातमा १० प्रतिशत भन्सार लगाइने निर्णय हो। पुस्तक आयातकर्ताअनुसार उक्त निर्णयको कार्यान्वयन भएमा पुस्तकको मूल्य ३० प्रतिशत बढ्ने छ। उच्च मूल्य तिरेर पुस्तक खरिद गर्ने क्षमता भएका पाठकहरूको संख्या त्यसै पनि न्यून छ। विगतमा पनि दुई अर्थमन्त्रीहरूले पुस्तकमा भन्सार लगाउने निर्णय गरेका थिए। पुस्तक आयातकर्तासँगको संवाद अर्थात् वस्तुस्थितिको वर्णन तथा उनीहरूको समस्याको सुनवाइ भएपश्चात् ती निर्णय सरकारको तर्फबाट फिर्ता लिएका थिए। वर्तमान अर्थमन्त्री यस विषयमा संवाद गर्नसमेत इच्छुक छैनन्। त्यसकारण उनी पछि हट्ने गुन्जायस देखिँदैन। पुस्तक आयातकर्ताहरू अर्थमन्त्रीले आफ्नो निर्णय फिर्ता नगरे पुस्तक व्यापार घाटाको व्यापार हुने भएकाले बरु व्यापारै नगर्ने अडानमा अडिग छन्। अर्थमन्त्री र पुस्तक बिक्रेताबीचको रस्साकस्सीमा विदेशबाट हुने पुस्तक आयात ठप्प भएको छ। परिणाम ज्ञानार्जन माध्यमको ढोकामा आग्लो लागेको अवस्थाबाट मुलुक गुज्रिँदै छ। सुरुमा उल्लेख गरिएकालगायत कारणले अन्तर्राष्ट्रिय पुस्तकहरूको माग देशमा बढ्दै गए पनि परिणाम वा संख्या भने न्यून नै थियो। साँघुरो बजार भएकाले विद्यमान बिक्रेताहरूमध्ये कुनैले पनि ठूलो संख्यामा पुस्तकहरू झिकाएर भण्डारण गर्ने सामथ्र्य राख्दैनन्। उनीहरू हाम्रा निमित्त सम्पन्न देखिए पनि त्यतिविघ्न धनी छैनन्, जसले ठूलो परिणाममा पुस्तक आयात गरेर त्यसको व्यवस्थापन निमित्त आइपर्ने खर्चहरू व्यहोर्ने सामर्थ्य राखून्। बजारको मागअनुसार विदेश (मुख्य त भारत) बाट थोरै परिमाणमा पुस्तक मगाउने अनि बजारमा माग बढेको खण्डमा पुनः केही थान पुस्तक आयात गरेर आपूर्ति गर्ने प्रचलन थियो। निश्चय पनि, आधुनिक प्रविधि तथा उपकरणको प्रयोगकर्ता जस्तै किन्डल, आई प्याड तथा कम्प्युटरबाट ईपुस्तक पढ्ने पाठकका निमित्त बजारमा पुस्तक अभावले कुनै असर पर्दैन। तर ईपुस्तक पढ्नेहरूको संख्या न्यून छ हामीकहाँ। बजार नियन्त्रण गर्न अग्रसर रहेका सीमित प्रेस मालिकहरूको हितका निमित्त आन्तरिक उद्योग संरक्षणका नाममा उठाइने पहलकदमले राष्ट्रिय अर्थतन्त्रमा थप विकृति र विसंगति निम्तिने छ। विकसित मुलुकहरूमा समेत ईपुस्तकको माग आशाअनुरूप बढ्न नसक्नुको प्रमुख कारण बहुसंख्यक पाठकले पुस्तक नै पढ्न तथा तिनलाई सजाएर राख्ने रुचाउने भएकाले भन्ने छ। मनोवैज्ञनिक कारण नै किन नहोस्, पुस्तक पल्टाएर पढ्दाको स्वाद र मज्जा किण्डलले दिन अझै सकेको छैन। यद्यपि अम्याजोन ले यस प्राविधिलाई पुस्तक पाठकमैत्री तुल्याउन थुप्रै अन्वेषण तथा लगानी गरिसकेको छ। र, अझै गर्दै छ। विद्यार्थी तथा अनुसन्धानकर्ताका निमित्त त इलेक्ट्रोनिक माध्यम सहायकसिद्ध भए पनि त्यसले पुस्तक विस्थापित गर्न सक्ला र ? त्यसो त हाम्रो मुलुकमा मेरो उमेर समूहको मात्र होइन, कम उमेरकाहरूमध्ये पनि अति थोरैले मात्र ईपुस्तकबाट आत्मसन्तुष्टि हासिल गर्ने गर्छन्। ईपुस्तक खरिद प्रक्रियामा भएका कानुनी प्रावधान तथा जटिलताको पाटो त अर्कै छँदै छ। नेपाली रकममा ईपुस्तक कसरी खरिद गर्ने वा डलर एकाउन्ट भएका साथी गुहार्नुपर्ने अवस्था छ। पछिल्लो समय नेपालमा खोलिएका केही अनलाइन पेहरूले त्यसमा काम गरेको सुने पनि यसको झण्झट स्पष्ट नै छ। अनियन्त्रित सरकार सञ्चालन खर्च लक्ष्य, राजनीतिक वृत्तको बढ्दो भड्किला सोख, सहुलियत पूर्तिका निमित्त बढ्दो रकम माग, वास्तविक तथा राजस्व संकलन लक्ष्यबीचको बढ्दो खाडल आदि कारण अर्थमन्त्रीलाई राजस्व संकलनको विगतमा छुटेका स्रोतहरूबाट उठाउने रहर तथा बाध्यता दुवै हुनु अस्वाभाविक होइन। पुस्तकहरू बिनाभन्सार आयात हुने गरेकाले तिनमा आँखा गाड्नु स्वाभाविक पनि हो। मुलुकमा आयात गरिने एक सय प्रमुख वस्तु तथा सामग्रीको सूचीमा पुस्तक पर्दैन। पुस्तक आयातले कुल आयात रकमको ०११ प्रतिशत अंश भएको पाइन्छ। राजस्व संकलनका निमित्त यो नयाँ आयाम त हो। तर १० प्रतिशत भन्सार महसुल लगाउँदा राजस्व बढाउन भने यसले न्यूनतम भूमिका खेल्ने देखिन्छ। बाघ बूढो भएपछि कीराफट्याङ्ग्रा खोज्न थाल्छ भनेजस्तो जो हात सोही साथ गर्ने उद्देश्य झैं भए बेग्लै अन्यथा यो निर्णय पेन्नी वाइज पाउन्ड फुलिस सिवाय अरू केही हुने देखिँदैन। यस निर्णयको प्रभाव वा असर अर्थमन्त्री स्वयंले यसै वर्ष बजेट वक्तव्यमार्फत गरेको घोषणा नेपाल लाई उच्च शिक्षाको गन्तव्य बनाइनेछ को विपरीत छ। विडम्बना अन्तर्राष्ट्रिय पुस्तकहरू महँगो तथा अभाव हुने मुलुकलाई कसरी उच्च शिक्षा हासिल गर्नेहरूको गन्तव्य तुल्याउने ? विगत केही वर्षयता नेपाली लेखकद्वारा लिखित पुस्तकहरू अन्तर्राष्ट्रिय प्रकाशन कम्पनीहरूले विदेश खासगरी भारतमा प्रकाशन गर्न थालेका छन्। यही कारणले नेपाली लेखकद्वारा लिखित पुस्तकहरू अन्तर्राष्ट्रिय बजारमा उपलब्ध हुन थालेका छन्। त्यसैगरी नेपाली प्रकाशकहरूले पनि नेपाली लेखकका पुस्तकको छपाइ भारतीय प्रेसहरूमा पनि गर्न थालेका छन्। भारतमा पुस्तक छपाउनुको कारण समयमा, सस्तो तथा उच्च गुणस्तरको पुस्तक प्रकाशित हुने भएकाले नै हो। भारतीय प्रेसप्रतिको बढ्दो लगावको कारणले नेपाली प्रेस मालिकहरूमा आफ्नो व्यापार घट्ने सम्भावनाको भय हुनु स्वाभाविक हो। प्रेस मालिकहरूले आफ्नो व्यवसायको संरक्षणका निमित्त भारतमा पुस्तक छापिने कार्यलाई दुस्साहित तुल्याउन आवाज उठाउने गरेका छन्। त्यहाँबाट आयात हुने पुस्तकको भन्सार लगाउँदा आन्तरिक उद्योगले संरक्षण पाउँछ भन्ने उनीहरूले लबिङ गर्दै आएका हुन्। आन्तरिक प्रेसको हितका निमित्त अर्थमन्त्रीले पुस्तकमा भन्सार लगाउने निर्णय गरेका हुन् भने यो कदम घातकसिद्ध हुने निश्चित छ। विकसित तथा विकासशील राष्ट्रहरूको अनुभवअनुसार प्रतिस्पर्धाको कारणले जति आन्तरिक उद्योगहरू विश्वमा फस्टाउने अनि संरक्षणको नीति अख्तियार गर्दा रुग्ण अवस्थामै रहिरहने गरेको पाइन्छ। उसै पनि हाम्रो आन्तरिक बजार प्रतिस्पर्धात्मक हुनुको साटो सीमित स्वार्थी व्यापारीको कब्जामा जकडिएको छ। बजार नियन्त्रण गर्न अग्रसर रहेका सीमित प्रेस मालिकहरूको हितका निमित्त आन्तरिक उद्योग संरक्षणका नाममा उठाइने पहलकदमले राष्ट्रिय अर्थतन्त्रमा थप विकृति र विसंगति निम्तिने छ। विद्यमान पुस्तक आयातकर्ता तथा अर्थमन्त्रीबीचको रस्साकस्सीमा पुस्तक आयात गरिएन भने नेपाली लेखकका भारतमा छापिँदै गरेका पुस्तक अलपत्र पर्ने छन्। अन्तर्राष्ट्रिय प्रकाशन कम्पनीहरूद्वारा प्रकाशित हुने विदेशी लेखकको मात्र नभएर नेपाली लेखकले लेखेको तर भारत वा अन्य मुलुकमा प्रकाशित पुस्तकहरूले समेत नेपाली बजार प्रवेश पाउने छैनन्। विद्यमान परिस्थितिबाट उन्मुक्तिका निमित्त मात्र होइन, राष्ट्रमा ज्ञान प्रवद्र्धन गर्ने दूरगामी लक्ष्य प्राप्तिका निमित्त पनि पुस्तकमा भन्सार महसुल लगाएर ज्ञानको ढोकामा ताल्चा लगाएर वा नियन्त्रण गर्नुको बदलामा आयातकर्तालाई प्रोत्साहन दिएर सरकारले अन्तर्राष्ट्रिय पुस्तकहरू आन्तरिक बजारमा सुपथ मूल्यमा छेलोखेलो हुने गरी उपलब्ध गराउने नीतिको अख्तियार गरेकोमा मुलुकले हाल अनुमानित भन्सारबाट हुने थप राजस्व रकमभन्दा धेरै गुणा बढी लाभ उठाउने कुरा कसले बुझाइदिने होला ? कि अर्थमन्त्रीले बुझ्नु पर्यो कि त सुन्न आवश्यक छ। सरकारले भविष्यमा अन्तर्राष्ट्रिय व्यापारमा गतिरोध उत्पन्न हुन सक्ने कार्य त्यागेर अन्तर्राष्ट्रिय प्रकाशन गृहहरूलाई नेपालमा लगानी गर्ने वातावरण सिर्जना गर्नेतर्फ अग्रसर हुँदा राष्ट्रको दूरगामी हित हुने निश्चित छ।"
छोराछोरीलाई कस्तो आशीर्वाद ?,"कुनै समय अभिभावकले आफ्ना बालबालिकालाई यसरी आशीर्वाद दिने चलन थियो डाक्टर, इन्जिनियर हुनू, धेरै पढ्नू तर हलो जोतेर नखानू । पढेन भने यसले भोलिपर्सि हलो जोतेर खान्छ, गोठालो हुन्छ भन्ने मान्यता थियो । कृषि पेसालाई महत्त्वको पेसा नसोच्ने चलन थियो। हिजो पढेपछि कार्यालयमा घुम्नेकुर्सीमा जागिर खानु, पाइलट हुनुलाई कूल घरानाको मान्यता मानिन्थ्यो । आज त्यस्तो परिवेश छैन । बालबालिकाले चाहे धेरै खर्च गरेर पढून् वा नपढून्, कुन पेसा व्यवसाय गरेमा जीवनस्तर उँभो लाग्छ भन्नेतिर अभिभावकको ध्यान जान थालेको छ । हिजोआज कुनै पनि काम सानोठूलो हुँदैन । मान्छे सानोठूलो हुने कुरा उसको सीप र सिकाइमा भर पर्ने विषय हो । नेपालजस्तो विकासोन्मुख राष्ट्रमा यस्तो सोचाइ रहनु पक्कै पनि स्वरोजगारको बाटो खुलेको हो कि भन्ने अड्कल गर्न सकिन्छ । किनभने, केन्द्रमा उच्च शिक्षा अध्ययन गरेर गाउँमा गई कतिपयले कुषि तथा पशु व्यवसाय गरी मनग्गे आम्दानी गरेका छन् । कतिपय अवस्थामा ग्रामीण परिवेशमा के शिक्षक, के कार्यालयमा काम गर्ने हाकिम, सबैले कृषिलाई पनि महत्त्व दिँदै कुखुरापालन, बाख्रापालन, सुँगुरपालन, गाईपालनलगायत अन्य पेसा गरी भरपूर आम्दानी गरेका छन् । १०२० वर्ष अगाडिसम्म सँगुरपालनलगायत अन्य हलो जोत्ने कार्य, लुगा सिउने कार्य अन्य जातिले प्रयोग गर्ने कार्य आज सबै जातिले आफ्नो सीप र क्षमताका आधारमा गर्ने प्रचलन बढ्दो छ । बरू कार्यालयमा काम गर्दाभन्दा अन्य कार्यबाट बढी लाभान्वित हुने गरेका छन् । आफू बाँच्न र परिवारलाई खुसी राख्न नयाँ व्यवसाय अपनाएको देख्न सकिन्छ । पछिल्लो समयमा कृषिमा बढी सफलता प्राप्त हुन थालेको देखिन्छ । नेपालमा पछिल्लो समय विकसित भएका व्यवसायमा सिलाइबुनाइ, तरकारी खेती, पशुपालन आदि छन् । यसैगरी व्यापार व्यवसायमा विभिन्न हातेतानको विकास, ढाकाका कपडा उत्पादन, पश्मिनाको बिक्रीवितरण, दुग्ध व्यवसाय विभिन्न हेन्डिक्राफ्टका सामग्री हस्तकला कार्य, ताम्रपत्र निर्माण, मूर्ति निर्माण, थान्का व्यवसाय फस्टाएको देखिन्छ । यस्ता कार्यले विभिन्न सीप, सिकाउनुका साथै आत्मनिर्भर बनाएको देख्न सकिन्छ । हिजोआज राम्रो र स्तरीय कार्यभन्दा पनि कुन कार्यबाट बढी आम्दानी गर्न सकिन्छ । त्यस्ता पेसा व्यवसायमा मानिसको ध्यान जान थालेको छ । विदेशी लगानीकर्ता नेपालमा आएर कमाएर जान्छन्, हामी आफ्नै देशमा लगानी गरेर किन नकमाउने ? गाउँदेखि सहर जहाँ जुन कुनामा गएर अध्ययन गर्ने हो भने कुनै घर नछुट्ला कि विदेश नगएको कुनै घर छैन । अब त झन् बिहे पनि विदेशमा गर्न पाए बालबालिका पनि उतै उत्पादन गर्न पाए हुन्थ्यो भन्ने धारणा आएको छ । विदेशका हरेक कुनामा नेपालीको अनुहार देखिन्छ । एकातिर त्रिभुवन विमानस्थलबाट उड्न पाए कस्तो होला भन्ने छ भने अर्कोतिर बाहिर गएर कमाउन पाए आर्थिक अवस्था सुध्रिन्थ्यो कि भन्ने छ । छिमेकीका छोराछोरीले अमेरिका गएर घर ठड्याएले पैसाको दुःख छैन भन्ने गुनासो पनि सुन्न थालिएको छ । जब देश छोडेर हिँड्छन् तब थाहा हुन्छ पैसा कमाउन कति दुःख गर्नुपर्छ भन्ने कुरा । बाहिर जति दुःख गरे पनि नबोली काम गर्नुपर्छ । अमेरिका, अस्ट्रेलिया, क्यानडा, जापान आदि उत्कृट देशमा गएमा इज्जत प्रतिष्ठा बढ्छ भन्ने छ । त्यहाँ पुगेका मानिसले खान र सुत्ने समय पनि पाउँदैनन् । विदेशबाट फर्किएका कतिपय भन्छन् विदेशमा दिइने समय लगानी, मेहनत, आफ्नै देशमा खर्च गरेमा विदेशमा जत्तिकै कमाइ गर्न सकिन्छ । हामीमा यो छ कि पाएपछि एकैचोटि कमाऔं यो त अन्य देशमा पनि सम्भव देखिँदैन । त्यसैले अरूको देशमा गएर पसिना बगाउनुभन्दा आफ्नै देशका मेहनत गरेको देखिन्छ । काम भनेको सानो र ठूलो हुँदैन तर आफूले सुरु गरेको व्यवसायलाई कसरी अगाडि बढाउने भन्ने चिन्तन हुन जरुरी छ । हिजोआज नेपालमै स्नातकोत्तर पास गरी गाउँमा गई पशुपालन सञ्चालन गरेको उदाहरण पनि देख्न सकिन्छ । दिनप्रतिदिन वैदेशिक रोजगारमा जानेमध्ये कतिपय कि त ज्यान सिध्याउँछन्, कि त परिवार नै माया मारेर उतै बस्छन् कि त आफूले कमाएको सम्पत्ति गुमाएर आउँछन् कि त म्यान पावर कम्पनीहरूको फन्दामा परेर मर्नु न बाँच्नुको अवस्थामा पुग्छन् । कि त घरजग्गा सबै गुमाएर सुकुम्वासी भएका छन् । त्यस्तै वैदेशिक रोजगारका नाममा धेरै चेलीको इज्जत लुटिएको र ज्यान जोखिममा परेको सुनिन्छ । वैदेशिक रोजगारका नाममा विदेशमा पुगेर यस्ता तमाम समस्या भोग्नुभन्दा स्वदेशमै बसेर विदेश जाने पैसा लगानी गरे केही न केही पेसा व्यवसाय गरी सफलता हात पार्न सकिन्छ । विदेशी लगानीकर्ता नेपालमा आएर कमाएर जान्छन्, हामी आफ्नै देशमा लगानी गरेर किन नकमाउने ? अबका अभिभावकले आफ्ना सन्ततिलाई पक्कै पनि नयाँ तरिकाले आशीर्वाद दिनेछन् जोस, जाँगर बटुल्नू, सीप विकास गर्नू, स्वदेशमै उद्योग र व्यवसाय गर्नू, आफ्नो, परिवार र समाजको जीवन बदल्नू।"
रियल मड्रिड बराबरीमा रोकियो,मड्रिड : स्पेनिस ला लिगाको शनिबार भएको खेलमा रियल मड्रिड बराबरीमा रोकिएको छ। घरेलु मैदानमा भएको खेलमा मड्रिडलाई रियल भाल्लाडोलीडले ११ को बराबरीमा रोकेको हो। अन्तिमसम्म गोलरहित भएको खेलमा ८२औं मिनेटमा करिम बेन्जिमाले गोल गरेपछि रियल मड्रिडले १० को अग्रता बनाएको थियो। त्यो अग्रता ६ मिनेटभन्दा बढी टिक्न सकेन। भाल्लाडोलिडका लागि गुयडिओला नाभारोले ८८औं मिनेटमा गोल गरी खेल बराबरी गरे। रियल मड्रिडले भाल्लाडोलीडलाई खेल अवधिभर दबाबमा राखे पनि गोल गरी खेल आफ्नो पक्षमा भने पार्न सकेन। दुई खेलबाट ४ अंक बनाए रियल मड्रिड अंक तालिकाको दोस्रो स्थानमा छ। गत दुई सिजन राम्रो प्रदर्शन गर्न नसकेको रियल मड्रिड यस सिजनमा उत्कृष्ट प्रदर्शन गरी उपाधि हात पार्ने दाउमा छ।
कालिमाटीमा अत्याधुनिक रंगशाला बन्ने,"सिन्धुली : कमलामाई नगरपालिका५ कालिमाटीमा अत्याधुनिक प्रविधिसहितको रंगशाला बन्ने भएको छ। रंगशालाको शनिबार पूर्व कृषिमन्त्री तथा संघीय सांसद हरिबोल गजुरेलले सिलान्यास गरे। ३ नम्बर प्रदेश सरकारको १३ करोड ४३ लाख ५८ हजार तीन सय ९७ रुपैयाँको लागतमा रंगशाला निर्माण हुन लागेको हो। सिलान्यासपछि सांसद गजुरेलले रंगशाला निर्माणले स्थानीयको जीवनस्तर माथि उठ्ने र युवा शक्तिले खेलका माध्यमबाट राष्ट्रलाई चिनाउन सक्ने भएकाले गुणस्तरीय र समयमा नै निर्माण सम्पन्न गर्न निर्देशन दिए। रंगशाला निर्माण जिम्मा तामाङ मरिन कन्स्ट्रक्सनले पाएको छ। ६ महिनामा पर्खाल लगाउने, चौर सम्याउने र अन्य निर्माणको काम अघि बढाउने सहमति भएको सार्वजनिक निर्माण कार्यान्वयन इकाई धुलिखेलका प्रमुख पूर्णबहादुर दर्जीले जानकारी दिए। एक सय मिटर लम्बाई र ६० मिटर चौडायको खेल मैदान निर्माण हुने र एकै पटकमा १५ सय जनाले प्रत्यक्ष खेल अवलोकन गर्न सक्ने उनले जानकारी दिए। ३ नम्बर प्रदेश सरकारको आर्थिक सहयोगमा दुधौलीमा पनि रंगशाला निर्माण गरिने दर्जीले जानकारी दिए।"
बुद्धिचालको विकासमा उदासिनता,"गुलरिया : गुलरिया नगरपालिका६ निवासी बुद्धिचालका खेलाडी दीपक अधिकारी हिजोआज खिन्न छन्। बुद्धिचाल खेल प्रवद्र्धनमा सरकारले उदासिनता देखाएपछि उनी चिन्तित बनेका हुन्। पछिल्लो समय जिल्लामा बुद्धिचाल खेलप्रति सरोकारवाला निकायले कुनै चासो नदिईँदा नयाँपुस्तामा बुद्धिचाल खेल ओझेलमा परेको गुनासो उनले गरे। बुद्धिचाल खेलप्रति रुचि राख्ने धेरै खेलाडी छौं तर यसको विकास र विस्तारमा राज्यपक्षबाट कुनै चासो देखाइएको छैन उनले भने, यदि यस्तै स्थिती रहने हो भने आउने पुस्ताले जिल्लामा बुद्धिचाल खेल नै खेल्न नजान्ने अवस्था आउने छ। जिल्लामा खेल खेल्ने ठाउँ नै छैन। जिल्ला स्तरमा प्रतियोगिताहरु पनि हुन छाडेका छन्। सरकारी निकायको बुद्धिचाल खेलप्रतिको उदासिनताले खेलाडीको मनोवल समेत खस्केको छ। अधिकारीले कुनै आग्रह पूर्वाग्रह नराखी जिल्लामा बुद्धिचाल खेलको विकास तथा प्रबद्र्धन गर्नुपर्नेमा जोड दिए। यसैबीच कृष्ण जन्माष्टमीको अवसरमा बर्दिया सदरमुकाम गुलरियामा जिल्ला स्तरीय बुद्धिचाल प्रतियोगिता आयोजना भएको छ। प्रतियोगितामा ३५ खेलाडीले प्रतिस्पर्धा गरेका थिए। खुलातर्फ जयबहादुर सुनारले उपाधि हात पारे। यस्तै विद्यार्थीतर्फको प्रतिस्पर्धामा शंकर थारुले बाजी मारे। जयबहादुरले दीपक अधिकारी र शंकरले निश्पक्षजंग शाहलाई पराजित गर्दै उपाधि जितेका हुन्। पाँच चरणमा सम्पन्न खुलातर्फको खेलमा सुनारले पाँचै चरणमा अग्रता बनाएका थिए। प्रथम हुने खेलाडीले सात हजार तथा दोस्रो हुनेले चार हजार रुपैयाँ सपुरस्कार प्राप्त गरे। जिल्ला बुद्धिचाल संघ बर्दियाको आयोजना तथा बर्दिया कृष्णसार बुद्धिचाल संघको सहकार्यमा सञ्चालित दुई दिने प्रतियोगिताका लागि गुलरिया नगरपालिका ६ नम्बर वडा कार्यालयले आर्थिक सहयोग गरेको थियो।"
"सलाहको २ गोल, लिभरपुलको सहज जित",लिभरपुल : इङ्लिस प्रिमियर लिग अन्तर्गत शनिबार भएको खेलमा लिभरपुलले आर्सनलमाथि सहज जित हात पारेको छ। घरेलु मैदानमा लिभरपुलले बलियो प्रतिद्वन्द्वी आर्सनलमाथि ३१ को जित निकालेको हो। लिभरपुलले खेलको ४१औं मिनेटमा जोएल मटिपको गोलबाट अग्रता लिएको थियो। सलाहले ४९ र ५८औं मिनेटमा गोल गरी टोलीलाई ३० को अग्रता दिलाए। अन्तिमसम्म ३० ले पछि परेको आर्सनलका लागि लुकास तोरेइराले ८५औं मिनेटमा सान्त्वना गोल फर्काए। जितसँगै ३ खेलमा शतप्रतिशत नतिजा निकालेको लिभरपुल अंक तालिकाको शीर्ष स्थान छ। समान ३ खेल खेलेको आर्सनल दोस्रो स्थानमा रहेको छ। लिभरपुलले अब शनिबार २ खेल खेलेको बर्नले क्लबसँग उसकै मैदानमा खेल्नेछ।
कालिमाटीमा अत्याधुनिक रंगशाला बन्ने,"सिन्धुली : कमलामाई नगरपालिका५ कालिमाटीमा अत्याधुनिक प्रविधिसहितको रंगशाला बन्ने भएको छ। रंगशालाको शनिबार पूर्व कृषिमन्त्री तथा संघीय सांसद हरिबोल गजुरेलले सिलान्यास गरे। ३ नम्बर प्रदेश सरकारको १३ करोड ४३ लाख ५८ हजार तीन सय ९७ रुपैयाँको लागतमा रंगशाला निर्माण हुन लागेको हो। सिलान्यासपछि सांसद गजुरेलले रंगशाला निर्माणले स्थानीयको जीवनस्तर माथि उठ्ने र युवा शक्तिले खेलका माध्यमबाट राष्ट्रलाई चिनाउन सक्ने भएकाले गुणस्तरीय र समयमा नै निर्माण सम्पन्न गर्न निर्देशन दिए। रंगशाला निर्माण जिम्मा तामाङ मरिन कन्स्ट्रक्सनले पाएको छ। ६ महिनामा पर्खाल लगाउने, चौर सम्याउने र अन्य निर्माणको काम अघि बढाउने सहमति भएको सार्वजनिक निर्माण कार्यान्वयन इकाई धुलिखेलका प्रमुख पूर्णबहादुर दर्जीले जानकारी दिए। एक सय मिटर लम्बाई र ६० मिटर चौडायको खेल मैदान निर्माण हुने र एकै पटकमा १५ सय जनाले प्रत्यक्ष खेल अवलोकन गर्न सक्ने उनले जानकारी दिए। ३ नम्बर प्रदेश सरकारको आर्थिक सहयोगमा दुधौलीमा पनि रंगशाला निर्माण गरिने दर्जीले जानकारी दिए।"
बुद्धिचालको विकासमा उदासिनता,"गुलरिया : गुलरिया नगरपालिका६ निवासी बुद्धिचालका खेलाडी दीपक अधिकारी हिजोआज खिन्न छन्। बुद्धिचाल खेल प्रवद्र्धनमा सरकारले उदासिनता देखाएपछि उनी चिन्तित बनेका हुन्। पछिल्लो समय जिल्लामा बुद्धिचाल खेलप्रति सरोकारवाला निकायले कुनै चासो नदिईँदा नयाँपुस्तामा बुद्धिचाल खेल ओझेलमा परेको गुनासो उनले गरे। बुद्धिचाल खेलप्रति रुचि राख्ने धेरै खेलाडी छौं तर यसको विकास र विस्तारमा राज्यपक्षबाट कुनै चासो देखाइएको छैन उनले भने, यदि यस्तै स्थिती रहने हो भने आउने पुस्ताले जिल्लामा बुद्धिचाल खेल नै खेल्न नजान्ने अवस्था आउने छ। जिल्लामा खेल खेल्ने ठाउँ नै छैन। जिल्ला स्तरमा प्रतियोगिताहरु पनि हुन छाडेका छन्। सरकारी निकायको बुद्धिचाल खेलप्रतिको उदासिनताले खेलाडीको मनोवल समेत खस्केको छ। अधिकारीले कुनै आग्रह पूर्वाग्रह नराखी जिल्लामा बुद्धिचाल खेलको विकास तथा प्रबद्र्धन गर्नुपर्नेमा जोड दिए। यसैबीच कृष्ण जन्माष्टमीको अवसरमा बर्दिया सदरमुकाम गुलरियामा जिल्ला स्तरीय बुद्धिचाल प्रतियोगिता आयोजना भएको छ। प्रतियोगितामा ३५ खेलाडीले प्रतिस्पर्धा गरेका थिए। खुलातर्फ जयबहादुर सुनारले उपाधि हात पारे। यस्तै विद्यार्थीतर्फको प्रतिस्पर्धामा शंकर थारुले बाजी मारे। जयबहादुरले दीपक अधिकारी र शंकरले निश्पक्षजंग शाहलाई पराजित गर्दै उपाधि जितेका हुन्। पाँच चरणमा सम्पन्न खुलातर्फको खेलमा सुनारले पाँचै चरणमा अग्रता बनाएका थिए। प्रथम हुने खेलाडीले सात हजार तथा दोस्रो हुनेले चार हजार रुपैयाँ सपुरस्कार प्राप्त गरे। जिल्ला बुद्धिचाल संघ बर्दियाको आयोजना तथा बर्दिया कृष्णसार बुद्धिचाल संघको सहकार्यमा सञ्चालित दुई दिने प्रतियोगिताका लागि गुलरिया नगरपालिका ६ नम्बर वडा कार्यालयले आर्थिक सहयोग गरेको थियो।"
रियल मड्रिड बराबरीमा रोकियो,मड्रिड : स्पेनिस ला लिगाको शनिबार भएको खेलमा रियल मड्रिड बराबरीमा रोकिएको छ। घरेलु मैदानमा भएको खेलमा मड्रिडलाई रियल भाल्लाडोलीडले ११ को बराबरीमा रोकेको हो। अन्तिमसम्म गोलरहित भएको खेलमा ८२औं मिनेटमा करिम बेन्जिमाले गोल गरेपछि रियल मड्रिडले १० को अग्रता बनाएको थियो। त्यो अग्रता ६ मिनेटभन्दा बढी टिक्न सकेन। भाल्लाडोलिडका लागि गुयडिओला नाभारोले ८८औं मिनेटमा गोल गरी खेल बराबरी गरे। रियल मड्रिडले भाल्लाडोलीडलाई खेल अवधिभर दबाबमा राखे पनि गोल गरी खेल आफ्नो पक्षमा भने पार्न सकेन। दुई खेलबाट ४ अंक बनाए रियल मड्रिड अंक तालिकाको दोस्रो स्थानमा छ। गत दुई सिजन राम्रो प्रदर्शन गर्न नसकेको रियल मड्रिड यस सिजनमा उत्कृष्ट प्रदर्शन गरी उपाधि हात पार्ने दाउमा छ।
"सलाहको २ गोल, लिभरपुलको सहज जित",लिभरपुल : इङ्लिस प्रिमियर लिग अन्तर्गत शनिबार भएको खेलमा लिभरपुलले आर्सनलमाथि सहज जित हात पारेको छ। घरेलु मैदानमा लिभरपुलले बलियो प्रतिद्वन्द्वी आर्सनलमाथि ३१ को जित निकालेको हो। लिभरपुलले खेलको ४१औं मिनेटमा जोएल मटिपको गोलबाट अग्रता लिएको थियो। सलाहले ४९ र ५८औं मिनेटमा गोल गरी टोलीलाई ३० को अग्रता दिलाए। अन्तिमसम्म ३० ले पछि परेको आर्सनलका लागि लुकास तोरेइराले ८५औं मिनेटमा सान्त्वना गोल फर्काए। जितसँगै ३ खेलमा शतप्रतिशत नतिजा निकालेको लिभरपुल अंक तालिकाको शीर्ष स्थान छ। समान ३ खेल खेलेको आर्सनल दोस्रो स्थानमा रहेको छ। लिभरपुलले अब शनिबार २ खेल खेलेको बर्नले क्लबसँग उसकै मैदानमा खेल्नेछ।
