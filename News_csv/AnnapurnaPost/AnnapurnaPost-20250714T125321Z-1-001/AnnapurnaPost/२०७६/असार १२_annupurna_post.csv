शीर्षक,विवरण
बिजुली निर्यात : भ्रम र यथार्थ,"बिजुली निर्यातको सपना देखेको तीन दशक हुन लागिसकेको छ, तर यथार्थ आयात भइरहेको छ भारतीय निजी क्षेत्र नेपालको बिजुली लिन तयार। बंगलादेशले नेपालको बिजुली चाहेको वर्षाैं बितिसक्यो। दुवै देशबीच औपचारिक र अनौपचारिक छलफल र बहस पनि जारी छन्। स्वतन्त्र ऊर्जा उत्पादकहरूको संस्था (इपान) ले पनि भारतीय निजी क्षेत्रसित बिजुली कारोबारसम्बन्धी छलफल तीव्र पारेको छ। गत साता बंगादेशमा सचिवस्तरीय बैठक भयो। भारतको संस्थापन पक्षसित पनि पटकपटक औपचारिक छलफल भइरहेका छन्। यसरी नेपालको बिजुली अब दोस्रो बजारमा गई पो हाल्ने हो कि जस्तो पनि देखिन्छ। नेपाललाई तीव्र रूपमा लगानी चाहिएको छ भने भारत र बंगलादेशलाई बिजुली। तर पनि कुरा मिलिरहेको छैन। नेपालसित जगेडा भइसकेपछि भारतले इनर्जी बैंकिङ गर्छ कि गर्दैन, त्यो प्रतीक्षाको विषय भएको छ। अर्काे, बंगलादेश जोडिन चाहिने १५ किलोमिटर आफ्नो भूभाग दिन भारत तयार हुन्छ कि हुँदैन। यो अर्काे महत्वपूर्ण मुद्दा छन्। यी दुई मुद्दा सल्टाउन सकिएमा मात्र नेपालले वर्षाैंदेखि प्रतीक्षा गर्दै आएको जलविद्युत्मा वैदेशिक लगानीका लागि मार्गप्रशस्त हुने सम्भावना छ। भारतसित गत माघ दोस्रो साता पोखरामा इनर्जी बैंकिङसम्बन्धी सम्झौता भइसकेको छ। अब अर्काे वर्ष आउने वर्षायामदेखि नेपालसित केही बिजुली जगेडा हुन्छ। सम्झौताअनुसार भारतले त्यतिबेलाको बिजुलीलाई बैंकिङ गर्यो भने बल्ल व्यावहारिक रूपमा कार्यान्वयन भएको ठहर्छ। त्यो अवस्था आउन अभै प्रतीक्षा गर्नुपर्छ। बैंकिङअन्तर्गत नेपालले आपूसित जगेडा भएका बखत भारतलाई दिने, नभएका बखत (हिउँदयाममा) उताबाट यता चाहिएको जति लिने। जति बढी वा घटी कारोबार हुन्छ, त्यसलाई मूल्य निर्धारण गरेर हिसाब रासफाफ पार्ने अवधारणा हो बैंकिङ। नेपालले सन् २०१० देखि औपचारिक रूपमा बैंकिङलाई जोड दिँदै आएको थियो। झन्डै नौ वर्षपछि भारत सहमत भएको अवस्था छ। यस हिसाबले नेपालका नदी प्रवाहीजति जलविद्युत् जलाशययुक्त आयोजनामा परिणत हुनेछन् इनर्जी बैंकिङ सम्झौता अक्षरशः पालना भएमा। भारतसित अभै पनि ढुक्क हुने अवस्था भने छैन। किनभने, सन् २०१४ मा पहिलोपटक दुई देशबीच ऊर्जा व्यापार सम्झौता (पीटीए) नभएको होइन। उक्त सम्झौताले विद्युत्लाई आर्थिक वस्तुका रूपमा परिभाषित गरेको थियो। अझ, नेपालबाट भारतमा आयात हुने विद्युत् ऊर्जामा कर नलगाइनेसम्म उल्लेख थियो। उक्त सम्झौतापछि नेपालमा लगानीको ढोका खुलेको सबैले अपेक्षा गरेका थिए। तर, भारतको जुन मन्त्रालयले ऊर्जा सम्झौता गर्यो, उसैले लगत्तै सीमापार विद्युत् व्यापार निर्देशिका जारी गरेर विद्युत् ऊर्जा आयातलाई रणनीति को रूपमा अघि सार्यो। उक्त निर्देशिकाले भारतबाहेक अरू देशले लगानी गरेर उत्पादन गरेको ऊर्जा आयातमा वर्जित गर्यो। नेपालका खोलानाला भारत सरकार वा उसका कम्पनी (निजीसमेत) को मात्र कब्जा हुने रणनीतिमा निर्देशिका निर्देशित थियो। त्यो निर्देशिका असर कहाँसम्म पर्यो भने निर्यातमूलक आयोजनामा विदेशीले चासोसम्म देखाएनन्। ५१ प्रतिशत भारतीय सरकार वा उसको कम्पनीलाई अनिवार्य रूपमा सेयर दिए मात्र निकासी हुने अवस्था थियो। यसले गर्दा नेपालको जलविद्युत्मा विदेशी लगानीको ढोका नै लाग्यो। पछि भारतले एकाएक बुद्धत्व प्राप्त गर्यो। निर्देशिका संशोधन गर्यो विद्युत् ऊर्जा आयात गर्ननिम्ति जसले लगानी गरे पनि हुने। नेपालले यही कुरा चाहेको थियो। औपचारिक र अनौपचारिक रूपमा भारतसित आग्रह गर्दै पनि आइरहेको थियो। तर, भारतले सुनेन। भारतको भित्री मनसाय थियो नेपालले दीर्घकालसम्म लोडसेडिङको अन्त्य आफ्नो बिजुलीबाट मात्रै सम्भव होस्। प्रधानमन्त्री, ऊर्जामन्त्री, ऊर्जा सचिवस्तरीय धेरै भेटवार्तामा यो मुद्दा उठिरह्यो। भारतले सुन्दै सुनेन। भारतको साढे तीन लाख मेगावाटको विद्युत् प्रणालीमा दुईतिहाईभन्दा बढी तापीय ऊर्जाको अंश छ। यसलाई उसले घटाउन चाहेको धेरै अघिदेखि नै हो। भारतीय अदालतहरूले घरि वातावरण प्रदूषण गरी बिजुली उत्पादनमा रोक लगायो पेट्रो कोक। छिमेकमा बिजुली टन्न छ, फालाफाल छ। यता कोइलाबाट विद्युत् आयात भइरहेको छ। निजी क्षेत्रको समेत दबाब पर्यो। अझ रमाइलो कुरा त भुटानबाट भारतले बिजुली आयात गरिरहेको छ। तर भुटानभन्दा नजिक (लोडसेन्टरको हिसाबले) नेपालसित यो मामिलामा संवादसम्म हुँदैन। नेपालले देखेको र पूरा हुने लक्ष्यनिकट पुगेको अवस्थामा कदाचित भारत र बंगलादेशमा बिजुली निर्यात नभएमा के गर्ने ? लगानी नै नगर्ने ? आयाजना नै नबनाउने ? अहिले पनि भारतको एक मात्र रणनीति नेपालको पानी हो। भारतमा बाँध र जलाशय बन्दैन। बन्ने नेपालको पहाड र खोचमै हो। ऊ यही चाहन्छ। तर नेपालका ठूला बाँध र जलाशय बन्ने अत्तोपत्तो छैन। बिजुलीको हाहाकार अहिल्यै छ। यी यावत् तत्वले भारतले निर्देशिका संशोधन गर्यो जसले लगानी गरेको भए पनि हुने। यो निर्णय नेपाल र भारत दुवैका हितमा छन्। अब हेर्न बाँकी ती संशोधन र इनर्जी बैंकिङसम्बन्धी सम्झौता कसरी कार्यान्वयन हुन्छन्। भारतको चित्त ठूलो भइदिएको भए उसले बंगलादेशको विकासमा पनि आफू साझेदार हुने मौका गुमाउँदैनथ्यो। नेपाल र बंगलादेश सतहमा जोडिन १५ किलोमिटरको बीचमा भारत आउँछ। ६ वटा खुट्टा भएका ४०५० वटा टावर गाड्न उसले दिनुपथ्र्याे। दिएको भए भारत र बंगलादेशको सम्बन्ध पनि प्रगाढ हुन्थ्यो। अहिले बंगलादेश यही आशामा छ कि भारतले एक दिन अवश्य आफ्नो भूभाग प्रसारण लाइनको टावर गाड्न दिनेछ। नेपालको चाहना पनि त्यही छ, सरकारी र निजी क्षेत्रमा। तर विडम्बना कस्तो छ भने नेपालको माथिल्लो कर्णालीको लाइसेन्स लिएको जीएमआरले कहिले भारतीय कम्पनीलाई त कहिले बंगलादेशलाई बिजुली बेच्ने भन्दै हिँडेको छ। भारतले आपूले माथिल्लो कर्णालीको बिजुली नलिने भए बंगलादेशलाई दिनका निम्ति कि टावर गाड्न दिनुपथ्र्याे। होइन भने भारतीय प्रणालीमा हुलेर उतैबाट बंगलादेशलाई दिँदा पनि हुन्थ्यो। यसमा ठोस निर्णय अझैं भइसकेको छैन। भारतको यस्तो नीतिका कारण आफ्नै देशको कम्पनी (जीएमआर) समेत माथिल्लो कर्णालीको बिजुली कहाँ बिकाऔं भन्दै भौंतारिइरहेको छ। जबकि जीएमआरले निकास पाएको छैन भने नेपालका निजी क्षेत्र र सार्वजनिक क्षेत्रले भारतीय बजारमा यहाँको बिजुली निर्बाध प्रवेश पाउनेमा ढुक्क हुन नसक्नुको मुख्य कारण भएको छ। भारत र बंगलादेशबीचको यो मुद्दामा नेपाल पनि जोडिएकाले यो मुद्दा नेपालको पनि हो। नेपालले पनि बंगलादेशसम्मको निर्बाध प्रवेशलाई खुला राख्न पहल भने छाड्नु हुँदैन। भारतीय नीतिमा आएको परिवर्तनले नेपाल र बंगलादेश दुवै आशावादी छन्। भारतले नेपालका विभिन्न नाकामा अन्तर्देशीय प्रसारण लाइन निर्माण प्रक्रिया पनि अघि बढाएको छ। दोस्रो ठूलो प्रसारण लाइन (न्यु बुटबलन्यु गोरखपुर) खण्डका लागि ढाँचा (मोडालिटी) बारे छलफल भइरहेको छ। दुवै देशका प्राविधिक सम्मिलित टोलीले सीमापार विद्युत् व्यापारका लागि आवश्यक पर्ने प्रसारण लाइनका गुरुयोजना पनि तयार गरिसकेका छन्। निर्देशिका संशोधनका साथसाथै नेपालसित एकपछि अर्काे गर्दै भएका सहमतिले नेपाल आशावादी बनेको हो। तर भारत वा बंगलादेशलाई बिजुली निर्यात मात्र गर्छु मात्र भन्ने, नदी प्रवाही आयोजनाका तनाव (वर्षायाममा खपत नहुने) इनर्जी बैंकिङतिर सोझ्याउने, बिजुली आयात गरेरै लोडसेडिङ यसैगरी अन्त्य गर्छु भन्ने मानसिकतामा रहने हो भने कहीं पुगिन्न। नेपालले नकारात्मक विश्लेषणबाट सुरु गर्नुपर्छ भारत वा बंगलादेशको बजार छैन, यहाँको बिजुली यहीं खपत गर्छु पहिले। अनि मात्र निर्यात गर्छु। यसैका लागि चाहिन्छ जलाशययुक्त आयोजना। आगामी आर्थिक वर्ष ०७६७७ को बजेटमा मुलुकका पुस्तौंपुस्ताले याद गर्ने, मुलुकलाई विद्युत् ऊर्जामा आत्मनिर्भर बनाउने, आर्थिक समृद्धितर्प उन्मुख गराउने, दोहोरो अंकको आर्थिक वृद्धिदर हासिल गर्ने, रोजगार सिर्जना गरी मरुभूमिमा युवा पलायन रोक्नेजस्ता पुनीत कार्यको उद्घोष हुन सकेन। बिजुली निर्यातको सपना देखेको तीन दशक हुन लागिसकेको छ। तर यथार्थ आयात भइरहेको छ। अब नेपालले देखेको र पूरा हुने लक्ष्यनिकट पुगेको अवस्थामा कदाचित भारत र बंगलादेशमा बिजुली निर्यात नभएमा के गर्ने ? लगानी नै नगर्ने ? आयाजना नै नबनाउने ? यी अहम् प्रश्नलाई नेपाललाई केन्द्रविन्दुमा राख्न जरुरी छ देश बनाउँछु भनी जनतासित वाचा गर्ने नेताहरूले।"
कूटनीतिक चातुर्यमा खडेरी,"विदेशीको साथ पाउँदा रम्ने प्रकारको राजनीतिक नेतृत्वको दयनीय सोचले हाम्रो कूटनीतिक गरिमा गिर्दै गएको छ हामी उदाउँदो विश्व शक्तिका बीचमा छौं। उदाउँदो शक्तिबीचको मुलुकलाई विकासको गति अघि बढाउन कूटनीतिक कौशल र राजनीतिक चेत चाहिन्छ। दुई शक्तिको वेगमा आफूलाई सहभागी गराएर लैजाने रणनीतिमा नेपाल लाग्नुपर्छ। लामो समयदेखि राजनीतिक अस्थिरता र १० वर्ष माओवादीको सशस्त्र संघर्ष झेलेर यहाँसम्म आइपुगेको हाम्रो मुलुकले गम्भीर र सचेत हुन आवश्यक छ। यो अवस्थामा नेतृत्वको इच्छाशक्ति र कार्यशैली महत्वपूर्ण र अपेक्षित हुन्छ। नेपाल भूराजनीतिक दृष्टिले महत्व राख्ने मुलुकको रूपमा दरिँदै गएको छ। यो विगतको कूटनीतिक कौशलको परिणाम हो। यतिबेला सत्तामा रहनेहरूका हल्काफुल्का टिप्पणीले हामी असहज अवस्थामा धकेलिने सम्भावना बढ्दै गएको छ। यो हाम्रै कर्मको फल हो। कूटनीतिमा तौलिएर कम बोल्ने र धेरै काम गरिन्छ, तर यहाँ कामभन्दा हल्ला धेरै हुन्छ। विश्वका आँखा यतिबेला भारत र चीनमा आएर टक्क अडिन्छ। ती दुई मुलुकका बीचमा रहेकाले हामी पनि संसारको चासो बाहिर रहने कुरै हुँदैन। विदेशीको साथ पाउँदा रम्ने प्रकारको राजनीतिक नेतृत्वको दयनीय सोचले हाम्रो कूटनीतिक गरिमा क्रमशः गिर्दै गएको छ। विदेश जान पाए भ्रमणको उपादेयता र सान्दर्भिकता पुष्टि गर्नुनपर्ने शैली देशकै लागि घातक सिद्ध हुन थालेको छ। यस्ता विषयमा सरकार र राजनीतिक दल किन अर्जुनदृष्टि दिँदैनन् ? कमजोरी कसको यतिबेला नेपाल परम्परागत र उदाउँदो शक्तिको चेपमा पर्दै गएको छ। कमजोर कूटनीतिक डिलिङ मा राजनीतिक नेतृत्वको हल्का टिप्पणी यसमा सहायक बनेको छ। यो अवस्थामा हामी चनाखो हुन आवश्यक छ। भारत लुक इस्ट हुँदै अहिले एक्ट इस्ट नीतिमा अग्रसर छ। नरेन्द्र मोदीको पुनरागमनपछि भारत यस्तो नीति कार्यान्वयनमा क्रियाशील छ। मोदीले नेपाल र नेपाली नेतृत्वको नाडी छामिसकेका छन्। मोदी नेपालको भूगोल मात्र होइन, जनता र नेतृत्वको चरित्रबारे समेत जानकार छन्। तर, उनले नेपाललाई कति चासो दिन सक्छन् भन्ने महत्वपूर्ण हो। मोदी सत्तामा आएलगत्तै नयाँ मन्त्रिपरिषद्मा ल्याइएकामध्ये एस जयशंकरको विषयमा नेपालमा निकै बहस भयो। जयशंकरबारे बहस हुनुको कारण थियो संविधान जारी हुनुअघि काठमाडौं आएर उनले देखाएको व्यवहार। उनी स्वदेश फर्केेलगत्तै संविधान जारी भयो। नाकाबन्दी अर्को अविस्मरणीय कारण बन्यो। त्यतिबेला उनी किन आए भन्नेबारेमा विश्लेषण कम भए। हामीले आफ्नो कमजोरी खोज्नेतर्फ नलागेरै हामी चुक्यौं। संविधान जारी हुनुअघि हाम्रा अग्रज नेता लगातार नयाँदिल्ली पुगे। त्यहाँ के बोले, अहिले पनि पत्रिकाको पाना पल्टाए स्पष्ट हुन्छ। आफ्नै कारणले हामी पछि परेका छौं। अन्यलाई दोष दिनु हुँदैन। नेतृत्वमा चिन्तन गर्ने सोच भइदिएको भए दुईतिहाइको सरकार बनेको १६ महिना नाघिसक्दा पनि देखिनलायक कुनै पनि काम किन हुन सकेन त ? सरकार बन्नेबित्तिकैे वर्तमान प्रधानमन्त्री केपी ओलीले देशवासीलाई के भन्नुभएको थियो, अखबारका पाना पल्टाए स्पष्ट हुन्छ। हाम्रो मुलुकको विकासको सूत्र हामी आफैंले खोज्ने हो। त्यसपछि मात्र प्राथमिकता तय गरेर विदेशी साथ र सहयोग अपेक्षा गर्ने हो। तर, हामी मुलुकका लागि नभई आफ्नो अस्तित्व रक्षाका लागि लम्पसार हुन्छौं। स्वार्थ रक्षाका लागि जे पनि हुन्छ भनिदिन्छौं। तर त्यसको परिणाम आएपछि विषयान्तर गरेर पन्छने हाम्रो राजनीतिक प्रवृत्ति छ। यही नै मुलुक विकासको अवरोधक बनेको छ। बीआरआई र इन्डोप्यासिफिक नेपालमा यतिबेला बेल्ट एन्ड रोड इनिसिएटिभ (बीआरआई) र इन्डोप्यासिफिकको बहसछलफल निकै सुन्छु, पढ्छु र अलमलमा पर्छु। सरकारले यो विषय कत्तिको बुझेको छ भन्ने विषयमै अलमल देख्छु। तत्काल चाहिएको रेल कि गुणस्तरीय सडक ? यसबारे स्पष्ट हुनुपर्छ। इन्डोप्यासिफिक अमेरिकी रणनीति हो। त्यो हरेक मुलुकको हुन्छ। हाम्रा पनि सुरक्षा नीति छ। त्यसलाई सञ्चालन गर्न प्रतिरक्षा रणनीति चाहिन्छ। अमेरिकाले खुलारूपमा बाहिर ल्याएर यो नीति अवलम्बन गर्छ। यो उसको आफ्नो रणनीतिअन्तर्गतको आन्तरिक नीति हो। यो महाशक्ति राष्ट्रको चरित्रै हो। यसमा हामी पर्ने कि नपर्ने भन्दा पनि यसबाट नेपाललाई के फाइदा हुन्छ भन्ने महत्वपूर्ण हो। नेपालको आन्तरिक नीतिमा कसैले हस्ताक्षर गर्नुको के तुक हुन्छ र ? यति विषयसमेत हामीले बुझाउन सकेका छैनौं। सरकार नै यस्ता विषयमा अलमलिइरहेको छ। ठूला र शक्ति मुलुकसँग सम्बन्ध राख्दा जे भनिन्छ, त्यही बोल्नुपर्छ। सरकारका अभिव्यक्ति र अमेरिकी विदेशमन्त्रीको पत्र र ट्विट विश्लेषण गर्दा हाम्रो औकात स्पष्ट देखिन्छ। अमेरिकाले नेपाललाई मिलेनियम च्यालेन्ज कर्पोरेसनमार्फत दिएको सहयोगमा समेत सर्त छन्। कुनै पनि सर्तमा सरकारले सहमति जनाएपछि बोली फेर्न हुन्न। त्यस्तो विषय कूटनीतिविपरीत हुन्छ। त्यसले तत्कालका लागि बेजोड राष्ट्रवादी देखिए पनि दीर्घकालमा मुलुकका लागि किञ्चित हित हुँदैन। यता चीनको बीआरआईमा हस्ताक्षर गरेर नेपाल अघि बढेको छ। नेपालले बीआरआई प्रक्रियामा सहमत भएर परियोजनामा हस्ताक्षर गरेको हो, त्यो कुनै रणनीतिमा हस्ताक्षर होइन। फाइदा हुने परियोजना इन्डोप्यासिफकमार्फत आउँदा पनि हस्ताक्षर गर्न सक्छ। यस्ता विषयमा केही विज्ञले बहकिएर मसी खर्चेको देख्छु। तर, फेरि सम्झन्छु हामी कुनै पनि विषयलाई गहिएिर लिँदैनौं। त्यसैको प्रतिफल हो कमजोर कूटनीति। चीनले अघि बढाएको बीआरआईमा भारत किन सहभागी भएको छैन भन्ने बुझ्नुपर्छ। एस जयशंकर विदेशमन्त्री भए, अब भारतसँग सम्बन्ध राम्रो हुन सक्दैन अनि चीनले रेल बनाइदिन्छ जस्ता हल्का कुरा गर्नु हुँदैन। ऋणको पासो के हो ? अन्य मुलुकमा के भइरहेको छ ? त्यसको अध्ययन गरेर आफ्नो हितलाई केन्द्रमा राखेर अघि बढ्नुपर्छ। भारत र पाकिस्तानबीच जे विषयमा द्वन्द्व छ, त्यही क्षेत्रबाट बन्दै गरेको चीनपाकिस्तान आर्थिक करिडोर (सिपेक) नै हो। अन्यथा चीन र भारतबीच बीआरआईमा सहमति भइसक्ने थियो भन्ने उदाहरण दिन चीनको अगुवाइमा खुलेको एसियाली पूर्वाधार विकास बैंक स्मरण गर्दा हुन्छ। त्यसबाट भारतले कति ऋण लिएर काम गरिरहेको छ। हामी यस्ता विषय केलाउँदैनौं र टिप्पणीमा हतारिन्छौं। भारतले चीनको बीआरआई परियोजनामा बेवास्ता गर्नुको कारण आन्तरिक फाइदाकै लागि हो। हामीले पनि आफ्नो फाइदा हेर्ने हो। सार्वभौम मुलुकको यो अधिकार पनि हो। हामीले त्यस्ता विषयमा ध्यान दिएर अघि बढ्नुपर्छ। नेपालले दुई भीमकाय छिमेकी चढ्याएर अघि बढ्न सहज छैन। तर छिमेकीलाई सन्तुलनमा राख्न छिमेकभन्दा बाहिरका मुलुकसँगको सहकार्य पनि उत्तिकै आवश्यक छ। तर, त्यसो भन्दैमा प्रधानमन्त्री ओलीले पछिल्लोपटक गरेका भ्रमण झैं सम्बन्ध राख्ने विषय मैले उठाएको होइन। भ्रमण हुनुपर्छ, तर त्यसमा निकै सोचविचार, अध्ययन र अनुसन्धान आवश्यक पर्छ। जाऔं भन्दैमा दौडेर सम्बन्ध बन्दैन। उल्टो बिग्रन्छ वा साख गिर्दै जानेछ। मोदीको शपथ ग्रहणमा दिल्ली पुगेका प्रधानमन्त्री ओलीले सार्कको विषय निकालेर बेप्रसंगी बन्न पुग्यो। अनि सार्क, बिम्स्टेक, बीआरआई, इन्डोप्यासिफिक रणनीति, सांघाई कोअपरेसनलगायतको ख्याल गरेर हिँड्नुपर्छ। बिम्स्टेक सैन्य सहकार्यमा हतारिएर जाने भनियो तर पछि नजाने निर्णयमा पुग्नुपर्यो, यसले नै देखाउँछ कूटनीतिक खेलाइँची। पछिल्लोपटक नेपालमा भारतीय, चिनियाँ, अमेरिकी र युरोपेली मुलुकका उच्च अधिकारी र राजनीतिज्ञको भ्रमण बाक्लिएको छ। तर, उच्च तहमा भने भारतबाट मात्र भ्रमण भएको छ, किन ? यसमा नेतृत्व घोत्लिनुपर्छ। चीनबाट किन हुन सकिरहेको छैन ? अमेरिकाबाट त झन् अधिकतम कर्मचारी स्तरबाटै भ्रमण भइरहन्छ, किन ? यस्ता विषय केन्द्रमा राखेर मनन गर्न सक्नुपर्छ। हामीले सिक्नुपर्छ एजेन्डारहित भ्रमणको तुक हुन्न। चिनियाँ राष्ट्रपति सी चिनफिङ नेपाल किन आउने ? ट्रम्प नेपाल किन आउने ? दुईपक्षीय व्यापार सहकार्य पनि कस्तो हो ? त्यो हेर्न जरुरी छ। यस्ता विषयमा ढिलाइ भए पनि सरकारको तर्फबाट परराष्ट्रमन्त्रीको धारणा आएको छ। धारणा सुन्दा लाग्छ, सबै उपलब्धि भइसकेको छ। तर, वास्तविकता फरक छ। चीनको बीआरआई र अमेरिकाको इन्डोप्यासिफिक मात्र होइन, प्रधानमन्त्रीको विदेश दौडाहा अझै स्पष्ट हुन सकेको छैन। क्षेत्रीय खेलाडी भारत जयशंकर भारतको विदेशमन्त्री हुनेबित्तिकै यहाँ निराशा छाउन थाल्यो। तर, हामीले ख्याल गरेनौं व्यक्ति र मुलुकको सम्बन्ध फरक हुन्छ भन्ने। भारतको राजनीतिक स्थिरता र सोचमा यो क्षेत्रको राजनीति घुमेको हुन्छ। विश्व अर्थतन्त्रमा नै पहुँच राख्ने भारत बलियो बन्दै गएको छ। लोकतान्त्रिक तवरमा भइरहेको विकासले वेग कहिलेकाहीं कम भए पनि त्यसमा फुलस्टप लाग्दैन। मोदीले आफ्नो छाप हिन्दुत्वमा रहेको सन्देश छाड्ने पंक्तिकारको प्रारम्भिक बुझाइ हो। दोस्रो कार्यकालको प्रधानमन्त्रीमा आसीन मोदी अब भिन्नै तरिकाले हिँड्ने हो कि झैं देख्छु। नेपालका बुद्धिजीवीले फरक ढंगले हेरिरहेका होलान्। तर, मेरो हेराइ र बुझाइ भिन्न हुन सक्छ। मोदी अब यस क्षेत्रको भ्यालु का लागि हिन्दुत्वलाई केन्द्रमा राखेर अघि बढ्ने स्पष्ट छ। भारतले पछिल्लो समय चीनको बीआरआई होस् या अमेरिकाको इन्डोप्यासिफिक दुवैलाई सन्तुलन गरेको छ। कूटनीतिक ह्यान्डलिङ निकै परिपक्व छ। कूटनीतिक कर्मचारीले आफूलाई नभई मुलुकलाई केन्द्रमा राखेर काम गर्छन्। मुलुकको हित पहिलो प्राथमिकता बन्छ। साँच्चै करिअर कूटनीतिज्ञ भारतमा भए झंै लाग्छ। यस्तै अब्बल कर्मचारी बनाउन हाम्रो नेतत्वले पनि ध्यान दिनुपर्ने हो। तर हामी बारबार चुक्दै आएका छौं। हामी अध्ययनअनुसन्धानमा खर्च गर्दैनौं। कर्मचारीमा ब्याच प्रणाली लागू गर्दैनौं। नेपाली हामी जे विषयमा पनि वाचा गरिदिन्छौं। हुन्न भन्दैनौं। भारत मात्र होइन, अन्य मुलुकले पनि नेपालको विषयमा धारणा राखिरहेका हुन्छन्। बेलायती राजदूतले संविधान आउनुअघि के लेखे भन्ने स्पष्ट हुनुपर्छ। तर, त्यसमा हामी चुकेका हुन्छौं। भारतको कूटनीति निकै परिपक्व छ। हामीले सिक्नैपर्छ। अहिलेका परराष्ट्र सचिव पनि चीनविज्ञ अनि विदेशमन्त्री पनि चीन र पश्चिमाविज्ञ दुवै छन्। किन यो चालमा भारतको नेतृत्व पुगेको छ ? यसमा हामीले अनुसन्धान गरेको खोइ ? यसबाट नेपाललाई तत्काल र दीर्घकालमा के फरक पर्छ ? अध्ययन हुन आवश्यक छ। हामी जयशंकरको तत्कालीन चार वर्षअघि नेपाल आएको प्रसंग मात्र जोडेर बोलिरहेका छौं, लेखिरहेका छौं। त्रिपक्षीय सहकार्य चीन, नेपाल र भारतबीच त्रिपक्षीय सहकार्य भएमा यो क्षेत्र रेलले जोडिनेछ। अन्यथा, त्यो रेलको उपयोग खासै रहँदैन। पर्यटक बोकेर रेल सञ्चालन भइरहन सक्दैन। नेपालमा रेल ऋणमा बनाउँदा नेपाल साँच्चै समस्यामा पर्नेछ। म रेल बनाउनै हुँदैन भन्ने पक्षमा छैन। तर, यसबाट हुने फाइदा र दिगोपनबारे सोच्न आवश्यक छ। तत्काल चीनसँग हामीले राम्रा हाइवे बनाउन प्रस्ताव गर्न सक्नुपर्छ। त्यसका लागि चीनबाट ऋण नै लिने हो भने त्यो विश्व बैंक, एसियाली विकास बैंक मोडलमा जानुपर्छ। ऋण लिएर कार्यान्वयन भएको १० वर्षपछि तिर्दै अघि बढ्ने शैली अपनाउनुपर्छ। यस्ता विषयमा नेपालले गृहकार्य गर्ने हो। भारत र चीनबीच नेपाल भएर व्यापार हुने भयो भने रेल बनाउन उनीहरू नै दौडिन्छन्। नेपालले ऋणमा डुबेर बनाउनै पर्दैन। यस्ता विषय मनन गर्न आवश्यक छ। जयशंकर विदेशमन्त्री भए, अब भारतसँग सम्बन्ध राम्रो हुन सक्दैन अनि चीनले रेल बनाइदिन्छ जस्ता हल्का कुरा गर्नु हुँदैन। ऋणको पासो के हो ? अन्य मुलुकमा के भइरहेको छ ? त्यसको अध्ययन गरेर आफ्नो हितलाई केन्द्रमा राखेर अघि बढ्नुपर्छ। काठमाडौं उपत्यकामा भारतविरोधी मत पहिलेदेखि नै छ। अनि यहाँका सम्भ्रान्त प्रो अमेरिकन पनि उहिल्यैदेखि। त्यससँगै तिब्बतसँगको व्यापार परापूर्वदेखि। कूटनीतिमा यस्तो भाव पनि बुझ्न आवश्यक हुन्छ।"
अमूर्त सम्पदा संरक्षणमा चीन,"पुस्तौंपुस्तामा हस्तान्तरण हुँदै जाने रीतिरिवाज, चालचलन तथा कलात्मक वस्तुशैलीका भौतिक संरचनाहरू नै सांस्कृतिक सम्पदा हुन्। मानिस तथा समुदायको दैनिक गतिविधि या व्यवहार नै कालान्तरमा गएर चालचलन बन्न जान्छ र यसैले एउटा पैतृक सम्पदाको रूप लिन पुग्छ। यो एउटा जीवनशैली हो, जुन परम्परा बनेको हुन्छ। यसभित्र कुनै समुदाय या मानव इतिहास पनि लुकेको हुन्छ। यसै सम्पदा मूर्त र अमूर्त गरी दुई थरीका हुन्छन्, जुन अन्योन्याश्रित रूपमा जोडिएका पनि हुन्छन्। कलाकृति, मठमन्दिर, वास्तुशिल्प, ढुंगेधारादेखि ऐतिहासिक बस्तीसमेत मूर्त सम्पदा हुन सक्छन्। त्यसैगरी भाषा, हस्तलिपि, सीप, कला, वेषभूषा, गीत, संगीत, नृत्य, प्रदर्शनी, मौखिक कथा, परम्परा, चाडपर्व सामाजिक चालचलन अमूर्त सम्पदा हुन्। यस्ता सम्पदाको सांस्कृतिक महत्व त छँदै छ, यसले एउटा समुदाय, देश र सभ्यताको समेत पहिचान बोकेको हुन्छ। विज्ञानको युगमा सारा विश्व एउटा गाउँमा परिणत भइसक्दा पनि यस्तै संस्कृति र परम्पराले पहिचान दिएको छ, विविधता थपेको छ। यस्ता मूर्त तथा अमूर्त सम्पदाहरू अर्थव्यवस्थाको मुख्य स्रोत पनि हुन्। यसले चलायमान बनाइरहेको हुन्छ। विश्वका विविध संस्कृति र रीतिरिवाजमा चासो राख्ने मानिसका लागि यो रुचिकर विषय र पर्यटकीय आकर्षणका साथै आम्दानीको स्रोत पनि हो। साथै सांस्कृतिक सम्पदाले अतीत, वर्तमान र भविष्यबीच एउटा पुलको पनि काम गरेको हुन्छ। यो एक समुदाय, जातिको मात्रै होइन, राष्ट्र र विश्वकै सम्पत्ति हो। त्यसकारण यस्ता सम्पदा जगेर्ना र संरक्षण गर्न अत्यावश्यक पनि छ। यसैगरी विशेषतः काठमाडौं उपत्यका विश्व सम्पदास्थलको रूपमा विश्व प्रसिद्ध छ। उपत्यकाभित्र मात्रै सातवटा सम्पदास्थल संयुक्त राष्ट्रसंघीय शैक्षिक, वैज्ञानिक तथा सांस्कृतिक संगठन (युनेस्को) विश्व सम्पदामा सूचीकृत छन्। यी सम्पदा र संस्कृतिबीच अन्योन्या िश्रत सम्बन्ध गाँसेको छ, उपत्यकावासी नेवार गुठीले। धार्मिक सांस्कृतिक महत्व बोकेको गुठी नेपाल खाल्डोको सभ्यतासँग जोडिएको छ। परम्परागत जात्रा वा चाडपर्व सञ्चालन गर्न तथा मन्दिर संरक्षण र सम्भार मात्रै होइन, लिच्छविकालीन इतिहास बोकेको यो नेपालको मौलिक अमूर्त सम्पदा हो। यसमा जन्मदेखि मृत्युपछिको संस्कारसम्म जोडिएको छ र पुस्तौंपुस्तामा हस्तान्तरण हुँदै आएको छ। पछिल्लो समय एउटै कूलका मानिसबीच कलह या अलगरूपमा यत्रतत्र र देशविदेशमा बस्न थालेपछि कतिपय परिवारको गुठी संस्कृति मासिसकेको छ। यसको सांस्कृतिक, धार्मिक, सामाजिक महत्व बुझेर लोप हुनबाट बचाउँदै निरन्तरतामा जोड दिनु र अमूर्त सम्पदामा सूचीकृत गर्दै संरक्षण गर्नुपर्नेमा जग्गाजमिनसँग जोडेर विधेयक ल्याउन खोज्नु लज्जास्पद छ। नेपालमा गुठी विधेयक खारेजीको मागसँगै आन्दोलन हुँदै गर्दा चिनियाँ राष्ट्राध्यक्ष, चिनियाँ कम्युनिस्ट पार्टीका महासचिव सी चिनफिङले जुन १६ तारिख पार्टीको छ्युस पत्रिकामा सांस्कृतिक आत्मविश्वासमा अडिग रही समाजवादी संस्कृतियुक्त बलियो मुलुक निर्माण विषयक लेख प्रकाशित गरेका थिए। संस्कृति देश र राष्ट्रको आत्मा भएको उल्लेख गर्दै संस्कृति समृद्ध र बलियो भयो भने मात्र राष्ट्र बलियो हुने बताएका छन्। सांस्कृतिक आत्मविश्वास र संस्कृति समृद्ध नभएमा चीन राष्ट्रको महान् पुनःउत्थान पनि नहुने कुरा उक्त लेखमा समेटिएको छ। काठमाडौंमा गुठी बचाउनका लागि सरोकारवालाले शान्तिपूर्ण ढंगले आन्दोलन गरिरहेका बेला सीको यो विचार प्रकट हुनु एउटा संयोग हुन सक्छ। तर जुनसुकै राष्ट्रले आफ्नो संस्कृति जगेर्ना गर्न अत्यावश्यक छ। संस्कृति र सम्पदाबाट एउटा सभ्यताको निर्माण भएको हुन्छ। यसैबाट पहिचान बनेको हुन्छ र त्यही पहिचानले देशलाई चिनाएको हुन्छ। नेपाली कलाकृति, वास्तु संरचनादेखि लिपिबद्ध रञ्जना लिपि चीनको ग्रेटवालदेखि प्राचीन रेशममार्गका धेरै ठाउँमा अझै सुरक्षित छन्। हुन त चीनमा ऐतिहासिक र सांस्कृतिक महत्वका सम्पदाहरू ध्वस्त गर्ने उद्देश्यले सन् १९६६ देखि १९७६ सम्म सांस्कृतिक क्रान्ति भएको थियो। तर त्यसबखत पनि कतिपय महत्वका संरचना र सम्पदा संरक्षण गरिएको थियो। त्यसै स्वरूप बेइजिङको केन्द्र भागमा राष्ट्रिय विभूति कलाकार अरनिकोले निर्माण गरेको श्वेत चैत्य शान्तरूपमा उभि नै रहेको छ। पछिल्लो समय चीनले आफ्नो संस्कृति संरक्षणका लागि लगानी गरेको छ। आफ्नो पाँच हजार वर्षभन्दा लामो संस्कृति र सभ्यतालाई विश्वव्यापी बनाउने अभियानमा यसै वर्ष चीनले एसियाली सभ्यता संवाद सम्मेलनको आयोजनासमेत गरेको छ। विश्वका विभिन्न सभ्यतालाई एकै थलोमा भेला गराई सहअस्तित्व र मेलमिलापयुक्त विश्व निर्माण गर्नु यसको उद्देश्य रहेको छ। सीले सम्मेलनलाई सम्बोधन गर्दै सम्मान तथा समान रूपमा सभ्यताबारेको आदानप्रदान तथा पारस्परिक अध्ययन गर्न र घमण्ड तथा गलत विचार त्याग्दै सभ्यताको विविधताप्रति आफ्नो विचार फरासिलो बनाउन आह्वान गरेका थिए। यसैगरी युनेस्कोमा चीनका सांस्कृतिक तथा प्राकृतिक गरी ५३ वटा सम्पदा सूचीकृत छन्, जुन विश्वमा दोस्रो पंक्तिमा आउँछ। त्यसैगरी पचासभन्दा बढी सम्पदा मनोनयनको पंक्तिमा छन्। साथै ३० भन्दा बढी चिनियाँ अमूर्त सांस्कृतिक सम्पदा युनेस्कोमा सूचीकृत छन्। जहाँ विभिन्न जातीय नाच तथा ओप्रा, परम्परागत चिकित्सा, हस्तलिपि, काष्ठकला, विविध शिल्पहरू समावेश छन्। इतिहासमा फर्कंदा दोस्रो विश्वयुद्धपछि सम्पदा संरक्षणमा ध्यान गएको देखिन्छ। सन् १९७२ मा विश्व सांस्कृतिक तथा प्राकृतिक सम्पदाको संरक्षणको विषयमा महासन्धि पारित भएको थियो। विश्वले मूर्त सम्पदा मात्रै नभई अमूर्त तथा अभौतिक सम्पदाको महत्व बुझेर यसको संरक्षणमा पछिल्लो समय विशेष जोड दिँदै आएको छ। युनेस्कोको सन् २००३ मा पेरिसमा सम्पन्न बत्तीसौं साधारणसभाले अमूर्त सांस्कृतिक सम्पदा संरक्षण महासन्धि पारित गरेको थियो भने नेपालले यसलाई सन् २०१० बाट अंगीकार गरेको छ। चीनमा एघारौं राष्ट्रिय जनकांग्रेसको स्थायी समितिको उन्नाईसौं सत्रले सन् २०११ जुनबाट लागू हुने गरी फरवरी २५ मा अमूर्त सांस्कृतिक सम्पदा कानुन पारित गरेको थियो। यस कानुनको भावना तीन बुँदामा व्यक्त गरिएको छ, पहिलो उक्त कानुनले एउटा उद्देश्य परिभाषित गर्छ : चीन राष्ट्रको उत्कृष्ट परम्परागत संस्कृतिको उत्थान तथा नवपुस्तामा हस्तान्तरण गर्दै अगाडि लैजाने र समाजवादी आध्यात्मिक सभ्यता निर्माणको प्रवद्र्धन गर्दै अमूर्त सांस्कृतिक सम्पदाको संरक्षणलाई बलियो बनाउँदै लैजाने छ। दोस्रो उक्त कानुनले अमूर्त सांस्कृतिक सम्पदाको संरक्षणमा दुइटा सिद्धान्त अघि सारेको छ। संरक्षण र प्रमाणीकरण र पूर्णता तथा उत्तराधिकार या हस्तान्तरणमा केन्द्रित गरिनुपर्छ। चिनियाँ संस्कृतिको पहिचान बलियो बनाउन, राष्ट्रिय एकता र जातीय एकता कायम राख्न र सामाजिक सद्भाव र स्थायी विकासलाई बढाउन सहयोग पुर्याउनु पर्छ। तेस्रो उक्त कानुनले तीन प्रणाली अर्थात् अनुसन्धान प्रणाली, प्रतिनिधि परियोजना सूची प्रणाली र उत्तराधिकार तथा प्रसार प्रणाली प्रदान गर्छ। अमूर्त सांस्कृतिक सम्पदाको संरक्षणका लागि अनुसन्धान मुख्य भाग हो। सन् २००६, सन् २००८, सन् २०११ र सन् २०१४ मा गरी चारपटक चीन सरकारको राज्य परिषद्ले अमूर्त सम्पदाको राष्ट्रिय सूची सार्वजनिक गरेको थियो। यसमा १० वटा विषय लोकसाहित्य, परम्परागत संगीत, परम्परागत नृत्य, परम्परागत नाटक, परम्परागत कला, लोककला, परम्परागत खेल, मनोरञ्जन र कलाबाजी, परम्परागत प्रविधि, परम्परागत औषधि, लोकप्रथाहरू गरी १३७२ वटा अमूर्त सम्पदालाई राष्ट्रिय सूचीमा राखिएको छ। चीन सरकारको राज्य परिषद्ले अमूर्त सम्पदाको संरक्षणमा विशेष महत्व दिएको छ। नेपालमा मौलिक विशेषता बोकेका सांस्कृतिक सम्पदामा जानअनजानमा प्रहार गर्न थालेको सयौं वर्ष भइसकेको छ। गुठी प्राचीन र जीवन्त सांस्कृतिक परम्परा बोकेको एउटा अमूर्त सांस्कृतिक सम्पदा हो। यसको यथोचित संरक्षण र विकास तथा संवद्र्घन गर्नका लागि विभिन्न नीतिहरू अवलम्बन गर्नु जरुरी छ। साथै युनेस्को महासन्धि २००३ अनुसार प्रक्रियागत रूपमा सूचीकरण गरेर गुठीसहित अमूर्त सांस्कृतिक सम्पदाहरूको संरक्षण तथा संवद्र्घन गर्दै जानुपर्ने छ। मूर्त तथा अमूर्त सांस्कृतिक सम्पदा संरक्षण गर्न नागरिक, जनता र देशको कर्तव्य हो। कुनै पनि संस्कृति र चालचलनमा उक्त जाति र समुदायको भावना जोडिएको हुन्छ। जब देशले ती संस्कृतिलाई अपनत्व गर्छ तब ती जाति र समुदाय देशको नागरिक हुनुमा गर्व गर्छन्। सोसँगै देशमा सामाजिक सद्भाव र एकताको प्रसार हुन्छ र देश संगठित हुन सक्छ। सांस्कृतिक सम्पदाको क्षतिले देशलाई अधोगतिमा लैजान्छ, इतिहास साक्षी छ। अजय चिनियाँ अन्तर्राष्ट्रिय रेडियो बेइजिङमा विदेशी विशेषज्ञका रूपमा कार्यरत छन्।"
अल्झनमा प्रदेश नामाकरण,"नेपालको संविधानअनुसार मुलुकमा तीन तहको संघीय, प्रादेशिक र स्थानीय सरकारको गठन भयो। यसअनुसार सात प्रदेश, ७७ जिल्ला संविधानले २२ थरी पूर्ण अधिकार र १५ थरी संघ र प्रदेशबाट प्रायोजित खण्डित अधिकार प्रदान गरेको छ। सोहीअनुसार ६ महानगरपालिका, ११ उपमहानगरपालिका, २७६ नगरपरिषद् र ४६० गाउँ परिषद्मा निर्वाचित सरकार पनि बनेको छ। तर पनि आजसम्म सबै प्रदेशको नाम र राजधानी जुराउन सकेको छैन। प्रदेशको राजधानीको नाम तोक्न नसक्दा भौतिक पूर्वाधारको निर्माण हुन सकेन नै। अस्थायी व्यवस्थामा पनि त्यति नै फजुल खर्च भइरहेको छ। संघको टाउकोमा दोष थुपार्न पल्केका प्रदेशहरूलाई परिषद्को दुईतिहाइले नाम र राजधानीको टुंगो लगाउने पूर्ण अधिकार दिएको छ। यति हँदाहुँदै पनि विषय अधुरो र अपूरो रहनुले प्रदेश सरकार र प्रदेश परिषद्कै अकर्मण्यता र अक्षमता ठहर्छ। पहिलो संविधानसभा पनि प्रदेशको संख्या, नाम र राजधानीको विवादले तुहियो। दोस्रोले पनि नेता र पार्टीबीच समाधान दिन नसकेपछि प्रदेशको नाम र राजधानी तोक्ने काम प्रदेशलाई सुम्पेर सातवटा संख्या तोकेर संविधानको घोषणा भयो। यसरी संघीय पुनर्संरचनाको मुद्दा संविधानको सबैभन्दा महँगो र गम्भीर हुन पुगेको थियो। जनसंख्याको दृष्टिले सबैभन्दा सानो र भूमिको हिसाबले सबैभन्दा ठूलो कर्णाली प्रदेशले नामका साथै सुर्खेतलाई राजधानी बनायो। त्यसैगरी प्रदेश ४ ले पनि सर्वसम्मतले गण्डकी प्रदेशको घोषणा गर्दै पोखरालाई राजधानी तोक्यो। सातौं प्रदेशले सुदूरपश्चिमको नामले गोदावरीलाई राजधानी तोक्यो। तर १, ३, ५ ले नेकपाको सरकार भएर पनि नाम राजधानीको स्थान तोक्न सकेको छैन। उता प्रदेश २ मा त राजपा र समाजवादी पार्टीबीच नामांकन पनि आपसी मतान्तरको मुद्दा भएको छ। प्रदेश १ ले विराटनगरको सेरोफेरो राजधानी तोके पनि नाम राख्न सकेन। प्रदेश २ ले नीति आयोगका अध्यक्ष हरिवंश झाको संयोजनमा सुझाव आयोगको गठन गरे पनि प्रतिवेदन सार्वजनिक भएको छैन। एउटै पार्टी भएर पनि सबैभन्दा उत्कर्षमा विवाद भएको क्षेत्र प्रदेश ५ हो। मुख्यमन्त्रीको रोजाइमा दंग पर्दापर्दै पनि अघोषित राजधानीको रूपमा बुटवलबाट काम सुरु भइसकेको छ। नाममा भने बुद्धभूमि लुम्बिनी, राप्ति र थरुहट ( मगरात आदि पनि नाम चर्चामा छन्। सांसद दीपेन्द्र पुनको अधक्षतामा १५ सदस्यीय समिति गठन भएको नौ महिना बितिसक्दा पनि परिणाम निस्कन सकेको छैन। यसरी नामाकरणको प्रक्रियामा वर्षौं लगाउँदा प्रदेशको पहिचानसमेत जोखिममा परेको छ। तर मुख्यमन्त्री पोखरेल भने प्रधानमन्त्रीसँगको सन्निकटतालाई दाङ राजधानीमा रूपान्तरण गर्न सकिन्छ कि भनेर दाउ हेरिरहेका छन्। त्यति मात्र होइन, प्रदेश ३ को राजधानी धुलिखेल भइदिए आफ्नो गृहनगरमा राजधानी बनाउन बल पुग्ने मुख्यमन्त्रीको ठम्याइ छ। त्यसैगरी प्रदेश ३ पनि बहुमतको सहमति काभ्रेको धुलिखेलतिरै छ। राष्ट्रिय राजधानी काठमाडौंनजिकै भएकाले पनि धुलिखेलको दबाब चर्को छ। मुख्यमन्त्री डोरमणि पौडेल भने जनमतलाई थकाएर आफ्नै गृहनगर हेटौंडामा केन्द्रित गर्न सकिन्छ कि भनेर चाल चलिरहेका देखिन्छन्। नामको हकमा यसपालिको बजेटपश्चात् हुने भनिएकोमा गौरीशंकर, नेवा (ताम्सालिङ, बागमती र काष्ठमण्डप विचाराधीन रहेका छन्। तर यसरी नै प्रदेश परिषद् अनिर्णयको बन्दी बन्दै जाने हो भने हेटौंडाले बाजी मार्ने सम्भावना प्रबल देखिन्छ। प्रदेशहरूले ठूलो हिस्सा पुँजीगत अर्थात् विकास खर्चमा छुट्ट्याए पनि कूल बजेटको २१३४ प्रतिशतभन्दा बढी खर्च गर्न सकेका छैनन्। अब हेरौं प्रदेशको वित्तीय स्वास्थ्य र विकासको अवस्था। समानुपातिक विकास भएन। विकास सिंहदरबारमा केन्द्रीकृत भयो। जनजाति आदिवासीहरू विकासको मूलधारबाट उपेक्षित भए। यसको सञ्जीवनीको रूपमा संघीय प्रणालीमा प्रवेश गर्यो मुलुकले। बजेटको पहिलो वर्ष प्रदेशहरूले प्रदेश सरकारले केन्द्र सरकारले सौतेनी व्यवहार गरेर प्रदेशलाई पंगु बनायो भनेर कोलाहल मच्चायो। तर प्रदेश बजेट आएको एक वर्षमा बल्ल थाहा भयो। प्रदेशसँग खर्च गर्ने क्षमता नै रहेनछ। आर्थिक वर्ष सकिन एक महिना बाँकी हुँदाको औसत बजेट खर्च एकचौथाइ मात्र छ। सबै प्रदेशको कूल बजेट २ खर्ब ४ अर्ब २६ करोडको थियो। जेठ मसान्तसम्म जम्मा खर्च ५२ अर्ब ९४ करोड ६२ लाख मात्रै छ। प्रदेशहरूमा पनि सबैभन्दा कम खर्च कर्णाली प्रदेशले गरेको छ। कर्णाली प्रदेशले कुल बजेटको १६६ प्रतिशत मात्र खर्च गरेको छ। संघीय प्रणालीको अभियन्ता प्रदेश २ ले पनि २१३४ प्रतिशत गरेको छ। बजेट खर्चमा सबैभन्दा जेठो प्रदेश ५ ले पनि कूल विनियोजनको साढे ३२ प्रतिशत खर्च गरेको छ। प्रदेश ३ ले पनि २७ प्रतिशत मात्र खर्च गरेको छ। प्रदेशहरूले ठूलो हिस्सा पुँजीगत अर्थात् विकास खर्चमा छुट्ट्याए पनि कूल बजेटको २१३४ प्रतिशत मात्र खर्च गरेका छन्। अन्तरसरकारी वित व्यवस्थापन ऐनको प्रावधानअनुशार प्रदेशहरूले असार १ गते र स्थानीय तहले असार १० गते बजेट ल्याउनुपर्छ। सबै प्रदेशले पेस गरेको बजेटमा गत सालबाट पाठ सिकेर सुधार गर्नुको सट्टा केन्द्रको सिको गरेर कूल बजेटको ९०८ प्रतिशत सांसदले तजविजी खर्च गर्ने भएका छन्। केन्द्र सरकारले आगामी वर्षको लागि कूल विकास बजेट एक खर्ब ३० अर्ब ९० करोड २४ लाख ३७ हजार हो। गत वर्ष सांसदको निर्वाचन क्षेत्रलाई रकम विनियोजन नगरेको गण्डकी प्रदेशले पनि पछि कार्यविधि बनाउने गरेर प्रति सांसद एक करोड २० लाख खर्च गर्ने भएको छ। प्रदेश २ ले सुरु गरेको बेटी बचाऊ ले सामाजिक जागरणमा नयाँ आयाम थपेपछि अहिले सुदूरपश्चिमले पनि सानै छु बढ्न देऊ। बालविवाह होइन, पढ्न देऊ भनेर बजेटको ठूलो भाग छुट्ट्याइएको छ। यस्ता सामाजिक क्रान्तिका कार्यक्रमको मौलिक र सिर्जनात्मकताको जति प्रशंसा गरे पनि कमै हुन्छ। प्रदेशको परिणाम हेर्दा यसका नेतृत्व र गभर्नरहरूको पनि साख खस्किरहेको देखिन्छ। जबकि अधिकांश मुख्यमन्त्रीहरू पूर्व केन्द्रीय मन्त्री भइसकेका छन् भने गभर्नर पनि आफ्नो क्षेत्रमा स्थापित व्यक्तित्वहरू नै छन्। यति हुँदाहुँदै पनि कहाँ चुकेका छन् प्रदेशहरू ? नीति कि नेतृत्व, निष्ठा कि इच्छाशक्ति ? अहिलेसम्म पनि न्वारन नहुनुमा नेताहरूका झीनामसिना स्वार्थ नै पर्याप्त देखिन्छन्। खाने मुखलाई जुँगाले छेक्दैन भन्ने उखानलाई चरितार्थ गरेर नामाकरण र राजधानीलाई थाती राखिछाड्ने हो भने संघीयताको कार्यान्वयनमाथि नै प्रश्नचिह्न लाग्ने सम्भावना टड्कारै छ।"
विराट कोहलीको नयाँ किर्तिमानी : सबैभन्दा कम इनिङमा २० हजार रन,"नयाँदिल्ली : इन्डियाका क्रिकेट कप्तान विराट कोहली अन्तर्राष्ट्रिय म्याचमा सबैभन्दा कम इनिङमा सर्वाधिक २० हजार रन जोड्ने पहिलो ब्याट्सम्यान बनेका छन् । म्यानचेस्टरमा वेस्ट इन्डिजविरुद्ध ३७ रन बनाउँदै विराटले यो उपलब्धि हासिल गरेका हुन् । यससँगै उनले सचिन तेन्दुलकर र वेस्ट इन्डिजका पूर्वकप्तान ब्रायन लाराको रेकर्ड नै तोडेका हुन् । सचिन र लाराले ४ सय ५७ इनिङमा २० हजार रन पूरा गरेका थिए । कोहलीले जम्मा ४ सय १७ मै २० हजार रन बनाए । विराट २० हजार रन बनाउने १२ औं ब्याट्सम्यान पनि हुन् । कोहलीले टेस्टमा १ सय ३१, वान डेमा २ सय २४ र टीट्वान्टी मा ६२ इनिङ खेलिसकेका छन् । आज प्रभाव पार्न सक्ने खेलाडी : विराट कोहली"
आज प्रभाव पार्न सक्ने खेलाडी : विराट कोहली,"भारतीय टोलीका कप्तान हुन्, विराट कोहली। तेस्रो नम्बरमा क्रिज सम्हाल्न आउने ३० वर्षीय कोहलीले भारतको थुप्रै सफलतामा महत्त्वपूर्ण योगदान पुर्याउँदै आएका छन्। जारी विश्वकपमै पनि कोहलीले तीनवटा अर्धशतक प्रहार गरिसकेका छन्। कोहलीले बलियो अस्ट्रेलियाविरुद्घको खेलमा ८२ रन बनाएका थिए। पाकिस्तानविरुद्घको खेलमा ७७ रन बनाएका कोहलीले अफगानिस्तानविरुद्घको खेलमा पनि ६७ रनको योगदान गरेका थिए। दायाँहाते ब्याट्सम्यान कोहलीले भारतका लागि हालसम्म दुई सय ३१ एकदिवसीयको दुई सय २३ पालीमा ५९६० को औसतले कुल ११ हजार ८७ रन बनाइसकेका छन्। एकदिवसीय क्रिकेटमा उनको उत्कृष्ट प्रदर्शन एक सय ८३ रन हो। उनले एकदिवसीय क्रिकेटमा ४१ शतक र ५२ वटा अर्धशतक प्रहार गरिसकेका छन्। कुशल फिल्डरसमेत रहेका कोहलीले एक सय १४ वटा क्याच पनि लिएका छन्। वेस्ट इन्डिजविरुद्घको खेलमा पनि कोहलीको प्रदर्शन भारतका लागि उपयोगी बन्न सक्छ।"
एकदिवसीय विश्वकप क्रिकेट : न्युजिल्यान्डविरुद्ध पाकिस्तानको जित,"लन्डन : न्युजिल्यान्डले आईसीसी एकदिवसीय विश्वकप क्रिकेटमा पहिलो हार भोगेको छ। विश्वकपअन्तर्गत बुधबार बर्मिङ्घमको एजबास्टनमा भएको खेलमा पाकिस्तानसँग ६ विकेटले पराजित भएपछि न्युजिल्यान्डले पहिलो हार बेहोरेको हो। यसअघि खेलेका ६ खेलमध्ये एक खेल वर्षाले प्रभावित पारेको थियो भने पाँच खेलमा न्युजिल्यान्डले जित निकालेको थियो। न्युजिल्यान्डले दिएको दुई सय ३८ रनको लक्ष्य पछ्याएको पाकिस्तानले पाँच बल बाँकी छँदा चार विकेट गुमाएर विजय लक्ष्य भेट्टायो। पाकिस्तानका लागि बाबर आजमले शतकीय पाली खेले। तेस्रो नम्बरमा ब्याटिङ गर्न मैदान उत्रिएका उनले एक सय २७ बलमा ११ चौकाको मद्दतमा एक सय एक रन बनाए। यसैगरी हरिस सोहेलले पनि अर्धशतक बनाए। उनले ६८ रन बनाए। यस्तै मोहम्मद हाफिजले ३२, इमाम उल हकले १९ र फाखर जामनले नौ रन बनाए। न्युजिल्यान्डका ट्रेन्ट बोल्ट, लुकी फर्गुसन र कप्तान केन विलियम्सनले एकएक विकेट लिए। यसअघि टस जितेर पहिले ब्याटिङ गरेको न्युजिल्यान्डले खराव प्रदर्शन गरेको थियो। ६४ रनमा चार विकेट गुमाएको न्युजिल्यान्डलाई कप्तान केन विलियम्सन, जेम्स निसाम र कोलिन डे ग्रान्डहोमले सम्मानजनक योगफलसम्म डोर्याएका थिए। न्युजिल्यान्डले निर्धारित ५० ओभरमा ६ विकेट गुमाएर दुई सय ३७ रनको योगफल खडा गर्यो। लामो समय क्रिजमा डटेका निसाम ९७ रनमा अविजित रहे। उनले एक सय १२ बल खेल्दै तीन छक्का र पाँच चौकाको हिर्काए। यसैगरी ग्रान्डहोमले ६४ रन बनाए। उनले ७१ बलमा एक छक्का र ६ चौका प्रहार गरे। अग्रपंक्तिका ब्याट्सम्यान लगातार पेभेलियन फर्किँदा विलियम्सनले धैर्यपूर्ण ब्याटिङ गर्दै ४१ रन बनाए। कोलिन मुनरोले १२ रन बनाउँदा मार्टिन गप्टिल पाँच रन आउट भए। पाकिस्तानका सहिन अफ्रिदीले तीन विकेट लिए। यसैगरी मोहम्मद आमिर र सदाव खानले एकएक विकेट हात पारे।"
इन्डिजसँग जितको विकल्प छैन,"म्यानचेस्टर : विश्वकप क्रिकेटको बिहीबार हुने खेलमा अस्तित्व रक्षाको अभियानमा रहेको वेस्ट इन्डिजले बलियो भारतसँग प्रतिस्पर्धा गर्दैछ। उक्त खेल म्यानचेस्टरस्थित ओल्ड ट्राफोर्ड मैदानमा नेपाली समयअनुसार दिउँसो ३:१५ बजे सुरु हुनेछ। यी दुवै टोली पहिलो संस्करणदेखि नै विश्वकपमा सहभागी हुँदै आएका छन्। भारत र वेस्ट इन्डिज दुवैले हालसम्म दुईदुई पटक विश्वकपको उपाधि जितेका छन्। बलियो इतिहास बोकेको वेस्ट इन्डिजले पहिलो र दोस्रो विश्वकपको उपाधि जितेको थियो। भारत भने सन् १९८३ र सन् २०११ मा विश्वकप विजेता बनेको थियो। जारी विश्वकपमा भने यी दुवै टोलीको आआफ्नै कथाव्यथा छ। हालसम्म पाँच खेल खेलेको भारत अपराजित टोली हो। चार खेल जितेको भारतको एक खेल भने वर्षाका कारण रद्द भएको थियो। बिहीबार हुने खेल पनि जितेर भारत आफ्नो अपराजित यात्रा कायम राख्न चाहन्छ। अर्कोतिर वेस्ट इन्डिजले भने ६ खेल खेलिसकेको छ। चार खेलमा पराजित भएको क्यारेबियन टोलीले एक खेलमात्र जित्न सकेको छ। वेस्ट इन्डिजको पनि एक खेल वर्षाका कारण रद्द भएको थियो। त्यसैले भारतविरुद्घको खेलमा वेस्ट इन्डिजसामु जितेको विकल्प छैन। ६ खेलबाट केवल तीन अंक जोड्न सकेको वेस्ट इन्डिज बिहीबारको खेलमा पराजित भए उपाधि होडबाट बाहिरिने तेस्रो टोली बन्नेछ। अफगानिस्तान र दक्षिण अफ्रिका यसअघि नै उपाधि होडबाट बाहिरिइसकेका छन्। जारी विश्वकपमा भारत बलियो टोलीको रूपमा देखिएको छ। भारतको सबै पक्ष उत्कृष्ट छ। औंलाको चोटका कारण आफ्ना प्रभावशाली ब्याट्सम्यान शिखर धवन प्रतियोगिताबाट बाहिरिएपछि भने भारतलाई केही धक्का लागेको थियो। यद्यपि, भारतीय टोलीसँग क्षमतावान ब्याट्सम्यान र बलरको कमी छैन। अनुभवी बलर भुवनेश्वर कुमार पनि चोटमुक्त भएर खेलमा फर्कने निश्चित भएको छ। अर्कोतिर, पछिल्लो समय एकदिवसीय क्रिकेटमा वेस्ट इन्डिजको प्रदर्शन खासै सन्तोषजनक देखिँदैन। वेस्ट इन्डिजको ब्याटिङ खासै चल्न सकेको छैन। वेस्ट इन्डिजको बलिङ भने स्तरीय छ। यी दुई टोलीबीच हालसम्म खेलिएको एकदिवसीय क्रिकेटको तथ्यांकले भने भारतको तुलनामा वेस्ट इन्डिजलाई केही बलियो देखाउँछ। यी दुई टोलीबीच पहिलो एकदिवसीय सन् १९७९ मा खेलिएको थियो। यी दुई टोलीबीच हालसम्म एक सय २६ एकदिवसीय खेल भएको छ। वेस्ट इन्डिजले ६२ खेल जितेको छ भने भारतले ५९ खेलको नतिजालाई आफ्नो पक्षमा पारेको छ। यसैगरी यसअघि यी दुई टोलीबीच विश्वकपमा कुल आठ खेल खेलिएको छ। त्यसमा भने वेस्ट इन्डिजभन्दा भारत केही बलियो देखिन्छ। भारतले पाँच खेल र वेस्ट इन्डिजले तीन खेल जितेका छन्। यी दुई टोलीबीच बिहीबार हुने खेल मौसमको मारमा पर्न सक्ने सम्भावना पनि उत्तिकै छ। मंगलबारदेखि म्यानचेस्टरको मौसम बिग्रिएको छ। बाक्लो बादल र वर्षाका कारण भारतको नियमित अभ्यास पनि प्रभावित भएको छ। त्यसैले बिहीबारको खेल पनि वर्षाबाट प्रभावित हुन सक्ने सम्भावना रहेको मौसम विभागको अनुमान छ। आजको खेल भारतविरुद्घ वेस्ट इन्डिज ओल्ड ट्राफोर्ड (दिउँसो ३:१५ बजे) एकदिवसीयमा दुई टोली कुल : १२६ खेल वेस्ट इन्डिज विजयी : ६२ खेल भारत विजयी : ५९ खेल बराबरी : २ खेल अनिर्णित : ३ खेल विश्वकपमा दुई टोली कुल : ८ खेल भारत विजयी : ५ खेल वेस्ट इन्डिज विजयी : ३ खेल"
फुटबल खेलाउन डोजर को सहारा,"धादिङ : सदरमुकाम धादिङबेसीमा जिल्लास्तरीय एन्फा लिग फुटबल प्रतियोगिता चलिरहेको छ। खेलाडीहरू हिलाम्मे मैदानमा प्रतिस्पर्धा गरिरहेका छन्। मैदानभित्र पहेँलो जर्सी लगाएका रेफ्रीहरू खेल खेलाइरहेका छन्। मैदानको घेरा बाहिर एउटा पहेँलो कलरकै डोजर पनि तैनाथ छ। फुटबल खेलमा डोजरको आवश्यकता किन ? भनेर धेरैलाई जिज्ञासा लाग्न सक्छ। तर सदरमुकाम धादिङबेसीको खुलामञ्चमा फुटबल खेलाउँदै गर्दा डोजरको सहारा लिनु आयोजकको बाध्यता हो। बर्खामास भएकाले बेलाबेलामा पानी परिरहने तथा पानी पर्नासाथै फुटबल खेलाउनै नसक्ने गरी मैदान हिलो हुने र पानी जम्ने भएपछि हिलो फाल्न र पानीको निकास गराउनको लागि आयोजक धादिङ जिल्ला फुटबल संघले मैदानको छेवैमा लगेर डोजर राखेको हो। जिल्ला फुटबल संघका महासचिव रामहरि थापाले भने, बजेट पर्याप्त छैन, निश्चित दिनभित्रमा प्रतियोगिता सम्पन्न गराई सक्नुपर्छ, पानी पर्दापर्दै हिलाम्मे अवस्थामा पनि खेलाउनुपर्ने बाध्यता भएकाले हिलो हटाउन र पानी कटाउनको लागि डोजर राखिएको हो। धादिङ जिल्लाभरमै एउटै पनि गतिलो खेलमैदान छैन। कामचलाउ मैदान खेलाडी सामान्य लड्दा पनि ठूलो चोटपटक लाग्ने अवस्थाका छ। जिल्ला सदरमुकाममा भएको एकमात्रै खेलमैदान धादिङबेसीको खुलामञ्च जुन फुटबल खेलाउनको लागि सामान्य मापदण्ड पनि पुगेको छैन। पानी परे हिलो र घाम लागे धुलोले खेल्नै नसक्ने अवस्थामा रहेको हुन्छ। गजुरी गाउँपालिकाको गलौदीको त्रिशूली किनारमा रहेको फुटबल मैदान पनि त्रिशूली नदीमा बाढी आउँदा हरेक वर्ष डुवानमा पर्छ। जिल्लामा गतिलो खेलमैदान नहुँदा खेलाडी र खेलप्रेमी निराश छन्। खेलमैदान नभएकै कारण जिल्लामा खेलकुदका गतिविधि नगन्य मात्रामा हुन्छन्। खेलाडीले प्रतिभा देखाउने अवसर नै नपाएको अवस्था छ। मैदानको अवस्था खराब भएकाले नै सामान्य लड्दा पनि खेलाडीहरू घाइते भएका हुन्छन्। आइतबार जिल्ला लिग खेलिरहेको आदमघाटका गोलकिपर मैदानमा सामान्य लड्न पुग्दा हात भाँचियो। जिल्ला फुटबल संघले जिल्ला लिग आयोजना गरिरहेको ठाउँ धादिङबेसीको खुल्ला मञ्चमा शौचालयको व्यवस्था नहुँदा खेलाडीहरू मैदान छेवैमा छेल पारेर पिसाब फेर्न बाध्य छन्। मैदानको छेवैमा भिरालो जमिन भएकाले पटकपटक बल बाहिर गएर खेल नै अवरुद्ध हुने अवस्थामा उत्पन्न भएको छ। सदरमुकाममा भएका जुनसुकै फुटबल खेल हेर्न आइपुग्ने गरेका साङकोषका फुटबल प्रेमी विष्णु श्रेष्ठले भने, प्रतियोगिताको अगाडि नाम पद जोडेर मेयर कप, अध्यक्ष कप अनेक थरी कप आयोजना गर्छन्। त्यही मैदानमा आएर सानका साथ पुरस्कार पनि बाँड्छन्। तर तिनै नेताहरू मैदानको अवस्था कस्तो छ कहिल्यै विचार गर्दैनन्। व्यवस्थित र सुविधायुक्त मैदानकै अभावमा धादिङबाट व्यावसायिक रूपमा खेल खेल्ने खेलाडीहरू उत्पादन हुन नसकेको धादिङ समाज धादिङका कप्तान गोपी भण्डारी बताउँछन्। अभ्यास गर्ने र खेल्ने गतिलो मैदान नहुँदा खेलाडीको प्रतिभा यसै मरिरहेको छ। खेल्ने ठाउँ भए न खेलाडीले प्रतिभा देखाउने हो। मैदान नै छैन भने खेलाडी कसरी उत्पादन हुन्छ,उनले भने। खेलमैदान बनाउन र खेल क्षेत्रको विकासको लागि कसैले पनि चासो नदेखाएको खेलाडीको आरोप छ। मैदान अभाव भएकाले नै ठूला राष्ट्रिय स्तरका प्रतियोगिता आयोजना गर्न नसकिएको धादिङ जिल्ला फुटबल संघका महासचिव रामहरि थापाले बताए। उनले भने, फुटबल मैदानको सामान्य मापदण्ड लम्बाइ, चौडाइ नै नपुगेको मैदान छ। अनि कसरी प्रतियोगिता आयोजना गराउने, थापा भन्छन्। बजेट जति बाटो खनेर सक्ने जनप्रतिनिधिलाई खेल क्षेत्रको विकास र पूर्वाधार निर्माणमा पनि ध्यान दिन खेलाडीले आग्रह गरेका छन्। धादिङ समाज धादिङकै खेलाडी विपिन कँडेल भन्छन्, एक हप्ता नटिक्ने बाटो बनाउनको लागि हाम्रो जनप्रतिनिधि र सभासद् ३०३५ लाख रुपैयाँ बजेट कार्यकर्तालाई उपलब्ध गराउँछन्। तर उनीहरूको ध्यान खेलमैदान बनाउने र खेल क्षेत्रको निर्माणमा जान सकेको छैन।"
फरक ओभरका तीन विश्वकप,विश्वकप क्रिकेटको इतिहासमा भारतको नाममा एउटा गजबको कीर्तिमान छ। भारत तीन फरक ओभरमा खेलाइएको विश्वकप क्रिकेटको उपाधि जित्ने एकमात्र राष्ट्र हो। भारतले सन् १९८३ मा कपिल देवको कप्तानीमा पहिलो पटक एकदिवसीय विश्वकप जितेको थियो। भारतले फाइनलमा वेस्ट इन्डिजलाई ४३ रनले हराएको थियो। त्यतिबेला एकदिवसीय विश्वकपमा प्रत्येक पाली ६० ओभरको हुन्थ्यो। दुवै टोलीले ६०६० ओभर खेल्नु पथ्र्यो। त्यसपछि भारतले सन् २०११ मा महेन्द्रसिंह धोनीको कप्तानीमा दोस्रो पटक एकदिवसीय विश्वकप जित्यो। भारतले फाइनलमा श्रीलंकालाई ६ विकेटले हरायो। त्यतिबेला विश्वकपमा प्रत्येक पाली ५०५० ओभरको खेलाइन्थ्यो। यसका अतिरिक्त भारतले सन् २००७ मा महेन्द्रसिंह धोनीकै कप्तानीमा टीट्वेन्टी विश्वकपको उपाधि पनि जितेको थियो। भारतले फाइनलमा पाकिस्तानलाई पाँच रनले हराएको थियो। वेस्ट इन्डिजले ६० ओभर र २० ओभरको विश्वकप दुईदुई पटक जिते पनि ५० ओभरको विश्वकप जित्न सकेको छैन।
