शीर्षक,विवरण
सिर्जनशील हुन नसकेको अर्थतन्त्र,"आर्थिक अनुशासनको पालना नगरी उन्नत भएका मुलुकको उदाहरण विगतको विकास इतिहासमा कतै पनि पाइँदैन विगत तीन दशकदेखि हाम्रो अर्थतन्त्रमा केही नौलोपना देखा पर्न थालेको छ। कुल राष्ट्रिय आय बढ्ने क्रमले गति लिँदै छ। राष्ट्रिय आय बढ्न थालेदेखि मुलुकमा गरिबी क्रमिक रूपमा घट्दै जान थालेको संकेत देखा पर्न थालेका छन्। त्यसका साथै सरकारको आय अर्थात् राजस्व पनि उत्साहजनक रूपमा वृद्धि हुने क्रम जारी छ। मुलुकको भविष्यका निमित्त महत्त्व राख्ने अनेक प्रश्नमध्ये बढेको व्यक्तिगत तथा सरकारी आयले आर्थिक तथा सामाजिक अवस्थामा निम्त्याएका परिवर्तन हुन्। बढेको आयलाई मुलुकले कसरी खर्च गर्दै छ, त्यसबाट बढेको आयको प्रभावले राष्ट्रलाई कुन दिशातिर उन्मुख तुल्याउँदै छ, त्यसको निर्धारण गर्न सकिन्छ। यस आलेख बढेको व्यक्तिगत तथा सरकारी आयले समग्र मुलुकलाई कुन दिशाउन्मुख तुल्याउँदै छ, त्यस विषयको उठान गर्नु हो। आर्थिक तथा सामाजिक सर्वेक्षण तथा अध्ययनहरूले व्यक्तिगत अथवा घरपरिवारको आयमा आएको वृद्धिसँगै उनीहरूको दैनिकी उपभोग खर्च बढेको निष्कर्ष निकालेका छन्। व्यक्तिगत आयको सानो हिस्सा मात्र बचत तथा लगानीउन्मुख हुँदै गरेको पाइन्छ। त्यसो त विद्यमान आर्थिक प्रणाली समावेशी छैन। विकासको फल हुने खानेहरूका निमित्त जति लाभदायीसिद्ध हुँदै गरेको छ, त्यसको अनुपातमा हुँदा खानेहरूका निमित्त त्यति छैन। यस्तो परिवेशमा जनसंख्याको सानो हिस्सा जो विगतमा पनि सम्पन्न थियो उनीहरूलाई झनै धनी हुनमा सहयोग गर्दै छ। बहुसंख्यक नागरिकको जीवनयापन अवस्था सुधारे पनि अझै कष्टप्रद नै छ। थोरैको संख्यामा रहेका सम्पन्न घरपरिवारले अर्थतन्त्रको आकार बढाउने कार्यमा भने न्यूनतम योगदान पुर्याउने गर्छन्। उनीहरूको आयको महत्त्वपूर्ण अंश विदेश पलायन हुने गर्छ, उच्च प्रतिफल हुने लगानी तथा पुँजी सुरक्षाका निमित्त। मुलुकभित्र पनि उनीहरूले गर्ने खर्च आयातीत विलासी सामानको उपभोग तथा तडकभडकतर्फ बढी हुने गर्छ। बढेको राजस्वको खर्चका सम्बन्धमा सरकारले प्रदर्शन गरेको बेहोरा पनि उत्साहजनक छैन। सरकारहरूले बढेको राजस्वको ठूलो भाग सरकार सञ्चालन अर्थात् साधारण खर्चका निमित्त गर्ने गर्छ। साधारण खर्चको दाँजोमा पुँजी निर्माणका निमित्त हुने पुँजीगत खर्चको अंश बढ्नुको साटो घट्ने क्रममा छ। जुन तौरतरिकाले सरकार (हरू) ले साधारण खर्चअन्तर्गतको शीर्षकमा खर्च गर्न थालेका छन्, त्यो कुनै सम्पन्न परिवारले गरेको खर्चभन्दा आधारभूत रूपमा पृथक् पाइँदैन। आवश्यकभन्दा अनावश्यकतर्फ सरकारी खर्च प्रवाह द्रूतगतिमा बढ्न थालेको छ। राजनीतिक वृत तथा सरकारी संयन्त्र अत्यधिक सुविधामुखी हुन थालेका छन्। राष्ट्रिय तथा स्थानीय आवश्यकता पहिचान तथा तिनको आपूर्तितर्फ निर्णय तह अनभिज्ञ भएसरह आफूलाई प्रस्तुत गर्न थालेका छन्। देखावटी तथा तडकभडक खर्च अत्यधिक बढ्ने क्रम जारी छ। अनावश्यक ठहर हुने खर्च खुलेआम बढ्न थालेका छन्, चाहे एक मन्त्रीले चढ्ने सात गाढीको रूपमा होस् अथवा राज्यले दिने विदेशमा गएर स्थापित प्रक्रिया पूरा नगरी औषधोपचार खर्चमा नै किन नहोस्। पहुँचवालाको हितका निमित्त होस् अथवा राजनीतिक कार्यकर्ताको गुजाराका निमित्त नै किन नहोस्, सरकारी ढुकुटीको दोहन अनियन्त्रित रूपमा बढ्दै जान थालेको छ। सरकारी खर्चको रेखदेख गर्ने निकाय महालेखा परीक्षकको वार्षिक प्रतिवेदनले पहिल्याएको बेरुजुको (अनियमित खर्च) चाङको उचाइ दिनप्रतिदिन बढ्दो छ, तर त्यसलाई न्यूनीकरण गर्ने सुझावको सुनवाइ हँदैन। आर्थिक अनुशासन पालनाका निमित्त गरिने खर्च नियमसम्मत हुनुका साथै पारदर्शी हुन जति आवश्यक छ, त्यति नै खर्च प्रणालीसँग सम्बन्धित पक्षका निमित्त जवाफदेहिता। राष्ट्रमा प्राप्त भएको थप आयको खर्च (घरपरिवार तथा सरकार दुवै) अत्यधिक मात्रमा उपभोगतर्फ केन्द्रित भइदिँदा त्यस्ता खर्चको ठूलो भाग विदेशमा उत्पादित सामग्रीको खपततर्फ आकर्षित हुँदै जान थालेको छ। परिणामस्वरूप आयात व्यापार बढ्ने काम विनारोकतोक अकासिँदै छ। निर्यात व्यापार भने उत्पादक हतोत्साही हँदै गएको परिस्थितितर्फ उन्मुख हुँदैछन्। आयात तथा निर्यात व्यापारबीचको बढ्दो फैसलाले व्यापारघाटा अर्थतन्त्रले धान्न नसक्ने गरेर फराकिँदै छ। बजारमा हामीकहाँ सहजै उत्पादन हुने वा हुनसक्ने कृषिजन्य वस्तु जस्तै चामल, पीठो, दाल, सागसब्जी, फलफूल, दूध तथा मासु आदि अन्यत्रबाट आयात हुने क्रम बढ्दै छ। आन्तरिक उत्पादित वस्तुहरूले किन स्थानीय बजारमा अन्तर्राष्ट्रिय पैदावारसँग प्रतिस्पर्धा गर्न सकिराखेका छैन भन्ने विषयमा नीतिनिर्माताको चिन्ता बढेको त पाइन्छ, तर जरो कारण पहिल्याएर समाधान गर्नेतर्फ उनीहरूको ध्यान अझै जान सकेको छैन। विगतमा निर्यात गरिने हाम्रा पैदावर वस्तुसमेत आजको दिनमा आन्तरिक बजारमा उपलब्ध हुन छाडेका छन्। यस्तो परिस्थिति सिर्जित हुनुको पछाडि थुप्रै कारण होलान्, तर प्रमुखचाहिँ हाम्रा पैदावारको उत्पादन खर्च बढ्नु तथा तिनको गुणस्तर उपभोगकर्ताहरूको चाहनाअनुरूप हुन नसक्नु हो। विगत तथा वर्तमान कालखण्डमा कृषि क्षेत्रमा उठाइएका पहलकदमहरूले यी दुवै समस्यालाई सम्बोधन गर्न सकिराखेको छैन। केही दिनअघि शिक्षक मासिकका सम्पादक एवं सुप्रसिद्ध पत्रकार राजेन्द्र दाहालसँगको वार्तालाप उल्लेख गर्नु सान्दर्भिक हुन्छ। ओखलढुंगा जिल्लामा दाहाल परिवारको स्वामित्वमा २५ रोपनी खेत जमिन छ। राजेन्द्रजीले मलाई यसपालि बर्खायाममा १० रोपनी खेतमा मात्र धान रोपाइँ गरेको तथा बाँकी १५ रोपनी बाँझो राख्ने निर्णय गरेको बताउनुभयो। पहाडी जिल्लामा दुर्लभ हुने खेतसमेत बाँझो राख्नुको कारण मैले सोध्न थालें। खेतमा सिँचाइ सुविधाको अभाव, समयमा वर्षा नहुने, रोपाइँको मौसममा श्रमिकदेखि रासायनिक मल तथा अन्य कृषि सामग्रीको अभाव आदि कारक हुन् कि भन्ने मेरो जिज्ञासा थियो। पोहोरको धान अझै भकारीमा भएकाले १५ रोपनीमा धान नरोपेको भन्ने कारण सुन्दा म अचम्मित भएँ। पोहोर साल अत्यधिक धान उत्पादन भएर भकारीमा थन्क्याउनुपरेकाले धान भकारीमा थान्किनुको कारण धान बिक्री नभएकाले रहेछ। धान बिक्री नहुनुको कारण उहाँहरूले उत्पादन गरेको धान उत्पादन मूल्यभन्दा कम दरमा बिक्री गर्न खोज्दा पनि कठिन भएकाले गर्दा रहेछ। बजारमा स्थानीय चामलभन्दा बढी गुणस्तरको आयातीत चामल सहज तथा सुपथ मूल्यमा उपलब्ध हुन थालेकाले बिक्री पनि नहुने घरायसी खपतकै निमित्त पनि कठिनाइको सामना गर्नुपर्ने स्थिति उब्जेको रहेछ। त्यस्तो परिस्थितिमा खेत बाँझो राख्नुको अर्को विवेकशील विकल्प अरू के नै हुन सक्छ ? दाहाल परिवारले सामना गरेको परिस्थिति प्रतिनिधि उदाहरण मात्र हो। यही कारणले कति घरपरिवारले आफ्नो स्वमित्वमा रहेको जमिनमा खेती गर्नुको साटो बाँझो राख्न बाध्य भएका छन्। त्यससम्बन्धी तथ्यांक हामीकहाँ उपलब्ध छैन। खेतीयाममा बाँझो जमिन भने दिनपरदिन देखा पर्न थालेका छन् देशका विभिन्न भागमा। विगतमा जमिन बाँझो हुने कारणमा यो थप नयाँ कारण हुँदै छ। बहुसंख्यक जनसंख्याको जीवनयापन तथा रोजगारका निमित्त कृषि क्षेत्रमा आ िश्रत हुनुको विकल्प नभएको हाम्रोजस्तो मुलुकमा खेती अफापकारी हुँदै जानु भनेको अत्यधिक बहुसंख्यक नागरिकको जीविका धान्ने स्रोत सुक्दै जानुसरह हो। चामल, दाल, तेल, फलफूल, मासु, दूधजस्ता दैनिकी उपभोग्य वस्तुहरूले आन्तरिक बजारमा स्थानीय पैदावारलाई विस्थापित गर्दै जाने क्रम जारी रहँदा मुलुकले केकस्तो नियति भोग्नुपर्ने छ, त्यसको वर्णन आवश्यक हँदैन। कृषि क्षेत्रमा सीमित छैन उत्पादनकर्ता उत्पादन गर्न हतोत्साही भएको अवस्था। आन्तरिक उत्पादित वस्तु तथा सेवाले बजारमा प्रतिस्पर्धा गर्न कठिन अवस्था मुलुकमा सिर्जित हुनुका अनेक कारण छन्। तीमध्ये पहिलो कानुनी तथा नीतिगत प्रावधान उत्पादन बढाउन प्रोत्साहन गर्नेभन्दा हतोत्साही तुल्याउने किसिमको भएकाले हो। बजारमा सीमित उत्पादकले एकाधिकार जमाउने प्रवृत्ति दोस्रो हो भने तेस्रो एकाधिकार कायम हुन नदिने निकाय सुषुप्त अवस्थामा रहनु तेस्रो। हामीले विगत तीन दशकदेखि कृषि तथा गैरकृषि क्षेत्रमा उत्पादन भएका कच्चा पदार्थ, अर्धप्रशोधित एवं प्रशोधित सामान तथा सामग्री आन्तरिक बजार आपूर्ति तथा अन्तर्राष्ट्रिय बजारमा बिक्री प्रवद्र्धन गरेर राष्ट्रिय आय बढाउनुको साटो श्रमशक्तिलाई नै निर्यात गर्ने नीति अख्तियार गर्ने गरेका छौं। यस रणनीतिको दुःखद् पक्ष भनेको वैदेशिक रोजगारबाट हुने आय न दिगो हुन्छ न त विश्वमा श्रमशक्ति निर्यात गरेर कुनै राष्ट्रले उन्नति गरेको उदाहरण नै पाइन्छ। विद्यमान परिस्थतिबाट मुलुकलाई निकास दिने हो भने फजुल खर्च चाहे नागरिकले गर्ने गरेका हुन् अथवा सरकारले, तिनलाई कटौती गरेर उत्पादनशील क्षेत्रउन्मुख तुल्याउनु हो। खर्चमध्ये फजुल, नितान्त आवश्यक तथा औकातअनुरूप भएको तिनको पहिचान तथा वर्गीकरण नितान्त आवश्यक छ। यस अभ्यासमा सरकारी स्तरबाट नागरिकलाई बचत गर्न उत्साहित तुल्याउने नीति अवलम्बन जति आवश्यक हुन्छ त्यति नै सरकारी संयन्त्रद्वारा गरिने अनावश्यक खर्चउपर नियन्त्रण कटौती सम्भव छैन भने। आर्थिक अनुशासनको पालना नगरी उन्नत भएका मुलुकको उदाहरण विगतको विकास इतिहासमा कतै पनि पाइँदैन। आर्थिक अनुशासन पालनाका निमित्त गरिने खर्च नियमसम्मत हुनुका साथै पारदर्शी हुनु जति आवश्यक छ, त्यति नै खर्च प्रणालीसँग सम्बन्धित पक्षका निमित्त जवाफदेहिता। अन्ततोगत्वा सिर्जनशील आर्थिक तथा वित्तीय नीतिको अवलम्बनबाट नागरिकलाई बचत तथा लगानी गर्न प्रेरित गर्न सरकार सफल हुन्छ। त्यसैगरी नागरिकले तिरेको तिरोको सदुपयोगले मात्र मुलुक उन्नतितर्फ अग्रसर हुने हो। यस्ता नीति प्रतिपादन गर्न सरकार सिर्जनशील तथा संवेदनशील हुनुको विकल्प हुँदैन।"
समृद्धिका तीन सूत्र,"राष्ट्र विकासका क्रममा अभिव्यक्ति दिँदा होस् या व्यक्तिको आत्मविकास अनि राष्ट्रको सार्वभौमसत्ताको कुरा होस् या व्यक्तिको मनोविज्ञान होस्, सबैमा समृद्धि शब्द प्रयोग गर्न थालिएको छ। वास्तवमा यही नै उपयुक्त शब्द हो। किनभने, समृद्ध अर्थात् सम्पन्नता व्यक्तिको आत्मविकास र मनोविज्ञानमा झल्किन्छ भने हाम्रोजस्तो विकासोन्मुख राष्ट्रको समृद्धि भन्नाले आर्थिक विकास जसले लोकल्याणकारितासँग बढी सम्बन्ध राख्छ र समग्र जनताको कल्याणकारिता अभिवृद्धि गर्नु राष्ट्रका लागि प्राथमिक विषय बन्छ। समृद्ध राष्ट्र निर्माणको नारा अगाडि बढिरहँदा व्यक्तिको व्यक्तिगत विकास पहिलो कसी हो भन्ने भुल्नु हुँदैन। राष्ट्रको गरिबी, शिक्षास्वास्थ्यको स्थिति, खाद्य सुरक्षाजस्ता सामाजिक आयामका पक्ष राष्ट्रिय समृद्धिले समेट्ने विषय हुन् । त्यसैले मानवीय विकास सूचकांक, मानवीय गरिबी सूचकांक, साक्षरता प्रतिशत, शिशु मृत्युदर, औसत आयुजस्ता सूचकांकलाई समृद्धिको प्रतीकात्मक परिसूचकका रूपमा लिने गरिन्छ । व्यक्तिको समृद्धिको अन्तिम मापन भने सुख, शान्ति र आनन्द नै हो। यही नै व्यक्तिको अन्तिम लक्ष्य हो र यसकै लागि व्यक्तिले अनेक संघर्ष र प्रपञ्च रचिरहेको हुन्छ। संघर्षका अनेक रूप छन्। कस्ता कर्म रोज्ने भन्ने रोजाइ भने आफ्नै हातमा छ। शान्तिपूर्वक गरिने कर्मले पनि समृद्धिमा लैजान्छ भने उत्तेजना, अस्थिरता, अराजकता, भ्रष्टाचार, अनियमितता पनि संघर्षका पर्यायकै रूपमा लिएको छ मानिसले। त्यसैले आफ्नो भविष्यको खुसीका लागि यी मार्गहरू रोज्न बाध्य भएको अनुभूति धेरैले व्यक्त गर्छन् भने धेरैको अहंकारले यसलाई व्यक्त गर्न पनि मन मान्दैन र जीवनभर अराजकता र अनियमितताको माध्यमबाट समृद्धि खोज्नमा तल्लीन छन्। थोरै समझको विकास गरेर समृद्धि पाउने मात्र तीनवटा सूत्रमा केन्द्रित हुन सके राष्ट्रमा अराजकता र व्यक्तिको जीवनमा धेरै दुःख गर्नुपर्ने स्थिति आउने थिएन कि ? जानौं ती तीन सूत्रहरू जसलाई ओशोले आफ्नो प्रवचन शृंखला साधना पथमा जीवन र सफलता माथि खुलेर प्रकाश पार्नुभएको छ। वर्तमानमा बाँच्नुस् : बुद्धले भन्नुभएको छ, विगतमा ध्यान नदेऊ, भविष्यको सपना नदेख, वर्तमानमा आफ्नो ध्यान लगाऊ। राष्ट्रको सत्ताको कुरा होस् या व्यक्तिको जीवन विगतका घटना, पश्चात्ताप, सुखसयल या सफलता, असफलताका कथा र भविष्यको चिन्तनले वास्तविकतामा बाँच्न दिँदैन। त्यसैले वर्तमानमा जहाँ जस्तो अवस्थामा छौं, त्यसलाई ख्याल गर्दै यो पाइलाबाट समृद्धि केलाई मान्ने हो र चाहना के हो थाहा पाउन सके अराजकता र अनियमितताको मार्गमा लाग्नु पर्दैन। आज व्यक्तिको मानसिकतामा हुने घटना होऊन् या राष्ट्र विकासका नाममा व्यक्तिमा बढ्दै गएका अमानवीयता, तनाव र अस्थिरताका कारण नै विगतमा आफूमा भएको कमजोरीको पश्चात्ताप र भविष्यमा सम्पन्न हुने लालसाले उत्पन्न गराएका भ्रम हुन्। आजका मानिसले वास्तविक जीवन बाँच्न बिर्सेर भविष्यमा सम्पन्न हुने लालसा र त्यो पनि आफ्नो लागिभन्दा अरूलाई देखाउनका लागि देखावटी जीवन बाँच्ने लालसा राखेको पाइन्छ। यही लालसाले अहिलेको जीवन र आफूसँग जे छ, त्यो सम्पन्नतारूपी जीवन बाँच्न छाडेर भविष्यको कल्पनामा जे पनि गर्न बाध्य भएको देखिन्छ। जो आफ्नो साथमा छ, त्यो नै आफ्नो हो, वर्तमान नै आफ्नो हो त्यसैले राष्ट्र विकासको शपथ खाएका नेतृत्व वर्गले आफ्नो आचरण, पद, कर्तव्यपराणयता र लोककल्याणकारी कार्यमा लगाउन वर्तमानमै रहेर सोच्नुपर्छ। पहिले म सम्पन्न हुन्छु अनि मात्र राष्ट्रलाई बनाउँछु भन्दा समय आफ्नो हातबाट फुत्किसकेको हुनेछ र फेरि पश्चात्तापको जीवन बाँच्नुपर्ने हुन्छ। राष्ट्रलाई जे दिनु छ वर्तमानमा संकल्पसहित कार्य सुरु गरौं, अन्यथा आफ्नो कार्यक्षमता र अवसर दुवै व्यर्थमा खेर जानेछन्। स्वयंको पहिचान र निजतालाई जान्न नसक्दासम्म समृद्धि सम्भव छैन राष्ट्रमा होस् या व्यक्तिगत जीवनमा। सहजतामा बाँच्नुस् : आजका मानिसका सबै व्यवहार कृत्रिम र औपचारिकतामा सीमित भएको महसुस हुन्छ। झूटको आवरणले बाहिर सजिएका छन् व्यक्तिहरू त्यसैले त स्वयंको र राष्ट्रको समेत विकासमा सघाउ पुग्न सकेको छैन। भित्रको अन्तर्चेतनाले के भनेको छ सुन्दैन व्यक्ति, बाहिरी व्यक्तिगत सफलता र स्वार्थका लागि अरूको जीवन र आत्मसम्मानमाथि नै खेलबाड गर्न पछि परेको हुँदैन। आफ्नो मौलिक स्वभावलाई पछि पारेर नक्कली भेष र नक्कली कामको माध्यमबाट आफूलाई चिनाउन, प्रतिष्ठित बनाउन तल्लीन देखिन्छ। बोल्छ एउटा, गर्छ अर्कै, सजिलै झूटा आश्वासनले अरूलाई त झुक्याउँछ नै, भित्रभित्रै आफैं झुक्किएको पत्तै नपाउने गरी व्यवहार गरेको हुन्छ। स्वस्थ शरीर, मन र हृदयलाई मौलिकतामा फैलिन नदिएर अनेक आडम्बरका कारण अस्वस्थ बनाएको हुन्छ र निदाउनसमेत औषधिको सहारा लिन पुग्छ। क्षणिक सुख, रमाइलो र सम्पन्नताका लागि दीर्घकालीन खुसी गुमाइरहेको हुन्छ। आफ्नो प्राकृतिक, मौलिक स्वभाव र सहजतामा बाँच्ने र त्यहीअनुसारको व्यवहार गर्ने हो भने व्यक्ति आफ्नो जीवनमा पनि आनन्दित र खुसीपूर्वक बाँच्न सक्छ भने उसले गर्ने शान्तिपूर्ण व्यवहारले अरूलाई समेत खुसी दिन्छ तब पो झल्किन्छ समृद्धिको ऊर्जा। निजतामा बाँच्नुस् : मानिस एक्लै जन्मिन्छ र एक्लै संसार छोडेर जान्छ। जीवनकालमा जति पनि सम्बन्ध जोडिन पुग्छन्, ती सबै उसका लागि उपहार हुन्। जे पाएको छ त्यो पनि एक दिन यही संसारमा छोडेर खाली हात जानुपर्छ। कतिबेला जाने हो समेत ठेगान छैन र पनि आफ्नो स्वार्थ र खुसीका लागि अरूलाई ठग्न, भ्रष्टाचार गर्न, हिंसा र दुव्र्यवहार गर्न अनि अरूको जीवनसमेत लिन पछि पर्दैन ? किनकि, व्यक्तिले जीवनको मूल्य बुझेको छैन र आफ्नो निजतामा बाँच्न जानेको छैन। आफ्नो खुसी आफैंमा खोज्ने कलाको अभाव र बाहिरी प्रभावमा खुसी देख्ने आदतका कारण व्यक्ति सामाजिक प्राणी भएर पनि असामाजिक बन्दै गएको हुन्छ। आफू अरूबाट जे चाहन्छ अरूलाई त्यही दिन किन तत्पर हुँदैन ? किन आफ्नै नजिककालाई दबाउन खोज्छ, लुट्न खोज्छ र सम्पन्नता र खुसी आफ्नो मात्र होस् भन्ने चाहन्छ ? किन मै खाऊँ, मै लाऊँ अरू सब मरून् दुर्बलहरूको व्यवहार देखाउँछ ? किन आफैंमा रमाउन सक्दैन ? किन आफ्नो तर्फबाट अरूलाई गरौं भन्ने कल्याणकारी भावना पैदा हुँदैन ? किन भीडले जे गर्यो त्यही गर्नमा आतुर हुन्छ ? आफ्नो मौलिक स्वभावको प्रयोग गरेर सत्कर्ममा, सत्संगमा लाग्न खोज्दैन मानिस त्यसैले त समृद्धिको आधार र मापन भेटेको छैन राष्ट्रका लागि र स्वयंको जीवनमा। आफ्नो भरोसा र आचरणमा जिउने कला जान्न खोजेको छैन। अरूकै देखासिखीमा अराजकता, अनियमितता र भ्रष्ट आचरणमा आफ्नो जीवन व्यतीत गरेको छ। स्वयंको पहिचान र निजतालाई जान्न नसक्दासम्म समृद्धि सम्भव छैन राष्ट्रमा होस् या व्यक्तिगत जीवनमा।"
बैंक मर्जर प्राथमिकता हो र !,"नेपाल राष्ट्र बैंकले हालै जारी गरेको चालु वर्षको मौद्रिक नीतिलाई लिएर मान्छेहरू भन्ने गर्छन् के बैंक मर्जरको नीति हाम्रो प्राथमिकता हो ? यो प्रश्नलाई विभिन्न कोणबाट केलाउन सकिन्छ। अन्य क्षेत्रको व्यापारको नाफाको प्रतिशत घट्दा पनि नाफा सुनिश्चित हुने क्षेत्र बैंक नै हो। नेपालको विद्यमान आर्थिक संरचनामा थोरै भए पनि लगभग नाफा निश्चित हुने क्षेत्र बैंकिङ व्यवसाय नै देखिएको छ। सबैभन्दा बढी तलब दिने, खाने क्षेत्र पनि बैंकिङ नै भएकाले रोजगारको आकर्षण पनि यहीं नै हुने गरेको छ। यो यथार्थ नेपालमा मात्र नभएर प्रायः संसारका सबै देशमा देखिन्छ। ८० को दशकमा विश्व बैंकले संरचनात्मक समायोजन नामक आयोजनाको माध्यमबाट बैंकिङ क्षेत्रलार्इै मद्दत गरेर सार्वजनिकीकरण गर्न सघाएदेखि यो परिदृश्य रहँदै आएको हो। त्यसपछि हुँदै आएको निजीकरण, विदेशी लगानी आमन्त्रण र केन्द्रीय बैंकलाई बलियो नियामक बनाउनेसम्मका कामबाट पनि अपवादलाई छोडेर बैंकको साख, कामकारबाही र विश्वसनीयतामा कमै मात्र प्रश्न उठ्न सके। अर्थतन्त्रका लागि यो शुभसूचक हो। यसैबीच बैंक व्यवस्थापनका लागि राष्ट्रबैंकले मौद्रिक नीति, आन्तरिक दबाब र स्थायित्वका नाममा विनाअध्ययनको तर्कलाई अघि सारेर बैंक बिग मर्जरको नाममा बैंकको संख्या घटाउने निर्देशन जारी भएको छ। केन्द्रीय बैंकको अधिकार पाएको नेपाल राष्ट्र बैंकलाई निर्देशन दिने अधिकार नभएको भने होइन। अहिले राष्ट्र बैंकले अधिकार क्षेत्रभित्र बसेरै बैंक मर्जरको नीति अघि सारेको छ। प्रस्तुत छोटो लेखमा राष्ट्रबैंकले उठाएको कदम उपयुक्त छैन भन्न खोजिएको होइन, तर विदेशी सिको र प्रयोगलाई हेरेर मात्र मर्जरको दबाब दिएको हो भने नेपालमा त्यो अस्त्र प्रयोग गर्नु हुँदैन। हरेक देशका वस्तविकता, भौगोलिकता, अर्थराजनीति र जनक्षमता फरक हुन्छन्। जनसंख्याका आधारमा भारत र चीनको उदाहरण हाम्रो भूगोलमा मिल्दैन। त्यसैले अनुकरण घातक पनि हुन्छ मात्र भन्न खोजिएको हो। २०६२ सालमा बैंकको चुक्ता पुँजी बढाएर ५० करोडबाट दुई अर्ब र फेरि आठ अर्ब पुर्याउन दिएको निर्देशन धेरै हदसम्म सफल भएको हौस्याइले बिग मर्जरको प्रस्ताव ल्याइएको हो भने प्रस्ताव घातक हुँदैन भन्न सकिन्न। पुँजी वृद्धि गर्दा पनि कति किसिमका घोटाला, कति किसिमका सेयर निष्कासन र कस्तो हदसम्मको एकीकरणको हतकन्डा अगाडि सार्नुपरेको, सम्बन्धित सबैको अगाडि घामजत्तिकै छर्लंग छ र यस क्षेत्रका जानकारहरूलाई रौं अवगत छ। बैंकिङ कारोबार र विकासको पक्ष हेर्दा आन्तरिक अवस्था (बचत, लगानी) मा धेरै असन्तुष्ट बन्नुपर्ने छैन। तर विप्रेषणवापत प्राप्त रकम खर्च गर्ने मापदण्ड बन्न नसक्नु, शोधनान्तरमा दबाब परिरहनु र पुनः कर्जालाई व्यवस्थित बनाउन नसक्नुजस्ता कमजोरीबाट राष्ट्र बैंक मुक्त हुन सकेको छैन। पुँजी वृद्धिको प्रयास सफल भए पनि मर्जरको प्रयास सफल हुन्छ भन्ने अध्ययनगत आधार पनि देखिन्न। बैंकको संख्या कतिसम्म ठीक हो भन्ने चर्चा पनि चुलिएको छ। नेपालमा ७५३ वटा स्थानीय, ७ वटा प्रादेशिक र एउटा संघीय गरेर ७६१ वटा सरकार छन्। उनीहरूका कार्यक्षेत्र छुट्टाछुट्टै छन्। गणनाका दृष्टिले ७३० वटा स्थानीय तहमा बैंक शाखा पुगिसकेको तथ्यांक तेर्स्याए पनि एउटै घरमा पाँचवटासम्म बैंक भएका र न्यूरोड, बनेपा, विराटनगर, पोखरा आदि क्षेत्रमा रहेका सबैजसो बैंकका शाखा गणना गर्ने हो भने राज्यको आधा भागमा पनि बैंक पुगेको पाइन्न। स्थानीय निकायमा बैंक स्थापना गर्न केन्द्रमा धाउने स्थानीय सरकारका नेताका दौडले बैंकको अपर्याप्तता स्वतः पुष्टि हुन्छ। त्यसमाथि घरघरमा हरेक दिन रकम जम्मा गर्न पठाइएका संकलकहरूका कारणले साना बचतकर्ताको थोरै रकम पनि बैंहिङ क्षेत्रभित्र समायोजन हुन सकेका तथ्यहरूले पनि बैंकहरूको संख्यात्मक अपर्याप्ततालाई उजागर गरेकै छ। बैंकिङ क्षेत्र विश्वविद्यालयको जस्तो बिजोक नबनोस्। विज्ञ हुँदाहुँदै पनि आँखा भएका धृतराष्टहरूको थलो नबनोस्। नियामक निकायको अधिकारले जनस्तरको सानो पुँजी परिचालनमा ठेस नपुर्याओस्। थोरै बैंक भएपछि स्थायित्व हुन्छ, पोर्टफोलियो विविधीकरण हुन्छ, नियमन खर्च कम हुन्छ, ब्याजदर घट्छ, बैंकको नाफा बढ्छ भन्ने तर्क भए पनि प्रमाणित भएको छैन। बरु मार्केट पावर बढी हुँदा ब्याजदर बढी लगाएर उपभोक्ता (ऋणी) लाई मारमा पारिएका घटना अन्तर्राष्ट्रिय तहसम्म नै काफी छन्। यो यथार्थ मनन गर्दा राष्ट्र बैंकले वाणिज्य बैंकहरूको संख्या घटाउनतिर लाग्नुभन्दा दिगो विकास हुने कृषि, भौतिक संरचना, पर्यटन प्रवर्धनजस्ता क्षेत्रमा कसरी बढी ऋण प्रवाह गर्न सकिन्छ, हेर्नुपर्थ्यो। राष्ट्र बैंकले कम्युनिस्ट पार्टीको र्दुइतिहाइको एकतान्त्रिक शासनलाई बढावा दिन अर्थतन्त्रलाई नियन्त्रण गर्न बिग मर्जरको हतकन्डा प्रयोग गरेको भन्ने आक्षेप पनि लाग्ने गरेको सुनिन्छ। वित्त बजारलाई मुठीमा लिन गरिएको बिग मर्जर अभियान हेर्दा यसलाई असत्य भन्ने ठाउँ पनि छैन। देशको वैदेशिक व्यापार घाटा चुलिएको छ। भएका उद्योगहरू सबैजसो बन्द छन्। कृषिप्रधान भन्ने गरिएको देशलाई आयात प्रधानको नाममा नामान्तरण गर्न ढिला भइसकेको छ। मर्जरपछिको नियम संयन्त्रबारे कुनै सोच बनाइएको छैन। यस्तो असरल्ल र अपूर्ण व्यवस्थामा अघि सारिएको मर्जर कति उत्पादक होला विश्लेषकहरूको चासो चुलिनु आश्चर्यको कुरा भएन। बैंकको उद्देश्य नाफा गर्नु हो। तर राष्ट्रको उद्देश्य बैंकलाई नाफामा मात्र सीमित नगराएर पुँजी निर्माणमा सक्रिय बनाउनु प्रमुख हो। केही बैंकका सिओहरूले बैंक नाफामा चलिरहेकाले नयाँ लफडा नलगाइदिनुपर्नेमा जोड दिएका छन्। तर केन्द्रीय बैंकको माध्यमबाट राज्यले भने पुँजीको उत्पादकता र उपयोगिताको दीर्घकालीन विश्लेषण गरेर नीति तर्जुमा गर्नुपर्छ। नाफा कमाउन त रक्सी उद्योग, मोटर आयात र विलासिताका वस्तु खरिदमा ऋण प्रवाह गर्दा पनि सकिन्छ। त्यसले राष्ट्रिय आवश्यकता र दीर्घकालीन हितमा सघाउँछ कि सघाउँदैन हेर्ने काम राज्यले र केन्द्रीय बैंकको नाताले राष्ट्र बैंकले गर्नुपर्दछ। काठमाडौं उपत्यकामा मात्र कूल निक्षेपको ६६ प्रतिशत कारोबार छ। विप्रेषणको रूपमा भित्रिने रकम काठमाडौंमा भन्दा बाहिर बढी छ। त्यो रकम बैंकिङ च्यानलमा ल्याउन पनि बैंक संख्या घटाएर सम्भव हुँदैन। यद्यपि वाणिज्य बैंकले मुद्रा उत्पादन गर्न सक्दैन। तर अर्थशास्त्री किन्सको भाषामा मुद्रालाई चलायमान बनाएर एउटै नोटबाट धेरै ठाउँमा धेरैपटक प्रयोग गर्ने वातावरण बनाई पुँजी वृद्धि गर्ने निकाय भने बैंक नै हो। बैंकको पुँजी वृद्धिको सफलता पनि किन्सकै सूत्रसँग जोडिएको छ। तरलता, ब्याजदर, निक्षेपको सन्तुलनमा बैंकको सफलता निर्भर गर्छ। अंकगणितको खेलले वा सिद्धान्तको सुगा रटाइले हुँदैन। मुद्रा बजार र पुँजी बजारको विश्वास जित्ने नयाँ फर्मुला निकाल्न सक्नुपर्छ। न्यूनतम आर्थिक वृद्धिको दर तोक्न चालु वर्षको बजेटले खुट्टा कमाए पनि सामाजिक न्यायसहितको द्रूत आर्थिक विकास गर्ने र सन् २०३० सम्ममा मध्यम आय भएको मुलुकमा रूपान्तरण गर्न सकिने गरी अर्थतन्त्रको आधारशिला निर्माण गर्ने उल्लेख बजेटले नै गरेको छ। वित्तीय नीति (बजेट) को यो उद्घोषलाई मौद्रिक नीतिका संवाहक केन्द्रीय एवं वाणिज्य बैंकहरूले नीति, कार्यक्रम र सफल कार्यान्वयनका माध्यमबाट पूरा गर्न सघाउनुपर्छ। घर जग्गा, मोटर कार, विलासी वस्तु आयातमा हुने गरेको खर्चलाई उत्पादनमूलक पुँजी निर्माणमा रूपान्तरण गर्ने नीति लिई त्यसैअनुसार कार्यान्वयन गराउन सकिएमा मात्र मध्यम आय भएको मुलुकतिर जाने बाटो लाग्नेछौं। नभए २०३० पछि २०४०, २०५० हरू पनि आइरहने छन्। आम जनता भने बैंकको गर्नुपर्ने काम एकातिर दौडधूप अर्कोतिरको निरर्थक प्रतिस्पर्धा हेरिरहने छन्। बैंकिङ क्षेत्र विश्वविद्यालयको जस्तो बिजोक नबनोस्। विज्ञ हुँदाहुँदै पनि आँखा भएका धृतराष्टहरूको थलो नबनोस्। नियामक निकायको अधिकारले जनस्तरको सानो पुँजी परिचालनमा ठेस नपुर्याओस्।"
न्यायिक सुशासन जनअपेक्षा,"संघीय लोकतान्त्रिक गणतन्त्रात्मक शासन व्यवस्था, विधिको शासन, मौलिक हक एवं मानव अधिकार संरक्षण, स्वतन्त्र सक्षम न्यायपालिका, सार्वभौम नागरिकजस्ता महत्त्वपूर्ण विशेषताका साथ उद्घोषित नेपालको संविधानले आगामी असोज ३ गते चार वर्षको शैशवकाल पूरा गर्दै छ। यो संविधानको घोषणासँगै देश नयाँ युगमा प्रवेश गरेको छ। संविधानद्वारा प्रत्याभूत मौलिक हकको सम्वर्द्धन एवं प्रवद्र्धनका साथै यो संविधानको संरक्षण एवं सुरक्षण गर्ने गहन दायित्व न्यायपालिकाकै हो। भनिन्छ, संविधान राजनीतिक गर्भबाट जन्मिन्छ भने न्यायपालिकाको काखमा यो हुर्किन्छ। यसरी संविधानले न्यायपालिकालाई सुम्पेको संवैधानिक दायित्व निर्वाहको सापेक्षतामा न्यायिक सुधारका कार्यक्रम सञ्चालन गर्न तथा न्यायपालिकाप्रतिको जनआस्था एवं भरोसा अभिवृद्धि गर्न विशेषगरी न्यायपालिका नै सक्रिय एवं संवेदनशील हुनुपर्ने छ। न्यायपालिकामा सुधारका प्रयास अमेरिकी विधिशास्त्री रस्को पाउन्डले सन् १९०३ ताका अदालती सुधार (यम थ्री) सम्बन्धी अवधारणा अघि सारेका थिए। यसको झन्डै सय वर्षपछि अर्थात् २०६१ साउन १ गतेबाट अनेक चुनौती चिर्दै न्यायिक सुधारका खातिर न्यायपालिकामा प्रथम रणनीतिक योजना लागू गरिएको थियो। यी योजना लागू भएयता न्यायिक क्षेत्रमा परिवर्तन र सुधारका आयाममा निकै फट्को मार्दै राष्ट्रिय जीवनमा धेरै परिवर्तन आएका छन्। यसअघिको तेस्रो रणनीतिक योजनामा मूलभूत रूपमा छिटोछरितो र चुस्त न्याय सम्पादन, अनुमानयोग्य न्यायिक प्रक्रिया, पहुँचयोग्य न्याय प्रणाली तथा अदालतप्रति जनआस्था र विश्वासको अभिवृद्धि गर्नेजस्ता चारवटा लक्ष्य रहेकोमा त्यसमा न्यायिक सुशासनसमेत थप गरी चालू योजनामा पाँचवटा लक्ष्य निर्धारण गरिएको पाइन्छ। न्यायिक सुधारमा योजनाको प्रभाव न्यायपालिकामा योजना भित्रिएकै कारण सेवा प्रवाहमा प्रभावकारिता आएको छ। अदालत सेवाग्राहीमैत्री बन्दै छ। यसैगरी मुद्दा व्यवस्थापनमा सूचना प्रविधिको प्रयोग निरन्तर बढ्दो छ। जनशक्ति वृद्धि हुँदै जाँदा कार्यरत कर्मचारीको पदोन्नतिका अवसर सहज भएका छन्। जुन अवसर सर्वोच्च एवं उच्च अदालत पारदर्शी एवं निष्पक्ष रहेकाले सम्भव भएको हो। न्यायमा सर्वसाधारणको चासो एवं पहुँचमा समेत अभिवृद्धि हुन गएको छ। न्याय क्षेत्रका चुनौती, समस्याका पहिचान गर्न सम्भव भएको छ। समग्रमा प्रायः सबै अदालतमा कार्यप्रगतिको प्रतिशतलाई आधार मान्दा लक्ष्यअनुरूप मुद्दा फस्र्याेटमा आशातीत सफलता प्राप्त भएको छ। भलै गुणस्तरीय फैसला गर्नेतर्फ भन्दा संख्यात्मक फैसलामा लगाव राखेबाट न्यायाधीश फैसलाधीश हुन पुगे भन्ने आरोप र गुनासो पनि नसुनिएका होइनन्। मानवीय कमजोरी कसको पो न होला र ? गल्तीबाटै पाठ सिक्ने हो। समग्रमा भन्नुपर्दा ७७ जिल्ला अदालतमा ५७५३ प्रतिशत र सबै उच्च अदालत सातवटा उच्च र नौवटा त्यसअन्तर्गतका इजलासमा समग्रमा ६४३७ प्रतिशत मुद्दा फर्स्यौट (पूरा विवरण उपलब्ध हुन सकेन) रहेको पाइएको छ। सर्वोच्च अदालतमा गत आर्थिक वर्षमा लक्ष्यभन्दा निकै कम अर्थात् ३०२७ प्रतिशत मात्र फैसला हुन सकेको छ। यसरी अनुमानभन्दा निकै कम प्रतिशत फैसला हुनुको पछाडि २० जना न्यायाधीशको दरबन्दीअनुरूप विगतमा पूरा पदपूर्ति समयमै नहुनु, भएका न्यायाधीशमध्ये करिब एकतिहाइजति न्यायाधीश दिनहुँजसो विभिन्न समिति, कार्यदल, निरीक्षण, विदेश भ्रमण, बिदामा रहनुपर्ने जस्ता कारणबाट पाठ सिक्दै लक्ष्यअनुरूप आगामी वर्षमा फैसलाको प्रतिशत बढाउने रणनीति चालू चोथो योजनाले अख्तियार गरेको देखिन्छ। उच्च अदालतमा प्रगति आर्थिक वर्ष ०७४७५ को अवधिमा प्रदेश २ अन्तर्गतका उच्च अदालतमा जनआस्था केही खस्केको भन्ने गुनासो आएको थियो। अपितु गत आवमा उच्च अदालत जनकपुर र उच्च अदालत राजविराज र वीरगन्ज इजलासबाट भएका कामकारबाहीको गुणस्तर, फैसलाको प्रतिशत हेर्दा सबैमा आशा जगाएको छ। यस्तै, दुई वर्ष पुराना मुद्दाका हकमा राजविराज र वीरगन्ज इजलासबाट ठूलो संख्याबाट हाल शून्यमा झारिएको देखिन्छ भने जनकपुर उच्च अदालतबाट (झन्डै ८८९ मध्ये) जम्मा ६ थान मात्र मुद्दा कारणवश बाँकी रहन गएको छ। राजविराज इजलासका मुख्य भई काम गर्ने वरिष्ठम् न्यायाधीश (तीलप्रसाद श्रेष्ठ) ले १२०४ थानसम्म मुद्दा फैसला गर्न सफल भएका छन्। नेतृत्वको प्रतिबद्धता, कुशल एवं समन्वयकारी भूमिका, स्थानीय बारको पूर्ण सहयोग, टिममा रहेका अन्य न्यायाधीशको लगनशीलता र स्वामित्व भावका साथै समस्त कर्मचारीको मेहनतविना देशभरका अदालतमा यतिका उपलब्धि सायद सम्भव थिएन। चौथो रणनीतिक योजना किन न्यायपालिकाको पुँजी भनेकै यसप्रतिको जनआस्था र विश्वास हो। यसैको जगमा न्यायपालिकाको रथ अडिएको छ। सबैका लागि न्याय सुनिश्चित गर्ने भन्ने परिदृश्यका साथ लागू गरिएको चौथो रणनीतिक योजना न्यायिक सुधार प्रक्रियाको निरन्तरताको महत्त्वपूर्ण कडी पनि हो। पारदर्शी र निष्पक्ष भई सबैको मन जित्ने गरी न्याय प्रशासन हाँक्नु भनेको कम चुनौतीपूर्ण छैन। परिवर्तित सन्दर्भ, वर्तमान न्यायिक नेतृत्वले संसदीय सुनुवाइका क्रममा अघि सारेका एजेन्डालाई कार्यदिशाका रूपमा संस्थागत गर्न न्यायिक सुधारमा निरन्तरता प्रदान गर्नु जरुरी थियो। यस्तै आजको विश्वव्यापीकरणको लहर तथा प्रभावबाट नेपाल पनि अछूतो रहन सक्दैन। यही परिप्रेक्ष्यमा यसको असर र प्रभाव नेपालको न्यायपालिकाले पनि आत्मसात गर्दै अघि बढ्नुको विकल्प थिएन। विगतमा भएका प्रगति हेर्दा यी योजना न्यायिक सुधारका सन्दर्भमा कोसेढुंगा सावित भएका छन्। जुन योजना दक्षिण एसियाली मुलुकमै नौलो र पहिलो मानिएको थियो। न्यायिक सुधार र योजनाबद्ध विकास यात्रामा न्यायपालिका धेरै अगाडि बढिसकेकाले अब पछि फर्किने अवस्था छैन। न्यायिक नेतृत्वको भूमिका केही महिनाअघि मात्र तेईसौँ प्रधानन्याययाधीशमा नियुक्त चोलेन्द्रशमशेर जबराले सो पदमा बहालीलगत्तै उच्च अदालतमा मुख्य न्यायाधीश पदमा नियुक्ति एवं अन्य केही मुख्य र अरू न्यायाधीशको सरुवा, न्यायाधीशमाथि सूक्ष्म निगरानीका सर्वोच्च र उच्च अदालतमा गरी केही न्यायाधीशको नियुक्तिलगायत गत चैत २० देखि २२ सम्म भएको न्यायाधीश राष्ट्रिय सम्मेलन सफलतापूर्वक सम्पन्न गराउनुभएको छ। उहाँकै कार्यकालमा न्यायपालिकाबाट चौथो पञ्चवर्षीय रणनीतिक योजना तर्जुमा भई लागू भइसकेको छ। न्यायपालिकाभित्रका विसंगति, विकृतिका कारकतत्वको पहिचान गरी त्यसको न्यूनीकरणमा उहाँको अर्जुनदृष्टि गएको देखिन्छ। प्रधानन्यायाधीश न्याय क्षेत्रको सारथि मात्र नभएर समग्र न्यायकर्मीका लागि अभिभावक पनि हुनुहुन्छ। लामो कालखण्डसम्म निष्ठाका साथ सत्कर्मको बलिवेदीमा समर्पित न्यायकर्मीको सेवाको उत्तरार्धमा उनीहरूको योगदान एवं भावनाको यथोचित कदर गर्नु उहाँले कुनै पनि कसर बाँकी राख्नु हुने छैन भन्ने अपेक्षा राख्नु अनुचित होइन। बार र बेञ्चबीच समन्वय बार र न्यायपालिका एउटै रथका दुई पांग्रा हुन्। यी दुईबीचको सहकार्य र समन्वयविना न्यायपालिकामा पूर्णता एवं शुद्धीकरण सम्भव छैन। भनिन्छ, न्याय नमार्ने र न्याय नमर्ने गरी पक्षको हितमा काम गर्नु कानुन व्यवसायीको व्यावसायिक धर्म हो। कानुन व्यवसायी न्यायका दूत मात्र नभई न्यायका संवाहक पनि हुन्। बार र बेञ्चको सुमधुर सम्बन्ध, पारस्परिक विश्वास एवं समन्वयबाटै न्यायिक मर्यादाका वृक्ष झांगिदै जाने मात्र नभई त्यही वृक्षको शीतल छहारीमा नै कानुन व्यवसाय फस्टाउन सम्भव छ। न्यायपरिषद्को संरचनामा पुनरावलोकन नेपालको संविधान २०७२ को धारा १५३ मा न्यायपरिषद्को संरचनाबारे जुन खाका कोरिएको छ, त्यसबाट सो परिषद्मा न्याय क्षेत्रको प्रतिनिधित्व अल्पमतमा रहेको छर्लंगै हुन्छ। प्रतिस्पर्धाको फलामे ढोकाबाट मीठो सपना बोकेर प्रवेश गरी गहन अध्ययन, तहतह बढुवा हुँदै आएका उज्ज्वल नक्षत्रको सायद न्यायक्षेत्रमा कमी नहोला। न्यायाधीशको हालै सम्पन्न तेस्रो राष्ट्रिय सम्मेलनमा न्यायपरिषद्बाट भएका नियुक्तिका विषयलाई लिएर नक्षत्रवान् सहभागीले आफूहरूको सुन्दर भविष्य नै अन्योलमा रहेको गुनासो पोख्न भ्याए भने कतिपय सहभागीले परिषद्को सो संरचनामा पुनरावलोकन गर्नु अपरिहार्य रहेको भन्नसम्म चुकेनन्। हक्की, निस्वार्थी र निर्भीक मानिने पूर्वप्रधानन्यायाधीशमध्येकी सुशीला कार्कीले न्यायाधीश नियुक्ति प्रक्रिया र आधार पारदर्शी र वस्तुनिष्ठ हुन सकेको छैन भनी अनुभव उजागर गरेको पाइन्छ। भनिन्छ यही संरचनाका कारणबाट न्यायपरिषद्ले विगतका दिनमा जतिको अपजस २०६३ भन्दा अघि सायद खेप्नुपरेको थिएन। जस मात्र लिन अघि सर्ने र अपजसजति प्रधानन्यायाधीशमा थोपर्ने यो कस्तो संरचना हो ? प्रेस र न्यायपालिका प्रेस अर्थात् सञ्चार जगत्लाई राज्यको चौथो अंग पनि भन्ने गरिन्छ। सार्वजनिक जवाफदेहीको पदमा रहनेहरूको कामको गुण र दोष निष्पक्ष रूपमा केलाई सोको सूचना सम्प्रेषण गर्ने जिम्मेवारी प्रेस जगत्को हो नै। अदालत र प्रेस भनेका राज्यका निशस्त्र शक्ति हुन्। न्याय क्षेत्रसँग सम्बन्धित न्यायिक वा प्रशासनिक कामकारबाहीका सम्बन्धमा समाचार सम्प्रेषण गर्नुपर्दा न्यायिक मर्यादामा आँच नआउने र न्यायकर्मीको मनोबल पनि नगिर्ने गरी निर्भीक भई यथार्थपरक ढंगबाट गुण र दोष केलाउनु उचित हुन्छ भन्ने हाम्रो मान्यता हो। मुलुकी ऐनको प्रतिस्थापन विगत १६४ वर्षदेखिका विभिन्न कालखण्डमा छारिएर रहेका संवत् २०२० सालको नयाँ मुलुकी ऐनलगायतका कानुनलाई संहिताकरण गर्ने दशकौं अघिदेखिको लामो प्रयास एवं चीर प्रतीक्षापश्चात् संसद्बाट दुई वर्षअघि सो मुलुकी ऐनलाई प्रतिस्थापन गर्दै मुलुकी अपराध (संहिता) ऐन, २०७४ तथा मुलुकी फौजदारी कार्यविधि (संहिता) ऐन, २०७४ र मुलुकी देवानी (संहिता) ऐन, २०७४ तथा मुलुकी देवानी कार्यविधि (संहिता) ऐन २०७४ पारित भई लागू भएका छन्। राज्य संरचनालाई नयाँ ढंगबाट परिभाषित एवं रूपान्तरण गरिएअनुरूप त्यसको कार्यान्वयनलाई सहजीकरण गर्न ती कानुनमा परिमार्जित गर्दै नजिर, न्यायिक अवधारणा, न्यायिक मूल्य मान्यताको अनुशरण गरी एकीकृत रूपमा समयसापेक्ष परिमार्जित गरी यी संहिता जारी गरिएका हुन्। न्यायाधीशको मर्यादा र सुविधा अदालतप्रतिको विश्वास र आस्थाकै कारण न्यायाधीशप्रति श्रद्धा र आदरभाव राख्ने गरिन्छ। त्यसैले न्यायाधीश आफ्नो आचरण र मर्यादामा बस्नैपर्ने हुन्छ। स्वतन्त्र न्यायपालिकाको अवधारणा नै न्यायाधीशको मर्यादाको जग मानिने भएकाले इटालीलगायतका पश्चिमी मुलुकमा न्यायाधीशको मर्यादा र सुविधाबारेमा विशिष्ट मापदण्ड निर्धारण गरिएको पाइन्छ। राज्यले दिँदै आएको सवारीलगायतको सुविधामा तथा न्यायाधीशको मर्यादाक्रमका विषयमा पुनरावलोकन हुनुका साथै यसप्रति विशेष ध्यान पुग्न जरुरी छ। मुख्य रजिस्ट्रारको भूमिका न्यायपालिकाको प्रशासकीय प्रमुखको रूपमा मुख्य रजिस्ट्रार रहने व्यवस्था भएअनुरूप मुख्य रजिस्ट्रारको भूमिका गहन छ। उनका सामु चुनौतीका पहाड अवश्य तेर्सिएका होलान्। पारदर्शी र निष्पक्ष भई सबैको मन जित्ने गरी न्याय प्रशासन हाँक्नु भनेको कम चुनौतीपूर्ण छैन। यस्तै केही स्वार्थबाट प्रेरित निकृष्ट तत्त्वले कोही कसैको बारेमा विष घोली उनका कानमा राखेर कसैसँगको सम्बन्ध बिगारिदिन सक्नेप्रति सजग र सतर्क रही चुस्त प्रशासनका साथ अघि बढ्दै गर्दा उहाँ अब्बल दर्जाको प्रशासक ठहरिनुहुनेमा शंका छैन। अन्त्यमा, सुन्दर पद्धति र भरोसालाग्दो न्याय प्रणाली स्थापनाका आधारशिला निर्माणका खातिर विगतमा भोग्नुपरेका समस्याबाट पाठ सिक्दै हिजोको दिनसम्म प्राप्त उपलब्धिबाट पृष्ठपोषण लिँदै न्यायपालिकाको स्वतन्त्रता, न्यायिक सुशासन हाम्रो प्रतिबद्धता भन्ने नारालाई केन्द्रमा राखेर सो योजनाको स्वामित्व भाव ग्रहण गर्दै यसको कार्यान्वयनमा सम्बद्ध सबै सरोकारवाला सक्रिय रहनु नै आजको अपरिहार्यता हो। आचार्य उच्च अदालत जनकपुरका न्यायाधीश हुन्।"
१३ औँ साग समयमै हुन्छ,"काठमाडौं : राष्ट्रिय खेलकुद परिषद्का सदस्यसचिव रमेशकुमार सिलवालले १३औं दक्षिण एसियाली खेलकुद (साग) निर्धारित समयमै हुने दाबी गरेका छन्। मदन भण्डारी स्पोर्ट्स एकेडेमी केन्द्रीय कमिटीले शनिबार आयोजना गरेको स्वागत तथा बधाई कार्यक्रममा सदस्यसचिव सिलवालले सो दाबी गरेका हुन्। १३औं साग पूर्व निर्धारित समयमै हुन्छ। भारतले पनि सहभागिता सुनिश्चितताको पत्र पठाइसकेको छ, सदस्यसचिव सिलवालले भने अब कुनै कारणले साग रोकिने अवस्था छैन। सदस्यसचिव सिलवालले चीन सरकारले निर्माण गरिरहेका पूर्वाधार निर्माणको निरीक्षणका लागि अगस्ट १५ मा चिनियाँ टोली आएपछि सागको माहोल अझ बढ्ने दाबी गरे। सातदोबाटो र त्रिपुरेश्वरमा निर्माणाधीन पूर्वाधार निरीक्षण गर्न चिनियाँ टोली आउँदैछ, सिलवालले भने सातदोबाटोको सुटिङ रेन्ज र पौडी पोखरी हस्तान्तरण भएपछि १३औं सागको माहोल अझै बढ्ने छ। सिलवाललाई मदन भण्डारी स्पोर्ट्स एकेडेमीका अध्यक्ष विनोद श्रेष्ठले सफल कार्यकालको शुभकामना दिँदै सम्मान गरेका थिए। सिलवाल एकेडेमीका संस्थापक अध्यक्ष हुन्। सागको खेल स्थल तय १३औं सागमा अर्जुन दृष्टि स्वर्णको लक्ष्यसहित सागको तयारी सागमा पाकिस्तानको सानो टोली १३औं सागका लागि प्याराग्लाइडिङको बन्द प्रशिक्षण सुरु"
म्यानचेस्टर सिटीको सहज जित,"लन्डन : साविक विजेता म्यानचेस्टर सिटीले इङ्लिस प्रिमियर लिग फुटबलमा प्रभावशाली जित हात पारेको छ। शनिबार भएको खेलमा सिटीले वेस्टहाम युनाइटेडलाई ५० गोलले पराजित गर्यो। एकपक्षीय खेलमा सिटीलाई विजयी बनाउन रहिम स्ट्रलिङले ह्याट्रिक गरे। यसैगरी गाब्रियल जिसस र सर्जियो अग्युरोले एकएक गोल गरेका थिए। वेस्टहाम युनाइटेडको घरेलु मैदानमा भएको खेलमा सिटीले खेलको २५औं मिनेटमा अग्रता बनाएको थियो। गाब्रियल जिससले गोल गर्दै सिटीलाई १० ले अगाडि बढाए। पहिलो हाफमा १० गोलले अग्रता बनाएको सिटीले दोस्रो हाफमा चार गोल थपेको थियो। रहिम स्ट्रलिङले दोस्रो हाफको ५१, ७५ र ९०औं मिनेटमा गोल गर्दै ह्याट्रिक पूरा गरेका थिए। खेलको ८६औं मिनेटमा सर्जियो अग्युरोले पेनाल्टीमार्फत गोल गरेका थिए। यसैगरी लिगको उद्घाटन खेलमा साविक उपविजेता लिभरपुलले विजयी सुरुवात गरेको छ। लिभरपुलले नयाँ सिजनको उद्घाटन खेलमा नवप्रवेशी क्लब नर्विच सिटीलाई ४१ गोलले पराजित गर्यो। घरेलु मैदान एनफिल्डमा शुक्रबार राति भएको खेलमा लिभरपुललाई जिताउन मोहमद सलाह, भर्जिल भान डाइक र डिभोक ओरिगीले गोल गरेका थिए। लिभरपुलले एक गोल नर्विचबाट उपहार पाएको थियो। नर्विचका टिमु पुक्कीले सान्त्वना गोल फर्काएका थिए। लिभरपुलले सातौं मिनेटमा नर्विचका ग्रान्ट हान्लेको आत्मघाती गोलबाट अग्रता लिएको थियो। त्यसपछि १९औं मिनेटमा मोहमद सलाहले गोल गर्दै लिभरपुलको अग्रता दोब्बर बनाएका थिए। सलाहले रोवर्टाे फिर्मिनोको पासमा गोल गरेका थिए। २८औं मिनेटमा सलाहको पासमा भर्जिल भान डाइकले अर्को गोल गोल गरे। ४२औं मिनेटमा डिभोक ओरिगीले ट्रेन्ट एलेक्जेन्डर अर्नाेल्डको पासमा गोल गर्दै लिभरपुललाई पहिलो हाफमा ४० गोलको अग्रता दिलाए। ६४औं मिनेटमा नर्विचका टिमु पुक्कीले सान्त्वना गोल गर्दै लिभरपुलको अग्रता घटाउने प्रयास गरेका थिए। दोस्रो हाफमा रक्षात्मक प्रदर्शन गरेको लिभरपुलले थप गोल गर्न सकेन। लिभरपुलको तुलनामा कमजोर देखिएको नर्विचले पनि थप गोल गर्ने प्रयास सफल बनेन। सिजनको पहिलो जितसँगै लिभरपुलले तीन अंक बनाएको छ। नर्विचले शीर्ष डिभिजनको पहिलो खेल हारबाट सुरुआत गरेको छ। यसैगरी फ्रेन्च लिग वान फुटबलअन्तर्गत शुक्रबार रातिबाटै भएको पहिलो खेलमा लियोन विजयी भएको छ। लियोनले मोनाकोलाई ३० गोलले हराएको छ। मोनाकोको घरेलु मैदानमा भएको खेलमा लियोनका लागि मौसा डेम्बेले, मेम्फिस डिपे र लुकास टौसर्टले गोल गरे। मौसाले खेल सुरु भएको पाँचौं मिनेटमै खाता पहिलो गोल गरेका थिए। मेम्फिसले ३६औं र लुकासले ८०औं मिनेटमा एक एक गोल थपे। मोनाको ३०औं मिनेटमा १० खेलाडीमा समेटिएको थियो। सेस फेब्रिगास रातो कार्ड पाउँदै बाहिरिएपछि मोनाकोले खेलभर जियोनको दबाब झेल्यो। लिगमा सुखद सुरुआतसँगै लियोनले तीन अंक बनाएको छ।"
वैजनाथपुर रंगशाला अनियमितता छानबिनको माग,"विराटनगर : विराटनगर१९ मा रहेको क्षेत्रीय क्रिकेट रंगशालामा भएको अनियमितताको विषयले प्रदेशसभामा पनि स्थान पाएको छ। शुक्रबारको प्रदेश संसद् बैठकमा बोल्दै प्रदेश १ का सांसदले सरकारले रंगशालाको अनियमितताका विषयमा गम्भीर रूपमा छानबिन गर्नुपर्ने माग गरेका छन्। सांसद नवोदिता चौधरीले बैठकमा शून्य समय लिएर बोल्दै विराटनगर१९ वैजनाथपुरमा भएको अनियमितताको छानबिन गर्नुपर्ने माग गरेकी हुन्। उनले प्रदेश १ लाई समृद्ध बनाउने लक्ष्य रहेको सरकारले बताए पनि कामकारबाहीका क्रममा भएका भ्रष्टाचारले त्यसलाई अवरोध गर्न थालेकोसमेत बताइन्। बैजनाथपुर रंगशालामा क्रिकेटको पिच निर्माण गर्न प्रदेशको सामाजिक मन्त्रालयले ४३ लाख बजेट छुट्ट्याएको थियो। उक्त बजेट जिल्ला स्वास्थ्य कार्यालयमार्फत नवीन घिमिरे अध्यक्ष रहेको उपभोक्ता समितिसँग जेठमा सम्झौता गरी क्रिकेटको पिच निर्माण गर्न हस्तान्तरण गरिएको थियो। क्रिकेट पिच निर्माण गर्ने भन्दै उपभोक्ता समितिले कामै नगरी २६ लाख रकम लिएको यसअघि सार्वजनिक भएको थियो। सांसद चौधरीले प्रस्ट देखिने गरी भ्रष्टाचार हुँदा पनि सरकारले चासो नदिएको आरोपसमेत लगाइन्। सांसद प्रतापप्रकाश हाङ्माङले भ्रष्टाचार भएको देखिए पनि लामो समयसम्म प्रदेश सरकार चुप बस्नु गम्भीर भएको बताए। उनले समयमा यस विषयमा छानबिन गरी सो कार्यमा संलग्नलाई कारबाही गर्नुपर्ने बताए। उपभोक्ता समितिले क्रिकेटको पिच निर्माण गरिसकेको बिल भरपाई पेस गरेर २६ लाख भुक्तानी लिइसकेको छ तर रंगशालामा क्रिकेटको पिच निर्माण गर्ने भन्दै खनिएको खाल्डोबाहेक अन्य कुनै काम सो स्थानमा भएको छैन। क्षेत्रीय रंगशालामा अन्तर्राष्ट्रिय स्तरको क्रिकेट पिच बनाउन ८५ लाख रुपैयाँ बजेट निकासा दिएको थियो। त्यसमध्ये पिच निर्माणका लागि ४३ लाख रुपैयाँ र पिच रोलरलगायत अन्य उपकरण खरिदमा ४२ लाख रुपैयाँ विनियोजन भएको थियो। पिच रोलर, म्याट, ग्रास कटरलगायत उपकरण खरिद गरिएको छ। सामाजिक विकास मन्त्रालयले खेलकुदको बजेट कार्यान्वयन गर्ने कार्यालय नभएको भन्दै पिच निर्माणको रकम जिल्ला स्वास्थ्य कार्यालयमा निकासा पठाएको थियो। जिल्ला स्वास्थ्य कार्यालय मोरङले उपभोक्ता समितिमार्फत रंगशालामा क्रिकेट पिच बनाउने सम्झौता गरेको थियो। सातौं राष्ट्रिय खेलकुद प्रतियोगिताका क्रममा उक्त रंगशालामा दुई करोड रुपैयाँभन्दा बढी खर्च गरेर बनाइएको अन्तर्राष्ट्रिय स्तरको क्रिकेट पिच भत्काएर खाल्डो बनाइएको हो।"
"लोकप्रिय बन्दै टेकबल, जहाँ महिला र पुरुष सँगै प्रतिष्पर्धा गर्न सक्छन्",काठमाडौं : २०० बिसीदेखि नै खेल्न सुरु भएको फुटबलका अनेक नयाँ नियम र तरिका पहिचान हुँदै छन् । फुटसल र बिच फुटबल त अहिले प्रचलित खेल नै हुन् । पछिल्लो केही वर्षयता टेकबलको आकर्षण बढ्न थालेको छ । हंगेरीमा पहिचान भएको यो खेल फुटबलकै विकसित रुप हो । बीचमा काठको बोर्ड राखेर दुई वा चारजना खेलाडी यसमा खेल्न सक्छन् । पूर्व फुटबलर गाबोर बोर्सानीले हंगेरीको बुडापेस्टबाट यो खेललाई पहिलो पटक संसारभर चिनाएका थिए । सन् २०१७ मा त हंगेरीमा टेकबलको अन्तर्राष्ट्रिय प्रतिष्पर्धा नै गराइयो । जहाँ २० जना मात्रै सहभागी थिए । गाबोरले २०१४ देखि नै यो खेललाई अभ्यासमा ल्याइसकेका भए पनि प्रारम्भीक चरणमा यो खेल खेल्ने न्युन मात्रै थिए । पछिल्लो समय व्यवसायीक खेलाडी समेत यस खेलमा आकर्षित भएका छन् । रोनाल्डिनो टेकबलका एडिक्ट कुनै बेलामा ब्राजिलियन टीमका स्टार खेलाडी रोनाल्डिनो त टेकबलका पारखी नै हुन् । प्रायः उनी यही खेलमा रमाइरहेका हुन्छन् । यसबारे उनले सिएनएनलाई अन्तर्वार्ता समेत दिइसकेका छन् । ३९ वर्षे यी पूर्व फुटबलर अचेल टेकबलमा नै हरेक समय टेकबलमै रमाइरहेका हुन्छन् । महिला र पुरुष दुबै खेल्न मिल्ने टेकबलको रोचक र सकारात्मक पक्ष के छ भने महिला र पुरुष दुबै सँगै खेल्न मिल्छ । महिला फुटबलको प्रचार र महत्व कम आंकलन भएको भन्दै बहस भइरहँदा टेकबलमा महिला पनि पुरुषसँगै प्रतिष्पर्धा गर्न सक्छन् । कतिपय खेलमा त महिला खेलाडी पुरुषसँग प्रतिष्पर्धामा खरो उत्रिसकेका छन् । यसबारे जानकारहरुका अनुसार नयाँ भए पनि निकै रमाइलो र छरितो छ यो खेल ।
