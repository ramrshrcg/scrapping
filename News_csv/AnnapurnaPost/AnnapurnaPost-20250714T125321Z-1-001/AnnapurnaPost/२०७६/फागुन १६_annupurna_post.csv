शीर्षक,विवरण
दिगो विकासका सैद्धान्तिक आधार,"हाम्रा योजना र नीतिका दस्ताबेजमा ग्रोथ मोडल बारे जानकारी र विश्लेषण हुन आवश्यक छ विकासशील देशहरूमा कसरी उच्च आर्थिक वृद्धिदर हासिल गर्ने र त्यसलाई टिकाउने भन्ने प्रयास भइरहेको छ। केही सफल पनि भएका छन् भने केही प्रयासरत छन्। उच्च आर्थिक वृद्धिदर प्राप्तिका लागि कुन रणनीति अवलम्बन गर्ने भन्ने महत्वपूर्ण हुन्छ। स्थापित आर्थिक वृद्धिदर मोडलहरूमध्ये ह्यारोड डोमरको ग्रोथ मोडल धेरै विकासशील मुलुकले अवलम्बन गरेको देखिन्छ। यद्यपि ह्यारोड डोमर मोडल विकसित मुलुकका लागि उपयुक्त भनिएको भए पनि विकासशील र अल्पविकसित मुलुकले बढी प्रयोगमा ल्याएको देखिन्छ। ह्यारोड डोमरका अतिरिक्त सोलोको ग्रोथ मोडल र रोमरको इन्डोजेनस ग्रोथ मोडल प्रचलनमा छन्। यी उपलब्ध ग्रोथ मोडल्स मध्ये ह्यारोड डोमर मोडल विकासशील देशले अवलम्बन गरेको देखिन्छ। नेपालले पनि ह्यारोड डोमर मोडललाई आत्मसात गरेको देखिन्छ। सरकारले कुनै योजनाको दस्ताबेज, रणनीति या नीतिमा उल्लेख नगरे पनि अपवादबाहेक ह्यारोड डोमरकै ग्रोथ मोडल्स अंगीकार गरेको देखिन्छ। ह्यारोड डोमर ग्रोथ मोडल्स का केही विशेषता छन्। पहिलो आर्थिक वृद्धिदरको लक्ष्य निर्धारण गर्ने। हामीकहाँ आर्थिक वृद्धिदरको लक्ष्य निर्धारण गर्ने चलन छ। जबकि विकसित देशहरूमा यो अभ्यास देखिँदैन। दोस्रो विशेषता लगानीको दर उल्लेख गरिन्छ। कुल गार्हस्थ उत्पादन (जीडीपी) को निश्चित प्रतिशत लगानी गर्ने भनेर जीडीपीसँग जोड्ने चलन छ। तेस्रो लगानीको अन्तर (फाइनान्सिङ ग्याप)। विकासशील देशहरूले पनि लक्ष्यित आर्थिक वृद्धिदर हासिल गर्न आन्तरिक स्रोत कति उपलब्ध छ र कति पुग्दैन भनेर आकलन गर्छन्। नेपालमा पनि यो अभ्यास छ। चौथो सीमान्तपुँजी प्रतिफल अनुपात (आइकोर) पनि ह्यारोड डोमर मोडलको महत्वपूर्ण विशेषता हो। सीमान्तपुँजी प्रतिफल अनुपातका आधारमा आर्थिक वृद्धिदरको लक्ष्य तोकिसकेपछि कति लगानी चाहिन्छ भनेर आइकोरबाट पत्ता लाग्छ। आइकोरलाई स्थिर मान्ने हो भने आवश्यक वित्तीय स्रोत जुटाउनुपर्ने हुन्छ। आन्तरिक वित्तीय स्रोत अपुग हुन्छ भने थप लगानी खोज्ने गरिन्छ। पन्ध्रौं योजनाको आधारपत्रमा नेपालको सीमान्तपुँजी प्रतिफल अनुपात ४९ः१ रहने अनुमान गरेको छ। सरकारले कृषि अनुदान दिने व्यवस्था गरेको छ । यसलाई अझै वैज्ञानिक बनाउने र पुँजीगत अनुदान दिने र कृषि क्षेत्रको स्केलअप गर्नुपर्ने देखिन्छ । कृषि क्षेत्रको अनुदान दुरुपयोग भएको छ, जबकि कृषि क्षेत्रमा उत्पादन गर्ने मानिसमै अनुदान पुग्नुपर्छ । नेपालमा ठूलाठूला परियोजना, कार्यान्वयनको तयारी अवस्थामा राखिएका परियोजनामा विदेशी वित्तीय स्रोत जोहो नगर्दासम्म कार्यान्वयनमा जाँदैनन्। पाँचौं विशेषता, माग र आपूर्तिबीच सन्तुलन कायम गर्ने। यो केन्सियन मोडलको अवधारणा पनि हो। लक्ष्यित आर्थिक वृद्धिदर हासिल गर्न सरकारले लगानी गर्छ। विकास खर्चमार्फत पूर्वाधार विकास भई उत्पादनशील क्षमता सिर्जना गरिन्छ। तर माग भएन भने त्यो उत्पादनशील क्षमता निष्क्रिय बस्छ र यसले अर्थतन्त्रमा असन्तुलन र अस्थिरता पैदा गर्छ। माग उपभोक्ता र निजी क्षेत्रबाट आउँछ। निजी क्षेत्रका आर्थिक गतिविधि बढेनन् भने जुन उत्पादनशील क्षमता निर्माण भएको हुन्छ, त्यसको पूरा सदुपयोग हुँदैन। त्यसकारण विकासशील देशहरूले निजी क्षेत्रका आर्थिक गतिविधि पनि प्रोत्साहित हुनुपर्छ भन्नेतर्फ नीतिगत कदम चालेको हुन्छ। नेपालले पनि निजी क्षेत्रका आर्थिक गतिविधि बढून् भनेर अनुदान दिने व्यवस्था गरेको छ। अनुदान भनेको उत्पादनका लागि सहायता गरेको हो। नेपालले कृषि, सहकारीलगायतका क्षेत्रमा कतिपय अनुदानका व्यवस्था गरेको छ। संघ, प्रदेश र स्थानीय सरकारले यस्ता अनुदानको व्यवस्था गर्नुको उद्देश्य अर्थतन्त्रमा माग पक्ष बलियो होस् भन्ने नै हो। यी अभ्यास हुँदाहुँदै पनि हाम्रा योजना र नीतिमा त्यसको जानकारी गराउने चलन भने छैन। ह्यारोड डोमर मोडललाई बृहत् ढंगले लागू गर्ने हो भने देशको अर्थतन्त्रलाई चलायमान बनाउन सकिन्छ। टुक्रेटाक्रे (पिसमिल) ढुंगमा लागू गरेकाले त्यति प्रभावकारी देखिँदैन। भारतले दोस्रो आवधिक योजनादेखि ह्यारोड डोमर मोडल लागू गर्न थालेको हो। ह्यारोड डोमर मोडलमा एउटै कारकले दुइटा पक्षको संयोजन गर्छ। त्यो हो लगानी। लगानीले उत्पादनशील क्षमता विकास गर्छ र कुल मागको अंग पनि हो। कुल माग भनेको उपभोगलगानीसरकारी खर्च(आयातनिर्यात) हो। लगानी गर्दा भौतिक सम्पत्ति (स्टक) को निर्माण भएर क्षमता वृद्धि पनि हुने हुन्छ। त्यसले अर्थतन्त्रमा सन्तुलनकारी भूमिका निर्वाह गर्छ। लगानीका दुइटा तत्व हुन्छन् एउटा सरकारले गर्ने लगानी र अर्को निजी क्षेत्रको लगानी। सरकारले गर्ने लगानीले उत्पादनशील क्षमता बढाउने र निजी क्षेत्रको लगानीले माग सिर्जना गर्दा आपूर्ति र मागमा सन्तुलन कायम भई दिगो आर्थिक वृद्धिको मार्ग प्रशस्त गर्ने हुन्छ। जुनजुन देशले यो मोडललाई विस्तृत खाका तयार पारेर, दस्ताबेज तयार गरी सबै क्षेत्रको मिहिन अध्ययनपछि निजी क्षेत्रसमेतको सहयोग खोजेर लागू गरिएको छ, ती देशमा यो मोडल सफल पनि भएको छ। सबैलाई सहकार्य गर्न सरकारको दस्ताबेजमा भने उल्लेख गर्न जरुरी छ। यो मोडल नेपालमा लागू गर्दा केही विषयवस्तुको ख्याल गर्नुपर्छ। यो मोडल लागू गर्दा सरकारले ग्रोथ सेन्टर (आर्थिक केन्द्र) को पहिचान गरेर लगानी गर्नुपर्छ। सरकारले कहाँ लगानी गर्ने ? कहाँ पुँजी निर्माण गर्ने ? ताकि निजी क्षेत्रको लगानी पनि आकर्षित होस् भन्ने सोच्नुपर्ने हुन्छ। नेपालमा पारदर्शी ढंगले ग्रोथ सेन्टर को पहिचान भएको देखिँदैन। आर्थिक वृद्धिका केन्द्र भनेका सरकारले सञ्चालन गर्ने ठूला विकास आयोजना पनि हुन्। ती आयोजना कहाँ निर्माण गर्ने भन्ने स्पष्टरूपमा आएको देखिँदैन। नेपालको आर्थिक वृद्धिदरको स्रोत भनेको जलविद्युत्, पर्यटन र कृषि हुन्। यसैका आधारमा रहेर औद्योगीकरण गर्ने हो। जलविद्युत्मा जति लगानी भइरहेको छ, यो पर्याप्त छ कि छैन भनेर निक्र्योल गर्ने अध्ययन भएको छैन। जलविद्युत् तुलनात्मक लाभको क्षेत्र त हो, तर जलविद्युत्का आयोजना कहाँकहाँ छनोट गर्ने भनेर पहिचान गरेर कार्यान्वयन गर्न सकेनौं। उपयुक्त परियोजना छनोट गरेर २०२५ वर्ष लगातार जलविद्युत् विकासलाई कार्यान्वयन गर्न सकेको भए त्यो तुलनात्मक लाभ हासिल गर्न सक्थ्यौं। उदाहरणका लागि निकट भविष्यमा ४५६ मेगावाटको माथिल्लो तामाकोशी जलविद्युत् आयोजना सम्पन्न हुने क्रममा छ। योभन्दा दुईतीन वर्ष पहिल्यै त्योभन्दा ठूलो क्षमताको जलविद्युत् आयोजनामा लगानी गरेर सन्देश दिनुपर्ने हो। दोस्रो लाभको क्षेत्र पर्यटन हो। पर्यटनका केन्द्रविन्दु केके हुन् भनेर पहिचान भएको छैन। नेपालमा पर्यटनको इतिहास हेर्ने हो पहिलो केन्द्र काठमाडौं हो। त्यसपछि पोखरा र सौराहा हुन्। गोल्डेन ट्रयांगल को यो अवधारणा कार्यान्वयनमा आएको लामो समय भइसक्यो। यसमा अतिरिक्त केन्द्रहरूको खोजी गर्ने र विकास गर्ने काम भएन। पर्यटन विकासका नयाँ केन्द्र बन्न सक्ने केही उदाहरण हेरौं। मुक्तिनाथ एउटा सम्भावना भएको ठाउँ हो। धेरै भारतीय पर्यटक त्यहाँ आउँछन्। तर बाटोको दुरवस्था छ। बेनीदेखि घाँसासम्मको ट्र्याक हेर्ने हो भने दुरवस्था छ। केही जिल्लाबाहेक अधिकांश जिल्ला सदरमुकाममा कालोपत्रे बाटो पुगिसकेको छ। तर जोमसोममा पक्की सडक निर्माण गर्न सकिएको छैन। हुम्ला, डोल्पा, मुगु, मनाङ र मुस्ताङ सदरमुकाममा पक्की बाटो छैनन्। मुक्तिनाथमा पर्यटकीय विकासको सम्भावना हुँदाहुँदै पनि पूर्वाधार अभावमा त्यहाँ पर्यटकीय गन्तव्यका रूपमा माहोल बन्न सकेको छैन। भारतीय प्रधानमन्त्री नरेन्द्र मोदीले प्राथमिकता दिएर भ्रमण गरेको मुक्तिनाथको पर्यटकीय लाभ नेपालले लिन सकेन। अर्को पर्यटकीय गन्तव्य राराताल हो। नाग्मादेखि ताल्चा विमानस्थलसम्म पक्की बाटोको सुविधा हुने हो भने पर्यटकको आकर्षण बन्न सक्थ्यो। राराको संरक्षण गर्दै वरिपरि पर्यटकीय पूर्वाधार होटल, फनपार्क आदि निर्माण गर्न सकिन्थ्यो। राराजस्ता ठाउँको तुलनात्मक लाभ हुँदाहुँदै त्यसलाई प्रतिस्पर्धी पर्यटकीय गन्तव्य बनाउनबाट हामी चुकेका छौं। खप्तड त्यस्तै आकर्षक गन्तव्य हो। भूस्वर्गका रूपमा कथित खप्तडमा जाने बाटोको टुंगो छैन। त्यहाँ त चक्रपथ निर्माण गरेर बझाङ, डोटी, अछाम र बाजुरा जिल्लालाई जोड्नुपर्ने हुन्छ। सुरक्षा व्यवस्था र राम्रो बाटोघाटो हुने हो भने खप्तडको पर्यटकीय विकासको अथाह सम्भावना छन्। संघीय र प्रान्तीय सरकार मिलेर यस्ता गन्तव्यमा पूर्वाधार निर्माण गर्नुपर्ने हो। यसबाहेक बर्दियाको ठाकुरद्वार अर्को सम्भावना बोकेको क्षेत्र हो। ठाकुरद्वारबाट कर्णाली नदीको किनारसम्म पुग्ने गरी पहुँच दिएर ठाकुरद्वार पार्कको विकास गर्नुपथ्र्यो। यसले त्यस क्षेत्रमा पर्यटनको मूल प्रवाहीकरण भई विकास लाभमा क्षेत्रीय सन्तुलन कायम हुन्थ्यो। राज्यले पर्याप्त मात्रामा लगानी नगरेर र हाम्रो आर्थिक विकास मोडलमा आबद्ध नगर्दा पर्यटनमा सम्भावना भएर पनि लाभ लिन सकिरहेका छैनौं। ह्यारोड डोमर मोडलले पुँजी सञ्चय गर (लगानी गर) भनेको पनि यस्तै क्षेत्रमा लगानी गरेर लाभ लेऊ भनेको हो। जलविद्युत्, पर्यटनपछि अर्को सम्भावनाको क्षेत्र भनेको कृषि नै हो। कृषिमा लगानी बढेको छैन। लगानीविना उत्पादन विस्तार र आर्थिक वृद्धिदर बढ्न सक्दैन। कृषि उत्पादन बढाउनु पहिलो प्राथमिकता हो। कृषि उत्पादन बढाउन शिक्षामा लगानी गरी कृषि प्राविधिक, कृषि वैज्ञानिक, कृषि अर्थतन्त्रको ज्ञान भएका व्यक्ति उत्पादन गर्नुपयो। कृषि प्रविधि अध्ययन गरेकै मानिस पनि कृषि पेसा गर्ने वातावरण निर्माण गर्नुपयो। परम्परागत खेती प्रणालीले मात्र कृषिमा नयाँपन ल्याउन सकिँदैन। त्यस्तै पशुपक्षीजन्य उत्पादनमा पनि नयाँ प्राविधिक ज्ञान भएका जनशक्ति र थप लगानी आवश्यक छ। कृषिको अध्ययनका लागि ठाउँठाउँमा कृषि क्याम्पस, विश्वविद्यालय स्थापना गर्नुपर्नेमा त्यो पनि हुन सकेको छैन। यसका अतिरिक्त कृषि उत्पादन बढाउन सिँचाइ महत्वपूर्ण हुन्छ। पछिल्लो समय सरकारले सिंँचाइलाई महत्व दिँदै आएको छ। ठूला सिँचाइ आयोजना रानीजमरा कुलरिया, सिक्टा, भेरीबबई डाइभर्सन सम्पन्न हुने क्रममा छ। अन्य नदी डाइभर्सन (पथान्तर) आयोजना अघि बढाउने काम भइरहेको छ। तर अझै पनि पहाडी क्षेत्रमा कतिपय टारहरूमा सिँचाइ पुगेको देखिँदैन। सिँचाइमा अझै पनि पर्याप्त लगानी भएको देखिँदैन। कृषि क्षेत्रको विकासका लागि अर्को महत्वपूर्ण सवाल कृषिमा जोखिमअनुसारको अनुदानको व्यवस्था हो। सरकारले यसलाई मध्यनजर गर्दै अनुदान दिने व्यवस्था पनि गरेको छ। यसलाई अझै वैज्ञानिक बनाउने र पुँजीगत अनुदान दिने र कृषि क्षेत्रको स्केलअप गर्नुपर्ने देखिन्छ। कृषि क्षेत्रको अनुदान दुरुपयोग पनि भएको छ। कृषि क्षेत्रमा उत्पादन गर्ने मानिसमै अनुदान पुग्नुपर्छ। औद्योगिक उत्पादन या सेवामा जस्तो कृषिमा तत्काल नाफा हुँदैन। उत्पादनदेखि बजारमा पठाउने बेलासम्मको अवधि अर्थात् परिपक्वता अवधि पनि लामो हुन्छ। त्यसकारण कृषिमा उत्पादन लक्ष्य दिएर त्यसको लागत हेरेर उत्पादनकर्तालाई प्रोत्साहित गर्न परियोजना सम्भाव्य तुल्याउनुपर्छ। यसका लागि सरकार कृषिमा भायाबिलिटी ग्याप फन्डिङ मा जानुपर्छ। कृषिसँग अन्योन्या िश्रत सम्बन्ध रहेको अर्को क्षेत्र वनजंगल पनि हो। यसले अग्र्यानिक कृषिलाई समेत प्रवद्र्धन गर्छ। वनका गैरकाष्ठ वनपैदावारबाट लाभ लिन सकिन्छ। सिक्किममा झैं वनविज्ञान विश्वविद्यालय खोलेर लाखौं मानिस त्यहाँ अध्ययन गर्ने परिस्थिति निर्माण गर्न सकिन्छ। लाखौं सिक्किमेलीले वनविज्ञान अध्ययन गरेका छन्। त्यहींका वनपाखामा रोजगार पाइरहेका पनि छन्। यसले वनजंगल र हरियाली सिर्जना हुन्छ। यसरी पहिले आर्थिक केन्द्र (ग्रोथ सेन्टर) निर्माण गर्ने र त्यहाँको आर्थिक वृद्धिलाई करिडोर (बाटोघाटो, प्रसारण लाइन) मार्फत अन्य ठाउँमा पुयाउने गरी ह्यारोड डोमर मोडलमा फिटइन गर्न जरुरी छ। हाम्रा योजना र नीतिका दस्ताबेजमा ग्रोथ मोडल बारे जानकारी र विश्लेषण हुन आवश्यक छ। थापा नेपाल राष्ट्र बैंकका पूर्व कार्यकारी निर्देशक हुन्।"
यसकारण हुँदैन बिजुली निर्यात,"ऊर्जामन्त्री पुनको नियत सफा र ठीक छ भने अड्केका ती पाँचवटा अर्धजलाशययुक्त आयोजना अघि बढाउन आफूले नेतृत्व लिनुपर्छ नेपालभारत ऊर्जा सचिवस्तरीय संयुक्त सञ्चालन समिति (जेएसटी) को छैटौं बैठकले एउटा सहमति गरेको थियो दुई देशबीच अब इनर्जी बैंकिङ हुने। गत २४ जनवरी २०१९ मा पोखरामा आयोजित जेएसटीको छैटौं बैठकले नेपालमा बढी भएका बेला भारतलाई बिजुली दिने र नेपाललाई साह्रोगाह्रो परेका बखत (हिउँदयाम) उताबाट ल्याउने। यसो गर्दा नेपालको बर्खे बिजुली व्यवस्थापन हुने र प्राधिकरणलाई घाटा नपर्ने। भारतलाई पनि अत्यधिक बिजुली माग भएका बेला नेपालले आपूर्ति गरिदिने। यो सहमतिले दुई देशबीचका सबैजसो तीक्तता मेटिएको हो कि जस्तो पनि लाग्थ्यो, त्यतिबेला। सचिवस्तरीय बैठक सकिएपछि त्यसको इनर्जी बैंकिङसम्बन्धी कुरो अन्यत्रै मोडियो। भारत भन्न थाल्यो हाम्रो त यससम्बन्धी नीति नै छैन। नीति नै नभईकन नेपालसित सहमति पो गरेको रहेछ। अब नीति बनाउनुपर्ने कुरो आयो। अनि सीमापार विद्युत् व्यापार निर्देशिका मा इनर्जी बैंकिङसम्बन्धी बन्दोबस्तीलाई पनि समावेश गर्यो। तर यसलाई भारतको विद्युत् मन्त्रालयले स्वीकृत गर्नुपर्छ। उसको मन्त्रालयले अझैसम्म स्वीकृत गरेको छैन। बरु जेएसटीको भारतको बेङलोरमा भएको सातौं बैठकमा विचार गर्ने भन्यो। नेपालले पोखरा बैठकमा भएको सहमति कार्यान्वयन गर्नुपर्नेमा जोड दिँदा उसले सीमापार विद्युत् व्यापार निर्देशिकामा इनर्जी बैंकिङलाई नीतिगत व्यवस्थाका रूपमा समावेश गर्न विचार गरिने मात्र भन्यो। अहिले पनि त्यो विचाराधीन नै छ। जसरी नेपाललाई शान्ति क्षेत्र प्रस्ताव गरियोस् भनी नेपालले त्यतिबेला राखेको प्रस्तावलाई भारत पञ्चायत ढलिसकेपछि पनि अध्ययन गर्दै छौं भन्थ्यो। यसमा पनि त्यही अवस्था आयो। माथिल्लो तामाकोसीको उत्पादन अर्को वर्षदेखि सुरु हुँदै छ। तामाकोसीलगायतका अन्य बिजुली पनि आउँदैछन्। प्राधिकरणले बर्खायाममा तामाकोसीसहित अन्य निजी क्षेत्रका बिजुली कसरी खपत गर्ने भन्ने टाउको दुखाइ छ। आन्तरिक माग बढेकै छैन। उद्योगहरू चलेकै छैनन् र नयाँ उद्योग खुलेकै छैन। सर्वसाधारणले इन्क्यान्डासेन्ट (ताप आउने चिम) को साटो एलईडी (थोरै बिजुलीमा धेरै प्रकाश आउने) बत्ती राख्न थाले। यसले गार्हस्थ खपत पनि घट्यो। बिजुलीको माग बढ्न नसक्नु भनेको अर्थतन्त्र उँभो लागिरहेको छैन भन्ने संकेत पनि हो। त्यही भएर बर्खे बिजुली खपत गराउन प्राधिकरणले जुक्ति निकाल्यो भारतीय बजार। नेपालमा उत्पादित जलविद्युत्को प्रतियुनिट औसत लागत (बिक्री मूल्य) सात रुपैयाँ ४५ पैसा छ भने भारतमा औसत प्रतियुनिट चार रुपैयाँ ८० पैसा। त्यही भएर भारतीय बजारमा नेपालको बिजुली निर्यात हुन त्यति सहज छैन। यहाँ लागत घटाउन सकिने अवस्था छैन। पहिलो विकल्प थियो भारतीय बिजुली व्यापारीहरूसित विद्युत् खरिद सम्झौता (पीपीए) गर्ने र अर्को ठाउँको ठाउँ बेच्ने (स्पट मार्केट), जहाँ आज बुकिङ गर्यो, भोलि पठायो। पीपीए गरेर बिजुली भारत पठाउन महाभारत छ। त्यही भएर प्राधिकरणले स्पट मार्केटमा प्रयास गर्यो। भारतको एनभीभीएन भन्ने संस्थासित सम्झौतै गर्यो। एनभीभीएनले ढल्केबरमुजफ्फपुर ४ सय केभीमार्पत तामाकोसीको बिजुली उता पठाउने बन्दोबस्त गरिदिने त भयो, तर यस्तो सम्झौता कार्यान्वयन गर्न भारतको केन्द्रीय विद्युत् प्राधिकरण (सीईसी) ले कार्यविधि तयार गरेको छैन भनेर अघि बढेन। बल्लबल्ल कार्यविधि तयार भयो। तर भारतको विद्युत् मन्त्रालयले १५ दिनभित्र स्वीकृत गर्ने भनिएकोमा आठ महिना बितिसक्यो, गरेको छैन। ढल्केबरमुजफ्फपुर प्रसारण लाइनले एक हजार मेगावाट बिजुली बोक्छ। त्यसको क्षमता प्राधिकरणले निर्माणअघि नै बुकिङ गरेको छ। अर्थात् त्यो लाइनबाट बिजुली आए पनि, नआए पनि नेपाल विद्युत् प्राधिकरणले प्रसारण शुल्क (ह्विलिङ चार्ज) बापत भारतलाई वर्षको एक अर्ब आठ करोड रुपैयाँ तिर्नुपर्छ। तिर्दै आएको पनि छ। तर यो प्रसारण लाइन क्षमताभन्दा अत्यन्त थोरैमा उपयोग भइरहेको छ। क्षमता उपयोग पनि हुने, बर्खे बिजुली खपत पनि हुने भन्दै प्राधिकरणले तामाकोसीको बिजुली खिम्ती हुँदै ढल्केबरमार्पत मुजफ्फपुर पठाउन खोजेको थियो। यो प्रसारण लाइनबाट जम्मा २४० मेगावाट बिजुली आयात मात्र भइरहेको छ। न्यूनतम ६ सय मेगावाटको प्रवाह हुनुपर्ने यो लाइन अबको एक महिनाभित्र ४ सय केभी क्षमतामा सञ्चालनमा आउँदै छ, अहिले २२० केभीमा मात्र छ। तर भारतीय पक्षको रबैया भने यस्तो छ। माथिका यी दुई दृष्टान्तले देखाउँछ नेपाल र भारतबीच बिजुलीको खास कारोबार हुन कति कठिन छ। अर्को शब्दमा भारत नेपालको बिजुली लिन तयार छैन, बरु दिन चाहन्छ। दिइरहेकै पनि छ। आफ्नो देशबाट पठाइएको विद्युत्ले नै नेपालले अनन्तकालसम्म लोडसेडिङ हटाओस् भन्ने उसको भित्री चाहना देखिन्छ। प्राधिकरणका कार्यकारी निर्देशक कुलमान घिसिङले केही गरेकै होइन, सबै भारतीय बिजुलीका कारण लोडसेडिङ हटेको हो भनेर स्वयं नेकपाका नेताहरूले भन्दै आएका छन्। पूर्व एमालेसम्बद्ध प्राधिकरणको ट्रेड युनियनको एउटा कार्यक्रममा नेकपा नेता खगराज अधिकारीले ठाडै भन्दिए, हाम्रो नेकपाले लोडसेडिङ हटाएको हो, कुलमानले होइन। किनभने भारतीय बिजुली ल्याउने काम नेकपाले गरेको हो। अब यी खगराजको कि पढाइ कम भएकै हो, कि कुलमानले गरेको कामको जस नेकपालाई दिन खोजेका हुन् ? निश्चय पनि हिउँदे लोडसेडिङ नहुनुमा भारतबाट आयातीत विद्युत्को पनि प्रमुख भूमिका छ। कुलमानले आयात घटाउँछु, स्वदेशी बिजुलीले नै देशलाई आत्मनिर्भर तुल्याउँछु भन्दा उनलाई मन्त्रालयबाट किन असहयोग भन्ने प्रश्न यतिखेर चोटिलो छ। कुलमान एक्लैले बिजुली आयात घटाउन र यहाँ उत्पादित सबै बर्खे बिजुलीको खपत गराउन सक्दैनन्। लोडसेडिङ हटाएको जश लिन तँछाडमछाड गर्ने नेकपाका नेताहरूमा होडबाजी अद्यापि छ। राज्यका संयन्त्र लागिपर्ने हो भने खपत गराउन र आत्मनिर्भर हुन सकिन्छ। हिउँदका लागि हामीलाई चाहिएको बिजुली जलाशय वा अर्धजलाशययुक्त आयोजनाको हो। राज्यले बनाउन लागेको जलाशययुक्त तनहुँ (१४० मेगावाट) सुरु भएकै छैन। यो अभै एक दशक लाग्ने देखिन्छ, छाँटकाँट हेर्दा। निजी क्षेत्र जलाशययुक्तमा आउनै सक्दैनन्। राज्यले नै नसकेकोमा स्वदेशी वा विदेशी निजीका बलबुताले भ्याउँदैन। निजी आउने भनेको अर्धजलाशययुक्त (पीआरओआर) हो। तर ऊर्जामन्त्री वर्षमान पुनले कमान्ड गर्न नसक्दा निर्माणमा जानै लागेका २५० मेगावाटका अर्धजलाशययुक्त आयोजना रोकिएका छन्। अर्थात् भारतीय बिजुली आयातलाई विस्थापित गर्ने आयोजना अघि बढाउन खोज्दा मन्त्रालय गर्न नदिने अनि भारतीय बिजुलीका भरमा लोडसेडिङ हटाइएको त हो नि भनेर तेजोबध गर्ने ? ऊर्जामन्त्री पुनको नियत सफा र ठीक छ भने अड्केका ती पाँचवटा अर्धजलाशययुक्त आयोजना अघि बढाउन आपूले नेतृत्व लिनुपर्छ। अब अर्को तनाव, बर्खे बिजुली भारतीय रबैका कारण निर्यात नहुने स्पष्ट भइसकेको छ। न ऊ बंगलादेशसम्म पहुँच दिन्छ, न त आफैं लिन्छ। तर ऊर्जामन्त्री भने एकोहोरो रटान अलापिरहेका छन् १० वर्षमा १५ हजार मेगावाट उत्पादन गर्ने, पाँच हजार निर्यात गर्ने। कसरी हुन्छ निर्यात ? के भारतीय विद्युत्सँग नेपाली विद्युत्ले लागतमा प्रतिस्पर्धा गर्न सक्छ ? नेपालमा उत्पादित जलविद्युत्को प्रतियुनिट औसत लागत (बिक्री मूल्य) सात रुपैयाँ ४५ पैसा छ भने भारतमा औसत प्रतियुनिट चार रुपैयाँ ८० पैसा। त्यही भएर भारतीय बजारमा नेपालको बिजुली निर्यात हुन त्यति सहज छैन। यहाँ लागत घटाउन सकिने अवस्था छैन। ढुंगा, माटो र बालुवाबाहेक सबै आयात गर्नुपर्छ। त्यसमाथि सरकारी कर्मचारीतन्त्रले दुःख दिने प्रवृत्ति उत्तिकै छ। इनर्जी बैंकिङ गरेर खपत गराउने सरकारी प्रयासको हालत त्यस्तो छ। सबै नेपालीले हिटर वा विद्युतीय चुलोमा भात पकाउने हो भने ६ हजार मेगावाट बिजुलीको स्पिनिङ रिजर्भ (चाहेका बेलामा खपत गर्न सक्ने सुविधा) राख्नुपर्छ। त्यसमाथि विद्यमान तार, ट्रान्सफरमर र सबस्टेसनका क्षमताले पनि भ्याउँदैन। युरोप र अमेरिकाको जस्तो विद्युत् वितरण प्रणाली स्थापित गर्न नेपाललाई दुई दशकभन्दा बढी लाग्छ। त्यसो भए जगेडा बिजुली खेरै फाल्ने त भन्ने प्रश्न उठ्छ। यसको एक मात्र उपाय हो उद्योग स्थापना। तीव्र औद्योगीरण। फेरि पनि प्रश्न उठ्छ के यो सम्भव छ ? सम्भव छ तर नेताका नियत ठीक छैन। आर्थिक समृद्धि हासिल गर्ने नियत भएका नेताको खडेरी छ। एकातिर सरकार खर्च गर्न नसकेर ढुकुटीमा पैसा थन्क्याउँछ, अर्कातिर विकास निर्माणका लागि भन्दै जनताका ढाड सेकिने गरी डिजेल र पेट्रोलमा प्रतिलिटर १० रुपैयाँ कर ठटाउँछ। विद्वान् अर्थमन्त्रीको यो निर्णयले दूधेबालकदेखि बयोवृद्धसम्मका दैनिक सामान्य जीवनलाई पनि अप्ठेरो पार्दै छ। यस्तो उल्टो बुद्धि भएका नेता र मन्त्रीबाट मुलुकमा तीव्र औद्योगीकरण हुने अपेक्षा कसरी गर्ने ?"
उपभोक्ता झुक्याउने उत्पादन,"विराटनगरबाट भारतको जोगबनी पुगेर युनिलिभरको ह्विल डिटर्जेन्ट पाउडर किनेर ल्याउने गरेकोमा पछि वडा नं १३ तीनटोलियामा दुरुस्तै ह्विलको जस्तै डिजाइन, प्याकेजिङ भएकोे ह्वेल ब्रान्डको डिटर्जेन्ट उत्पादन हुन थाल्यो। विराटनगरका उपभोक्ताले ह्वेललाई मन नपरापछि पहाडी र तराईका दुर्गम बजारमा वितरण भयो। नेपालमै युनिलिभरले उत्पादन गर्न थालेपछि ह्वेल बन्द भयो। महाशक्ति सोपको प्रसिद्ध पूजा साबुनको हुबहु डिजाइनमा पञ्जा तथा प्रिया साबुन पनि उत्पादन भयो। भारतको प्रसिद्ध मदिरा सिग्नेचरको ब्रान्ड नाम मिल्ने गरी विराटनगरमै मदिरा उत्पादन सुरु भयो। भारतीय कम्पनी म्याकडोलले मोरङमा आफ्नै उद्योग स्थापना गरेपछि विराटनगरको सिग्नेचर मदिरा उद्योग बन्द भयो। २०५७ सालमा सुनसरीमा कार्यरत हुँदा कार्यालयले नियमित प्रयोग गर्ने जापानको मैक्स ब्रान्डको स्टापल्स पिन नै होला भनेर स्टोरकिपरले हेर्दै नहेरी किनेर ल्याएकोमा उस्तै प्याकेजिङको मैस्ट ब्रान्डको पो परेछ। मैक्सकै दामको यो नाम नै नसुनेको सामान फिर्ता पठाएकोमा पसलेले आफू पनि झुक्किएको भनेर माफी मागेपछि बाध्य भएर चलाइयो। यस्तो झुक्याउने डिजाइन र प्याकेजिङ भएका वस्तुले उपभोक्ता ठगिने ठानेर पछि यसबारेमा केही लेख्ने विचारले मैक्स र मैस्ट दुवैका प्याकेजिङ खोलहरू सुरक्षित राखेको थिएँ। भूकम्पले आक्रान्त नेपालीलाई अघोषितअनिश्चित भारतीय नाकाबन्दीको मारले थला पारेको अवस्थामा सामान सञ्चित गर्न होड चलेका बेला आफूलाई मन पर्ने नाकाबन्दी गर्ने देशको स्थापित बेल ट्रेडमार्क भएको बैम्बिनो ब्रान्डको उपभोग गर्ने म्याद पनि नगुजरेको सेवई भक्तपुरको गाउँ क्षेत्रभित्रका पसलमा सजिलै पाएपछि मक्ख परेर १० प्याकेट किनें। घर ल्याएर हेर्दा त उपत्यकाका कुनै गाउँमा उत्पादन भएको पो रहेछ। स्थापित ब्रान्डको हुबहु प्याकेजिङ र डिजाइन बनाएर कानुन उल्लंघन गरे पनि उत्पादकले इमादारीपूर्वक आफ्नो कम्पनीको नाम राखेर अभावले आक्रान्त नेपालीको आपूर्ति सहज सेवा गरेकोमा बाध्यात्मक धन्यवाद दिएँ। यसपालि विराटनगर जाँदा खाजा खुवाउन बस रोकेपछि आफूसँग भएको बोतलमा हाते कलको पानी भर्ने विचारले राजमार्गछेउमा खुलेको एउटा होटलमा पस्दा अगाडि नै आफूलाई मनपर्ने स्थापित ब्रान्डको काठमाडौंमा समेत जतासुकै नपाइने पानीका बोतल सप्तरीको देहातको होटलमा देखें। होटेलले गुणस्तरीय सामान राख्दो रहेछ भन्ने विचार गरी कलको पानी भर्ने सोचाइ परिवर्तन गरेर दुई बोतल खरिद गरें। इनरुवाको बलाहा कटेपछि पानीका बोतल सुमसुम्याएको त केको बैली हुन्थ्यो बेला पो परेछ। भारतको उत्पादन कुरकुरे स्न्याक्स विवादमा परेपछि उत्पादन वितरणसमेत प्रभावित भयो। पछि अदालतको फैसलापछि पुनः साविक झैं उपलब्ध भयो। यसबीचमा विराटनगरका स्थापित उद्योगपतिहरू महेश जाजुको एसियन थाई फुड्सले कुरमकुरा र मोतीलाल दुगडको दुगड खाद्य र मसाला उद्योगले कुरमुरे स्न्याक्सको नेपालमा उत्पादन गर्न थाले हुबहु भारतीय कुरकुरेकै प्याकेजिङ र डिजाइनमा। स्वदेशी वस्तु तथा उत्पादन खरिद सम्बन्धमा अध्ययन गरी स्वदेशी वस्तु खरिद गर्न नाक खुम्च्याउने नेपालीको प्रवृत्ति भएको भनेर आफैंले अध्ययन गरेको थिएँ। भारतको कुरकुरे विवादमा परेपछि यी नेपाली सन्याक्सले राम्रो बजार लिए। यसपालि विराटनगर गएका बेला खाजा खान कुरकुरे किन्न खोज्दा नेपालको दिऊँ कि भारतको भन्ने पसलेको इमानदारपूर्वकको सोधाइले नेपालमा पनि कुरकुरे ब्रान्डमा उत्पादन भएकोमा पेप्सी नेपालले पो बनाएछ कि भनेर जिज्ञासाले दुवै प्याकेट भिडाएँ। विशेषाधिकारको स्वीकृत लिएर नै उत्पादित होला भन्ने सोच्दै मन्त्री दुगडको नेपाली कुरमुरे खरिद गरें। भारतीय ब्रान्डको पान र सुर्तीजन्य वस्तुहरूको हुबहु ब्रान्ड र प्याकेजिङ नक्कल गरेर नेपालमा व्यापक उत्पादन गरेर केही कारबाहीमा पनि परेका थिए। पहिलो कपी अर्थात् स्थापित सक्कलीसँग छुट्याउन नसकिने गरी ठ्याक्कै हुबहु ढाँचा, बनावट ब्रान्ड र प्याकेजिङ ढाँट्ने एवं झुक्याउने गरी उत्पादन तथा मार्केटिङ हुने गरेका यस्ता कपिक्याट ब्रान्डहरू नेपालमा मात्र होइन, विश्व बजारमा चल्तीकै रूपमा छ्यापछ्याप्ती पाइने गरेकाले नाम, लोगो ट्रेडमार्क सबै दर्ता गरेर ढुक्क भएका स्थापित ब्रान्डहरू सुरक्षित छैनन्। खालि उत्पादकको नाम मात्र सही राखेर अरू शतप्रतिशत हुबहु भएका उत्पादन हुन् वा डिजाइन प्याकेजिङको नक्कल गरेर ब्रान्ड नाम मात्र फरक राख्ने उत्पादन हुन्, ती सबै वस्तु तथा सामान सारांशमा भन्दा नक्कली, ढँटुवा एवं भ्रामक सामान नै हुन्। चर्चित ब्रान्डका चामलको नक्कल उत्पादन गर्ने गिरोहलाई कारबाही भएको समाचार केही दिनअघि भारतीय सञ्चारमाध्यममा प्रकाशित भएको थियो। बीबीसीको रिपोर्ट र ब्रिटिस ब्रान्ड ग्रुपको अध्ययनअनुसार ६४ प्रतिशत क्रेता ब्रान्ड सचेत भएर र ३३ प्रतिशतले थाहा नपाई नै खरिद गर्ने गरेको पाइयो। प्रतिष्ठित ब्रान्डबाट उपभोक्ताको ध्यान मोड्दै आफ्ना प्रतिलिपि वस्तुतर्फ आकर्षित गराउँदै जानु; झुक्किने वस्तु सुरुसुरुमा किन्दै जाँदा बानी बसेर नियमित खरिद गर्न लाग्नु; कालान्तरमा स्थापित ब्रान्ड किन्नै नमान्ने हुनु; धेरै अध्ययनअन्वेषण गरेर स्थापित भएका प्रतिष्ठित ब्रान्डहरूको विनामेहनत नक्कल गर्ने प्रवृत्तिले व्यावसायिक मर्यादा, नैतिकता र आचरणको उल्लंघन भई अराजक उद्यमशीलता फस्टाउँदै जानेजस्ता असर देखिए। यस्ता वस्तु सस्तोमा बिक्री हुने भएकाले बिक्री बढ्दै स्थापित प्रतिष्ठित ब्रान्डहरूलाई प्रतिस्थापन गर्नु; सस्ता र गुणस्तरहीन यस्ता वस्तुहरूको मूल्य भने स्थापित ब्रान्डकै बराबर राख्ने गरेकाले बढी छुट दिएर सस्तोमा सामान दिएपछि ग्राहकका क्रयशक्ति बढ्न जान्छ र बिक्री परिमाणमा वृद्धि भएर स्थापितको भन्दा फराकिलो नाफान्तर भई आपूर्ति शृंखलामा बढी नाफा प्रवाह हुन्छ। उत्पादकले आपूर्ति शृंखलाका थोक, डिलर, खुद्रालगायतकालाई आकर्षक सुविधा दिएर यिनीहरूको संख्या पनि बढाउँदै आफ्ना ब्रान्डको वर्चस्व कायम गर्छ। बिक्रेताहरू आफ्नो स्वार्थका खातिर स्थापित ब्रान्डका सामान बिक्रीमै नराख्ने वा छैन भनेर ढाँट्न पनि थाल्छन्। स्वच्छ व्यापारिक प्रतिस्पर्धाको प्रवद्र्धन र संरक्षण हुन नसकेर नक्कली ब्रान्डहरू मालामाल हुने र प्रतिष्ठित ब्रान्डहरू खस्किँदै जान्छन्। सचेत उपभोक्ता भएका सहरमा भन्दा गाउँ एवं दुर्गममा तथा आपतकालीन अवस्थामा र बढी विज्ञापित वस्तुहरूको ब्रान्डमा प्रतिलिपि ब्रान्डको बढी पहुँच हुन्छ। पेटेन्ट अधिकार, डिजाइन, ट्रेडमार्कको दर्ता गर्ने निकायले छानबिन गर्न सक्ने; तोकिएको अवधिसम्म नवीकरण गर्न पाइने; हकको अवधि सकिएपछि पनि नवीकरण नगरी प्रयोग गर्न नपाइने; अरूको पेटेन्ट अधिकार भएकोमा सोको बर्खिलाप कसैले गर्न नहुने; स्थापित ब्रान्डका सेवा र वस्तुको प्रतिस्पर्धालाई सीमित गरेर बजार खस्कने गरी कुनै संस्था वा व्यक्तिले उत्पादन तथा बिक्री गर्न नपाउने; अरूकै डिजाइन, बनावट मिल्ने गरी उपभोक्तालाई झुक्याई, ढाँटी अनुचित व्यापारिक क्रियाकलाप गर्न नपाउने स्थापित ब्रान्डका ढाँचा, नक्कल गर्नेविरुद्ध उजुरी परेर अनुसन्धान पनि दोषीलाई कारबाही हुनेलगायत दण्डजरिमानासमेतका प्रचलित कानुनी व्यवस्था नेपालमा भएको छ। स्थापित ब्रान्डका ढाँचा, नक्कल गर्नेविरुद्ध उजुरी परेर अनुसन्धान भइरहेको भन्ने समाचार पनि प्रकाशित हुने गरेका छन्। स्थापित ब्रान्डको नक्कल होहोइन भन्ने निक्र्योलका लागि अनुगमन गर्दा ध्यान दिनुपर्नेमा उजुरी परेर अदालतबाट निर्णय हुने परिपाटी यहाँ मात्र नभएर विश्वमै हुने गरेको पाइन्छ। सुरुमै लोगो, ब्रान्ड नाम, डिजाइन, ट्रेडमार्क दर्ता गरिहाल्नुपर्छ। बराल नेपाल सरकारका पूर्व महानिर्देशक हुन्।"
चेतना कस्ने करको पासो,"झापा दमकका नवीन तिवारी राजनीतिक दर्शनमा चासो राख्छन्। विश्व अर्थतन्त्र, अन्तर्राष्ट्रिय सम्बन्ध, माक्र्सवाद, अराजकतावाद, मानव इतिहास आदिको अध्ययनमा उनको लगाव छ। उनी मासिक करिब पाँचदेखि १० हजार रुपैयाँ किताब किन्नमै खर्च गर्छन्। उनले पढ्ने अधिकांश किताब विदेशी लेखकका हुन्छन्। उनले इन्टरनेटकै माध्यमबाट लिएका चर्चित अमेरिकी लेखक तथा दार्शनिक नोम चोम्स्कीलगायत एन्ड्यु फेइस्टाइन, आर्ची ब्राउन, रुथ किन्नालगायतको अन्तर्वार्ता विभिन्न पत्रपत्रिकामा प्रकाशित पनि छन्। तर केही महिनाअघिबाट उनको चैन हराएको छ। हरेक महिना छुट्ट्याउने पैसाले उनको मागबमोजिमको किताब पाइन छाडेको छ। किताबमा १० प्रतिशत कर थपिएको छ, मूल्य दोब्बरतेब्बर बनेको छ। चालु आर्थिक वर्ष ०७६७७ को बजेटमार्फत सरकारले किताबमा १० प्रतिशत भन्सार महसुल लगाउने निर्णय गर्यो। चालु आर्थिक वर्षसँगै विदेशी किताबको प्रिन्टेड मूल्यमै १० प्रतिशत भन्सार महसुल जोडेर लिन सरकारले परिपत्र गर्यो। किताब बिक्रेता र प्रकाशन गृहले प्रिन्टेड मूल्यमै १० प्रतिशत जोडेर पुस्तक बेचिरहेका छन्। यसले किताब पढ्ने, ज्ञानमा रुचि राख्ने पाठकलाई प्रत्यक्ष असर गरिरहेको छ। किताबमा कर जोडिएपछि नवीनजस्तै अध्ययनशील पाठक मर्कामा परिरहेका छन्। किताब पढ्ने र ज्ञानार्जन गर्ने सपना चकनाचुर भएको छ। सरकारले किताबमा कर लगाएपछि विदेशी किताब आयात पनि ह्वात्तै घटेको छ। बजारमा खोजेका किताब नै पाउन मुस्किल छ। पुस्तक पसलले स्टकमा रहेका किताबमा समेत कर जोडेर मूल्य राख्न थालेका छन्। कुनै पनि पसलेले विदेशबाट आयात गरिएका किताबमा छुट दिँदैनन्। किताबको बिक्रीवितरण र पठन संस्कृतिमा यसले नकरात्मक असर पारेको छ। सरकारले करका नाममा जनताको ज्ञान हासिल गर्ने नैसर्गिक अधिकार कुण्ठित गर्न चाहन्छ। जस्तै ड्यारोन एसिमोग्लु र जेम्स रोविन्सनले लेखेको दि न्यारो कोरिडर किताबको प्रिन्टेड मूल्य १६९९ पाउन्ड लेखिएको छ। १० प्रतिशत कर लगाउनुअघि यो किताब नेपाली बजारमा १२८० रुपैयाँमा पाइन्थ्यो। पसलेसँगको व्यक्तिगत चिनाजानीका आधारमा छुटसहित नवीनले यो किताब एक हजार रुपैयाँमा किनेका थिए। अहिले नेपाली बजारमै यो किताबको मूल्य २८०० पुगेको छ। यसअघि विदेशी लेखकका किताब भारतीय मूल्यको सस्तो स्टिकर राखेर नेपाली बजारमा पठाइन्थ्यो। कतिपय अन्तर्राष्ट्रिय प्रकाशन गृहको किताब प्रकाशनप्रचार गर्ने जिम्मा भारतीय कम्पनीले पनि लिएका छन्। ती किताबमा उल्लिखित प्रिन्टेड मूल्यको सट्टा भारतीय रुपैयाँमा टाँसिएको स्टिकर मूल्य नै बिलबीजकमा उल्लेख हुन्थ्यो। युरोपअमेरिकाको तुलनामा चीनभारतमा उत्पादन भएका सामानमा लागत खर्च कम हुने हुँदा बजार मूल्य पनि कम पर्न जान्छ। यसको फाइदा दक्षिण एसियाका नेपालजस्ता सबै मुलुकले उठाउन पाउँथे। अब सरकारले विदेशबाट आयातीत ती किताबको प्रिन्टेड मूल्यमै १० प्रतिशत कर लगाएपछि बिलबीजकमा उल्लिखित स्टिकर मूल्य अर्थहीन भयो। त्यसको सट्टा प्रिन्टेड मूल्यमा भन्सार महसुस थपेपछिको मूल्यलाई नेपाली बजारमा वैध बनाइयो। माथि उल्लिखित किताबकै प्रिन्टेड मूल्यअनुसार १६९९ पाउन्डको नेपाली रकम २५४० हाराहारीमा पुग्छ। यसमा १० प्रतिशत भन्सार महसुल जोड्दा करिब २८ सयरुपैयाँ हुन्छ। अब भन्नुहोस्, कर लगाएपछिको मूल्य तिरेर किताब किन्ने हैसियत भएका कति विद्यार्थी वा पाठक होलान् ? किताब भोगविलासको वस्तु हैन, केवल नाफाको मात्र व्यवसाय पनि हैन। विलासिताको साधन हैन किताब। किताबमा कर लिएर सरकारलाई अर्बौं आय उठ्ने पनि हैन। किताबको नाता विशुद्ध ज्ञानसँग छ। यसले मानिसलाई चेतनशील बनाउँछ। ज्ञान, चेतना र बौद्धिकताले समाजको जग बसाउन र निरन्तर उन्नयनमा मद्दत गर्छ। बजारमा व्यापारको वस्तु नै भए पनि चेतनशील समाज र सरकारले पुस्तकको व्यापारलाई चेतनाको विस्तार गर्ने साधनका रूपमा प्रयोग गर्छ। त्यसैले पुस्तकको खपत र पठन संस्कृतिमा प्रोत्साहन गर्नुपर्छ। माक्र्सवाद पढेका, राजनीतिक चेतनाको विकास र प्रचारप्रसारमार्फत संगठन बनाएर आन्दोलन गरेरै सत्तामा पुगेका नेता छन् यतिबेला। नेता, बौद्धिक, विज्ञ वा किताबमा कर लगाउने अर्थमन्त्री युवराज खतिवडा सबैले किताबबाटै ज्ञान हासिल गरेका हुन्। त्यही ज्ञानको बलमा सिंहदरबारको कुर्सीसम्म पुगेका हुन्। त्यस्तै ज्ञान प्राप्त गर्ने, सुसूचित हुने मात्र होइन; वैकल्पिक ज्ञान निर्माण गर्ने नैसर्गिक अधिकार छ जनतासँग पनि। सरकारले नागरिकको यो अधिकारमाथि आक्रमण गरिरहेको छ। ज्ञान र विचारको क्षितिज उघारेर नयाँ पुस्तालाई नयाँ ज्ञान आविष्कार गर्नु छ। यो उत्प्रेरणालाई बन्देज लगाउने अधिकार कसैसँग पनि छैन। पठन संस्कृतिको इतिहास हेर्दा युरोपको तुलनामा हामी १८० वर्ष पछाडि छौं। पछिल्लो दशकमा नेपालमा पनि पठन संस्कृतिको विकास भइरहेको छ। पुस्तक लेखन, बौद्धिक छलफल, ज्ञान महोत्सवहरू नेपालमा पनि व्यापक मात्रामा हुन थालेका छन्। स्वदेशी उद्योगलाई उकास्न कर लगाउने होइन, बरु अनियमितता रोक्न सरकारले उचित कदम चाल्न सक्छ, तर ज्ञानको क्षितिजमा पर्दा हाल्ने कुत्सित मनसाय राख्न मिल्दैन। किताबको बिक्रीवितरणलाई विशुद्ध व्यापारिक हिसाबले हेर्न मिल्दैन। स्वदेशी छापा उद्योगलाई उकास्ने तरिका पनि यो होइन। नेपाली मुद्रणलाई उकास्न कच्चा पदार्थको आयातमा भन्सार वा अरू शुल्क छुट दिएर लागत कम गर्न सकिन्छ। स्वदेशी प्रकाशनलाई विशेष सुविधा दिन सक्छ। यावत् विकल्प छाडेर पुस्तक प्रकाशन, वितरण र पठन संस्कृतिलाई निरुत्साहित गर्नु भनेको लोकतन्त्रलाई निषेध गर्नु हो। लोकतन्त्रको उन्नतिका निम्ति जनतालाई अध्ययन, अनुसन्धान, चिन्तन, आविष्कारमा प्रेरित पो गर्ने हो। विभिन्न घरानियाँ व्यापारी र उद्योगपतिलाई विभिन्न बहानामा कर छुट दिन्छ सरकार। राष्ट्रको ढुकुटीबाट अर्बौं रुपैयाँ भ्रष्टाचार भइरहेको हुन्छ तर देख्दैन सरकार। गलत तरिकाले चलेका अन्तर्राष्ट्रिय कम्पनीले अर्बौं कर छल्छन् र पनि सरकार मौन बसिरहन्छ। उल्टै कर छल्नेलाई नै कर छुट दिन्छ तर करका नाममा जनताको ज्ञान हासिल गर्ने नैसर्गिक अधिकार कुण्ठित गर्न चाहन्छ। नयाँ पुस्ताले यो कृत्यलाई अस्वीकार गर्नैपर्छ। राष्ट्रिय पुस्तक बिक्रेता तथा प्रकाशक संघका अध्यक्ष लिखत पाण्डेका अनुसार गत जेठ १७ गतेदेखि विदेशबाट आयात हुने पाठ्यपुस्तकलगायतका किताब ल्याउन बन्द गरिएको छ। विश्व बौद्धिक संगठन, अन्तर्राष्ट्रिय प्रकाशन गृह, अन्तर्राष्ट्रिय पब्लिकेसनलगायत संस्थासँग संघले पत्राचार गरेर सरकारको निर्णय फिर्ता गराउन दबाब पनि दिएको थियो। केही समयअघि पुस्तक बिक्रेता सडकमै आएर विरोध पनि गरेका थिए। अहिले हरेक दिन पाटन दरबार स्क्वायर क्षेत्र आन्दोलित छ। मेक बुक्स ट्याक्स फ्री नामक आन्दोलन चलिरहेको छ। केही पाठक, विद्यार्थीका पहलमा स्वतन्त्र रूपमा सुरु भएको यो आन्दोलनमा पूर्वप्रधानमन्त्री डा बाबुराम भट्टराई, नेकपा सांसद राम कार्की, लेखक सीके लाललगायत प्रबुद्ध वर्गले सहभागिता जनाइसकेका छन्। हरेक दिन युवा पाटन दरबार स्क्वायर जान्छन् र किताब पठन, कविता वाचन र मन्तव्यमार्फत शान्तिपूर्ण आन्दोलन गर्छन्। आन्दोलनकै अभियन्ता कवि नवीन प्राचीन भन्छन् : मलाई लाग्छ तपाईंलाई पनि ज्ञान महँगिएको मन परेको छैन आउनुस् सँगै उभियौंं। अहिले हामी नबोले हामीपछाडिका पुस्ताको बोल्नुपर्छ भन्ने चेतनामा पनि अंकुश लाग्दै छ।"
"सरकार, पुरस्कार कहिले दिने ?","काठमाडौं : १३औं दक्षिण एसियाली खेलकुद (साग) सम्पन्न भएको साढे दुई महिना बित्यो। साग सकिनेबित्तिकै मंसिर २५ गते प्रधानमन्त्री केपी ओलीले खेलाडीलाई सरकारी निवास बालुवाटारमा बोलाएर एक महिनाभित्र नगद पुरस्कार दिने घोषणा गरेका थिए। तर, खेलाडीले अझै पुरस्कार पाएका छैनन्। सागका पदक विजेताले यसअघि पाउँदै आएको नगद पुरस्कारभन्दा प्रधानमन्त्री ओलीले बढी घोषणा गरेपछि खेलकुद पुरस्कार तथा सम्मान कार्यविधि नै संशोधन गर्नुपर्ने बाध्यता थियो। बिहीबार बसेको मन्त्रिपरिषद् बैठकले कार्यविधि संशोधन प्रस्ताव पारित गरेको छ। नयाँ कार्यविधिमा पुरस्कारका लागि सिफारिस समिति गठन गर्नुपर्ने र समिति गठन भएको तीन महिनाभित्र सिफारिस गर्नुपर्ने व्यवस्था रहेकाले खेलाडीले पुरस्कार पाउन केही समय कुर्नुपर्ने भएको छ। सिफारिस समिति गठन भएको छैन। समिति युवा तथा खेलकुद मन्त्रालयका सचिवको संयोजकत्वमा गठन हुने प्रावधान छ। गत मंसिर १४ देखि २४ गतेसम्म घरेलु भूमिमा सम्पन्न सागमा नेपालले ५१ स्वर्ण, ६० रजत र ९५ कांस्य जित्दै पदक तालिकामा दोस्रो स्थान हासिल गरेको थियो। प्रधानमन्त्री ओलीले दुईभन्दा बढी स्वर्ण विजेतालाई ११ लाख, एउटा स्वर्ण विजेतालाई नौ लाख, रजत पदक विजेतालाई ६ लाख र कांस्य विजेता खेलाडीलाई तीन लाख दिने घोषणा गरेका थिए। व्यक्तिगत स्पर्धाका स्वर्ण विजेतालाई पुरस्कार घोषणा गरे पनि टिम इभेन्टका विजेता खेलाडीको पुरस्कार घोषणा भने हुन सकेको थिएन। टिम इभेन्टका खेलाडी कति पुरस्कार पाइन्छ भन्ने अन्योलमा थिए। १३औं सागमा दोहोरो स्वर्ण विजेता कराँते खेलाडी मन्डेकाजी श्रेष्ठले सरकार आफैंले घोषणा गरेको पुरस्कार नदिँदा नरमाइलो लागेको बताए। हामीले देशको प्रतिष्ठाका लागि दिनरात नभनी मेहनत गर्यौं, उनले भने, सरकारले खेलाडीलाई आश्वासन मात्र दिएको छ। उनले हरेक दिनजसो अरू खेलाडीले पुरस्कारबारे सोध्ने गरेको पनि बताए। सिनियर खेलाडी भएकाले होला, धेरै साथीहरू पुरस्कार कहिले पाइन्छ भनेर सोध्नुहुन्छ, मन्डेकाजी भन्छन्, चाँडै पाइन्छ भनेर आश्वासन दिइरहेका छौं। राष्ट्रिय भलिबल खेलाडी रेश्मा भण्डारी पुरस्कार कहिले पाइन्छ भन्दा पनि टिम गेमका खेलाडीले कति पुरस्कार पाउँछन् भन्ने चासो रहेको बताउँछिन्। हामीले कति पुरस्कार पाउने भन्ने अन्योल छ, रेश्मा भन्छिन्, आफ्नै देशमा राम्रो नतिजा ल्याउँदा थप हौसला बढाउनुपर्नेमा हतोत्साहित गर्ने काम भएको छ। रेश्मा सरकार आफैंले घोषणा गरेको पुरस्कार पाउन पनि लामो समय कुर्नुपर्दा दुःख लागेको बताउँछिन्। सरकारले दिने पुरस्कारबाट साथीहरूले केके गर्छु भन्ने सपना देखेका होलान्, महिला भलिबलमा रजत पदक विजेता टोलीकी सदस्य रेश्मा भन्छिन्, सरकारले उनीहरूको सपनामा पनि तुषारापात गरिदिएको छ। रेश्माले सरकारले पहिले सम्मान गरोस् भनेर अरू थुप्रै निकाय र संघसंस्था कुरिरहेको बताइन्। उनी भन्छिन्, सरकारले ढिलो गर्दा अरू निकाय र संघसंस्थाबाट पनि पुरस्कार पाउन सकिएको छैन।राष्ट्रिय खेलकुद परिषद्का उपाध्यक्ष पीताम्बर तिम्सिनाले एक साताभित्र खेलाडीलाई पुरस्कार प्रदान गरिने प्रतिबद्घता जनाए। केही प्राविधिक त्रुटिका कारण पुरस्कार वितरणमा ढिला भएको हो, उनले भने, अब एक साताभित्र खेलाडीलाई पुरस्कार प्रदान गरिनेछ। उनले टिम इभेन्टका स्वर्ण विजेता खेलाडीको पुरस्कार रकमको पनि टुंगो लागेको जानकारी दिए। उपाध्यग तिम्सिनाका अनुसार टिम इभेन्टका स्वर्ण विजेताले ६ लाख, रजतले चार लाख र कांस्य विजेताले दुई लाख रुपैयाँ नगद पुरस्कार पाउनेछन्। खेलाडीको पुरस्कार रकममा करकट्टी हुने छैन। यसअघि पाँच लाखभन्दा बढी रकममा १५ प्रतिशत करकट्टी गर्ने प्रस्ताव गरिएको थियो। युवा तथा खेलकुद मन्त्रालयका सचिव रामप्रसाद थपलियाले व्यक्तिगत स्पर्धाका रजत विजेताको भन्दा टिम इभेन्टका स्वर्ण विजेताको पुरस्कार रकम कम भयो भन्ने गुनासो आएपछि प्रधानमन्त्रीले घोषणा गरेको पाँच लाखमा एक लाख बढाएर ६ लाख पुर्याएको जानकारी दिए। टिम इभेन्टका स्वर्ण विजेताले पुरस्कार रकमलाई लिएर गुनासो गरेपछि प्रधानमन्त्रीले घोषणा गरेको रकममा एक लाख थप गरी ६ लाख दिने निर्णय भएको छ, उनले भने। सागमा नेपाललाई ५१ स्वर्ण : जितपछिको सेलिब्रेसन काइदा (फोटो फिचर) साग विजेतालाई प्रधानमन्त्रीको सरप्राइज : दुई स्वर्णलाई ११ लाख, कसलाई कति ? यसरी हुँदैछ सागका पदक विजेता खेलाडीको नगरपरिक्रमा सागमा पदक विजेतालाई प्रहरीको सम्मान साग विजेतालाई सरकारले अझै दिएन पुरस्कार ! सागका पदक विजेताको पुरस्कार अनुमोदन : एकभन्दा बढी स्वर्ण जित्नेलाई ११ लाख"
विनिता र चन्द्रलाई सञ्जय प्रतिष्ठानको सम्मान,"काठमाडौं : नेपाली महिला राष्ट्रिय भलिबल टोलीकी पूर्वकप्तान विनिता बुढाथोकी र चन्द्रबहादुर कुँवरलाई सञ्जय स्मृति प्रतिष्ठान पाल्पाले सम्मान गरेको छ। विनिता र चन्द्रलाई बिहीबार काठमाडौंमा आयोजित कार्यक्रमबीच प्रतिष्ठानले जनही ३० हजार रुपैयाँ र सम्मानपत्रबाट सम्मान गरेको हो। प्रतिष्ठानले यसअघि पनि भलिबल खेलमा सहयोग पुर्याउने खेलाडी र व्यक्तित्वहरूलाई सम्मान गर्दै आएको थियो। विनितालाई नेपाली महिला भलिबल खेलमा पुर्याएको कदरस्वरूप सम्मान गरिएको प्रतिष्ठानले जनाएको छ। महिला टोलीको पहिलो पुस्ताकी खेलाडी विनिता अझै कोर्टमा सक्रिय छन्। उनकै कप्तानीमा नेपालले हालै पोखरामा सम्पन्न १३औं दक्षिण एसियाली खेलकुद (साग) बीच भलिबलमा नेपालले कांस्य पदक जितेको थियो। विभागीय टोली एपीएफ क्लबकी कप्तानसमेत रहेकी विनिता सन् १९९९ देखि राष्ट्रिय टोलीमा सक्रिय छिन्। यसैगरी राष्ट्रिय टोलीका पूर्वखेलाडी चन्द्रबहादुरले पछिल्लो समय प्रशिक्षकको रूपमा भलिबलमा सहयोग पुर्याएका छन्। खेलाडीद्वय विनिता र चन्द्रले सम्मानले भलिबल खेलमा अझै सक्दो गर्ने प्रेरणा मिलेको बताए। प्रतिष्ठानले सागमा सहभागी नेपालको भलिबल टोली, बंगलादेशमा भएको प्रथम एभीसी सेन्ट्रल जोनमा उपाधि जित्न सफल टोली र हालै एआईपीएस स्पोर्ट्स मिडिया अवार्ड जित्न सफल खेल पत्रकार प्रज्वल ओलीलाई पनि सम्मान गरेको थियो। खेलाडीलाई राष्ट्रिय खेलकुद परिषद् (राखेप) का सदस्यसचिव रमेश सिलवाल, प्रतिष्ठानकी अध्यक्ष निरोज मास्के, नेपाल भलिबल संघका अध्यक्ष मनोरञ्जनरमण शर्मा, नेपाल ओलम्पिक कमिटीका महासचिव नीलेन्द्र श्रेष्ठ, राखेपका सदस्य गंगाबहादुर थापा, संघका पूर्वअध्यक्ष दानबहादुर तामाङलगायतले सम्मान गरेका थिए।"
"शनिबार नेपाल मलेसियासँग भिड्दै, यस्तो छ हेड टु हेड अवस्था","काठमाडौं : नेपालले शनिबार एसीसी इस्टर्न रिजन टी२० अन्तर्राष्ट्रिय क्रिकेटमा मलेसियासँग भिड्दैछ। थाइल्यान्डको ब्याङककमा हुने खेल नेपाली समयअनुसार अपराह्न सवा १२ बजे सुरु हुनेछ। फेब्रुअरी २९ देखि मार्च ६ सम्म हुने खेलका लागि नेपाली टोली बिहीबार त्यसतर्फ गइसकेको छ। एसिया कप छनोटको पहिलो खुड्किलोको रूपमा रहेको इस्टर्न रिजन खेल जित्दै नेपाल एसिया कपको छनोट चरणमा प्रवेश गर्ने लक्ष्यमा रहेको छ। उक्त चरणमा पुग्न कम्तिमा शीर्ष दुईमा नेपालले स्थान बनाउनु पर्नेछ। प्रतियोगितामा नेपालसहित पाँच टीमले सहभागिता जनाएका छन्। तीन टीमले कोरोना भाइरसका कारण नाम फिर्ता लिएपछि पाँच टीमले मात्र खेल्ने भएका हुन्। भुटान, चीन र म्यान्मारले अन्तिम समयमा कोरोना भाइरसको प्रकोप कारण देखाउँदै टीमको नाम फिर्ता लिएका हुन्। नेपाल र मलेसिया हेड टु हेड नेपालले पछिल्ला खेलहरूमा मलेसियालाई पराजित गर्दै आइरहेको छ। पछिल्लो पटक सिङगापुरमा गत जुलाईमा भएको खेलमा नेपालले मलेसियालाई ७ विकेटले पराजित गरेको थियो। पछिल्ला चार टी२० क्रिकेटमा मलेसियासँगको नेपालको नतिजा यस्तो छ : नेपाल मलेसिया मिति ८६३ (८) ८३७ (९) जुलाई २४, २०१९ १७३६ (२०) १६७७ (२०) जुलाई १४, २०१९ १२९३ (१८३) १२८९ (२०) जुलाई १३, २०१९ १०१२ (१२४) १०० (१९३) अक्टोबर ६, २०१८ यसैगरी एसीसी टी२० क्रिकेटमा भने नेपालले मिश्रित नतिजा निकालेको छ। नेपालले मलेसियासँग खेलेको तीन खेलमध्ये दुई खेलमा जित र एकमा हार व्यहोरेको छ। सन् २००७ मा भएको खेलमा नेपालले मलेसियालाई २१ रनले पराजित गरेको थियो भने २००९ मा नेपाल ६ विकेटले पराजित भएको थियो। त्यस्तै सन् २०१३ मा मलेसियामाथि नेपालले १९ रनको जित निकालेको थियो।"
बुढासुब्बा गोल्डकप : पुलिस र मनाङ भिड्ने,"धरान : नेपाल पुलिस क्लब धरानमा जारी २२औं बुढासुब्बा गोल्डकप फुटबल प्रतियोगिताको फाइनलमा प्रवेश गरेको छ। बिहीबार धरान१६ स्थित रंगशालामा भएको सेमिफाइनमा ए डिभिजन लिग विजेता मच्छिन्द्र क्लबलाई सडन डेथमा १० गोलले पराजित गर्दै पुलिसले फाइनल यात्रा तय गरेको हो। पुलिसले उपाधिका लागि शनिबार मनाङ मस्र्याङ्दी क्लबसँग प्रतिस्पर्धा गर्ने भएको छ। मनाङले यसअघि नै युनाइटेड खर्साङ फुटबल क्लब भारतलाई पराजित गर्दै फाइनलमा स्थान बनाएको थियो। निर्धारित ९० मिनेटको खेलमा दुवै टोलीबाट गोल नभएपछि खेल सीधै टाइबे्रकरमा पुगेको थियो। टाइब्रेकरमा ४४ गोलको बराबरी भएपछि खेलको निर्णय सडनडेथबाट गरिएको थियो। सडन डेथमा पुलिस भाग्यमानी हुँदै उपाधि नजिक पुग्यो। टाइबे्रकरमा पुलिसका जुमानु राई, भोला सिलवाल, पदम भारती, तीर्थ रानामगरले गोल गरेका थिए। पुलिसका सुमन सुवेदीको प्रहार मच्छिन्द्रका गोलरक्षक विशाल श्रेष्ठले विफल पारेका थिए। मच्छिन्द्रका विमल घर्तीमगर, विजय धिमाल, रञ्जित धिमाल र देवेन्द्र तामाङले गोल गरे भने विशाल राईको प्रहारलाई पुलिसका गोलरक्षक सञ्जित श्रेष्ठले विफल पारेका थिए। टाइब्रेकरमा ४४ गोलको बराबरी भएपछि पुलिसले सडन डेथमा नतिजा आफ्नो पक्षमा पारेको थियो। सडन डेथमा पुलिसका कपिल ढकालको गोल नै निर्णायक गोल भयो। मच्छिन्द्रका कप्तान विराज महर्जनको पेनाल्टी प्रहारलाई पुलिसका गोलरक्षक श्रेष्ठले विफल पारेका थिए। खेल अवधिभर मच्छिन्द्रले पलिसलाई दबाबमा राखे पनि गोल गर्ने अवसर गुमाउँदा फाइनल यात्रामा पूर्णविराम लाग्यो। बिहीबारको खेलको म्यान अफ दी म्याच पुलिसका गोलरक्षक सञ्जित श्रेष्ठ घोषित भए। उनले नगद १५ हजार रुपैयाँ पुरस्कार पाए।"
पुलिसलाई हराउँदै एपीएफ सेमिफाइनलमा,"धनगढी : साबिक विजेता नेपाल पुलिस क्लबलाई हराउँदै एपीएफ क्लब नेपाल आइस सुदूरपश्चिम अन्तर्राष्ट्रिय आमन्त्रण सुदूरपश्चिम खप्तड गोल्डकप फुटबलको सेमिफाइनलमा प्रवेश गरेको छ। धनगढी रंगशालामा बिहीबार भएको विभागीय डर्बी भिडन्तमा एपीएफले पुलिसलाई टाइब्रेकरमा ४३ गोलले हरायो। हारसँगै पुलिस बाहिरिएको छ। निर्धारित समयमा दुवै टोलीले गोलरहित बराबरी खेले पनि खेलको निर्णय टाइब्रेकरबाट लिइएको थियो। टाइब्रेकरमा एपीएफका सुदीप शिख्राकार, आशिष लामा, प्रवीण स्याङ्तान र दिनेश राजवंशीले गोल गरे। एपीएफएका नवीन लामाको प्रहारलाई पुलिसका गोलरक्षक रोशन खड्काले बचाएका थिए। पुलिसका सौजन राई याक्खा, तेज तामाङ र बुद्ध बल तामाङले मात्र गोल गर्न सके। कप्तान भरत शाहको प्रहार पोलमा लागेर बाहिरिएको थियो। अजित भण्डारीको प्रहारलाई एपीएफका गोलरक्षक रोमन रसाइलीले बचाएका थिए। एपीएफले पुलिससँग सहिद स्मारक ए डिभिजन लिगका खेपेको हारको बदलासमेत लिएको छ। लिगमा एपीएफ पुलिससँग १० गोलले पराजित भएको थियो। एपीएफका आशिष लामा म्यान अफ दी म्याच भए। उनले १० हजार रुपैयाँ पुरस्कार पाए। खेलपछि एपीएफका प्रशिक्षक सुदीप श्रेष्ठले पाएका मौका सदुपयोग गर्न नसक्दा खेलमा गोल नभएको बताए। ५०५० को खेलमा टाइब्रेकरमा हामी भाग्यमानी भयौं, सुदीपले भने। पुलिसका व्यवस्थापक सञ्जीव जोशीले लगातार खेल्दा पुलिसका खेलाडी थाकेको बताए। राम्रो खेले पनि समयमै गोल नहुँदा टाइब्रेकरमा दुर्भाग्य भयो, सञ्जीवले भने। एपीएफले फाइनल प्रवेशको लागि शनिबार आयोजक सुदूरपश्चिम ११ सँग प्रतिस्पर्धा गर्नेछ। शुक्रबार हिमालयन शेर्पा क्लब र गोर्खा ब्वाइज क्लब रूपन्देहीबीच प्रतिस्पर्धा हुनेछ। फागुन २० गतेसम्म सञ्चालन हुने प्रतियोगिताको विजेतालाई २१ लाख एक रुपैयाँ र उपविजेतालाई १० लाख एक रुपैयाँ पुरस्कार प्राप्त गर्नेछन्। सर्वोत्कृष्ट खेलाडीलाई मोटरसाइकल र व्यक्तिगत विधाका खेलाडीलाई जनही १५ हजार रुपैयाँ प्रदान गरिने आयोजकले जनाएको छ।"
सिक्किमलाई हराउँदै माइभ्याली क्वाटरफाइनलमा,"इलाम : इलाममा जारी छैटौ संस्करणको माइभ्याली गोल्डकपको क्वाटरफाइनलमा आयोजक माइभ्याली फुटबल क्लब प्रवेश गरेको छ। शुक्रबार पाहुना टोली सिक्किमलाई २० ले हराउँदै आयोजक माइभ्याली क्वाटरफाइनलमा प्रवेश गरेको हो। खेल शुरु भएको ५ मिनेटमा माइभ्याली फुटबल क्लब इलामले सिक्किमविरुद्ध विदेदेशी खेलाडी जोर्डन जुइनर डेम्लेले पहिलो गोल गरेका थिए। खेलको इञ्जुरी समयमा डेम्लेले नै दोस्रो गोल गरेर टिमलाई अग्रता दिलाएका थिए। इलामको मैदानमा यी दुई टोली पहिलो पटक प्रतिस्पर्धा गरेका हुन्। आयोजक टोलीले पछिल्लोपटक चौथौ संस्करणको प्रिक्वाटरफाइनल खेलमा कास्की११ माथि ३२ गोल अन्तरको जीत निकालेको थियो। क्वाटरफाइनल खेलमा आयोजकलाई ए डिभिजन क्लब मनाङ मर्स्याङदीले १० गोल झिनो अन्तरले हराएको थियो। गत संस्करणको प्रतियोगिताको पहिलो खेलमै आयोजक टिमलाई भारतकै दार्जि्लिङ युनाइटेडले १० ले हराएको थियो। पाहुना टोलीले यसै महिना भारतकै १५औं सकुना गोल्डकपको क्वाटरफाइनलसम्मको यात्रा तय गरेको थियो। विजेता माइभ्यालीले कोलकता प्रिमियर लिग क्लब मोहम्मडेन स्पोटिङसँग प्रतिस्पर्धा गर्नेछ। आयोजक टिम च्यासल क्लबका डिफेन्डर छिरिङ गुरुङ, लिगका उदीयमान खेलाडी दर्शन गुरुङ केही अफ्रिकन खेलाडीको साथमा मैदान उतारेको थियो। शनिबार झापा ११ र एमएफसी दार्जिलिङ बिच पहिलो सेमीफाईनल खेल हुनेछ।"
