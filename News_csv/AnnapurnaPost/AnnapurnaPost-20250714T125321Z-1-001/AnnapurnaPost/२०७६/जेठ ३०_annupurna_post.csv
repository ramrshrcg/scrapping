शीर्षक,विवरण
डेंगु उकालो लाग्यो सरकार बेखबर,"पूर्वीनेपालमा लामखुट्टेको टोकाइका कारण डेंगु फैलिएको छ। यो रोगका बिरामी बढेका कारण सुनसरीको धरानमा डेंगु इन्डेमिक भएको छ। दुई सयभन्दा बढी संख्यामा यो संक्रमण रहेको पुष्टि बीपी स्वास्थ्य विज्ञान प्रतिष्ठानको विज्ञ टोलीले गरेको छ। टोलीले धरानका वडा नं ८ र १५ लाई डेंगु आपत्कालीन अवस्थासहितको डेंगु संक्रमित वडा घोषणा गरेको छ भने १३ र ९ वडामा समेत यसको प्रकोप बढेको छ। गत वर्ष पूर्वीक्षेत्रको दमकका विभिन्न भागमा करिब दुई दर्जन बिरामी सम्बन्धित रोगले ग्रसित भएको परीक्षणबाट पुष्टि भएको थियो। उनीहरूमा एनएसवानएजी रियाक्टिभ देखिएकाले यो रोग सुरुवाती अवस्थामा रहेको छ। कति बिरामीमा आईजीएम पनि पोजिटिभ देखिएको छ। रोग ठीक हुन लागेका बिरामीमा वा रोग सुरु भएको ४५ दिनमा आईजीजी पनि रिएक्टिभ देखिन्छ। बिरामीमा सामान्य ज्वरो आउने, जीउ, हात, जोर्नी दुख्ने, टाउको दुख्ने र आलस्य हुनेजस्ता लक्षण भएको खण्डमा चिकित्सहरूले अन्य रोग पहिचानका लागि गरिने परीक्षणका अलावा डेंगु रोगको पनि परीक्षण गर्ने अवस्था सिर्जना भएको छ। यसअगावै पनि डेंगु रोगबाट नेपालको पूर्वीभाग काँकडभिट्टामा दुई बिरामीको मृत्यु भएको पुष्टि भएसँगै बिरामी रोग पहिचान भएको थाहा पाएर आत्तिने गरेको पाइएको छ, तर त्यसो गरिनु हुन्न, यस रोगको नियन्त्रण र उपचार दुवै सम्भव छ। सरकारले यस प्रकारका रोगका बारेमा जनचेतना दिनेदेखि उचित व्यवस्थापन गर्दै रोग नियन्त्रणमा समयमै चासो दिनुपर्छ। बिरामीको उपचारमा सरकारी सहयोगको व्यवस्था गर्दै रोग नियन्त्रणमा समेत रफ्तारमा काम गर्नु हो तर स्थानीय सरकार र केन्द्र सरकारबीच समन्वय हुन नसक्दा रोग नियन्त्रणमा लिन कठिनाइ भइरहेको छ। रोगको पहिचान दुई सय बिरामीमा गरिए पनि धेरैको पहिचान हुन सकेको छैन। किनकि सामान्य ज्वरो आएका बिरामी औषधीपसलमा पाइने सामान्य औषधी सेवन गर्ने र रोगले थलिएपछि मात्र डाक्टरको सल्लाह लिन अस्पताल आउने प्रचलनका कारण यस क्षेत्रमा यस रोगले विकारल रूप लिन सक्छ। डेंगु रोग विश्वमा लामखुट्टेको टोकाइबाट अति शीघ्र फैलिने भाइरस संक्रमणबाट हुने रोगमध्येमा पर्छ डेंगु। विश्वभर नै यस रोगको फैलावट भए पनि एसिया खासगरी भारत र नेपालमा पछिल्लो समयमा यो रोग इन्डेमिक भएर समस्याको जड भएको छ। यो रोग ग्रसित भएको क्षेत्रका मानिसको आर्थिक, शारीरिक र मानसिक बोझ हुने गरेको विश्व स्वास्थ्य संगठनको प्रतिवेदनले जनाएको छ। नेपालीको जस्तो आर्थिक स्तर कम भएको समाजमा यस रोगको प्रकोपबाट धेरै प्रभाव पर्ने भएकाले सरकारले समयमै समाधान खोज्न जरुरी छ। मानिसका शरीरमा विभिन्न चार प्रकारको रूप धारण गर्न सक्ने डीईएन एक प्रकारको डेंगु भाइरसको संक्रमणबाट यो रोग मानिसमा स्थापित हुन्छ। यो रोग मुख्यतः स्त्री जातिका एडिज लामखुट्टेको टोकाइबाट मानिसमा सर्ने गर्छ। पानी जम्ने ठाउँ एयर कन्डिसन, फूलका गमला, पुराना टायर, ड्राम, नरिवलका खोस्टा, साना खाल्डामा सफा पानी धेरै दिनदेखि जमेर बसेको भए यो रोग फैलिने सम्भावना रहन्छ। तसर्थ आफ्नो घर सफाइ गर्नु र घरमा पानी जम्ने ठाउँ हटाउनु नै यो रोगको उचित रोकथामको उपाय हो। साथै लामखुट्टेको टोकाइबाट बच्न झूलको प्रयोग गर्ने वा लामखुट्टे धूप वा क्रिम प्रयोग गर्नु पनि उत्तिकै आवश्यक छ। डेंगु फैलिनुअघि सरकारी निकायले चासो दिएर रोग नियन्त्रणमा अथक प्रयास गर्नुपर्थ्यो। तर डेंगु रोग लाग्यो सरकार भने यो रोग नियन्त्रणमा फितलो देखिएको छ। सुरुमा बिरामीमा सामान्य ज्वरो आउने, जीउ हात दुख्ने, जोर्नी दुख्ने, टाउको दुख्ने, रिँगटा लाग्ने, बान्ता आउने र आलस्य हुनेजस्ता लक्षण देखिन्छ। रगतमा पानीको मात्रा कम भएमा कमजोरी बढ्दै जाने र रक्तचाप कम हुने पनि हुन्छ। शरीरमा प्लेटलेटको संख्या कम भएमा रक्तनलीबाट रगत शरीरका अन्य तन्तुमा जाने भएकाले शरीरमा डाबर आउने, बिरामी सिकिस्त हुने, रक्तचाप निकै कम हुने र शरीरमा आवश्यक रगत अभावमा बिरामी सिकिस्त भई मृत्युसम्म हुन सक्ने भएकाले बेलैमा चिकित्सकको निगरानीमा मात्र उपचार गराउनु बुद्धिमानी हुनेछ। ज्वरो आएमा त्यसलाई सामान्यरूपमा नलिई अस्पताल गइहाल्नुपर्छ। तर यो रोग लागिहाल्यो भनेर आत्तिने र त्रासमा बस्ने पनि गर्नु हुँदैन किनकि अधिकांश रोगीको सामान्य उपचारपछि घर फर्काउन सकिन्छ। केही पाँच प्रतिशत बिरामीमा मात्र यो रोग विकराल रूपमा आउने गर्छ, जसको सघन उपचार आवश्यक हुन्छ। बिरामीको लक्षणबाट यो रोगको पहिचान गर्न सकिन्छ। रगतमा श्वेत कोषिका, प्लेटलेटको संख्या कम भएमा वा रगतमा उक्त भाइरसको एन्टिजेन एनएसवानएजी पोजिटिभ आएमा सो भाइरसको बोझ शरीरमा रहेको बुझिन्छ। उक्त भाइरसविरुद्ध मानिसको शरीरले बनाउने एन्टिबडीमध्ये आईजीएम र आईजीजी पनि पोजिटिभ हुन सक्छ। शरीरमा हिमाटोक्रिटको मात्रा उच्च हुने ल्याब परीक्षण यस रोगको पहिचानमा सफल मानिन्छ। यस रोगको उपचार सुरुमा चिकित्सकको निगरानीमा लक्षणअनुसार गरिने हुन्छ। शरीरमा पानीको मात्रा कम भए सोहीअनुसार सलाइन चढाउनुपर्ने हुन्छ। तर शरीरमा प्लेटलेटको मात्र कम भएमा कम्पोनेन्ट ब्लड (सेतो रगत) चढाउनुपर्छ। बिरामी सिकिस्त भएमा सघन उपचार कक्षमा चौबीसै घन्टा स्वास्थ्यकर्मीको निगरानीमा उपचार गरिनुपर्ने भएकाले स्वास्थ्यकर्मीले पनि आधिकारिक उपचार पद्धतिबाट मात्र उपचार गर्नुपर्छ सरकारको जिम्मेवारी कुनै खास क्षेत्रमा फैलिएको यस प्रकारका रोग नियन्त्रणदेखि बिरामीको उपचारमा सरकार सक्रिय हुनुपर्छ। सरकारले यस प्रकारको रोगको रोकथामका लागि आफ्नो टोली खटाउनेदेखि सक्रिय भएर रोग पहिचान, नियन्त्रण तथा रोग उन्मूलनमा जोड दिनुपर्छ। बीपी कोइराला स्वास्थ्य विज्ञान प्रतिष्ठानले टोली खटाएर केही हदसम्म आफ्नो जिम्मेवारी निर्वाह गरेको छ तर यही कदम यो रोग नियन्त्रणका लागि पर्याप्त होइन। डेंगु फैलिनुअघि सरकारी निकायले चासो दिएर रोग नियन्त्रणमा अथक् प्रयास गर्नुपर्थ्यो। तर डेंगु रोग लाग्यो सरकार भने यो रोग नियन्त्रणमा फितलो देखिएको छ।"
राजधानीवासीलाई पानी देऊ,"चन्द्रमा र मंगल ग्रहमा पानी खोजी गर्ने मानिसले आफूवरिपरिको पानीको महत्त्व किन बुझ्दैन ? विश्व शक्ति राष्ट्र अमेरिकाका लाखौं जनता पनि विषादी मिसिएको पानी पिउन बाध्य छन्। हाम्रो मुलुकजस्तो देशको त के कुरो गरौं। जुन देशका नेता, मन्त्री जबसम्म यहाँका शुद्ध र पवित्र खोलाको पानीमा टोलटोलको ढल मिसाएर जनता समृद्ध र विकसित भएको नारा लगाउँछन् र लगाइरहन्छन् भने त्यो दिनसम्म विकास र समृद्धिले गति लिने छैन। फूलमाला र खादाले गर्धन भरेर मात्रै देश समृद्धिको बाटोमा जाने छैन जबसम्म जनता सचेत भएर विकासको तथ्य बुझ्न सक्दैनन् र जबसम्म उनीहरूले प्राकृतिक स्रोत र आर्थिक विकासको सम्बन्ध र महत्त्व बुझ्दैनन् तबसम्म देशको किवास गलत बाटोमा हिँडिरहन्छ। जबसम्म जनताले आफ्नो स्वास्थ्य, शिक्षा, संस्कृति र पहिचानको तथ्य बुझ्दैनन् तबसम्म नेता साथै जनतालाई त पानीमा विषादी मिसाउन छाड्दैनन्। हाम्रा नेताहरूलाई त पानीमा ढल मिसाउनुमै गर्व छ। बागमती, विष्णुमतीबाट यति टन र उति टन फोहोर निकालियो भनेर फूलमाला लगाउन उनीहरू आतुर छन्। तर ती पवित्र नदीको पानीमा फोहोर गर्नु हुँदैन भन्ने ज्ञान कसैलाई आउँदै आउँदैन। जनतालाई फोहोरमैला र पानीको महत्त्वसम्बन्धी शिक्षा र जानकारी दिन किन नसकेको र नचाहेको ? काठमाडौंवासीले मेलम्चीको पानीको आशैआशमै सास गुमाउनुपरेको छ। देशका नेता भने अब प्रधानमन्त्री नै अग्रसर नभई मेलम्चीको पानी आउँदैनजस्तो छ भनेर भाषण दिन्छन्। प्रधानमन्त्री नै अग्रसर नभई मेलम्चीको पानी आउँदैन भन्ने ज्ञान भए प्रधानमन्त्री किन कान ठाडो पारेर यो महत्त्वपूर्ण काममा लाग्दैनन् त जब कि काठमाडौं, भक्तपुर र ललितपुरका टोलटोलमा पानी आउने धारामा सयौं गाग्रा बाल्टिनको लाइन लगाएर पानीको प्रतीक्षामा बसेका जनता आकुल भएको देखीदेखी किन कानमा तेल हालेर बसेका ? अहिलेको खडेरीमा पानी अभावले काठाडौंवासीलाई प्रत्येक ११ दिनमा एकपटक पानी दिइन्छ। त्यो पनि घरघरमा धारा जडान गरेकालाई तर डेरा लिएर बस्नेहरूको पानीको आवश्यकता भने कसरी पूर्ति हुन्छ त्यो कसले सोच्ला ? घरबेटीले पनि पानी भए पो दिने नत्र के दिने ? माओवादी विद्रोहले राजनीतिक उथलपुथल ल्याउनुको फलस्वरूप मेचीकालीभित्रका गाउँघरबाट लाखौं जनता आफ्नो घर, थातथलो छाडेर सुरक्षाका लागि काठमाडौं भित्रिए। काठमाडौंको स्वरूप नै फेरियो तर खानेपानीमा भने कुनै क्रान्ति, परिवर्तन या प्रगति आउन सकेन। पानीको अभाव अकासिएर गयो। करिब तीन लाख जनतालाई पुग्ने गरी बनाएको खानेपानी योजनाले वर्तमानमा काठमाडौं बसोवास गर्ने कूल जनसंख्या १३ लाख ७६ हजारलाई कसरी धानोस्। विश्व स्वास्थ्य संगठनको सुझावअनुसार एउटा व्यक्तिलाई एक दिनमा पिउन, खाना बनाउन, सरसफाइ र स्वस्थ रहनका लागि ५० लिटर पानी चाहिन्छ भने यो पानीको आवश्यकता कसरी पूर्ति गर्ने ? पानी अभावले काठमाडौंको वातावरण र संरचना बिग्रेर गयो। भएका कुवा, पोखरी, खोलानाला, ढुंगेधारा सबै सुकेर गइसके। जमिनमुनिको पानीको सतह झन् तलतल भरेको छ भने त्यहाँबाट पानी तान्न पनि हम्मेहम्मे भएको छ। फलस्वरूप काठमाडौं त भासिएर जाने सम्भावना बढेर गएको छ। देशमा कतिसम्म भइसक्यो भने भएका खोला, नदीबाट गिटी र बालुवा झिक्दा सतह गरिरिएसँगै पानीको सतह पनि गहिरिएर वरिपरिका जग्गा सुक्खा लागेर खेतीयोग्य हुन छाडिसकेका छन्। मान्छेलाई त खानेपानी छैन भने रूख, बोटबिरुवा र जमिनमा हाल्न कहाँको पानी पाउने काठमाडौंका अधिकांश मानिस पानी अभावले धक फुकाएर पानी हालेर नुहाउन पनि सक्दैनन्। जतिसुकै नाजुक भए पनि देशका नेताहरूलाई त पानीको अभाव अवश्य छैन। अघि भनेजस्तै संसारमा पानीको धनी मानिएको देशका जनताले शुद्ध पानीको त कुरै छाडौं, पानी पिउनसम्म पनि पाउँदैनन्, विशेष गरेर राजधानीवासीले नै। प्रधानमन्त्री दसवटा काम छाडेर भए पनि काठमाडौंवासीको पानीको तिर्खा मेटाउनका लागि ध्यानाकर्षण गर्न मात्र होइन तर मेलम्चेको पानी ल्याउन थोरै मात्र बाँकी रहेको अधुरो काम पूरा गर्न इमानदारीका साथ लागिपर्न आग्रह गर्दछु। काठमाडौंवासीको जीवन गुजार्न पानी देऊ। आज पनि नालापानी किल्लामा आउने पानी अंग्रेजहरूले बन्द गरेजस्तै काठमाडौंवासीलाई पानी नदिएर यहाँबाट भगाउन खोजेको हो कि ? होइन भने प्रधानमन्त्रीले बलभद्र कुँवर र उनका वीर योद्धाले देखाएको साहस देखाएर खिर्ताबाट मुक्त गराउनुहोस्। मानव पेट्रोल नभए पनि बाँच्न सक्छ तर पानी नभए कोही पनि बाँच्न सक्दैन।"
विदेशी मोहले स्वदेशी उपेक्षित,"स्वदेशी लगानीकर्ताले घरखेत बैंकमा राखेर गरेका लगानीको कुनै सुरक्षण र ग्यारेन्टी हुँदैन। निजी क्षेत्रले कर नतिर्ने हो भने सरकारले तलब भत्ता पनि खुवाउन सक्दैन। सरकारी लगानीको तुलनामा आफ्नै आयआर्जन न्यून छ। सरकारी उद्यम (कूल ३९ वटा सार्वजनिक संस्थान) मध्ये ११ वटा घाटामै छन्। यी कलकारखानामा सरकारले झन्डै साढे चार खर्ब रुपैयाँ लगानी गरेको छ। अस्तित्वमा रहेका ३७ संस्थानमध्ये दुईवटा बन्द छन्। यो वर्षको पहिलो दस महिनामा सरकारी उद्यमबाट राज्यले ४४ अर्ब नौ करोड रुपैयाँ मात्र कमाएछन्। सरकारी उद्यमको यो तथ्यांकले अर्थतन्त्र पूर्णरूपमा निजी क्षेत्रमा आश्रित रहेको देखाउँछ। गाडी आयात भएन भने सरकारले राजस्व उठाउन पाउँदैन। हाम्रो राजस्व नीति भन्सारमुखी छ, उत्पादनमुखी छैन। सन् २०१५ को तथ्यांकअनुसार मुलुकको कूल गार्हस्थ्य उत्पादन (जीडीपी) मा निजी क्षेत्रको योगदान ३९२१ प्रतिशत थियो। मुलुकको अर्थतन्त्रमा निजी क्षेत्रको महत्त्वलाई नकार्न नसकिने यो तथ्यांकले उजागर गर्छ। मुलुकको सन्दर्भमा निजी क्षेत्र फस्टाएको पर्यटन, वित्त र जलविद्युत् क्षेत्र मात्र हुन्। यसपालिको बजेटले निजी क्षेत्रको जलविद्युत्को नामगोत लिएन। मानौं निजी क्षेत्र अब चाहिँदैन, भारतीय बिजुली छँदै छ। यहीं उद्यम गरौं, यहीं लगानी गरौं भन्ने सोच लिएका नेपालीलाई बजेटले मात्र होइन, विद्यमान सोच, कर्म, शैली, व्यवहार, नीतिनियमले निराश तुल्याएका छन्। निजी क्षेत्र समस्याग्रस्त छन्। यो क्षेत्र फस्टाउने वा धर्मराउने राज्यले गर्ने सहजीकरणले निर्धारण गर्छ। सरकारी नीति, कर्मचारी र मन्त्रीका कर्म तथा व्यवहारले नेपालको जलविद्युत्मा निजी क्षेत्र सदा झैं उपेक्षित रहँदै आएको छ। तर विदेशी निजी क्षेत्र भनेपछि सरकारी कर्मचारीतन्त्रदेखि हाम्रा नेताहरू त्यसैत्यसै हुरुक्कै हुन्छन्। ऐन, कानुन, सम्झौता मिचेर पनि उनीहरूलाई छुट दिन्छन्। नेपालमै छ छुट भनेजस्तो। विदेशी निजी क्षेत्रलाई जलविद्युत्मा भित्र्याउँदा देश लुटिए पनि उनीहरूका भान्छा भने रमाइलो हुन्छ। जडित क्षमताको हिसाबमा विद्युत् प्राधिकरण र निजी क्षेत्र अहिले करिब समानान्तर स्थितिमा छन्। भलै निजी क्षेत्रले अर्धजलाशय र जलाशययुक्त गर्न सकेका छैनन्। राज्यले सय वर्षमा ६ सय मेगावाट बिजुली बनाएको छैन। तर २०४८ पछि निजी क्षेत्रले प्राधिकरणलाई उछिन्न लागिसकेको छ। दसथरीका बाधाव्यवधान हुँदाहुँदै निजी क्षेत्र अहिलेको अवस्थामा आइपुग्नु एउटा गौरवकै बात भएको छ। किनभने जेजति उपलब्ध पुँजी छ, स्वदेशमै लगानी गर्ने, केही हदसम्म रोजगार दिने, राज्यलाई कर र रोयल्टी बुझाउने र अर्थतन्त्रमा मूल्य अभिवृद्धि गर्ने काम निजी क्षेत्रले गर्दै आएका छन्। नदी प्रवाही आयोजनामा निजी क्षेत्र सक्षम मात्र होइन, उपल्लो तहमा पुगिसक्यो। यसले नदी प्रवाहीमा निजी क्षेत्र सक्षम छन् भन्ने प्रमाणित नै गरिदिएको छ। निजी क्षेत्रको ओइरो लागेपछि विद्युत् प्राधिकरणले ५३ सय मेगावाटको सीमा तोकेर विद्युत् खरिद सम्झौता (पीपीए) नै नगर्ने घोषणा गरिसकेको छ। यस्तो अवस्थामा सरकारले कथित जनताको जलविद्युत् नाममा उही निजी क्षेत्रले गर्दै आएको र व्यवहारमा देखाइसकेको नदी प्रवाहीमा लगानी गर्दै छ। करिब चार हजार मेगावाट यस्ता नदी प्रवाहीमा सरकारको निजी क्षेत्रको नक्कल गरेको छ। विद्युत् ऐनले निजी क्षेत्र र सरकारी क्षेत्रलाई समान मानेको छ। तर व्यवहारमा ठीक उल्टो छ। सरकारले जनताको जलविद्युत्मा लगानी आह्वान गर्दा उनीहरूले लगानी गर्ने स्वपुँजी (इक्विटी) मा वार्षिक आठ प्रतिशत ब्याज दिने घोषणा गर्यो। सरकारी आयोजनालाई क्रेडिट रेटिङ पनि गर्नु परेन। तर निजी क्षेत्रको ५० प्रतिशत काम पूरा भएपछि बल्ल आईपीओको अनुमति पाउँछ, त्यो पनि धेरै पापड पेलेर। यस्तो विभेदपूर्ण अवस्थामा लगानी किन गर्ने भन्ने प्रश्न स्वतः उठ्छ। विदेशीलाई कर्म र व्यवहारमा दिइएका यति धेरै सुविधा र लिइएको नीतिमा दशांश मात्र नेपालीले पाउने हो भने जलविद्युत्मा नेपाली उद्यमशीलता जाग्छ। सरकारले जलविद्युत्मा निजी क्षेत्रको लगानी आकर्षण गर्न भन्दै दुई सय मेगावाटमाथिका आयोजनाका कामकारबाही सिंगल डेस्क बाट हुने भनेको छ। तर स्वदेशका निजी क्षेत्रले पनि एउटा आयोजना पार लगाउन विभिन्न चक्र घुमिरहनुपर्छ। त्यस्तै विदेशीले आयोजना बनायो भने प्रसारण लाइन सरकारले बनाइदिन्छ। बनाए भने उसलाई भड्ताल (फिर्ता) गरिदिन्छ। जग्गा अधिग्रहणमा पनि यस्तै विभेद छ। विदेशीवालालाई मन्त्रिपरिषद्ले तत्काल निर्णय गरिदिन्छ, तर स्वदेशीलाई भने विभिन्न ३५ वटा टेबल घुमेर तीनदेखि पाँच वर्षसम्म लगाइदिन्छ। राज्यले निजी क्षेत्रले कतिसम्म उपेक्षा गरेको छ भन्ने अर्काे उदाहरण हेरौं। स्वदेशीवालालाई निर्धारित दररेट छ पीपीएको। यसमा हुने वार्षिक मूल्यवृद्धिको पनि कोटा तोकिएको छ। तर विदेशी लगानीकर्तालाई १५ पटकसम्म मूल्य वृद्धि दिने गरिन्छ। डलरमा पीपीए भएका अधिकांश आयोजनाले यस्तो आकर्षक सुविधा प्राप्त गरेका छन्। आफ्नै हात जगन्नाथको शैलीमा निर्माण भएको चिलिमेले पनि यो सुविधा पाएको थियो। यद्यपि चिलिमेले कमाएको पैसा यहीं लगानी भयो। विदेशीले कमाएको पैसा उतै गए। स्वदेशीले सय मेगावाटमाथिका आयोजना निर्माण गर्न सक्दैनन् भन्ने सरकारलाई थाहा छ। अपवादका रूपमा बनाइहाले भने पनि नेपालका हुनेखाने उद्योगपति र व्यापारीको बाक्लो सहभागिताविना सम्भव छैन, त्यस्ता आयोजना औंलामा गन्न सकिन्छ। तर सय मेगावाटमाथिका आयोजनामा विदेशीलाई ज्वाइँ नै बनाइएको छ। डलरमा पीपीए, प्रतिमेगावाट छुट, प्रसारण लाइन, जग्गा अधिग्रहणमा विशेष प्राथमिकता दिइएको छ। अझ डलर पीपीएबाट पर्न सक्ने सम्भावित जोखिम न्यूनीकरण गर्न प्रवर्द्धकले गर्नुपर्ने बन्दोबस्ती (हेजिङ) पनि तीन भागको दुई भाग सरकारले हालिदिन्छ। यस्तै हेजिङ गर्न लागिएको माथिल्लो त्रिशूली १ (२१६ मेगावाट) को आयोजनामा पीडीएमै उल्लेख छ। माथिल्लो त्रिशूली १ ले हरेक वर्ष आयोजनाको लागत बढाउँदै लगेको देखाएको छ। यसअनुसार हेजिङ गर्दा राज्यले भन्डै ३ अर्ब ४० करोड रुपैयाँ आगामी १५ वर्षका लागि लगानी गरिदिँदै छ। माथिल्लो कर्णाली र अरुण तेस्रोलाई प्रतिमेगावाट ५० लाख रुपैयाँ नेपाल सरकारले फिर्ता दिने पीडीएमै उल्लेख छ। अझ यस्ता पीडीएमा लगानीकर्ताका लगानीलाई कुनै जोखिम लिन नपरोस्, लगानी नडुबोस् भनेर राज्यले लगानीको ग्यारेन्टी गरिदिएको छ। स्वदेशी लगानीकर्ताले घरखेत बैंकमा राखेर गरेका लगानीको कुनै सुरक्षण र ग्यारेन्टी हुँदैन। वन क्षेत्रको जग्गा प्राप्तिमा पनि त्यस्तै विभेद छ। विदेशीलाई वनको क्लियरेन्स लिनुपर्दा तत्काल मन्त्रिपरिषद्बाट निर्णय गरी दिने गरिन्छ, स्वदेशीलाई ८२ वटा टेबुल धाउनुपर्छ। यता प्राधिकरणले स्पिनिङ रिजर्भ (अपर्झट विद्युत् अपुग भएमा तत्काल उपलब्ध गराउन सकिने मौज्दात) का नाममा १० प्रतिशत बिजुली नै खरिद गर्दैन। त्यसमाथि प्रसारण चुहावट, आउटेजलगायत अनेक प्राविधिक बहाना गरी कूल ६७५ प्रतिशत मात्रै बिजुलीको टेक अर पे (निश्चित भुक्तानी) गर्छ। चुहावट र आउटेज घटाउँदा अधिकांश प्रवर्द्धकको हालत दीनहीन हुन पुग्छ। अझ त्यसमाथि स्वपुँजीको प्रतिफल दर (रिटर्न अन इक्विटी) १७ प्रतिशतभन्दा बढी भयो भने पीपीए घटाउने भन्ने नीति छ। यसरी चारैतिरबाट निजी क्षेत्रका बिजुलीमाथि आक्रमण मात्र छ। सारमा भन्नुपर्दा विदेशीको यति धेरै चाकडी गर्नुको पछाडि नेपालमा जलविद्युत्मा लगानी आओस् भनेर होइन। कमिसन आउँछ भनेर हो। विदेशीले जति धेरै कमिसन दिन्छ, पीपीए दर उत्तिकै आकर्षक, त्यो पनि डलरमा। तर स्वदेशीले दिने कमिसनको आफ्नै सीमितता छन्। त्यसमाथि सबै स्वदेशीले कमिसन दिन सक्दैनन्। विदेशीलाई कर्म र व्यवहारमा दिइएका यति धेरै सुविधा र लिइएको नीतिमा दशांश मात्र नेपालीले पाउने हो भने जलविद्युत्मा नेपाली उद्यमशीलता जाग्छ।"
चिनियाँ विद्यार्थीको विदेश पढ्ने मोह,"देशबाहिर गएर उच्च शिक्षा हासिल गर्ने विषयलाई लिएर विभिन्न वर्ग तथा विद्वान्बीच मतभिन्नता रहँदै आएको छ। केही विद्वान् विदेशको अध्ययन स्वदेशको वस्तुगत स्थितिसँग मेल नखाने भएकाले उपलब्धिमूलक नहुने विचार राख्छन् त कोही बाह्य देशमा गरिने अध्ययन र त्यहाँका अनुभव देशको उच्च विकासका लागि अत्यावश्यक तत्व रहेको जिकिर गर्छन्। पछिल्लो समय नेपाली विद्यार्थीहरू उच्च शिक्षाका लागि विदेश जाने क्रम बढ्दो छ। त्यसैगरी छिमेकी मुलुक चीन यस विषयमा पनि विश्वकै पहिलो पंक्तिमा आउने नाम हो। उच्च शिक्षा हासिलका लागि विदेशमा अध्ययन गर्नुको कारणमा सर्वप्रथमतः आफ्नो वृत्ति विकास नै हो। स्वयं आफूलाई अपेक्षाकृत श्रेष्ठ शिक्षण पद्धति र वातावरणमा रहेर कुनै विषयमा अब्बल बनाउने र पेसा तथा व्यवसायमा फट्को मार्ने नै हो। भविष्यसम्मलाई आफ्नो जीवन सुनिश्चित बनाउने हो। कुनै पनि देशका विद्यार्थीले विदेशमा अध्ययन गरेबाट बाहिरी संसार चिन्न सक्छन्। विश्वका विभिन्न देश र क्षेत्रका मानिस तथा संस्कृति, रीतिरिवाज र भाषा आदिबारे ज्ञात हुन्छ। आर्थिक विकास, राजनीतिक विचारदेखि प्रविधि, संस्कृति र सभ्यतासम्म बुझ्न सकिन्छ र आर्जेका ज्ञानलाई स्वदेशी भूमिको विकासमा लगाउन सकिन्छ। पछिल्लो समय नेपाली विद्यार्थीको हकमा विदेशमा कमाउँदै अध्ययन गर्न सकिने भएकाले देशबाहिर जानेको लर्को लागेको देखिन्छ। आर्थिक वर्ष ७४७५ मा करिब ६० हजार नेपाली विद्यार्थी अध्ययनका लागि विदेश गएको शिक्षा मन्त्रालयको तथ्यांकले देखाउँछ। यसरी अध्ययनसँगै कमाउँदा आत्मनिर्भर पनि भइन्छ र साथै देशको अव्यावहारिक तथा स्तरहीन शिक्षा र राजनीतिमय शैक्षिक वातावरणबाट पनि मुक्ति मिल्छ। हुन त विदेशमा अध्ययन गर्ने सिलसिलामा अर्बौं रकम बिदेसिएको छ। तापनि विदेशमा अध्ययनसँगै कमाउने वातावरण र उच्च शिक्षा प्राप्तिपछि विदेशमै रहेर काम गरी पठाएको रेमिट्यान्सको महŒव आजको समयमा देशले बुझेको छ। त्यसबाहेक उच्च गुणस्तरीय शिक्षापछि स्वदेश फर्केर मातृभूमिको चौतर्फी विकासमा लाग्ने कर्मठ युवाहरू छन् नै। चीनका कलेज तथा विश्वविद्यालयका विविध उद्देश्यमध्ये उच्च तथा सफल विदेशी विश्वविद्यालयमा चिनियाँ विद्यार्थीलाई अग्रपंक्तिमा उभ्याउनु रहेको छ। गुणस्तरीय शिक्षा, रोजगार, सुविधासम्पन्न जीवन तथा वातावरणका साथै विदेशमै बसाइँसराइ गर्ने हेतुले पनि कतिपय विद्यार्थी विकसित देशमा अध्ययनका लागि जाने गर्छन्। त्यसबाहेक साथीभाइबाट प्रभावित भएर र परिवार तथा अभिभावकको दबाबमा पनि जान्छन्। चिनियाँ विद्यार्थीहरू विदेशमा अध्ययन गर्न जानुको कारणमध्ये एउटा यो पनि हो। पछिल्लो समय भने विदेशी भूमिमा लगानी लगाउने ठाउँ खोज्न तथा नयाँ व्यापार र व्यवसाय सिर्जना गर्न चिनियाँहरू बाह्य मुलुकमा अध्ययन गर्न गएको देखिन्छ। चिनियाँ विद्यार्थीहरू स्वदेशमा कलेज प्रवेशका लागि दिनुपर्ने काओखाओबाट उम्किन पनि विदेशमा अध्ययन गर्न जाने गरेको विज्ञहरूको भनाइ छ। यस काओखाओलाई नेपालमा आइरन गेट मानिने एसएलसीसँग तुलना गर्न सकिन्छ। बर्सेनि लाखौं विद्यार्थी काओखाओ परीक्षा दिने गर्छन्। भनिन्छ यो परीक्षा उत्तीर्ण गर्नु फलामको चिउरा चपाएसरि हुन्छ। यस वर्ष सन् २०१९ मा एक करोड विद्यार्थीहरू काओखाओ दिँदै छन्। चिनियाँ शिक्षा मन्त्रालयका अनुसार, पछिल्लोपटक सन् २००९ मा परीक्षार्थी संख्या एक करोड नाघेको थियो। गत वर्ष ९७ लाखभन्दा बढी विद्यार्थी परीक्षामा बसेका थिए। सन् १९५२ बाट सुरु भएको यो काओखाओ सांस्कृतिक क्रान्तिको समयावधि (१९६६१९७६) मा स्थगन गरिएको थियो र सन् १९७७ देखि निरन्तर जारी छ। प्राचीन चीनदेखि नै विभिन्न तह तथा पदका लागि आम चिनियाँमाझ यसरी नै परीक्षा लिने चलन प्रचलित थियो। यो काओखाओबाट उम्कनेबाहेक चिनियाँ विद्यार्थीमा बाह्य देशमा अध्ययन गर्नुको मोह विशेषतः अंग्रेजी भाषा र पश्चिमा जीवन शैली पनि हो। पछिल्ला वर्षहरूमा चिनियाँ विश्वविद्यालयहरूले विश्वभरका उत्कृष्ट विश्वविद्यालयको सूचीमा आफूलाई उभ्याउन सफल भएका छन्। नेपालको त्रिभुवन विश्वविद्यालयलाई एसियाका तीन सय उत्कृष्ट विश्वविद्यालयमा सूचीकृत गर्ने द टाइम्स हाइयर एजुकेसनको पछिल्लो सूचीमा चीनको छिङ्ह्वा विश्वविद्यालय पहिलो स्थानमा रहेको छ र समग्र विश्वमा बाईसौं स्थान ओगटेको छ। चीनभित्रै धेरै उत्कृष्ट विश्वविद्यालयहरू छन्। पेकिङ, युनिभर्सिटी अफ साइन्स एन्ड टेक्नोलोजी अफ चाइना, साङहाई चियाथोङ, फुतान, चच्याङ, नानचिङ, हङकङ युनिभर्सिटी अफ साइन्स एन्ड टेक्नोलोजी, युनिभर्सिटी अफ हङकङ। यी केही ख्यातिप्राप्त विश्वविद्यालयहरू हुन्। देशभित्रै एक सय एक विश्वविद्यालय भए तापनि चिनियाँ विद्यार्थीको विदेशमा अध्ययन गर्ने मोह घटेको छैन। चिनियाँ विद्यार्थीहरू अध्ययनका लागि विदेश जाने क्रम हरेक वर्ष वृद्धि हुँदै गएको छ। सन् २०१८ मा विदेशमा अध्ययन गर्ने चिनियाँ विद्यार्थीको संख्या ६,६२,१०० पुगेको छ। यो संख्या अघिल्लो वर्षभन्दा ५३,७०० ले बढी हो। चिनियाँ शिक्षा मन्त्रालयका अनुसार, ५,९६,३०० विद्यार्थी आफ्नै खर्चमा विदेशमा अध्ययन गर्दै छन्। त्यसैगरी सन् २०१८ मा ५,१९,४०० विद्यार्थी अध्ययन गरी फिर्ता भएका छन्। साथै एक तथ्यांकअनुसार, सन् १९७८ देखि २०१८ सम्म ५१ लाखभन्दा बढी चिनियाँ विद्यार्थीले विदेशमा अध्ययन गरिसकेका छन्। त्यसमध्ये १५ लाखभन्दा बढी विद्यार्थी अध्ययन तथा अनुसन्धानका क्रममा विदेशमै छन् र करिब ३७ लाख विद्यार्थी भने अध्ययनपश्चात् रोजगारका लागि चीन फर्केका छन्। मेरो अध्ययन सकेपछि म मेरो मातृभूमिको निर्माणका लागि फर्कने छु, यसै भनाइमा चिनियाँ अडिग छन्। सन् १९७८ पछि विदेशी भूमिमा गई अध्ययन गर्ने चिनियाँ संख्यामा वृद्धि भएको हो। चिनियाँ नेता देङ स्याओ पिङले खुला तथा सुधार नीतिसँगै युवाहरूलाई विदेशमा गई अध्ययन गर्ने कार्यक्रमलाई अझै प्रोत्साहित गरेका थिए। चीनमा सन् १९८१ को अन्त्यमा विदेशी भाषाका रूपमा अंग्रेजीको परीक्षा (टोफल) दिनुपर्ने नियम लागू गरिएको थियो। त्यसबेला २८५ जनाले टोफल दिएका थिए भने सन् १९८५ मा ८ हजार पुगेको यो संख्या सन् १९९० मा ४० हजार पुगेको थियो। त्यस समय अंग्रेजी भाषा पढ्नका लागि पनि धेरै चिनियाँ बिदेसिएका थिए। अमेरिकापछि चिनियाँहरूको रोजाइमा जापान, फ्रान्स, पूर्व सोभियत संघ, बेलायत थियो। चिनियाँ इतिहास केलाउँदा छिङ वंशकाल (१६४४१९११) मा पहिलोपटक चिनियाँ नागरिकले अध्ययनका लागि विदेशी भूमिमा टेकेको देखिन्छ। सन् १८५४ मा युङ विङ नामका चिनियाँ विद्यार्थी संयुक्त राज्य अमेरिकाको येल युनिभर्सिटीबाट उत्तीर्ण भएका थिए। उनले पछि माई लाइफ इन चाइना एण्ड अमेरिका नामक आत्मसंस्मरणसमेत प्रकाशन गरेका थिए। सन् १८७२ मा चिनियाँ सरकारले विदेशमा अध्ययन गर्न पठाएका विद्यार्थीमध्येबाट चान थ्येनयौले अध्ययनपश्चात् पहिलो चिनियाँ रेलमार्ग डिजाइनका साथै निर्माण गरेका थिए, जसलाई चिनियाँ रेल तथा आधुनिक इन्जिनियरिङका पिता मानिन्छ। त्यसैगरी चिनियाँ नेता देङ स्याओ पिङ, चिनियाँ प्रधानमन्त्री चाउ एन लाईले सन् १९१९१९२० मा फ्रान्समा अध्ययन गरेका थिए। सन् १९५० को दशकमा पूर्वसोभियत संघमा अध्ययन गर्न गएकाहरू भने पछि गएर चीनको मेरुदण्ड नै बने। त्यस समूहमा पूर्वराष्ट्रपति जी याङ जमिनलगायतका तेस्रो पुस्ताका नेताहरू थिए। हाल अमेरिका, जापान, क्यानाडा, बेलायत, जर्मनी, फ्रान्स, रसिया, अस्ट्रेलियासहित सयभन्दा धेरै देशमा चिनियाँ विद्यार्थीहरू अध्ययन गर्दै आएका छन्। साथै नेपालमा पनि नेपाली भाषा तथा संस्कृति अध्ययन गर्न चिनियाँहरू जाने गरेका छन्। पछिल्लो समय विदेशमा अध्ययन सकाएर चीनको विज्ञान तथा प्रविधि क्षेत्रलाई विश्व बजारमा डोयाउने हातहरू धेरै छन्। हुन त छिङह्वा युनिभर्सिटीको स्थापना नै अमेरिकी युनिभर्सिटीका लागि सक्षम युवा उत्पादन गर्ने उद्देश्यले भएको भनिन्छ। हाल पनि विभिन्न कलेज तथा विश्वविद्यालयका विविध उद्देश्यमध्ये विदेशी उच्च तथा सफल विश्वविद्यालयमा चिनियाँ विद्यार्थीलाई अग्रपंक्तिमा उभ्याउनु रहेको छ। विश्वकै सबैभन्दा धेरै वैज्ञानिक अनुसन्धानका शोधपत्र प्रकाशित गर्दै आएको चीन र अमेरिकाबीच हाल जारी व्यापार युद्धले पनि चिनियाँ विद्यार्थीलाई अमेरिकामा पठनपाठन गर्न असहज वातावरण सिर्जना गरेको छ। त्यसमाथि जासुसी तथा प्रविधि चोरको आरोप पनि लगाउँदै आएको छ। यसबाहेक स्टेम (विज्ञान, प्रविधि, इन्जिनियरिङ र गणित) विषयमा प्रवेश अनुमतिपत्र (भिसा) दिन कडाइ गरेको छ। त्यसैगरी नेपाली इतिहास केलाउँदा नेपाली विद्यार्थीहरूले भारतका विभिन्न विश्वविद्यालयमा अध्ययन गरेको पाइन्छ। विशेषतः बनारस गई पढ्ने एउटा परम्परा नै थियो। पछिल्लो समय दौत्य सम्बन्ध कायम भएका मुलुकका साथै विकसित मुलुकमा गई अध्ययन गर्ने परम्परा बनेको देखिन्छ। हाल वार्षिक रूपमा नेपालबाट अध्ययनका लागि बाहिरिने विद्यार्थीको संख्या पनि बढ्दै छ। शिक्षा मन्त्रालयका अनुसार, आर्थिक वर्ष २०७४७५ मा मात्रै नेपालबाट अध्ययनकै सिलसिलामा ५८,७५८ जना विदेश गएका छन्। भारतका लागि अधिकांश कलेजहरूमा अध्ययनका लागि वैदेशिक अध्ययन अनुमतिपत्र (नो अब्जेक्सन लेटर) आवश्यक नपर्ने हुनाले यो संख्या अझै धेरै हुन सक्छ। हाल चीनमा मात्र चार हजारको हाराहारीमा नेपाली विद्यार्थी अध्ययनरत् छन् भन्ने अनुमान छ। शिक्षा मन्त्रालयका अनुसार, आव ७३७४ मा जम्मा ५०,६०० विद्यार्थी अध्ययनका लागि विदेश गएका थिए। २०६७६८ मा अध्ययनका लागि विदेश जाने नेपाली विद्यार्थीको संख्या जम्मा ११,९८२ थियो। यसरी विद्यार्थी विदेशमा उच्च शिक्षा हासिल गरी देश सेवामा लागेको खण्डमा देशको चौतर्फी विकास अवश्यम्भावी छ। यसबाट हुने फाइदा, बेफाइदा तथा सकारात्मक र नकारात्मक पक्षबारे बहस हुनुपर्छ र गरिनु आवश्यक छ। (अजय चिनियाँ अन्तर्राष्ट्रिय रेडियो बेइचिङमा विदेशी विशेषज्ञका रूपमा कार्यरत छन्।"
सरल जीवन र उच्च विचार,"सबै क्षेत्रको खर्चमा थोरबहुत कटौती गरी शिक्षा क्षेत्रमा व्यापक विस्तार गर्ने हो भने आम जनतामा चेतना आई मुलुकको विकास हुनसक्छ। सिंगापुरका पूर्वप्रधानमन्त्री ली क्वान युले एउटा सिद्धान्त प्रतिपादन गरेका थिए उनको शासनकालमा प्रत्यक्ष परिवारलाई आर्थिक रूपमा सक्षम बनाउने। नेपालमा प्रजातन्त्र आएको २००७ देखि २०७६ सालसम्म ६९ वर्ष लागेको छ। न त्यस्ता शासक आए न त शासन व्यवस्था त्यस्तो हुन सकेको छ। न त जनताले निःशुल्क स्वास्थ्य सेवा, तिनका सन्तानले सहुलियत दरमा शिक्षा र दैनिक उपभोग्य सामग्री सस्तो, शुद्ध र सुलभ रूपमा प्राप्त गर्न सकेका छन्। यस आधारमा आम जनताको पाकेटमा केही बचत हुन सकोस् भन्ने चिन्तन कोही कसैमा देखिँदैन। नेपालमा जिमदारी प्रथा थियो। जिमदार तराईमा र पहाडमा जिम्वाल स्थानीय क्षेत्रका राजा नै हुन्थे। तिनले सानातिना मुद्दा फैसला गर्दथे। यिनले आम जनताको मन परेका जग्गा हडपेको र तमसुक बनाई पचाएका कारण शोषक सामन्ती नै भनिन्थ्यो। २०२१ सालको भूमिसम्बन्धी ऐनले जिमदारी बेठबेठी प्रथा समाप्त गरेको हो। अहिले आधुनिक युगमा व्यवहारमा पुरानो जिमदार र जिमदारीको शासन कायमै देखिन्छ। त्यसैको अवशेषले नयाँ रूपमा काम गरेको देखिएको छ। मात्र नामसम्म फेरिएका छन्। त्यस्तै आम जनता जसको पहुँच छैन, गरिब छन् ती रैती हुन्। अहिलेको जिमदारी भनेको शिक्षा र स्वास्थ्य क्षेत्र हो। अनि दैनिक उपभोग्य सामग्रीको व्यापार गर्ने अर्को जिमदारी हो। जजसले यस्ता कुरामा लगानी गरेका छन् वा कब्जामा लिएका छन् ती जिमदार हुन्। साँच्चै भन्ने हो भने यी अघोषित रूपमा पुरातनकालका रूपान्तरित जिमदार नै हुन्। आम जनता अर्थात् रैती मरीमरी पसिना बगाएर खट्छन् र सेवा दस्तुर अनि घर व्यवहारका नाममा दस्तुर बुझाउँछन्। दस्तुर बुझाउँदाबुझाउँदै रैतीका खल्ती रितिन्छ र आधुनिक यी जिमदारको धनसार भरिन्छ। नेपालमा भएका साहु, महाजन, ठेकदार सानाठूला व्यापारी र नेताहरूमा ली क्वान युको आत्माले कहिल्यै पनि वास गरेन। यहाँ राति एउटा भाउ, दिउँसो अर्को भाउ र जिमदारको इच्छामा वस्तु बिक्रीको भाउमा तल वा माथि हुने गर्छ। यी आधुनिक जिमदारको लक्ष्य नै त्यही हो आम जनतालाई रित्याउनु र आफू परिपूर्ण हुनु। आम जनताले भन्न थालेका छन् हाम्रा शासक व्यापारीजस्ता देखिएका छन् र प्रशासक ठेकेदारजस्ता। तिनलाई असल शासनको बारेमा ज्ञान छ वा छैन सम्भवतः भए पनि त्यसको उपभोग गर्न चाहँदैनन्। यही बेथिति र शोषणले आम नेपालीले सन्तान पढाउन, लेखाउन र थातवास बिक्री गर्नुपरेको हुन्छ। औषधि गर्दा खानेलाउने धन रित्याउनुपरेको छ। खानलाउन त्यत्तिकै महँगो छ। परिवारको ज्यान धान्न कलिलो उमेरमा छोराछोरी मुलुक छाड्न विवश छन्। बढ्दो भ्रष्टाचार, अनियमितता, शोषणबाट मुलुक आक्रान्त छ। जसको आडमा मुलुक आक्रान्त भएको छ, फेरि तिनैले बेथितिको निरीक्षण, नियन्त्रण र सर्वेक्षण किन गर्छन् ? त्यसैले वस्तु बिक्रीमा व्यापारी भाव निर्धारण गर्न स्वतन्त्र छन्। तिनलाई भएसम्म असुल गर्नु छ। आम जनतालाई रित्याएर आफू र आफ्नालाई भर्नुपरेको छ। पसलैपिच्छे एउटै वस्तुका भाउ फरक पाइन्छ। तापनि व्यापारीलाई लाज हुँदैन। यसबारेमा उनीहरूसँग कुनै तर्क पनि छैन। नेपालमा घरेलु व्यवहार कसरी चलाउने र आयव्ययको सन्तुलन कसरी समन्वय गर्ने भन्ने जानकारी कसैलाई हुँदैन। त्यसको कारण हो यसबारेमा कहींकतै शिक्षा दिइँदैन। महिनाको दसु हजार कमाउनेले करोडपतिले लगाउने सुट र जुत्ता किनेर एक बारको जीवनमा लगाइदिन्छ। महिलालाई यसबारेमा थोरबहुत ज्ञान हुने कारण हो उनीहरू परिवारमा आमा, बज्यैसँग धेरै समयसम्म बसेका हुन्छन्। हाम्रो समाज पनि त्यस्तै छ। पुरुषले पत्नीलाई घर व्यवहारमा सघाउने, घरमा कुच्चो लगायो र भान्साको रेखदेख गरेमा जोइटिंग्रे भनेर नामाकरण गरिदिन्छन्। तर फेरि त्यही पुरुषले वैदेशिक रोजगारमा जाँदा घर पुछ्ने काम गर्न हुन्छ र उसैले होटेलको कुक भएर खाना तयार गर्न पनि सक्छ। यद्यपि घरभित्र पतिपत्नी, छोराछोरी र सन्तान सबै मिलेर परिवारका सदस्यले घरको काम स्वयं गर्नु राम्रो हो। मध्यमवर्गीय र निम्न मध्यमवर्गीय परिवारनिम्ति स्वयं खाना बनाउनु फाटो र मितव्ययिताका आधारमा मात्र होइन, स्वास्थ्यका दृष्टिकोणले पनि लाभदायक हुन्छ। तर नेपालमा व्यवहारमा के देखिन्छ भने आय बढी बढेपछि कमाउने ठाउँमा पुगेर हबल्दारका परिवारले पनि नोकरचाकर राखी गृहस्थी चलाउने प्रचलन छ। घरको काम गर्दा सानो भइँदैन, यसले स्वास्थ्य राम्रो बनाउँछ। विदेशमा प्रायः पश्चिमी मुलुकमा आम मानिसले घरधन्दाबारेमा सहयोगीको कल्पना पनि गर्न सक्दैन। हाम्रै पुरुष वर्ग विदेशमा गई कुचोसमेत लगाउने गर्छन्। ठूलावडाले भ्रष्टाचार गरी भारी खर्च गर्दा सानातिना आय र धन भएका उपर नकारात्मक प्रभाव परेको छ। तसर्थ स्वावलम्बी, स्वदेशी र आत्मनिर्भर हुने प्रयास गरौं। नेपालसँगै स्वतन्त्र भएका मुलुकले आर्थिक रूपमा उच्च विकास गरेको देखिन्छ। यो ६९ वर्षभित्रमा हामीले खासै विकास गर्न सकेका छैनौं। बरु वन मास्ने काम व्यापक भएको छ। कृषि ध्वस्त छ। आधुनिक कृषि व्यवसायको अभावले मानिस त्यो पेसा छाडी मजदुर बन्न अन्तर्राष्ट्रिय बजारमा जान थालेका छन्। हामी अन्न बालीमा समेत आयातमा निर्भर हुन थालेका छौं। फलफूल सबै विदेशबाट आउँछ। हाम्रा मुलुकवासी पाकिस्तानको बासमती चामल, थाइल्यान्डको फलफूल रुचाउने हुँदा बजारमा पनि त्यही छ्याप्छ्याप्ती पाइन्छ। हाम्रा नेताका भाषणमा आयातीत कुराको जिकिर सुन्न पाइन्छ। निर्यातका कुरा सुनिँदैन। मुलुकको विकासनिम्ति वैदेशिक ऋण र सहायताका कुरा मात्र उठ्ने गरेका छन्। वैदेशिक रोजगार पनि विस्तारै समाप्त हुने क्रममा छ। आम नेपाली चेतनशील हुन जरुरी छ, अन्यथा हामी कुनै समयको इथियोपियावासी बन्ने छौं। नेपालमा ६९ वर्षसम्म आम गरिबीको रेखामुनि पुगेका जनताको हैसियत जब उठ्न नसकी सदाकाल एउटै अवस्थामा रहन्छ भने त्यस्ता व्यवस्था र सञ्चालकबाट अबका दिनमा उन्नति हुन्छ भनी कसरी विश्वास गर्ने ? तसर्थ प्रत्येक नेपालीले आफ्ना वा वरपरका छरछिमेकीको विकासनिम्ति प्रयास गर्न र सोच्न आवश्यक छ। प्रथमतः हामीले सामूहिक रूपमा संगठित भई कसरी हुन्छ कृषिउपज वृद्धि गर्ने र आफ्नै मुलुकमा पैदा भएका वस्तुको प्रयोग गर्न आवश्यक छ। हाम्रा पितापुर्खाले जे खाए हाम्रो रगतमा त्यही छ र तिनै कुरा हाम्रा निमित्त पाच्य छन्। यही अभियान चलाएमा हाम्रा पैसा बिदेसिने छैनन्। धनाढ्य परिवारले खर्च गर्नु स्वाभाविक छ। कारण तिनले गरेको खर्च बजारमा विस्तार हुन सक्नेछ। तर आम गरिब, निम्न मध्यवर्ग र मध्यम वर्गको हकमा घरेलु खर्चमा नियन्त्रण गर्ने र बालबच्चाको पढाइमा अधिक खर्च ल्याउन जरुरी देखिन्छ। परिवारका हर सदस्यको सहयोगमा गृहस्थी सञ्चालन गर्ने आमा, बुहारी र पत्नीलाई मात्र घरको दायित्व बोकाई अधिक कामको भार पर्न गई अस्वस्थ हुने सम्भावना रहन्छ। जब हामी भान्सा आफ्ना हातले चलाउँछौं घरको खर्चमा मितव्ययिता त्यत्तिकै हुन्छ। सानो माटोको भाग खाली नराख्ने, केही न केही लहरा र सागपात गमलामा रोप्दा पनि तरकारीको सानोतिनो गर्जो टर्छ। विनाविष र मलको सागपात उपभोग गर्दा स्वास्थ्य पनि राम्रो हुनेछ। प्रयोग गरिने भोजन गरिष्ठ र तैलीय प्रयोग नगरी खाँदा राम्रो हुन्छ। खानेपानीलाई पनि प्रशोधित गरी उपभोग गरेमा वा घर र शरीर सफासुग्घर बनाएमा अस्पताल धाउनु पर्दैन। मानिसलाई रोग लाग्ने कारण हो सन्तुलित भोजनको अभाव। अहिले अस्पताल धाउनु भनेको कंगाल बन्नु हो। सरकारी लगानीका अस्पतालमा सिटामोल पाइन छाडेका छन्। निजी अस्पतालका सञ्चालक भन्ने गर्छन् हामीले जोगी हुन अस्पताल खोलेको होइन। अहिलेका अस्पताल व्यापारका केन्द्र हुन्। तसर्थ रोगी बन्नुभन्दा रोग नियन्त्रण गर्नु उपयुक्त हुन्छ। त्यसका लागि शुद्ध जलको उपभोग, शुद्ध र सन्तुलित भोजन, व्यायाम, सफासुग्घर हुन र चिन्तारहित जीवनयापन गर्न उपयुक्त हुन्छ। हाम्रो धेरै खर्च हुने क्षेत्र भनेको सन्तानको शिक्षा हो। हामीमा के प्रभाव परेको छ भने जति महँगो विद्यालय त्यो पनि निजी क्षेत्रमा पढायो भने केटाकेटीको भविष्य सुदृढ हुन सक्छ। धेरैजसो निजी क्षेत्रका विद्यालयमा बाहिरी क्रियाकलापको नाममा विभिन्न खेलकुद र अन्य विषयमा ध्यान दिन लगाइन्छ। विद्यालयलाई आकर्षक देखाउन विशेष कार्यक्रम राखी पैसा तान्ने काम गरेको पाइन्छ। यथार्थमा खास पढाइ हुँदैन। खेलकुद व्यायाम, पौडी, वक्तृत्वकला, विदेश शैक्षिक भ्रमणका नाममा अभिभावकसँग पैसा तान्ने काम गरेको देखिन्छ। योभन्दा राम्रो सामान्य विद्यालयका वा मध्यम खालको शिक्षा दिने र घरमा आमाबुवाले समय निकाली पढाउनु राम्रो हुन्छ। प्रत्येक नेपाली अभिभावक आफ्ना सन्तानलाई इन्जिनियर र डाक्टर पढाउन चाहन्छन्। यसको दबाबमा परेर कयौं बच्चाले आत्महत्या पनि गरेको सुनिन्छ। शिक्षा दिनु भनेको ज्ञानी र चेतनशील बनाउनु पनि हो। डाक्टर र इन्जिनियरले नकमाउन पनि सक्छन्। एउटा एसएलसी गरेको व्यापारीले भारी आर्जन गर्न पनि सक्छ। बुद्धि भएकाले जुन क्षेत्रमा पनि गर्न सक्छन्। तसर्थ सन्तानको रुचि, इच्छा र हैसियत क्षमता हेरी पढाउनु उपयुक्त हुन्छ। नेपालमा सबभन्दा बढी खर्च हुने भनेको विशेषतः महिलाको हकमा बढ्दो फेसनको क्षेत्र हो। आजभोलि बहुराष्ट्रिय कम्पनीहरूले प्रत्येक महिनामा फरकफरक डिजाइनका लुगा बजारमा ल्याइदिन्छ। त्यस्तै महँगा शृंगारका साधन बजारमा छन्। सबैलाई राम्री सुन्दरी हुने इच्छा हुन्छ। यो इच्छा कम्पनीले जारी गर्ने विज्ञापनहरूले जगाइदिन्छन्। कोभन्दा को कम, अहिले कुन हैसियतको मानिस कोहो चिनिँदैन। सबै करोडपतिजस्ता देखिन्छन्। यसबाट हामी गरिब हुँदै जान्छौं। बहुराष्ट्रिय कम्पनी धनी हुँदै जान्छन्। हामीले जति खरिद गर्यो उनीहरूको आम्दानी त्यति नै बढ्छ। हैसियतविना किन खर्च गर्ने ? अरूले टीकाटिप्पणी गर्छ भनेर खर्च गर्ने ? त्यो अनावश्यक खर्च बरु आफ्नो शिक्षामा गर्ने वा सन्तानको शिक्षामा लगाउनु उत्तम हुन्छ। आफूसँग जे छ त्यही लगाउने देखासिखिलाई आधार मान्नु हुँदैन। आफ्नो हैसियत जे छ सोहीअनुसार व्यवहार गर्नु राम्रो हो। वास्तवमा हामीले एउटा अभियान नै चलाउनु आवश्यक छ। हामी गरिब छौं, स्वयं हाम्रो मुलुक गरिब छ, ठूलो खर्च धान्न सक्ने अवस्था छैन भने खाने, शिक्षा र औषधी सबलाई कटौती गरी लुगामा पैसा हाल्नु उपयुक्त होइन। महात्मा गान्धीले एउटा धोती बेरेर हिँड्दा, भियतनामका नेता होचिमिन्हले टायरको चप्पल लगाउँदा उनीहरू महान् ठानिए। यिनमा धेरै वर्षसम्म महिलाले एउटै किसिमको पेन्ट, सर्ट र कोट लगाए। एकैखाले पोसाक थियो। सक्षम भएपछि परिवर्तन भेषभूषामा देखिएको छ। तसर्थ यस मक्सदमा पनि हामी मितव्ययी बन्न सक्ने छौं। नेपालमा सुधारका निम्ति शिक्षाको आवश्यकता छ। सबै क्षेत्रको खर्चमा थोरबहुत कटौती गरी शिक्षा क्षेत्रमा व्यापक विस्तार गर्ने हो भने आम जनतामा चेतना आई मुलुकको विकास हुनसक्छ। तसर्थ हामीले जीवनलाई सरल पद्धतिमा बिताउनु उपयुक्त हो। अहिले जुन किसिमको संस्कार हाबी भएको छ त्यसको कारण भ्रष्टाचार र अपचलन पनि हो। ठूलावडाले भ्रष्टाचार गरी भारी खर्च गर्दा सानातिना आय र धन भएका उपर नकारात्मक प्रभाव परेको छ। तसर्थ अपराध र आपराधिक क्रियाकलापबाट सान देखाउनेसँग आफूलाई नदाँजौं। स्वावलम्बी, स्वदेशी र आत्मनिर्भर हुने प्रयास गरौं। यसैमा मुलुक र मुलुकवासीको हित हुन्छ।"
विश्वकपमा पहिलो पटक सेतो बल र रंगीन पोसाक,सन् १९९२ मा अस्ट्रेलिया र न्युजिल्यान्डले संयुक्त रूपमा विश्वकप क्रिकेटको पाँचौं संस्करण आयोजना गरेका थिए। सो विश्वकप फेब्रुअरी २२ देखि मार्च २५ तारिखसम्म खेलाइएको थियो। प्रतियोगितामा नौवटा राष्ट्रले सहभागिता जनाएका थिए। उक्त विश्वकपमा पहिलो पटक चारवटा नयाँ कुराको सुरुआत भएको थियो। सन् १९९२ को विश्वकपमा पहिलो पटक सेतो बलको प्रयोग गरिएको थियो। त्यसअघिका चारवटा विश्वकपमा रातो बलले खेलाइएको थियो। यसैगरी पाँचौं विश्वकपदेखि नै खेलाडीका लागि रंगीन पोसाक पनि सुरु भएको हो। उक्त विश्वकपमा पहिलो पटक सहभागी टोलीका खेलाडीहरू रंगीन पोसाक लगाएर मैदानमा ओर्लिएका थिए। त्यसअघिका चार विश्वकपमा सहभागी टोलीका खेलाडीले मैदानमा रंगीन पोसाक लगाउँथेनन्। यसैगरी सन् १९९२ कै विश्वकपमा पहिलो पटक फ्लड लाइट मा दिवारात्रि खेल पनि खेलाइएको थियो। त्यसअघिका चारवटा विश्वकपमा दिवारात्रि खेल खेलाइएको थिएन्। यसका अतिरिक्त कालो रङको साइट स्क्रिन को प्रयोग पनि सोही विश्वकपबाट सुरु भएको हो। सो विश्वकपको उपाधि पाकिस्तानले जितेको थियो। पाकिस्तानले फाइनलमा इङ्ल्यान्डलाई २२ रनले पराजित गरेको थियो।
ब्याडमिन्टनका उदीयमान प्रिन्स,"काठमाडौं : नेपालका अधिकांश खेलाडीलाई खेल्न त आउँछ, तर बोल्न आउँदैन्। आफ्नै घरभित्र त बोल्न लजाउने प्रिन्स दाहालले बाहिर बोल्नुपर्यो भने के होला ? एनएसजेएफ पल्सर स्पोर्ट्स अवार्ड पावर्ड बाई गोल्डस्टार को पिपुल्स च्वाइस अवार्डमा मनोनयनमा पर्दा ड्यासमा बोल्ने पालो प्रिन्सको पनि आयो। तर उनको मुखबाट शब्द नै निस्केनन्। त्यो मनोनयन घोषणाको कार्यक्रममा प्रिन्सको परिवारका सदस्य पनि उपस्थित थिए। प्रिन्सले बोल्न नसक्दा उनीहरू भने हाँसिरहेका थिए। एक प्रकारले त्यो अपेक्षित थियो। अहिले उनीहरूले योजना बनाएका, अब प्रिन्सलाई बोल्न पनि सिकाउनु पर्छ। धन्न प्रिन्सलाई उनीहरूले राम्रो खेल्न सिकाउनु परेन्। ब्याडमिन्टनका यी किशोर खेलाडीको र्याकेट भने पक्कै बोल्छ र त्यसैले उनलाई वर्ष २०७५ को एउटा चर्चित खेलाडी बनाएको छ। नेपालमा धेरै लामो र समृद्ध इतिहास बोकेको खेलमा पर्छ, ब्याडमिन्टन। धेरै त्यस्ता किस्सा सुन्न पाइन्छ, जसमा नेपाली खेलाडीले ठूला अन्तर्राष्ट्रिय प्रतियोगितामा तहल्का मच्चाएका छन्। एउटा यस्तै एउटा क्षण वर्ष २०७५ मा पनि आयो। प्रिन्सले दुबईमा भएको जुनियर इन्टरनेसल सिरिजमा स्वर्ण पदक जिते। यो त्यस्तो उपलब्धि थियो, जसले उनलाई रातारात चर्चाको शिखरमा पुर्यायो। धेरैलाई भन्न कर लाग्यो, को हुन् यी ब्यान्डमिन्टनका प्रिन्स ? दार्चुलामा जन्मिएका प्रतिभा हुन्, प्रिन्स। साँगामा रहेको नेपाल प्रहरीको स्कुलमा भर्ना भएपछि उनी ब्याडमिन्टनतिर यसरी तानिए कि यो नै उनको जीवनको सर्वाधिक महŒवपूर्ण हिस्सा बन्न पुग्यो। निकै मिहिनेती छन्, यी प्रिन्स। यही मिहिनेतले उनलाई सफल पनि बनायो र दिलायो, त्यही दुबईको सफलता। उनी आपैं पनि भन्छन्, मैले नेपालमा धेरै जितेँ। तर मलाई दुबईमा जितेको स्वर्ण विशेष लाग्छ। नेपाल खेलकुद पत्रकार मञ्चले आयोजना गर्दै आएको प्रतिष्ठित स्पोर्ट्स अवार्डसँग ब्याडमिन्टन खेलको पुरानो साइनो छ। ब्याडमिन्टनका खेलाडीले बरोबर यो अवार्डमा पुरस्कार जित्दै आएका छन्। प्रिन्स पनि पिपुल्स अवार्डका बलिया प्रत्यासी हुन्। स्पोर्ट्स अवार्डको यो विधामा पाँच प्रत्यासी छन् र त्यसको निर्णय हुनेछ, मतका आधारमा। सामाजिक सञ्जाल फेसबुक र एसएमएस मार्फत आएको मतसँगै राष्ट्रिय खेल संघका मुख्य प्रशिक्षक र आयोजक मञ्चका सदस्यले दिएको मतले विजेताको निर्णय हुनेछ।"
आईसीसी एकदिवसीय विश्वकप : पाकिस्तानमाथि अस्ट्रेलियाको जित,"लन्डन : आईसीसी एकदिवसीय विश्वकपअन्तर्गत बुधबार भएको खेलमा अस्ट्रेलिया विजयी भएको छ। अस्ट्रेलियाले पाकिस्तानलाई ४१ रनले पराजित गरेको हो। साविक विजेता अस्ट्रेलियाले दिएको तीन सय आठ रनको लक्ष्य पछ्याएको पाकिस्तानले ४५४ ओभरमा सबै विकेट गुमाएर दुई सय ६६ रन मात्र बनाउन सक्यो। पाकिस्तानका प्रारम्भिक ब्याट्सम्यान इमाम उल हकले ५३ रन बनाए। उनले ७५ बलमा सात चौका हिर्काए। अन्तिमसम्म संघर्ष गरेका कप्तान सरफराज अहमदले ४० रन बनाए। यसैगरी मोहमद हाफिजले ४६, वहाव रियाजले ४५, हसन अलीले ३२, बाबर आजमले ३० र आसिफ अलीले पाँच रन बनाए। अस्ट्रेलियाका प्याट कुमिन्सले तीन विकेट लिए। यस्तै मिचेल स्टार्क र केन रिचर्डसनले दुईदुर्ई प्राप्त गरे। यसैगरी नाथन कल्टर नाइल र आरोन फिन्चले एकएक विकेट हात पारे। यसअघि काउन्टी ग्राउन्डमा पाकिस्तानले टस जितेर पहिले फिल्डिङ रोजेपछि ब्याटिङका लागि मैदानमा उत्रिएको अस्ट्रेलियाले उत्कृष्ट सुरुवात गरेको थियो। प्रारम्भिक ब्याट्सम्यान डेभिड वार्नर र एरोन फिन्चले पहिलो विकेटका लागि एक सय ४६ रनको साझेदारी गर्दै टोलीलाई मजबुद अवस्थामा पुर्याएका थिए। उत्कृष्ट सुरुवातका बाबजुद पनि अस्ट्रेलियाले ४९ ओभरमा अलआउट हुँदै तीन सय सात रन मात्र बनाउन सक्यो। कप्तान फिन्च ८२ रनको व्यक्तिगत स्कोरमा पेभेलियन फर्किएपछि अस्ट्रेलियाको विकेट पतन सुरु भएको थियो। फिन्चले ८४ बलमा चार छक्का र ६ चौका प्रहार गरे। अर्का प्रारम्भिक ब्याट्सम्यान डेभिड वार्नरले भने शतकीय पाली खेले। उनले एक सय सात रन बनाए। एक सय ११ बल खेलेका वार्नरले एक छक्का र ११ चौका हिर्काए। यसैगरी सन मार्सले २३, ग्लेन म्याक्सवेल र एलेक्स केरीले समान २०, उस्मान ख्वाजाले १८ र स्टेभन स्मिथले १० रन बनाए। पाकिस्तानका मोहमद अमिर एक्लैले पाँच विकेट लिए। १० ओभर बलिङ गरेका उनले दुई मेडल राख्दै ३० रन खर्चेर पाँच विकेट हात पारे। यसैगरी साहिन अप्रिदीले दुई तथा हसन अली, वाहव रियाज र मोहमद हाफिजले एकएक विकेट हात पारे। जारी विश्वकपमा साविक विजेता अस्ट्रेलियाले पहिलो खेलमा अफगानिस्तानलाई सात विकेटले हराउँदै सफल सुरुवात गरेको थियो। दोस्रो खेलमा वेस्ट इन्डिजलाई १५ रनले पराजित गरेको अस्ट्रेलियाले तेस्रो खेलमा भने भारतलाई ३६ रनले नतिजा सुम्पिएको थियो। यसैगरी पाकिस्तान पहिलो खेलमा वेस्ट इन्डिजसँग सात विकेटले पराजित भएको थियो। अर्को खेलमा घरेलु टोली इङ्ल्यान्डलाई १४ रनले पराजित गरेको पाकिस्तानले श्रीलंकाविरुद्धको खेल वर्षाले प्रभावित बनाएपछि एकएक अंक बाँडेको थियो।"
विश्वकप क्रिकेटमा आज प्रभाव पार्न सक्ने खेलाडी,"महेन्द्रसिंह धोनी (भारत) भारतीय टोलीका सबैभन्दा अनुभवी खेलाडी हुन्, महेन्द्रसिंह धोनी। धोनी आक्रामक ब्याट्सम्यानसँगै विकेटकिपर पनि हुन्। धोनीसँग भारतीय टोलीलाई सफल कप्तानी गरिसकेको अनुभव पनि छ। अन्तिम विश्वकप खेलिरहेका ३७ वर्षीय धोनीले भारतका लागि तीन सय ४३ एकदिवसीयको दुई सय ९१ पालीमा ५०५३ को औसतले कुल १० हजार पाँच सय ६१ रन बनाएका छन्। एकदिवसीय क्रिकेटमा उनको उच्च स्कोर अविजित एक सय ८३ रन हो। एकदिवसीय क्रिकेटमा उनले १० शतक र ७१ वटा अर्धशतक बनाइसकेका छन्। उनले तीन सय १५ क्याच लिएका छन् भने विपक्षी टोलीका एक सय २१ जना ब्याट्सम्यानलाई स्टपिम्ङ पनि गरेका छन्। जारी विश्वकपको अघिल्ला दुई खेलमा भने उनी खासै जम्न सकेनन्। दक्षिण अफ्रिकाविरुद्घ ३४ रनमा आउट भएका धोनी अस्ट्रेलियाविरुद्घ पनि २७ रनमै पेभेलियन फर्किएका थिए। तर, बिहीबार हुने न्युजिल्यान्डविरुद्घको खेलमा उनको प्रदर्शन भारतका लागि महत्त्वपूर्ण बन्न सक्छ।"
एनआरटीको सुखद सुरुआत,"काठमाडौं : एनआरटी क्लबले ललित स्मृति यू १८ फुटबल प्रतियोगितामा विजयी सुरुआत गरेको छ। सातदोबाटोस्थित एन्फा कम्प्लेक्स मैदानमा बुधबार भएको उद्घाटन खेलमा एनआरटीले च्यासल युवा क्लबलाई ४१ गोलले हरायो। एनआरटीको जितमा रेजन माझीले खेल सुरु भएको पहिलो मिनेटमै गोल गरेका थिए। त्यसपछि ४४औं मिनेटमा च्यासलका सेरब लो तामाङले बराबरी गोल फर्काएका थिए। प्रतिस्पर्धात्मक बनेको पहिलो हाफमा दुवै टोलीले ११ गोलको बराबरी खेलेका थिए। दोस्रो हाफमा एनआरटीले सानदार प्रदर्शन गरेको थियो। दोस्रो हाफमा तीन गोल गरेको एनआरटीका लागि कृतिशरत्न छुन्जुले ५४औं मिनेटमा गोल गरे। ८१औं मिनेटमा सुशान शर्मा धितालले पेनाल्टीमार्फत एक गोल गरे। ८७औं मिनेटमा विवेक राईले गोल गर्दै एनआरटीलाई सजिलै जिताएका थिए। असार ३१ गतेसम्म सञ्चालन हुने प्रतियोगितामा ए डिभिजनका १४ क्लबले भाग लिएका छन्। सहभागी टोलीमा थ्री स्टार, मनाङ मस्र्याङ्दी, नेपाल पुलिस, त्रिभुवन आर्मी, एपीएफ, जावलाखेल युथ, संकटा, सरस्वती युथ, फ्रेन्ड्स, च्यासल, हिमालयन शेर्पा, मच्छिन्द्र क्लब, ब्रिगेड ब्वाइज र एनआरटी छन्। लिग कम नकआउटका आधारमा सञ्चालित प्रतियोगितामा सहभागी टोलीलाई तीन समूहमा विभाजन गरिएको छ। समूहको विजेता र उपविजेता तथा दुईवटा उत्कृष्ट तेस्रो टोली नकआउट चरणमा प्रवेश गर्नेछन्। प्रतियोगिताको विजेता टोलीले तीन लाख र उपविजेताले एक लाख ५० हजार रुपैयाँ प्राप्त गर्नेछ। उत्कृष्ट विधाका खेलाडीले पनि आकर्षक पुरस्कार हात पार्नेछन्।"
१६ वर्षपछि भिड्दै भारत र न्युजिल्यान्ड,"नटिङ्घम : जारी विश्वकपमा बिहीबार दुई अपराजित टोली न्युजिल्यान्ड र भारत एकआपसमा भिड्दै छन्। उक्त खेल नटिङ्घमस्थित ट्रेन्ट ब्रिजमा नेपाली समयअनुसार दिउँसो ३:१५ बजे सुरु हुनेछ। सो खेलपछि जारी विश्वकपमा एउटामात्र अपराजित टोली बाँकी रहनेछ। अन्य आठ टोलीले भने कम्तीमा एक खेल हारिसकेका छन्। हालसम्म तीन खेल खेलेको न्युजिल्यान्ड शतप्रतिशत नतिजासहित ६ अंक जोड्दै तालिकाको पहिलो स्थानमा छ। आफूले खेलेका अघिल्ला दुवै खेलमा जित हात पारेको भारत भने चार अंकसहित तालिकाको तेस्रो स्थानमा छ। न्युजिल्यान्डले पहिलो खेलमा श्रीलंकालाई १० विकेटले हराएको थियो। दोस्रो खेलमा बंगलादेशलाई दुई विकेटले हराएको न्युजिल्यान्डले तेस्रो खेलमा भने अफगानिस्तानलाई सात विकेटले पराजित गरेको थियो। यसैगरी भारतले आफ्नो पहिलो खेलमा दक्षिण अफ्रिकालाई ६ विकेट र दोस्रो खेलमा पाँच पटकको विश्वकप च्याम्पियन अस्ट्रेलियालाई ३६ रनले पराजित गरेको थियो। भारतले हालसम्म सन् १९८३ र सन् २०११ म दुई पटक विश्वकपको उपाधि जितिसकेको छ। भारत सन् २००३ मा पनि फाइनलमा पुगेको थियो। साविक विजेता न्युजिल्यान्डले भने हालसम्म विश्वकपको उपाधि जित्न सकेको छैन। यी दुवै टोली पहिलो संस्करणदेखि नै विश्वकपमा सहभागी हुँदै आएका छन्। एकदिवसीय अन्तर्राष्ट्रिय क्रिकेटमा हालसम्म यी दुई टोलीबीच भएको खेलमा न्युजिल्यान्डभन्दा भारत केही बलियो देखिन्छ। एकदिवसीयमा यी दुई टोलीबीच हालसम्म एक सय ६ खेल भएको छ। भारत ५५ खेलमा विजयी भएको छ भने न्युजिल्यान्डले ४५ खेलमा जित हात पारेको छ। एक खेल बराबरी र पाँच खेल अनिर्णित रूपमा सकिएको छ। यसैगरी यी दुई टोलीबीच विश्वकपमा हालसम्म भएको खेलमा भने भारतभन्दा न्युजिल्यान्ड केही सफल देखिन्छ। यी दुई टोलीबीच हालसम्म विश्वकपमा सात खेल भएको छ। चार खेलमा न्युजिल्यान्ड विजयी भएको छ भने तीन खेलमा भारतले जित हात पारेको छ। विश्वकपमा पछिल्लो पटक यी दुई टोलीबीच सन् २००३ मा भिडन्त भएको थियो। उक्त विश्वकपको सुपर सिक्स चरणमा भारतले न्युजिल्यान्डलाई सात विकेटले हराएको थियो। यी दुई टोली विश्वकपमा १६ वर्षपछि आपसमा भिड्न लागेका हुन्। यी दुई टोलीबीच बिहीबार हुने खेल वर्षाबाट प्रभावित बन्ने सम्भावना भने थोरैमात्र छ। नटिङ्घममा बुधबार साँझदेखि ठूलो वर्षा नहुने मौसम विभागको अनुमान छ। तर, बिहीबारको खाना समयसम्म हल्का वर्षा भने हुन सक्ने बताइएको छ। जारी विश्वकपमा हालसम्म वर्षाका कारण दुईवटा खेल पूर्णरूपमा रद्द भइसकेको छ। अस्ट्रेलियाविरुद्धको खेलमा शतक बनाउने भारतीय खेलाडी शिखर धवन घाइते भएका कारण बिहीबारको खेलमा उनी अनुपस्थित रहने छन्। उनको हातको औंलामा चोट लागेको छ। एकदिवसीयमा दुई टोली कुल: १०६ खेल भारत विजयी: ५५ खेल न्युजिल्यान्ड विजयी: ४५ खेल बराबरी: १ खेल अनिर्णित: ५ खेल विश्वकपमा दुई टोली कुल: ७ खेल न्युजिल्यान्ड विजयी: ४ खेल भारत विजयी: ३ खेल आजको खेल भारतविरुद्ध न्युजिल्यान्ड ट्रेन्ट ब्रिज (दिउँसो ३ः१५ बजे)"
विश्वकप क्रिकेट : भारत र न्युजिल्यान्डको खेल वर्षाले प्रभावित,"नटिङ्घम : जारी विश्वकपमा बिहीबार दुई अपराजित टोली न्युजिल्यान्ड र भारतको खेल वर्षाले प्रभावित भएको छ । नटिङ्घमस्थित ट्रेन्ट ब्रिजमा नेपाली समयअनुसार दिउँसो ३ ः१५ बजे सुरु हुने भनिएको खेल अहिलेसम्म सुरु हुन सकेको छैन । हालसम्म तीन खेल खेलेको न्युजिल्यान्ड शतप्रतिशत नतिजासहित ६ अंक जोड्दै तालिकाको पहिलो स्थानमा छ। आफूले खेलेका अघिल्ला दुवै खेलमा जित हात पारेको भारत भने चार अंकसहित तालिकाको तेस्रो स्थानमा छ। न्युजिल्यान्डले पहिलो खेलमा श्रीलंकालाई १० विकेटले हराएको थियो। दोस्रो खेलमा बंगलादेशलाई दुई विकेटले हराएको न्युजिल्यान्डले तेस्रो खेलमा भने अफगानिस्तानलाई सात विकेटले पराजित गरेको थियो। यसैगरी भारतले आफ्नो पहिलो खेलमा दक्षिण अफ्रिकालाई ६ विकेट र दोस्रो खेलमा पाँच पटकको विश्वकप च्याम्पियन अस्ट्रेलियालाई ३६ रनले पराजित गरेको थियो। भारतले हालसम्म सन् १९८३ र सन् २०११ म दुई पटक विश्वकपको उपाधि जितिसकेको छ। भारत सन् २००३ मा पनि फाइनलमा पुगेको थियो। साविक विजेता न्युजिल्यान्डले भने हालसम्म विश्वकपको उपाधि जित्न सकेको छैन। यी दुवै टोली पहिलो संस्करणदेखि नै विश्वकपमा सहभागी हुँदै आएका छन्। एकदिवसीय अन्तर्राष्ट्रिय क्रिकेटमा हालसम्म यी दुई टोलीबीच भएको खेलमा न्युजिल्यान्डभन्दा भारत केही बलियो देखिन्छ। एकदिवसीयमा यी दुई टोलीबीच हालसम्म एक सय ६ खेल भएको छ। भारत ५५ खेलमा विजयी भएको छ भने न्युजिल्यान्डले ४५ खेलमा जित हात पारेको छ। एक खेल बराबरी र पाँच खेल अनिर्णित रूपमा सकिएको छ। यसैगरी यी दुई टोलीबीच विश्वकपमा हालसम्म भएको खेलमा भने भारतभन्दा न्युजिल्यान्ड केही सफल देखिन्छ। यी दुई टोलीबीच हालसम्म विश्वकपमा सात खेल भएको छ। चार खेलमा न्युजिल्यान्ड विजयी भएको छ भने तीन खेलमा भारतले जित हात पारेको छ। विश्वकपमा पछिल्लो पटक यी दुई टोलीबीच सन् २००३ मा भिडन्त भएको थियो। उक्त विश्वकपको सुपर सिक्स चरणमा भारतले न्युजिल्यान्डलाई सात विकेटले हराएको थियो। यी दुई टोली विश्वकपमा १६ वर्षपछि आपसमा भिड्न लागेका हुन्। यी दुई टोलीबीच बिहीबार हुने खेल वर्षाबाट प्रभावित बन्ने सम्भावना भने थोरैमात्र छ। नटिङ्घममा बुधबार साँझदेखि ठूलो वर्षा नहुने मौसम विभागको अनुमान छ। तर, बिहीबारको खाना समयसम्म हल्का वर्षा भने हुन सक्ने बताइएको छ। जारी विश्वकपमा हालसम्म वर्षाका कारण दुईवटा खेल पूर्णरूपमा रद्द भइसकेको छ। अस्ट्रेलियाविरुद्धको खेलमा शतक बनाउने भारतीय खेलाडी शिखर धवन घाइते भएका कारण बिहीबारको खेलमा उनी अनुपस्थित रहने छन्। उनको हातको औंलामा चोट लागेको छ। एकदिवसीयमा दुई टोली कुल: १०६ खेल भारत विजयी: ५५ खेल न्युजिल्यान्ड विजयी: ४५ खेल बराबरी: १ खेल अनिर्णित: ५ खेल विश्वकपमा दुई टोली कुल: ७ खेल न्युजिल्यान्ड विजयी: ४ खेल भारत विजयी: ३ खेल"
