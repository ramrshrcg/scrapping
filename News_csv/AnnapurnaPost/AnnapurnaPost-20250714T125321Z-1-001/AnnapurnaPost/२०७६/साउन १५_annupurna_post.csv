शीर्षक,विवरण
दूत र दूतावासका दूत हरू,"मतदाताले चिनेर बढार्न सकेनन् भने विदेशी दूत र दूतावासका दूत बनेका नेताहरूले नेपाललाई कहिल्यै स्थिर र विकसित हुन दिने छैनन् साउनको पहिलो साता भारतीय गुप्तचर संस्था रअ का प्रमुख सामन्त गोयल काठमाडौं आएर गोप्यरूपमा कतिपय शीर्ष नेतालाई भेटर फर्किएको खबर सार्वजनिक भए। त्यसै साता भारतीय दूतावासले आयोजना गरेको चियापान कार्यक्रममा ठूलो संख्यामा सत्तारूढ र भूतपूर्व महिला सांसद उपस्थित भए। भारतीय राजदूत मञ्जिव सिंह पुरीले सामूहिकरूपमा खिचिएको तस्बिर सामाजिक सञ्जालमा राखेपछि मात्र नेपाली सञ्चारमाध्यमले त्यसबारे जानकारी पाए। त्यस्ता भेट र चियापान कहिले सार्वजनिक हुन्छन्, कहिले हुँदैनन् तर काठमाडौंमा त्यस्ता भेट र चियापान स्वाभाविक भइसकेका छन्, जसमा हुनैपर्ने परराष्ट्र मन्त्रालयको कुनै भूमिका रहँदैन। किनभने, हाम्रा देशका धेरै नेताहरू नेपाली नागरिकता बोकेर, हाम्रो भोट जितेर, विदेशी दूत र दूतावासका दूत बन्न अभ्यस्त भइसकेका छन्। त्यो देख्दादेख्दै उनीहरूलाई नै नेता चुन्न र मान्न हामी पनि अभ्यस्त भइसकेका छौं। संयोगवस, साउनको पहिलो साता नै यसै दैनिकको भगिनी संस्था एपी वन टेलिभिजनको चर्चित कार्यक्रम तमसोमा ज्योतिर्गमयले मसँग लिएको अन्तर्वार्तामा छलफलको एउटा मुख्य विषय किन म आवद्ध साझा पार्टीले विदेशी दूत र दूतावासहरूसँगको सम्बन्ध व्यवस्थापनका बारे कूटनीतिक निर्देशिका नै जारी गरेको छ ? भन्नेबारे थियो। हाम्रो स्वाभिमान र राष्ट्रिय हितमा हाम्रा नेता र नागरिक समाजको एउटा ठूलै खण्डले विदेशी दूत र दूतावाससँगको सम्बन्ध सम्मानजनक ढंगबाट व्यवस्थापन नगर्दा प्रतिकूल असर परेको छ। अन्तर्वार्ताका क्रममा मैले तीनवटा आफैंले भोगेका उदाहरण दिएको थिएँ जसका गम्भीर अर्थहरू छन्। महत्वपूर्ण भएको र सान्दर्भिकता पनि देखिएकाले ती तीन अनुभवलाई आजको स्तम्भमा बाँड्न चाहेको हुँ। पहिलो, गत निर्वाचनको केही समयपछिको कुरा थियो। काठमाडौंको एउटा पाँचतारे होटेलमा आयोजित एउटा कार्यक्रममा म ढोकाबाट पस्नेबित्तिकै एकजना राजदूतले मलाई तपाईं रवीन्द्र मि श्र हो ? भनेर सोधे। मैले हो भन्न पाएको छैन उनले फर्रर भने, तपाईंले वास्तवमा निर्वाचनमा जित्नु पथ्र्यो। तपाईंले नजितेकोमा मलाई दुःख लागेको छ। तर म चकित केमा छु भने, तपाईंले निर्वाचनअघि मलाई आएर किन नभेटेको ? उनले मेरो प्रतिक्रिया पर्खिएनन् र तुरुन्तै थपे, म काठमाडौंबाट एक साताका लागि बाहिर जाँदैछु। फर्किएर आएपछि एकपटक मलाई आएर भेट्नोस्। उनले जे भने त्यो झट्ट हेर्दा सद्भावपूर्ण लाग्न सक्छ। तर, त्यो सद्भावपूर्ण अभिव्यक्ति होइन। उनको भाषाको प्रयोग उनी नेपाली नेता र नागरिक समाजका सदस्यलाई कति हलुकासँग लिन अभ्यस्त छन् भन्ने प्रमाण हो। उनलाई सम्भवतः आफूले प्रयोग गरेको भाषामा शिष्टता छैन र त्यो हेपाह प्रकृतिको छ भन्ने बोध पनि थिएन। उनले निर्वाचनअगाडि मलाई आएर किन नभेटेको ? भनेर प्रश्न गर्दा नै म आश्चर्यचकित परिसकेको थिएँ। मैले उनलाई निर्वाचनअघि भेट्नुपर्ने कारण के थियो ? र, उनलाई सीधै त्यसो भन्ने आँट कहाँबाट आयो ? त्यतिमै आश्चर्यचकित भइसकेको मलाई उनले थप आश्चर्यचकितमात्र होइन अव्यक्तरूपमा आक्रोशित त्यतिबेला बनाए जब उनले एकपटक मलाई आएर भेट्नोस् भने। उनले त्यसो भन्ने आँट किन गरे भने उनले धेरै नेपालीलाई त्यसै भनिरहेका छन्। काठमाडौंमा नेता तथा नागरिक समाजको एउटा ठूलो जमात छ जुन दूत वा दूतावासबाट भेटघाट या रात्रीभोजका लागि निम्ता आउनेबित्तिकै पहिले नै तय भइसकेका कार्यक्रम रद्द गरेर भए पनि त्यहाँ पुग्छ। राजनीतिक नेताहरूले अलिकति पनि आफ्नो र देशको सम्मान राख्ने हो भने परराष्ट्र मन्त्रालयले विदेशीसँगको भेटघाटका लागि बनाएको कूटनीतिक निर्देशिका पालना गर्नैपर्छ। नेताहरूको अपमान हरेक नागरिकको अपमान हो, त्यसैले उनीहरूलाई एक्लै जे मन लाग्यो त्यो गर्ने छुट हुँदैन। हामीले हाम्रो सम्मान राखेर उनीहरूसँग व्यवहार गर्ने गरेको भए मैले माथि उल्लेख गरेको राजदूतले एकपटक मलाई आएर भेट्नोस् भन्नुको सट्टा हामी एक पटक भेटेर कफी खाउँ न भन्ने थिए। एकजना विदेशी राजदूतले एकजना राजनीतिकर्मी या नागरिक समाजको सदस्यलाई पहिलो भेटमा एकपटक मलाई आएर भेट्नोस् भन्नु र हामी एक पटक भेटेर कफी खाउँ न भन्नुमा आकाशजमिनको अन्तर छ। दोस्रो, म लन्डनमा बीबीसीमा काम गर्दाको कुरा हो। नेपालपछि बेलायतको राजदूत बनेका उनीसँग एउटा भोजमा भेट भयो। उनी नेपालमा राजदूत भइसकेका व्यक्ति हुनाले स्वाभाविकरूपमा हामीलाई गफ गर्ने विषय निकाल्न सहज भयो। गफ गर्ने क्रममा एउटा विन्दुमा ती राजदूतले बढो सहजताका साथ लगभग यसो भने, नेपाल बढो उत्साहजनक थियो। हरेक दिन आफूलाई केही गरिरहेको छु भन्ने अनुभव हुन्थ्यो। प्रधानमन्त्री, मन्त्री, नागरिक समाजका अगुवा, पत्रकारसँग कुराकानी हुन्थ्यो, भेट हुन्थ्यो। यहाँ, सहर गजब छ तर खास कुनै उत्साह नै छैन। उनको कुरा एकदम सही थियो। काठमाडौंमा जस्तो लन्डनमा न पत्रकार, न नागरिक समाजका अगुवा, न मन्त्री, न प्रधानमन्त्रीले राजदूतलाई विशेष महत्व दिन्छन्, न अनावश्यक पहुँच राख्छन्। त्यसैले राजदूतहरू स्वतः आफ्नो सीमामा बाँधिएका हुन्छन्। तर, नेपालमा त बारम्बार हामी यस्तो आभास दिन्छौं, मानौं नेपाली नेताहरूले होइन, नेपाल एकाध देशका दूत र राजदूतहरूले चलाइरहेका छन्। तेस्रो, म बीबीसीमैं तर काठमाडौंमा कार्यरत हुँदाको अनुभव हो। संवेदनशील राजनीतिक उथलपुथलको समय थियो। एकदिन एउटा दूतावासबाट फोन आयो। दूतावासकी सञ्चारअधिकृत रहिछन्। उनले मलाई भनिन्, हाम्रो राजदूतले तपाईंसँग एकपटक भेट गर्न खोज्नुभएको छ। तपाईंले आधा घन्टा जति समय निकालेर, दूतावासमा आइदिनुभए राम्रो हुने थियो। उनको अनुरोध सुनेपछि मैले उनलाई भनें, हेर्नोस्, म त्यहाँ आउनु सट्टा राजदूतचाहिँ मेरो कार्यालयमा आएर, मेरा सहकर्मीसँगै बसेर एक कप चिया पिए राम्रो हुनेथियो। मेरो त्यो जवाफ उनका लागि अनपेक्षित थियो। एकदुई सेकेन्ड अकमकाएर उनले भनिन्, म राजदूतसँग कुरा गरेर फेरि तपाईंलाई फोन गर्छु। आधा घन्टापछि फोन आयो र उनले भनिन्, हेर्नोस्, जेजसरी घटनाक्रम विकास भइरहेका छन्, त्यसले गर्दा राजदूत एकदमै व्यस्त हुनुहुन्छ, त्यसैले तपाईं नै दूतावासमा आइदिए सजिलो हुने थियो। मैले भनें, जेजसरी घटनाक्रम विकास भइरहेका छन्, इमानदारीपूर्वक भन्नुपर्दा, सञ्चारसंस्थाको प्रमुख भएको नाताले म पनि असाध्यै व्यस्त छु र मलाई के लाग्छ भने राजदूत नै यता आइदिए साह्रै राम्रो हुने थियो। त्यसपछि उनले सहमति जनाइन्। राजदूत कार्यालयमा आए, साथीहरूसँग बसेर चिया खाए, अन्तर्वार्ता दिए र मैले ससम्मान कार्यालयबाट बिदा गरेर पठाएँ। लन्डनबाट २०६५ सालको अन्त्यतिर काठमाडौं फर्किएपछि मैले २०७३ सालको अन्त्यसम्म बीबीसीमै काम गरें। बीबीसी एउटा प्रतिष्ठित सञ्चारमाध्यम भएकाले त्यहाँ कार्यरत हुँदा स्वाभाविकरूपमा विभिन्न राजदूत, अन्य कूटनीतिज्ञ तथा दूतावासबाट व्यक्तिगत तथा सामूहिक भोज र कार्यक्रममा निम्ता आइरहन्थ्यो। अहिले धेरैले आशा र विश्वासका साथ हेरेको देशको पाँचौं ठूलो पार्टीको संयोजक भएको नाताले कूटनीतिक नियोगका निम्ता आउन थालेका छन्। तर, नेपाल फर्किएको गत १० वर्षमा मैले भिसा लिनबाहेक कुनै पनि दूतावासको परिसरभित्र पाइला पनि राखेको छैन। कोही राजदूतको व्यक्तिगत या सामूहिक भोजमा गएको पनि छैन। यो कुनै गर्व गर्नुपर्ने विषय होइन तर कयौं नेता, पत्रकार र नागरिक अगुवालाई विदेशीको गोटीका रूपमा हेरिने समाजमा यो भन्नु अतिशयोक्तिपूर्ण हुँदैन भन्ने मेरो निक्र्योल हो। राजनीतिक पार्टीको नेतृत्व गरिरहेकोले मैले सधैं कूटनीतिक निम्ता नमान्ने र कूटनीतिज्ञलाई नभेट्ने भन्ने कुरा हुँदैन। आवश्यक पर्दा भेट्नुपर्छ। तर त्यस्ता भेटहरूको आवश्यकता, प्रकृति र स्थानलाई स्वविवेक, परराष्ट्र मन्त्रालय तथा पार्टीको कूटनीतिक निर्देशिकाले निर्देशित गर्नुपर्छ। दूत र दूतावासको मर्जीले होइन। विदेशी कूटनीतिज्ञहरू हाम्रा पाहुना हुन् र तिनको काम उनीहरूको राष्ट्रिय हितलाई प्रधान राख्दै दुई देशको सम्बन्ध सुमधुर राख्नु हो। तिनलाई हामीले सम्मान गर्नुपर्छ। प्रश्न, तिनलाई सम्मान गर्दा हामी आफ्नो सम्मान राख्न सक्छौं कि सक्दैनौं भन्ने मात्र हो। नेपालले भोगेको चरम विदेशी हस्तक्षेपको एउटा प्रमुख कारण हामीले निर्लज्जतापूर्वक गुमाएको आत्मसम्मान पनि हो। दूतावासबाट आएको फोनलाई ईश्वरको दिव्यवाणी सम्झिने राजनीतिक मानसिकताबाट माथि नउठेसम्म नेपालजस्तो अवस्थितिमा रहेको देशको राजनीति स्थिर हुनै सक्दैन। हालको अवस्था त यति नाजुक भइसक्यो कि नेताहरूले दूतावासका दूतहरू मात्र होइन विदेशी खुफिया निकायका एजेन्टहरू समेत गोप्यरूपमा भेट्ने तहमा झरिसकेको छ। हालै भएको रअ का प्रमुखको नेपाल यात्रा र भेटघाट त्यही पुरानो चरित्रको निरन्तरता हो। पूर्व परराष्ट्रसचिव तथा संयुक्त राष्ट्र संघका लागि पूर्व स्थायी प्रतिनिधि दुर्गा भट्टराईले मलाई एउटा प्रसंगमा भनेका थिए, कूटनीतिका धेरै तह हुन्छन्। तिनलाई ट्याक वन, टु, थ्रि, इत्यादि भनिन्छ। तर कुनै पनि औपचारिक ओहोदामा बसेको व्यक्तिले ट्र्याकलेस कूटनीति गर्न मिल्दैन। तसर्थ हरेक पटक प्रधानमन्त्री, मन्त्री अथवा दलका नेताले ट्र्याकलेस ढंगबाट राजदूत या विदेशी खुफिया एजेन्टलाई भेट्दा तिनले आफूलाई राजदूत र खुफिया एजेन्टकै तहमा झारिरहेका हुन्छन्। त्यतिमात्र होइन, हाम्रा प्रधानमन्त्री, मन्त्री र नेताहरूले आफ्नै सरकारले विदेशमा खटाएका भन्दा, नेपालमा रहेका विदेशी राजदूतलाई चाहिँ आफ्नो देशको राजदूत झैं व्यवहार गर्छन्। विदेशी राजदूत बलियो भएको हामी कमजोर भएर हो। भट्टराईजस्ता विशिष्ट कूटनीतिज्ञले गरेको उक्त टिप्पणीमा सतप्रतिशत सत्यता छ। तर, दुखद् पक्ष के हो भने हामीले यो अवस्थालाई विगतको अनुभवले सुधार्नै सकेनौं बरू विगतभन्दा झन् झन् निर्लज्ज हुँदै गयौं। लियो ई रोजले २०२८ सालमा लेखेको नेपाल ः स्ट्राटेजी फर सरभाइभल नेपालबारेको शास्त्रीय महत्वको पुस्तक हो। सो पुस्तकमा उनले एक ठाउँमा लेखेका छन्, शक्ति संघर्षका निर्णायक संघर्षहरू नेपालका डाँडाकाँडामा होइन, नयाँदिल्लीका बैठकहरूमा भएका थिए। आज पनि लाग्छ, स्थिति त्यही छ। यो अवस्थालाई हामीले बाहेक कसैले सुधार्न सक्दैन र यो अवस्था नसुध्रिएसम्म नेपालको राजनीति स्थिर हुन पनि सक्दैन। त्यसका लागि राजनीतिक दल, नेता नागरिक समाज र मतदाताको गम्भीर भूमिका रहन्छ। सबैभन्दा पहिले राजनीतिक नेताहरूले अलिकति पनि आफ्नो र देशको सम्मान राख्ने हो भने परराष्ट्र मन्त्रालयले विदेशीसँगको भेटघाटका लागि बनाएको कूटनीतिक निर्देशिका पालना गर्नैपर्छ। नेताहरूको अपमान हरेक नागरिकको अपमान हो, त्यसैले उनीहरूलाई एक्लै जे मन लाग्यो त्यो गर्ने छुट हुँदैन। हो, हामी गरिब छौं, विश्वका उदीयमान दुई विशाल शक्ति राष्ट्रका बीचमा छौं, जसले गर्दा हाम्रो कूटनीतिक जटिलता सोचेभन्दा बढी छ। समस्या सुल्झाउन पत्रिकामा लेख लेखेजस्तो सजिलो छैन। तर, त्यसो भन्दैमा सधैं दास मानसिकता बोकेर हिँड्ने हो भने, हामी कहिल्यै उठ्न सक्दैनौं। हाम्रो कूटनीतिक सम्बन्ध संवेदनशील, सकारात्मक, सन्तुलित र स्वाभिमानी हुनुपर्छ। यी चार पक्षलाई हामीले समष्टिगतरूपमा अभ्यास गर्न सकेनौं भने हाम्रो विदेश सम्बन्धलाई दिगो राष्ट्रिय हितमा उपयोग गर्न कठिन हुनेछ। दोस्रो, परराष्ट्र मन्त्रालयमात्र होइन, राजनीतिक दलहरूले पनि आफ्नो कूटनीतिक निर्देशिका बनाएर त्यसलाई कडाइका साथ लागू गर्नुपर्छ। साझा पार्टीले बनाएको कूटनीतिक निर्देशिका र सुरु गरेको त्यसको अभ्यास सिक्न चाहने हो भने सबै पार्टीका लागि एउटा कोषेढुंगा नै हो। तेस्रो, पत्रकारलगायत नागरिक समाजका अगुवाले पनि दूत र दूतावाससँगको आफ्नो सम्बन्धलाई पेसागत डोरीले बाँध्न र उनीहरूसँगको व्यवहारलाई समान धरातलमा राखेर हेर्न नितान्त जरुरी छ। काठमाडौं पोस्ट्का पूर्व प्रधान सम्पादक अखिलेश उपाध्याय भन्छन्, उनीहरूसँग सम्मानजनक सम्बन्ध त्यतिबेलामात्र राख्न सकिन्छ जतिबेला हामीले आफ्नो पेसागत धर्म र आत्मसम्मानलाई बिर्सदैनौं। तर माथि उल्लिखित तीन पक्ष, राजनीतिक नेता, राजनीतिक दल र नागरिक समाजमा सबैभन्दा प्रधान पक्ष राजनीतिक नेता नै हुन्। ती ठीक ठाउँमा नआएसम्म अन्य पक्षहरू ठीक ठाउँमा आउन सक्दैन। दशकौंको अनुभव हेर्दा ती ठीक ठाउँमा आउने कुनै संकेत नै देखिँदैन। तिनलाई ठीक ठाउँमा ल्याउन सक्ने एउटैमात्र अचुक शक्ति मतदाता हुन्। मतदाताको हातमा भएको एउटा मतपत्रले व्यक्तिगत स्वार्थ पूरा गर्न नेपालको अहित गर्ने र विदेशीको हित गरिदिने नेताहरूलाई एकैपटक बढारी दिनसक्छ। मतदाताले सिर्फ ती को हुन् भनेर चिन्न जरूरी छ। अन्यथा हाम्रै नागरिकता बोकेका, र हामीले नै भोट दिएर नेतृत्वमा पुर्याएका, विदेशी दूत र दूतावासका नेपाली दूत हरूले यो देशलाई कहिल्यै स्थिर, शान्त र विकसित हुन दिने छैनन्। मिश्र साझा पार्टीका संयोजक हुन्।"
विपदमुखी विकास निर्माण,"यस वर्ष पर्याप्त पानी नपरेकाले कारणले देशको अधिकांश स्थानमा रोपाइँ गर्न पाएनन्। भ्यागुताको विवाह गरिदिएमा पानी पर्छ भन्ने जनविश्वासअनुसार मानिसले कति स्थानमा भ्यागुताको विवाह पनि गरिदिए। नभन्दै अविरल वर्षा भएर बाढी आयो। जनधनको नोक्सान भयो। सामाजिक सञ्जालमा केही मानिसले ती भ्यागुताको सम्बन्ध बिच्छेद गर्नुपर्छ भन्दै हस्यौलीपूर्ण सन्देश पे्रषण गरे। भ्यागुता कता गए भेट्न नै गाह्रो, भेटे पनि भर्खर विवाह गरेका भ्यागुताले सम्बन्ध बिच्छेद गर्न कसरी मान्लान् र भनेर केहीले प्रतिहाँसो गरेका छन्। नेपाल विभिन्न विपद्बाट प्रभावित भइरहने संकटासन्न राष्ट्र हो। देशमा हरेक वर्ष बाढी, पहिरो, आगलागी, हावाहुरी आदिबाट अपार धनजनको नोक्सानी हुने गरेको छ भने भूकम्पबाट कुनै पनि समय क्षति हुन सक्छ। ०७२ को भूकम्पमा भएको क्षतिको पुनर्निर्माण नसकिँदै बारा तथा पर्सा जिल्लामा देशको इतिहासमै पहिलो पटक आएको चक्रवातले गर्दा २७ जनाले बहुुमूूल्य ज्यान गुुमाएका थिए। त्यसपछि कैलाली तथा कञ्चनपुर जिल्लामा बेलुका आएको आँधीमा परी दुईजनाको निधन भएको थियो। यस आँधीमा १२३ जना घाइते हुनुका साथै कयौं आवासीय घर क्षतविक्षत् भएका थिए। अहिले फेरि बाढीले वितन्डा मच्चाएको छ। एक दिनभरीमै ६५जनाको निधन भइसकेको छ भने कति बेपत्ता भएका छन्। काठमाडौं, ललितपुर तथा भक्तपुरका कयौैं स्थान जलमग्न भए। सन् २०१५ र २०१६ दुई वर्षमा बाढी र पहिरोमा परी ३७७ जनाको अवसान भएको थियो। सन् १९७१ देखि २००७ सम्म २९३६ अथवा वर्षमा औषत ८२ जनाको निधन भएको डिसइन्भेन्टर नामक तथ्य आधारले देखाएको छ। केही वर्षदेखि विश्वभरमा नै बाढीको घटना बढिरहेका छन्। यसको कारण जलवायु परिवर्तन पनि हो। नेपालमा वर्षाको मात्रा नबढे पनि वर्षाका दिन घटेकाले अधिक पानी परेर बाढी आएको विभिन्न अध्ययनले दर्शाएका छन्। अन्य कारकमा अतिरिक्त अव्यवस्थित सहरीकरण, प्राकृतिक जलमार्गमा नयाँ निर्माणले पुर्याएको अवरोध तथा ठोस फोहोरले पुरिएका ढल आदि रहेका छन्। विपद् नहुने गरी विकासका काम गरिनुपर्ने हो तर अहिले गरिएको विकासले विपद् मात्र निम्त्याएको छ। सन् २००२ मा एल्बे तथा ड्यानुबे नदीमा आएको बाढीले गर्दा जर्मनीमा मात्र २१ जनाको निधन भएको थियो। पछि गरिएको अध्ययनमा मानिसलाई बाढीको जोखिमबारे थाहा दिनुपर्ने, बाढी बिमाको व्यवस्था हुनुपर्ने र पूर्व चेतावनी समयअघि दिइनुपर्ने उल्लेख गरिएको छ। त्यही वर्ष थाइल्यान्डमा पनि भीषण बाढी आएको थियो। भविष्यमा बाढीको जोखिम न्यूनीकरण गर्न तटबन्धजस्ता संरचनात्मक र सरकारी एवं गैरसरकारी संस्थाजस्ता सरोकारवालासितको समन्वय जस्ता गैरसंरचनात्मक उपाय अवलम्बन गर्नुपर्छ। साथै समुदायलाई सहभागी गराउनुपर्ने प्रतिवेदनमा उल्लेख छ। हालै मात्र भएको नेपालको भरतपुर तथा बंगलादेशको सिल्हेत सहरको अध्ययनमा भरतपुरको १२७ प्रतिशत जमिन अहिले बाढीको जोखिममा रहेको र उपयुक्त साधनको प्रयोग गरेमा यो ५५ प्रतिशतमा झर्ने तर कुनै चासो नलिएमा अझ ७६ प्रतिशतले बढेर अगामी ५ वर्षमा २०३ प्रतिशतसम्म पुग्ने देखिएको छ। सिल्हेतको पनि समानान्तर खालको परिस्थिति हुन सक्ने कुरा व्यक्त गरिएको छ। दुवै सहरमा बाढीको प्रमुख कारण ठोस फोहोरले ढललाई पुर्याएको क्षति हो। पानी जीवनको मूल आधार हो। पानी विना गुल्जार भएको सहर पनि पछि गएर उजाड हुन सक्छ। भारतको फत्तेपुर सिक्री सहर विकासको चरम विन्दुमा पुगेर पनि पानीको अल्पताले गर्दा मूघलहरूले परित्याग गरे र दिल्लीमा यमुना नदीको किनारमा दरबार बनाए। चाणक्यले पूर्व क्राइस्टाब्द चौथो शताब्दीमा नै सहर निर्माण गर्दा नदीको दक्षिणतिर बनाउने, तीनवटा पूर्व पश्चिम र तीनवटा उत्तर दक्षिणमुखी सडक निर्माण गर्ने, बीचमा भगवानको मन्दिर, राजदरबार र त्यसपछि भाइ भारदार, उद्योगी, कृषक र सबभन्दा बाहिर सामाजिक मान्यताअनुसार सबैभन्दा तल्लो समुदायलाई आवासको व्यवस्था गर्ने उनको अर्थशास्त्र नामक ग्रन्थमा उल्लेख गरेका छन्। सुरक्षाका लागि चारैतिर पर्खाल बनाइन्थ्यो। पाटन तथा लुभु सहर यसका ज्वलन्त उदाहरण हुन्। आवासीय भवन नदीभन्दा अलिक पर वर्षाको भेलले नभेट्ने गरी अग्लो स्थानमा बनाउने चलन थियो। भीषण बाढीलाई सामना गर्न सहरको वरिपरि पोखरी बनाइएको हुन्थ्यो। पानी परेको बेलामा पोखरीमा सञ्चित भएर बाढी आई हाल्दैनथ्यो। पोखरीको पानी वर्षभरी नै उपयोग गर्न सकिन्थ्यो। सदियौं पहिले अभ्यासमा रहेको यस्तो राम्रो परम्परालाई हामीले निरन्तरता पनि दिन सकेका छैनौं। भवन नदीको किनारानजिक बनाउनाले अहिलेको समस्या सिर्जना भएको हो। नदी वस्तिमा पस्यो भनेर समाचार प्रवाह गरिन्छ तर नदी वस्तिमा पसेको होइन, वस्ति नदीको किनारमा पसेको हो। देशमा विपद्रहित विकासका काम हुन सकेका छैनन्। चालु खर्चभन्दा विकासको खर्च बढी हुनुपर्नेमा झन्डै एकतिहाइ विनियोजन गरिएको पोहोरको विकास खर्चको ६० प्रतिशत पनि खर्च हुन सकेको छैन। विपद् नहुने गरी विकासका काम गरिनुपर्ने हो तर अहिले गरिएको विकासले झन् विपद् मात्र निम्त्याएको छ। वर्षाको पूर्व सन्ध्यामा सुरु गरेर त्यत्तिकै छोडेका बाटाघाटाले आवतजावत नै गर्न नसकिने अवस्था सिर्जना गरेको छ। यो समस्याको जरो भनेको पूर्व तयारीको कमी नै हो। २०३८ सालमा पारित भएको दैवी प्रकोप उद्धार ऐनको नामाकरण मानिसले पाप गरेपछि भगवान् रुष्ट भएर विपद् सिर्जना हुन्छ भन्ने मान्यतामा भएको थियो। यसले पूर्व तयारी तथा पुनर्निर्माणमा कम जोड दिएको थियो। साथै विपद्पछिको उद्धार तथा राहतमा मात्र यो ऐन केन्द्रित भएकाले यस ऐन पुनर्लेखन हुनुपर्ने आवाज विपद् समुदायबाट उठेको थियो। आजभन्दा एकदशकअघि विपद्को पूरै चक्र तयारी, उद्धार तथा राहत र पुनर्निर्माणलाई सम्बोधन गरी ऐनको मस्यौदा निर्माण गरेर सरकारसमक्ष पेस गरिएको थियो। तर, सरकारले वर्षाैंसम्म यसतिर ध्यान दिएन। पछि २०७२ सालको भूकम्पपछि बल्ल नयाँ ऐन संसद्बाट पारित भएको छ। किन्तु अहिलेसम्म यो ऐन क्रियाशील हुन सकेको छैन। यसरी विपद् हेर्ने सरकारी संस्था नभएकाले यो क्षेत्र टुहुरोजस्तै भएको छ। अहिले संघीय, प्रान्तीय तथा स्थानीय सरकारको स्थापना भइसकेको छ। तर आवश्यक रूपमा कसैले पनि पूर्व तयारीमा ध्यान दिएको देखिएन। सरकारको संरक्षण नहुँदा केही उत्साही संस्था तथा व्यक्तिले गरेको भीष्मकार्य पनि गौण भएको छ। प्रधानमन्त्रीको निर्देशन त आयो तर ढिलो भइसकेकाले यसले झारा टारेको जस्तो मात्र भयो। देशले लामो समयपछि प्राप्त गरेको दुईतिहाइको सरकार देख्दामा डाल ढिँढाको काल भनेजस्तो भएको छ। सुतुरमुर्गले आफूले नदेखेपछि अरूले आफूलाई देख्दैन भनेर बालुवामा टाउको लुकाए जस्तो प्रधानमन्त्री देशका गम्भीर समस्याबारे आफूलाई थाहा नै भएन भनेर पानीमाथिको ओभानो हुन थालेका छन्। यो देशका लागि ठूलो दुर्भाग्य हो।"
उच्च राजनीतिक संस्कार अभाव,"योग्यता र सीप नभएका सन्तानलाई जागिर खुवाउन नेताको भनसुन चाहिन्छ। अपराधीलाई जेलबाट छुटाउन नेताको फोन बिक्छ। नियमकानुनले नमिल्ने कामकुरा गर्न अरूको केही चल्दैन उनै ठूला नेताको सहयोग चाहिन्छ। नेतासँग नजिक भएपछि, नेताको भक्त भएपछि, नेताको आफन्त भएपछि नाम र दाम सजिलै कमाइन्छ। यी र यस्तै राजनीतिक संस्कारमा हुर्किएको हाम्रो समाजले कसरी बुझ्न सकोस् ? राजनीति सबैभन्दा उत्तम नीति हो। नेता भनेका सबै असल हुन्छन्। नेताले खराब काम आफूले गर्दैनन् र अरूलाई पनि गर्न दिँदैनन्। नेताले आफ्नो भलो नहेरी देशको भलो मात्र हेर्छन्। व्यक्तिगत स्वार्थमा नेताहरू कदापि लाग्दैनन्। यस्तै राम्रा कामकुराको संस्कार हाम्रा राजनीतिकर्मीमा कहिले होला ? हामीमा खराब राजनीतिक संस्कार किन विकास भयो ? सबैलाई मन्त्री बन्ने रहर किन लाग्छ ? पदकै लागि, मन्त्री बन्नकै लागि मन्त्रालयको संख्या कहिलेसम्म बढाइरहने ? दुईचार महिनासम्म एउटा मन्त्री हुने अनि पुनः अर्कोलाई मन्त्री बनाउने परिपाटीले समृद्धि कहिले आउला ? मन्त्रालयमा मन्त्री फेरिएसँगै सचिव फेरिनुको अर्थ के होला ? मन्त्री भएपछि सधैं हतारहतार उद्घाटन, समापन, जलपानकै कामले प्रगति होला त ? उन्नति होला त ? राजनीतिक संस्कार त यस्तो नहुनुपर्ने हो। देश चलाउने पाइलट, नीतिनियम बनाउने एजेन्ट उच्च संस्कारयुक्त हुनुपर्ने हो। उच्च नैतिक चरित्रले ओतप्रोत भएका भए सबै सर्वसाधारण नागरिकका मनमा आफैं आदरभाव प्रकट हुन्थ्यो होला। उच्च शिक्षा, नैतिक शिक्षा, व्यावहारिक सीप, क्षमता र दक्षताले भरिपूर्ण हुन सकेको भए सधैं कुर्चीकै लागि, पदकै लागि कुस्ती खेलिरहनुपर्ने थिएन। उपलब्धिविनाको जिल्ला भ्रमण र वैदेशिक भ्रमणले मुलुकको ढुकुटी रित्तिने थिएन। यहाँ त कामको प्राथमिकताभन्दा पनि जुन नेता जुन ठाउँमा घुम्न गएको छैन त्यही ठाउँमा नितान्त व्यक्तिगत स्वार्थका लागि दौडिने परिपाटी व्यापक छ। राजनीति सर्व श्रेष्ठ नीति हो तर हामीकहाँ त्यो भन्ने वातावरण, तौरतरिका र संस्कार विकास हुन सकेन। यहाँ त राजनीतिक नेता उस्तै, कार्यकर्ता उस्तै मात्र नभई सर्वसाधारण नागरिकमा पनि राजनीतिक सोच, विचार र चिन्तनमा समस्या छ। उच्च राजनीतिक चेतनाको विकास नभएसम्म मुलुकले समृद्धि हासिल गर्न सक्दैन। यहाँ त राजनीतिक संस्कारको अभाव छ। अधिकांशमा असल नेतामा हुनुपर्ने गुण निकै कम छ। नेता भएपछि, मन्त्री भएपछि जे पनि गर्न सकिन्छ, जे पनि गर्न पाइन्छ, सबैथोक कमाउने बेला भनेको यही हो भनेर बुझिन्छ। गम्भीर फौजदारी अभियोगका सजाय पाएकाहरूसमेत मन्त्री बन्नबाट अछूतो छैनन्। हरेक पार्टीका नेताहरूले आफू र आफ्नो पार्टीले गरेका गल्तीहरू स्विकार्ने बानी नै छैन। आफू र आफ्नो पार्टीले गरेको सबै राम्रो हुने, असल हुने अनि अर्कोले र अर्को पार्टीको सरकारले राम्रो गरेको भए पनि राम्रो भन्न नसक्ने निकै निकृष्ट मानसिकताले जरा गाडेको छ। कार्यकर्ता आफ्नो कामकुरा सबै गुमाएर तिनै ठूला नेताहरूका पछाडि लागेर चाकरी र चाप्लुसी गर्नमै व्यस्त छन्। बिहानदेखि बेलुकीसम्म तिनै नेताको पछि लागेर तिनैलाई दाता, परमेश्वर झैं मान्छन्। नेताको मन पर्ने हुन सके नपढे पनि योग्यता, ज्ञान, सीप र क्षमता नभए पनि राम्रो जागिर पाइन्छ, छिट्टै धनी बन्न सकिन्छ भन्ने चेतनाको स्तर छ। तिनै नेता र कार्यकर्ताका अन्धभक्त हाम्रो समाजका सोझासीधा नागरिक चुनावको बेलामा नेताले गरेको भाषणलाई शतप्रतिशत सही सम्झेर आफ्नो अमूल्य मतदान गर्छन्। कुन राम्रो, कुन नराम्रो, कुन नेता ठीक हो, कुन बेठीक भन्ने राजनीतिक सोच, विचार सर्वसाधारण नागरिकमा विकास हुन सकेको छैन। यहाँ त जुन पाटीको जति मतको सरकार बने पनि सरकारले विकासका नाममा खासै केही गर्न सकेको छैन। प्रतिपक्षले राम्रा काममा त सरकारलाई सहयोग गर्न सक्नुपर्ने हो तर उल्टै सरकारकै खेदो खन्ने र खुट्टा तान्ने प्रचलन छ। यस्ता राजनीतिक सोच, विचार, चिन्तन र पद्धतिले कहिले विकासको फट्को मार्ने ? कुरा र भाषणमा प्रगतिले छलांग मार्ने तर वास्तविकतामा सामान्य तुइनमुक्त पनि गर्न नसक्ने यति कमजोर किन भए नेताहरू ? आफ्नो र आफ्नाको मात्र पेट भर्नेभराउनेभन्दा चार हात पर पुगेर सिंगो मुलुकको विकास गर्ने चेतना किन आउँदैन हाम्रा नेताहरूमा ? विदेशीले जे दिए पनि भिखारीले झैं हात थाप्ने, आफ्नो मुलुकका अथाह सम्भावनालाई वास्ता नगरी बस्न सक्ने कसले बनायो ? पुँजीवाद, समाजवाद र साम्यवादका सपना देख्दै र देखाउँदै आफू सरकारमा पुगेपछि आफ्नो मात्रै दुनो सोझाउने किन हुन्छन् नेताहरू ? आफूले बनाएको नीति, नियम आफैंले नमान्ने हो भने किन बनाउनु ? वास्तवमा यी र यस्तै हजारौं प्रश्नहरू एकपछि अर्को उम्रिन्छन् हाम्रो मथिंगलमा। दिनहुँ ठूला नेताहरूले गरेका कामकुराले हामीले उनीहरूमा निहित राजनीतिक चेतनाको स्तर मूल्यांकन गर्न सक्छौं। सचिव पदका कर्मचारी करारमा भर्ना गर्नुपर्छ भनी उनीहरू नै संसद्मा चर्काचर्की गर्छन्। कहिले लोकसेवा आयोगलाई छिटो विज्ञापन गर्न भन्छन्। लोकसेवा आयोगले खुरुक्क भनेको मानेर विज्ञापन गर्यो। फेरि तिनै नेता भन्छन् हैन, यो समावेशी सिद्धान्तसँग त्यति मिलेन अब विज्ञापन बदर गर भनेर तिनै धम्की दिन्छन्। सामान्य कुरा नमिलेको भए सल्लाह गरेर मिलाए भइहाल्यो नि। विज्ञापनमा संशोधन गरे भयो। विज्ञापन नै बदर गर्नेगराउने कुराको अर्थ के ? लोकसेवा आयोगको विज्ञापन बदर गरेपछि सबै स्थानीय तहमा आफ्ना मान्छेलाई फटाफट करारमा भर्ना गर्न खोजेको त होइन ? रेलको भाडामा दस पैसा वृद्धि गरेको बेलामा रेल दुर्घटना हुँदा भारतका रेलमन्त्रीले राजीनामा दिनुपरेको थियो। त्यस्तै आफ्नो समयमा भएका ससाना गल्ती स्विकार्दै पदबाट राजीनामा दिने राजनीतिक संस्कार धेरै विकसित मुलुकमा व्यापक छ। हामीकहाँ यस्तो किन हुन सक्दैन ? भ्रष्टाचार मुद्दामा मुछिएका हुन् कि ज्यानमाराको कैद सजाय पाएका हुन्, उनीहरूलाई नै मतदान गरेर जिताउने संस्कार हामीभित्र किन विकास भयो ? सामान्य गल्ती गर्दा पनि एउटा सर्वसाधारणले कैदको सजाय पाउने तर नेता भनेपछि ज्यानमाराले कैद सजाय नपाएर मन्त्री बन्न पाउने छुट कसले कसरी बनायो ? यी र यस्ता कामकुरा सबै खराब राजनीतिक संस्कारका उपज हुन्। जापान, पाकिस्तानलगायत विश्वका धेरै मुलुकले नेता र सांसद हुन निश्चित योग्यता प्रणाली अपनाएका छन्। हाम्रोजस्तो गाईजात्रे चलन निकै कम मुलुकमा होला। सरकार टिकाउनकै लागि मन्त्रालय फुटाल्ने र जोड्ने, एकदुई महिनामै मन्त्री फेर्ने चलन सायद अन्य मुलुकमा नहोला। संवैधानिक निकायका प्रमुखहरूमा राम्रो छवि भएका आउन नसक्नु पनि दुर्भाग्य हो। दलीय भागबन्डाबाट आउनु त्यसमा पनि भ्रष्ट चरित्र भएकाहरूले नै पालो पाउनुले हाम्रो राजनीतिक संस्कारलाई उदांग पारेको छ। राजनीतिक सोच, विचार र चिन्तनमा सबैको सोच बदलिनु आवश्यक छ। राजनीतिलाई असल नीति बनाउन सबैले आआफ्नो ठाउँबाट सक्दो प्रयास गर्नु जरुरी छ। हामीमा पनि राजनीतिमा सामान्य रूपमा भए पनि योग्यता प्रणाली अपनाउन सके राम्रो हुने थियो। नीति, नियमभन्दा बाहिर गएर गर्न नहुने कामकुरा नेताहरूले नगर्नेनगराउने प्रण गर्नु आवश्यक छ। नेताले नराम्रा काम आफूले पनि गर्दैनन् र अरूलाई पनि गर्न दिँदैनन् भन्ने वास्तविकता बनाउन सके मात्र आम नागरिकमा राजनीतिप्रतिको सोच बदलिन सक्छ। उच्च राजनीतिक संस्कारले मात्रै समृद्धिको ढोका खुला हुन सक्छ।"
वाल्मिकी बन्ने 'प्रचण्ड' अवसर,"गणतन्त्र निश्चय नै सामन्ती राजतन्त्रभन्दा प्रगतिशील उपलब्धि हो, जसरी राणाशासन भन्दा संसदीय प्रजातन्त्र प्रगतिशील थियो। कतिपय मानिस २००७ को प्रजातन्त्र तथा ०६५ को गणतन्त्रलाई क्रान्ति बताउँछन्। परन्तु, क्रान्ति भनेको राजनीतिसँगै अर्थतन्त्र, संस्कृति र राष्ट्रियताबारे समग्रतामा गुणात्मक परिवर्तन हो। क्रान्तिले पुरानो सत्ताको समूल ध्वंश तथा नयाँ निर्माणको प्रारम्भ र दलाल तथा नोकरशाही वर्गको हातबाट सम्पूर्ण सत्ता जनवर्गमा हस्तान्तरण गर्छ। त्यस्तो गुणात्मक परिवर्तन नेपालमा भएको छैन। राणाशासनविरुद्ध आन्दोलनको अगुवाइ नेपाली कांग्रेसले गर्यो। सँगसँगै, त्यसले दिल्ली सम्झौतामा घँुडा टेक्यो। पूर्वमा रामप्रसाद राई, मध्यमा एकदेव आले र चित्रबहादुर गुरुङ तथा पश्चिममा भीमदत्त पन्तको क्रान्तिकारी आन्दोलनविरुद्ध कांग्रेस नै उत्रियो। उपरिसंरचनाबाट राणशासन हटाइए पनि प्रधानमन्त्री श्री ३ मोहनशमशेर नै हुन पुग्नुले क्रान्ति विरोधी प्रजातान्त्रिक सरकारको कुनै कार्बाहीमा परेनन्। यसरी संसदीय प्रजातन्त्रसमेत दिगो बन्न सकेन। कांग्रेसमा पनि फुट आयो, रेग्मी र कोइराला गुट बन्यो। कोइराला गुटका पनि मातृकाप्रसाद दरबारको खेलौना बने। मुस्किलले ०१५ मा संसदीय निर्वाचन भयो। बीपी कोइराला प्रधानमन्त्री बने। भनिन्छ, निर्वाचित प्रधानमन्त्रीका रूपमा बीपीले आफूलाई बढी नै प्रदर्शन गरे। उत्तरका माओ र दक्षिणका नेहरूलाई बीपीको फाइँफुटी स्वीकार्य भएन। ०१७ मा संसदीय प्रजातन्त्र नै महेन्द्रले समाप्त गरिदिए। निर्दलीय राजतन्त्रका लागि ०१७ मा महेन्द्र कदमको आधार मुख्यतः दिल्ली सम्झौता र विशेषतः बीपीको आत्मकेन्द्रित प्रदर्शन जिम्मेवार थियो। जब दुईतिहाइ बहुमतको प्रधानमन्त्री भएर पनि कांग्रेसले संसदीय प्रजातन्त्रको रक्षा गर्न सकेन, पुष्पलालसँग वैरभावपूर्ण दृष्टिकोण लियो। त्यहींनिर बीपीको राजनीतिक अवसान भयो। समकालीन सन्दर्भमा चुनवाङ बैठकको लोकतान्त्रिक गणतन्त्र, सात दलसँग बाह्रबँुदे समझदारी, संविधानसभा र गणतन्त्र घोषणा घाँटी हेरेर हाड निल्ने वस्तुवादी कदम थिए। मतभेदको प्रश्न यो हो कि संक्रमणकालीन लोकतान्त्रिक गणतन्त्रको संविधान जारी गरिएसँगै प्रचण्डहरु गणतन्त्रविरोधी एमालेकरण भए। जबकि चुनवाङ कार्यनीतिमा लोकतान्त्रिक गणतन्त्रलाई सर्वहारा गणतन्त्रमा बदल्ने भनिएको हो। शान्ति सम्झौता र अन्तरिम संविधानमा प्रयुक्त विद्यमान एकात्मक तथा केन्द्रीकृत शासनप्रणालीको अन्त्य गरी वाक्यांशले सिद्धान्ततः संघीय स्वायत्तताको मार्ग प्रशस्त गरेकै थियो। एकात्मकको अन्त्यले संघीयता र केन्द्रीकृतको अन्त्यले स्वायतता अभिव्यक्त गथ्र्याे। विडम्बना, कांग्रेस र एमालेका परिर्वतनविरोधी तत्वले माओवादीविरुद्ध गौर हत्याकाण्ड गराए। माओवादीपंक्तिमा पनि केहीले अराजकता प्रदर्शन गरेकै हुन्। रामहरि श्रेष्ठको घटना त्यसैको परिणाम थियो। विप्लव नेकपा संसदीय व्यवस्था हटाउने र समाजवाद स्थापना गर्ने भन्छ तर गणतन्त्रबारे त्यो पटक्कै बौल्दैन। गणतन्त्रबारे चरम उपेक्षाभावले राजतन्त्र फर्काउने भूमिका त खेल्दैन ? ०६५ जेठ १५ गते गणतन्त्र घोषणा गर्दा तत्कालीन नेकपा (माओवादी) मा कसैको देख्य विमति थिएन। गणतन्त्रको पक्षमा मोहन वैद्य (किरण) को हस्ताक्षर त्यहाँस्थित सुरक्षित नै होला। बरु राष्ट्रपतिमा रामराजाप्रसाद सिंहलाई निर्वाचित गराउने असफलताको पृष्ठभूमिमा सरकार गठनबारे मतभेद देखा परेको थियो। केन्द्रीय समितिमा कमरेड विप्लवले समग्र योजना निर्माण गरी त्यसमातहत मात्र सरकारमा जानुपर्छ भन्ने लिखित मत दर्ज गरेका हुन्। हाम्रो अध्ययनमा, तत्कालीन नेकपा (माओवादी) मा मुख्य विग्रह लोभी प्रचण्डका कारण उत्पन्न भएको हो। आम जनसमुदायमा गणतन्त्र स्थापित गराउन पार्टी अध्यक्षलाई प्रथम राष्ट्रपति भनेर देशव्यापी चुनाव अभियान गरियो। ०६५ जेठ १५ गते कांग्रेस र एमालेको संसद्वादी अडानमा राष्ट्रपति पद आलंकारिक हुने सहमति गर्नुपर्यो,जुन गणतन्त्र घोषणाको मूल्य थियो। त्यसपछि प्रचण्ड अनावश्यक प्रधानमन्त्रीमा लोभिए। २१औं शताब्दीको जनवाद र चुनवाङ बैठकमा चक्रीय नेतृत्व प्रणालीसम्बन्धी प्रस्तावित विधि कुल्चँदै प्रचण्डले लोभ प्रदर्शन गर्नु खेदजनक ठहरियो। प्रचण्डहरू सत्ताको शक्तिमा सिकिस्त नबनेका भए मातहतको नेतालाई प्रधानमन्त्री बनाइन्थ्यो। त्यो स्थितिमा पहिलो, पहिलो संविधानसभाबाट पहिचानसहितको अधिकतम् प्रगतिशील संविधान जारी गरिन्थ्यो र दोस्रो, माओवादी पार्टीले गणतन्त्रको अग्रगामी व्यवस्थापन गथ्र्याे। संविधान जारी भएपछि प्रचण्ड स्वतः कार्यकारी राष्ट्रपति बन्न सक्दथे। जसले, नेपाली अर्थराजनीतिलाई निःसंकोच गुणात्मक परिवर्तनको दिशामा हिडाउँथ्यो। परन्तु, रुखमा टाँसिएको छेपारो झैं शक्तिमा टाँसिएर बस्नाले धोवीघाट दुर्घटना भयो, बाबुरामलाई प्रधानमन्त्री बनाउन विवस हुनुपर्यो। वैद्य, विप्लव र वादलले पार्टीको असामयिक विभाजन गरे। दोस्रो, संविधानसभाबाट गणतन्त्रको संविधान जारी गर्ने सफलता मिले पनि बाबुराम भट्टराई माओवादी आन्दोलनबाट पलायन बने। सहिद र बेपत्ता योद्धाको रगतले निर्मित संविधान कार्यान्वयन गर्ने निर्वाचनको मुखमा प्रचण्डहरूले पनि माओवादी आन्दोलन त्यागेर हिँडे। एमालेकृत नेकपामा तेस्रो पटक प्रधानमन्त्रीका लागि प्रचण्ड जोड्तोड्ले संघर्षरत देखिन्छन्। देश र जनताको प्रश्न छ, फेरि प्रधानमन्त्री बनेर प्रचण्डले त्यस्तो के चमत्कार गर्नेछन् ? के नेपालको शान्ति र स्वाधीनताका लागि इन्डो प्यासिफिक रणनीति खारेज गरी टिष्टाकाँगडाको भूमि फिर्ता ल्याउनेछन् ? के मल्लिक आयोग र रायमाझी आयोगले दोषी ठहर गरेका दोषीलाई सजाय गर्न सक्छन् ? के भ्रष्टाचार, राष्ट्रघात र फासिवादद्वारा आक्रान्तजनलाई मुक्ति दिनेछन् ? के बजेट बराबरको व्यापारघाटा शून्यमा झार्न सक्नेछन् ? के वैदेशिक रोजगारका आधा करोड नेपाली युवालाई स्वदेशमा रोजगारी दिलाउने छन् ? मुख्य कुरा, अभिजात वर्गीय आर्थिक सम्बन्ध त्यागेर सर्वहारा जीवनशैलीमा रुपान्तरित हुन सक्नेछन् ? अन्यथा प्रचण्ड फेरि प्रधानमन्त्री हुनुको औचित्य के ? उनी प्रधानमन्त्री हँुदा खड्ग ओली र उनको सरकारमा तथा विगत र आगतमा तात्विक अन्तर के हुनेछ ? पूर्व कमरेडलाई अगावै प्रश्न गर्नैपर्छ। प्रधानमन्त्रीमा प्रचण्ड र बाबुरामको गतिछाडा भिडन्तमाथि औचित्यहीन छदिने हड्तालले माओवादी पार्टीमा अर्को धक्का थपियो। हड्तालको कार्यसूची संविधान निर्माण राखिएको भए जननिर्वाचित सभासद् रित्तोे हात फर्कनु पर्दैनथ्यो। असफल हड्तालले सशंकित कार्यकर्ता र युद्धमा मात्र होइन, संविधानसभा निर्वाचनमा समेत आफ्ना कमरेडको वलिदान ब्यहोरेका सभासद् रित्तो हात फर्काइनु, तेस्रो धक्का थियो। अन्ततः दिल्ली सम्झौतामा विसर्जनका कारण जसरी कांग्रेसले संसदीय सत्ताको नेतृत्व गर्न सकेन, ठीक त्यसरी नै लोभी प्रचण्ड र बाबुरामका कारण गणतन्त्र नेपालमा जसको विचार, उसको नेतृत्व सुदृढ गर्न माओवादीले सकेन। यद्यपि न्यूनतम प्रगतिशील संविधान र राजतन्त्रको सट्टा गणतन्त्र नेपाल बन्यो। प्रचण्ड र बाबुरामको चरम व्यक्तिवाद तथा वैद्यको वाम संकीर्णता नै जिम्मेवार छ, जसले गणतन्त्रविरोधीलाई गणतन्त्रको कार्यकारी प्रमुख बनाउने दुःखान्त सृष्टि गरायो। ०४७ को राजतन्त्रात्मक संविधान च्यातिएकोमा शोकग्रस्त बन्नेहरू आज संसद्को पक्ष र विपक्ष प्रभुत्वमा छन्। ०७२ को संविधानमा गणतन्त्र छ, धर्मनिरपेक्षता र आंशिक समनुपातिक समावेशी, संघीयताको सिद्धान्त र स्थानीय सरकार छ। लोकतन्त्र सम्बन्धित यी कुरा ०४७ को संविधानमा थिएनन्। अतः गणतान्त्रिक संविधानका यी उपलब्धि रक्षक राजतन्त्रात्मक संविधानका हिमायतीलाई बनाउने स्थिति मुसाको रक्षकमा बिरालो नियुक्ति भएको छ। विद्यमान गणतन्त्र वर्गचरित्र र सामुदायिक चरित्रका दृष्टिले माओवादी गणतन्त्र हुँदै होइन। परन्तु, यो माओवादी आन्दोलनको राजनीतिक उपलब्धि हो र यसको रक्षा माओवादीकै काँधमा आउँछ। खड्ग ओली सरकारका जति पनि दोषद्रोही र जनद्रोही उद्दण्डता बढ्छन्, प्रहार भने गणतन्त्रमाथि हुने गरेको छ। महेन्द्रले जसरी बहुदलवादी र साम्यवादीलाई अराष्ट्रिय तत्व आरोपित गरे, गणतन्त्रविरुद्ध आज त्यस्तै घेराबन्दी देखिन्छ। प्रचण्ड र बाबुरामको दक्षिणपन्थी अवसरवाद तथा वैद्यको वाम संकीर्णताले खड्ग ओली जस्ता गणतन्त्रविरोधी प्रधानमन्त्री छन्। देशीविदेशी प्रतिक्रियावाद नेपालमा गणतान्त्रिक विधिको राज्य रुचाइरहेको छैन। राजतन्त्र वा कुनै फासिवादीतन्त्र थोपरेर नागरिकको आवाज दबाउने र एउटा व्यक्तिलाई खरिद गरेपछि जस्तोसुकै सन्धिसम्झौता गराउन सकिने प्रतिक्रान्तितर्फ नेपाललाई धकेल्न ती शक्ति दाऊ पर्खेर बसेका छन्। त्यस्तो प्रतिगमन सहिद तथा बेपत्ता योद्धा र नेपाली जनताप्रति प्रचण्डले गरेको बेइमानी भन्दा दसौं गुणा खराब हुने निश्चित छ। विप्लव नेकपा संसदीय व्यवस्था हटाउने र समाजवाद स्थापना गर्ने भन्छ। गणतन्त्रबारे त्यो पटक्कै बौल्दैन। गणतन्त्रबारे चरम उपेक्षाभावले राजतन्त्र फर्काउने भूमिका त खेल्दैन ? विप्लवको नीतिले राष्ट्रघात, भ्रष्टाचार, फासिवाद बढाउँदै गणतन्त्रप्रति वितृष्णा थोपरेर राजतन्त्र फर्काउन उद्यत खड्ग ओलीको व्यवहारलाई सघाउ त पुर्याउँदैन ? आग्रह छ, लोकतान्त्रिक गणतन्त्रको चिहानमा होइन, अग्रगामी रुपान्तरणमा वैज्ञानिक समाजवाद हुनेछ। प्रस्तुत पृष्ठभूमिमा, असार ०७६ मा प्रचण्ड र बाबुराम भट्टराईलाई भेटेर नेकपा (माओवादी केन्द्र) ले भन्योे माओवादी आन्दोलनमा फर्कनुस् ! गणतन्त्रवादी सम्पूर्ण माओवादीको एकताले मात्र गणतन्त्रको वस्तुगत रक्षा, विकास र राष्ट्रिय स्वाधीनताको सुदृढीकरण सम्भव छ। अन्यथा बीपीकै नियति भोग्न अभिशप्त हुनेछन ! अन्त्यमा, प्रचण्डहरू साँच्चै समाजवाद चाहान्छन् भने माओवादी आन्दोलनमा फर्कनैपर्छ। डाकु रत्नाकर वाल्मिकीमा बदलिएको कथालाई जीवन्तता दिन सकिन्छ। विप्लव नेकपा प्रतिशोधभाव मुक्त बन्नुपर्छ। आफ्नो उत्तरार्धमा गणतन्त्रवादी गिरिजाप्रसादको सम्मानखातिर कांग्रेसका युवा डट्नुपर्छ र डवल नेकपाका घनश्याम भुसालहरू आआफ्नो ठाउँमा खडा हुनुपर्छ।"
नेपालको विश्वकप छनोटका दुवै खेल कुवेतमै,"काठमाडौं : सन् २०२२ मा कतारमा आयोजना हुने फिफा विश्वकपको एसियाली राष्ट्रको दोस्रो चरणको छनोटअन्तर्गत नेपालले कुवेतसँग खेल्ने दुवै खेल उसैको मैदानमा खेलाउन प्रस्ताव गर्ने निर्णय अखिल नेपाल फुटबल संघ (एन्फा) ले गरेको छ। एन्फा कार्यसमितिको मंगलबार बसेको बैठकले अक्टोबर ५ तारिखमा नेपालमा खेलिने तय भएको होम खेल दशरथ रंगशाला पुनर्निर्माणको काम सम्पन्न हुन अझै केही समय लाग्ने भएकाले कुवेतमै खेलाउन प्रस्ताव गर्ने निर्णय गरेको हो। नेपालमा आगामी सेप्टेम्बर १ देखि १० तारिखसम्म आयोजना हुने १३औं दक्षिण एसियाली खेलकुद प्रतियोगिता (साग) लाई लक्षित गरी दशरथ रंगशालाको निर्माण कार्य भइरहेको छ। विश्वकप छनोटअन्तर्गत समूह बी मा नेपालसहित अस्ट्रेलिया, जोर्डन, कुबेत र चाइनिज ताइपेई रहेका छन्। नेपालले अस्ट्रेलियासँग अक्टोबर १० मा अवे सन् २०२० को मार्च ३१ मा घरेलु मैदानमा खेल्नेछ। जोर्डनसँग अक्टोबर १५ मा घरेलु मैदान र सन् २०२० को जुन ४ तारिख उसैको मैदानमा खेल्नेछ। चाइनिज ताइपेईसँग सेप्टेम्बर १० मा घरेलु मैदान र सन् २०२० को मार्च २६ मा उसैको मैदानमा खेल्नेछ। दोस्रो चरणको छनोटमा ४० टोलीले होम एन्ड अवेको आधारमा प्रतिस्पर्धा गर्नेछन्। सहभागी टोलीलाई आठ समूहमा विभाजन गरिएको छ। समूहका विजेता र चार शीर्ष उपविजेता टोलीले एसियाको अन्तिम छनोटमा स्थान बनाउने छन् । कार्यसमिति बैठकलाई सम्बोधन गर्दै एन्फा अध्यक्ष कर्माछिरिङ शेर्पा। तस्बिर : अन्नपूर्ण यसैगरी बैठकले एन्फाको प्राविधिक निर्देशकमा अस्ट्रेलियन नागरिक गेरी फिलिप्स, हेड अफ कोचेज एजुकेसन पदमा सञ्जित सिंह, हेड अफ इलिट एन्ड युथ पदमा नवीन महर्जन र हेड अफ वुमेन्स पदमा हरि खड्कालाई नियुक्त गर्ने निर्णय गरेको छ। एन्फाले एसियाली फुटबल महासंघको निर्देशन अनुशासन चार जनालाई उक्त पदमा नियुक्त गर्ने निर्णय गरेको हो। यसैगरी एन्फाले एथलेटिक्स ट्रेनरको कार्य गर्दै आएका एथलेटिक्स ट्रेनर विवेक विक्रान्त अधिकारीलाई पदबाट मुक्त गर्ने निर्णय गरेको छ। उनले राष्ट्रिय टोलीका गोलरक्षक किरण लिम्बूलाई तातो चिया छ्यापेको घटनामा छानबिनपछि उक्त निर्णय गरिएको जनाइएको छ। बैठकले खेलाडीलाई प्रदान गरिने पदक, विभिन्न स्तरका लिग र प्रतियोगिताहरू, आसन्न सागका लागि पुरुष र महिला टोलीको तयारीलाई व्यवस्थित बनाउनेलगायत निर्णय पनि गरेको छ।"
बलात्कारको प्रमाण नपुगेपछि नेमारलाई राहत,"साओ पाउलो : ब्राजिलियन फुटबल स्टार नेमारले आफूमाथि लागेको बलात्कार मुद्दाबाट छुटकारा पाएका छन् । पर्याप्त प्रमाण नभएको कारण देखाउँदै नेमारमाथि लागेको बलात्कार मुद्दा अगाडि नबढाउने निर्णय गरिएको हो । पर्याप्त प्रमाण नपुगेको कारण देखाउँदै मुद्दा अगाडि नबढाउने निर्णय लिइएको साओ पाउलो महान्यायाधिवक्ताको कार्यालयले जनाएको छ । नेमारमाथि लगाइएको बलात्कारको आरोपलाई पुष्टि गर्न पर्याप्त प्रमाण नपुग्ने भएकाले मुद्दा खारेज गर्ने निर्णय लिइएको हो, महान्यायाधिवक्ताको कार्यालयले भनेको छ । मुद्दा नचलाउने महान्यायाधिवक्ताको निर्णयलाई अन्तिम स्वीकृतिका लागि न्यायालयमा पठाइने भएको छ । ब्राजिलियन मोडेल नाजिला ट्रिन्डाडेले नेमारमाथि बलात्कारको आरोप लगाएकी थिइन् । गत मेमा फ्रान्सको राजधानी पेरिसस्थित एक होटलमा नेमारले आफूमाथि जबरजस्ती गरेको आरोप नतिजाले लगाइएकी थिइन् । सोही उजुरीका आधारमा प्रहरीले नेमारमाथि छानबिन अगाडि बढाएको थियो । नेमारका विषयमा ब्राजिलका सञ्चारमाध्यममा व्यापक समाचार आएपछि प्रहरीले यस विषयमा छानबिन गरिरहेको थियो । नेमारले बलात्कार गरेको भन्दै ती महिलाले नेमारका विषयमा सात मिनेटको भिडियोसमेत सार्वजनिक गरेकी थिइन् । नेमार महा बलात्कारी भएको भन्दै ट्रिन्डाडेले विभिन्न वकिलमार्फत उजुरी दिएकी थिइन् । पेरिस सेन्ट जर्मन (पीएसजी) का स्टार नेमार मात्र होइन, हालै पोर्चुगलका सुपर स्टार क्रिस्टियानो रोनाल्डोमाथि लागेको बलात्कारको आरोप पनि अदालतले खारेज गरिदिएको छ । एक साताअघि मात्र रोनाल्डो सन् २००९ मा एक अमेरिकी महिलालाई बलात्कार गरेको आरोपको मुद्दा खेप्दै आएका रोनाल्डोले सफाइ पाएका थिए । अमेरिकाको क्लर्क काउन्टी जिल्लामा रोनाल्डोविरुद्ध परेको उजुरीमा छानबिनपछि उनलाई सफाइ दिइएको हो । रोनाल्डोमाथि सन् २००९ मा अमेरिकाको लस भेगासस्थित एक होटलमा अमेरिकी मोडल क्याथरिन म्यायोर्गामाथि बलात्कार गरेको आरोप लागेको थियो । क्याथरिनले रोनाल्डोले आफूलाई जबर्जस्ती कोठामा लगेर बलात्कार गरेको भन्दै प्रहरीमा उजुरी दिएकी थिइन् । त्यतिबेला दुवैले घटना बाहिर नल्याउने भन्दै सहमति गरेका थिए । रोनाल्डो र क्याथरिनले सन् २०१० मा घटना बाहिर नल्याउने सर्तमा अदालत बाहिर करिब चार करोड रुपैयाँमा दुवै पक्षबीच सहमति बनेको थियो । तर क्याथरिनले नौ वर्षपछि पुनः उक्त घटना सार्वजनिक गरेकी थिइन् । सन् २०१८ मा मीटु अभियानबाट प्रेरित भएर क्याथरिनले रोनाल्डोविरुद्ध उजुरी दिएको स्वयम् क्याथरिनका वकिलले बताएका थिए । क्याथरिनको उजुरीमा गत वर्षदेखि अनुसन्धान गरिएको थियो । रोनाल्डोले भने क्याथरिनले पैसाका लागि आफूमाथि षड्यन्त्र गरेको भन्दै सुरुबाटै आरोपको खण्डन गर्दै आएका थिए । छानबिनपछि अमेरिकाको क्लर्क काउन्टी जिल्ला अदालतको सरकारी वकिलले विज्ञप्ति निकाल्दै बलात्कार आरोप खेपिरहेका रोनाल्डो निर्दोष सावित भएको उल्लेख गरेका थिए । अदालतले रोनाल्डोमाथि कुनै कारबाही नहुने समेत स्पष्ट पारिदिएको थियो ।"
१३औं सागमा अर्जुन दृष्टि,"काठमाडौं : राष्ट्रिय खेलकुद परिषद् (राखेप) का सदस्यसचिव रमेशकुमार सिलवालले नेपालमा आगामी डिसेम्बरमा आयोजना हुन लागेको १३औं दक्षिण एसियाली खेलकुद (साग) लाई अर्जुन दृष्टिमा राखेको बताएका छन्। नेपालमा हुने १३औं दक्षिण एसियाली खेलकुदलगायत अन्य समसामयिक विषयमा काठमाडौं महानगरपालिका वडा नं ११ का बासिन्दासँगको छलफल र अन्तरक्रिया कार्यक्रममा सदस्यसचिव सिलवालले यो कुरा बताएका हुन्। मेरो पहिलो प्राथमिकता साग हो। यसैलाई अर्जुन दृष्टिमा राखेर अगाडि बढिरहेको छु। सदस्यसचिव सिलवालले भने तीन पटक मिति सरिसकेको छ। अब साग सर्नु हुँदैन। राष्ट्रको गौरव र प्रतिष्ठासँग जोडिएकाले साग निर्धारित समयमै गर्नुपर्छ। सदस्यसचिव सिलवालले सागका लागि भौतिक संरचना निर्माण सम्पन्न गर्ने अभियानमा रहेको बताउँदै आफ्नो कार्यकालमा खेल क्षेत्रलाई सिस्टम मा अगाडि बढाउने बताए। उनले परिषद्का छिमेकीहरूलाई पनि खेलकुदमा अपनत्व महसुस होस् भन्ने उद्देश्यले अन्तरक्रिया आयोजना गरिएको बताउँदै सागलाई भव्य र सफल रूपमा सम्पन्न गर्न वडा र वडावासीको विशेष सहभागिता रहनुपर्नेमा जोड दिए। कार्यक्रममा राखेपका उपाध्यक्ष पीताम्बर तिम्सिनाले सागलाई सफल बनाउन सबै एकजुट हुन आवश्यक रहेको बताए। सहभागीहरूले राखेपले पहिलो पटक वडावासीलाई सम्झेकोमा धन्यवाद दिँदै साग आयोजनामा पूर्वाधार, प्रशिक्षण, ट्राफिक व्यवस्थापन, पार्किङ, मेडिकललगायत विविध पक्षमा ध्यान दिनुपर्ने सुझाव दिएका थिए।"
