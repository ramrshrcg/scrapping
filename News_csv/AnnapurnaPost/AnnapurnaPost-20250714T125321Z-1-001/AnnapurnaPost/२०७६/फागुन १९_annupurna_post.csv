शीर्षक,विवरण
दुईबर्से उपलब्धि का गन्तव्य,"नेतृत्वमा रहनेले आफ्नो ओजमा ध्यान दिएर काम बढी र गफ कम मात्र गरिदिए सरकार सञ्चालनमा समस्या देखिँदैन दुई वर्षको अवधिमा सरकारद्वारा आम नागरिक (राज्य प्रणालीको सामीप्यमा रहेकाहरूको आफ्नो, आफन्त तथा सीमित नेकपाका कार्यकर्ताबाहेक) को हितका निम्ति उठाइएका पहलकदमीबाट जनजीवनमा परेका असरहरूको मूल्यांकन गर्ने हो भने बहुजनले प्राप्त गरेको प्रतिफल अथवा उनीहरूले गरेको अनुभूति प्रधानमन्त्रीले बारम्बार गरेका दाबीहरूभन्दा पृथक छन्। नागरिकका जीवन धान्न नितान्त आवश्यक आयआर्जनका नयाँ अवसर उपलब्ध हुन सकेका छैनन्। बजार भाउ बढेकाले अधिकांश नागरिकको आयमा प्रतिकूल असर परेर वास्तविक आय घटेको छ। त्यस्तैगरी रोजगारका अवसर सृजना गर्ने कार्यको थालनीसमेत हुन सकेको छैन। श्रमजीवीहरूको संख्या वृद्धिसँगै बेरोजगार बढ्दो छ। मुनाफाखोरीहरूको पकडमा जकडिएकाले स्वास्थ्य तथा शिक्षा सेवाहरू आम नागरिकको पहँुचबाहिर हुन थालेका छन्। सरकारद्वारा सञ्चालित शिक्षा क्षेत्र गुणस्तरहीन छ। मुनाफाखोरीहरूले सञ्चालन गरेको शिक्षा प्रणालीलाई हामी स्तरीय ठान्छौं, त्यो महँगो छ। निर्माणाधीन पूर्वाधारहरूमध्ये अधिकांश अधकल्चो अवस्थामा छन्। समयमा ठूला आयोजनाका काम समयमै नसकिंदा तिनमा लागत खर्च बढ्दै छन्। ढिलासुस्तीको कारणले खर्च बढेकै छ। यसले कतिपय आशालाग्दा आयोजना औचित्यहीन भएका छन्। निर्माण भइसकेकाका अधिकांश पूर्वाधारहरू जस्तै सरकारी विद्यालय, अस्पताल, सिँचाइका नहर तथा सडकहरू मर्मतसम्भारको कुराइले जीर्ण भएका छन्। राष्ट्रिय आयमा तीन वर्षदेखि आएको वृद्धिदर (६६ प्रतिशत) लाई सरकारले आर्थिक क्षेत्रमा पुर्याएको योगदानका रूपमा प्रस्तुत गर्ने गर्छ, जुन आफैंमा गलत हो। एकै वर्षमा सरकारले पुर्याएको योगदानका कारणले अर्थतन्त्रको आकार वृद्धि भइहाल्दैन। आत्मसात गर्नुपर्ने अर्को वास्तविकता के पनि हो भने हासिल भएको वृद्धिदर अनुकूल मौसम, भारतीय रुपैयाँ जुनसँग नेपाली रुपैयाँको सटही जोडिएको छ, उक्त रुपैयाँको दाँजोमा डलरको भाउ बढेकाले विप्रेषण (रेमिट्यान्स) आयमा भएको वृद्धि तथा भूकम्प प्रभावित क्षेत्रहरूमा भएको पुनर्निर्माण जस्ता कारणले उच्च आर्थिक वृद्धिदर हासिल भएको हो। त्यसकारण जेजति आर्थिक वृद्धिदर हासिल भएको छ, त्यसैका आधारमा उच्च आर्थिक वृद्धिदर कायम हुने दिगो विकासको जग बस्यो ठान्नु गलत हो। आर्थिक वृद्धिदरका सबै जस बटुल्ने कार्य आफैंमा विवादित मात्र नभएर हास्यास्पद छ। जहाँसम्म आगामी आर्थिक वर्षको प्रश्न छ सरकारी लगानी क्षमता निराशाजनक भइरहनु; निजी क्षेत्रको लगानी वृद्धि नहुनु; कोरोना भाइरसको प्रभावले पर्यटन क्षेत्रमा शिथिलता आइलाग्नु तथा समस्त विश्वकै आर्थिक उन्नतिमा देखा परेको मन्दीजस्ता कारणले सरकारले बडो फूर्तिका साथ घोषणा गरेको आर्थिक वृद्धिदर आठ प्रतिशतभन्दा उच्च रहने दाबी सिद्ध नहुने निश्चित छ। वास्तवमा चार प्रतिशतको हाराहारीमा अर्थतन्त्र बढ्यो भने सन्तोष मान्नुपर्ने हुन्छ। सरकारको ध्यान सुशासन कायम गरेर कसरी अर्थतन्त्रलाई बढी उत्पादक तथा उत्पादनशील तुल्याउने; दिगो रूपमा रोजगारका अवसर सृजना गर्ने तथा बढेको अर्थतन्त्रको आकारलाई सदुपयोग गर्दै शिक्षा, स्वास्थ्य तथा भौतिक पूर्वाधार निर्माण तथा स्तरोन्नतितर्फ प्रभाव गर्नेजस्ता अहम् विषयतर्फ जान सकेको छैन। वित्तीय तथा मौद्रिक प्रणालीमा देखा परेका विसंगति तथा विकृतिको सम्बोधनका निमित्त अर्थतन्त्रमा आवश्यक संरचनात्मक सुधार कार्यहरूको थालनी गर्दै मुलुक अर्थतन्त्रलाई दिगो विकासको ट्र््याक वा लिक तर्फ उकाल्न प्रयत्नशीलसम्म पनि सरकारबाट हुन सकेको छैन। अचाक्ली कर तिरिरहेका जनतालाई करमाथिको करको भार थोपरेर, बजारमा एकलौटी कायम गर्ने तथा सरकारी सम्पत्ति स्वाहा गर्ने प्रवृत्तिलाई सरकार प्रोत्साहन गर्दै छ। गैरकानुनी कार्यलाई कानुन नै बदलेर हुन्छ कि अथवा मन्त्रिपरिषद्को निर्णय (नीतिगत निर्णयको नौलो अभ्यासमार्फत) गरेर तिनलाई वैध तुल्याउने कार्यमा सरकार सक्रियताका साथ लागिपरेको छ। खुला प्रतिस्पर्धात्मक बजार न खुला छ न त स्वच्छ प्रतिस्पर्धात्मक नै। सिन्डिकेट, मुनाफाखोर तथा काला बजारियाहरू हाबी भएका छन्। बजार व्यवस्थापन हुँदै छ। वित्तीय बजारमा समेत प्रतिस्पर्धालाई निरुत्साहित तुल्याउने कार्यतर्फ सरकार अग्रसर हँुदै गरेको छ। फस्टाउँदै गरेको बैंकिङ क्षेत्रलाई जबर्जस्ती मर्जर गर्न लगाएर सरकार एकातिर बैंकिङ क्षेत्रलाई नियन्त्रण गर्न अग्रसर छ भने अर्कातर्फ उक्त क्षेत्रमा भइरहेको प्रतिस्पर्धालाई समेत खुम्च्याएर इनइफिसिएन्ट तुल्याउने कार्य गर्दै छ। सरकारको आर्थिक निर्णयहरू उत्पादनशील क्षेत्रतर्फ नभएर देखावटी क्षेत्रतर्फ तथा सीमित व्यापारिक तथा राजनीतिक वृतलाई लाभ हुने कार्यले प्राथमिकता पाएको पाइन्छ। सरकारप्रतिको जनविश्वास प्रथम जनान्दोलनको सफलतापश्चात् जनमानसमा सरकारप्रतिको आस्था र विश्वासको भाव बढेको थियो। नागरिकको सरकारप्रति सकारात्मक धारणालाई धमिजा काण्डले तुषारापात गर्यो। त्यसपश्चात्का दिनहरूमा शृंखलाबद्ध रूपमै मञ्चन हुन थालेका घोटाला तथा भ्रष्टाचारका कालखण्डले सरकारप्रतिको आम नागरिकको धारणा उत्साहवद्र्धक हुन सकेन। दोस्रो जनआन्दोलनको सफलतापश्चात्का दिनदेखि सरकारप्रति जनविश्वासमा ह्रास आउने क्रमले गति लिन थालेको हो। कुनै पनि लोकतान्त्रिक राष्ट्रमा सरकारप्रतिको विश्वास घट्नु भनेको शुभसंकेत होइन। सरकार नेकपाप्रति नै जवाफदेही हुन सकेन र नागरिकप्रति उत्तरदायी हुने सबाल नै रहेन। तिनका विरोधीहरूको उद्देश्य वर्तमान सरकारलाई कमजोर तुल्याउँदै विस्थापित गर्नेभन्दा पर केही देखिँदैन। नागरिकले सरकारलाई विश्वास नगर्नाका धेरै कारण हुन्छन्, जसमध्ये प्रमुख सरकारले जाहेर गरेको प्रतिबद्धता पूर्ति गर्नेतर्फ सरकार अग्रसर नहुनु हो। उक्त कार्यलाई पिँधमा पुर्याउने कार्य वर्तमान सरकारले गरेको छ। दुई वर्षको अवधिमा वर्तमान प्रधानमन्त्रीले अनेक फगतका वाचा तथा प्रतिबद्धता जाहेर गरे। तिनले आफूले बोलेका कुरा पूरा भएको छछैन भन्नेतर्फ भने कहिल्यै पनि ध्यान दिएनन्। सरकारले गर्छु भनेका र गरेका कार्यबीचको खाडलको दूरी विगतमा भन्दा पछिल्ला दुई वर्षमा फराकियो। यस्तो अवस्थामा नागरिकको सरकारप्रतिको अविश्वास चुलिएको छ। यो सरकार कसको हो भनेर आम नागरिकमाझ गएर प्रश्न गर्ने हो भने अत्यन्त न्यून संख्याले मात्र हाम्रोे भन्ने स्थिति सिर्जना गर्नमा वर्तमान सरकारले अद्वितीय भूमिका नै निर्वाह गरेको छ। नेकपा के गर्दै छ ? विद्यमान अवस्थामा नेपाल कम्युनिस्ट पार्टी वास्तविक लोकतान्त्रिक दल भइदिएको भए सरकारले गरेका कमीकमजोरी देखेर रमिते भएर रमाउनेभन्दा दलभित्र बहस तथा छलफल गर्नमा लागिपर्ने थियो। सरकारलाई प्रभावकारी तुल्याउने मार्गहरूको खोजकार्यमा संलग्न हुने थियो। सरकारलाई सही दिशाउन्मुख तुल्याउने प्रयत्न हुने थिए। उक्त दलले सरकारलाई क्षमतावान् र दक्ष जनशक्ति उपलब्ध गराएर सुध्रन प्रेरित गर्ने थियो। नेतृत्व सुध्रिन नचाएको खण्डमा परिवर्तन गर्ने वैध प्रक्रियाहरूको खोजी गर्ने थियो। संसदीय दलमा नेता पदका दाबेदारहरूले वर्तमान प्रधानमन्त्रीलाई चुनौती दिने थिए। तर कार्ल माक्सका अनुयायीहरूले अन्य साम्यवादी मुलुकमा जस्तै षड्यन्त्रको साहारा लिएका छन्। पर्दापछाडि षड्यन्त्रका तुनाबुना रचेर सरकारलाई कमजोर तुल्याउँदै नेतृत्व विस्थापित गर्ने रणनीति अख्तियार गर्न नेकपाका शीर्षस्थ नेताहरू अग्रसर छन्। षड्यन्त्रका तानाबाना सरकार गठन भएको केही महिना नबित्दै दुई दल (पूर्वएमाले तथा पूर्वएमाओवादी) विलय हुनुपूर्व दुई अध्यक्षबीच आलोपालो गरेर सरकारको नेतृत्व गर्ने सहमति भएको खुलासा भयो। प्रधानमन्त्रीले त्यस्तो सम्झौता आफूले गर्दै नगरेको दाबी गरे। त्यसपश्चात् तिनले सम्झौता पत्र पढ्दै नपढी हस्ताक्षर गरेको स्मरण गरे। विभिन्न सौदागरी हर्ष ट्रेडिङहरू पश्चात् प्रधानमन्त्री ओलीले पाँच वर्ष सरकारको नेतृत्व गर्ने अनि सहअध्यक्षले दलको व्यवस्थापन गर्ने सम्झौता भयो। २४ घन्टा नबित्दै प्रधानमन्त्रीले आफू सरकार तथा पार्टी दुवैमा हाबी रहिरहने धारणा सार्वजनिक गरे। त्यसपश्चात्का दिनमा नेकपाभित्र सरकारलाई कमजोर सावित गर्ने रणनीतिले मूर्तरूप लिन थाल्यो। अन्तर्राष्ट्रिय जगत्मै सरकारलाई निर्धो तथा निरिह तुल्याउने कार्यको सुरुवात सहअध्यक्षले भेनेजुएला प्रकरणबाट सुरु गरे। प्रधानमन्त्रीको आशयविपरीत षड्यन्त्रका मतियार संगीन फौजदारी मुद्दाका अभियुक्तलाई संघीय संसद्को सभामुख पदमा आसीन गर्न सफल रहे। कम्युनिस्ट सरकारले द्वन्द्वकालका अपराधीलाई उच्च पद आसीन गराएपछि विश्व मानवअधिकारवादीका नजरमा सरकारको छवि सुध्रने प्रश्नै रहेन। दोस्रो तर दरिलो प्रहार मिलेनियम च्यालेन्ज कर्पोरेसन (एमसीसी) अन्तर्गत प्राप्त हुने अमेरिकी अनुदान सहयोगमा विवाद उत्पन्न गरेर थला पार्ने काम भएको छ। नेपाल सरकारले हस्ताक्षर गरिसकेको सम्झौतालाई संसद्को अनुमोदन गराउने प्रधानमन्त्रीले जाहेर गरेको प्रतिबद्धता तुहाउने प्रयास भइरहेको छ। जुन प्रकारले कार्यान्वयनको सुरुवातको अन्तिम घडीमा आएर नेकपाभित्र यस आयोजनाविरुद्ध विवाद चर्काइएको छ, त्यसले सरकारलाई अन्तर्राष्ट्रिय जगत्मा निरिह तुल्याउने अभूतपूर्व सफलता हासिल भएको छ, प्रधानमन्त्रीविरुद्ध षड्यन्त्र रचयिताका निमित्त। केही दिनयता मञ्चन हुँदै गरेको नाटक जसमा नेकपाका सबैजसो शीर्षस्थ नेताहरू षड्यन्त्रकारीको मतियार हुँदै एक व्यक्तिलाई धारिलो छुराका रूपमा प्रयोग गर्दै छन्। आमूक व्यक्तिको अवैध महत्वाकांक्षा पूर्ति गर्ने आश्वासन बाँडेर अर्थात् तिनलाई प्रधानमन्त्रीको आशयविपरीत राष्ट्रियसभामा मनोनयन गर्नेदेखि एक व्यक्तिका लागि संविधान नै संशोधन गरेर भए पनि प्रधानमन्त्री पदको दाबेदारका रूपमा प्रस्तुत गर्ने कार्य हँुदै छ। कोही व्यक्ति निर्वाचन हारिसकेको छ भने उसलाई अन्य कुनै सम्मानित पद दिन सकिन्छ तर फेरि जनतामै नेतृत्व गराउने शैली अपनाउनु त्यो पनि अनेक हतकण्डा गर्नु दुःखद् हो। निष्कर्ष षड्यन्त्र भनेको षड्यन्त्रै हो। त्यसले सीमित व्यक्तिहरूको महत्वाकांक्षा पूर्ति त गर्छ तर राष्ट्रको हित गर्दैन। प्रधानमन्त्रीको प्वाँख काट्न अथवा तिनलाई विस्थापित गर्ने सफलता उनीहरूलाई मिल्न सक्छ तर उक्त कार्यले सिंगो राष्ट्र कुन गन्तव्यउन्मुख तुल्याउने छ, यकिन गर्न कठिन छ। निश्चय पनि पाँच वर्ष शासन गर्ने म्यान्डेट प्राप्त गरेको इतिहासकै सबैभन्दा शक्तिशाली सरकार दुई वर्षकै अवधिमा निरिह र कमजोर हुनुमा सरकार प्रमुखको कार्यशैली, प्रदर्शित सरकार सञ्चालन दक्षता, भ्रष्टाचारको विरोध गर्दै भ्रष्टाचार मौलाउने वातावरण निर्माण गर्ने कार्यलगायत कारक छन्। त्यसलाई मलजल गर्ने काम हाबादारी र बकम्फुसे गफले पनि बृहत् भूमिका खेलेको छ। हुनेभन्दा नहुने काम र गर्नुपर्नेभन्दा बढी संरक्षण आदिले पनि समस्या उत्पन्न गरेको छ। यसले पनि शक्तिशाली भनिएका सरकारलाई पनि त्यसको मिहिन सञ्चालनको जिम्मेवारी तिनका निमित्त बोकाको मुखको कुभिन्डो सावित भए झैं छ। यसले गर्दा सरकार नेकपाप्रति नै जवाफदेही हुन सकेन र नागरिकप्रति उत्तरदायी हुने सबाल नै रहेन। तिनका विरोधीहरूको उद्देश्य वर्तमान सरकारलाई कमजोर तुल्याउँदै विस्थापित गर्नेभन्दा पर केही देखिँदैन। विगत दुई वर्षमा राष्ट्रदोहन कार्यमा एउटा व्यापारिक निकाय हाबी भयो; भोलिका दिनमा अर्को हुने हो। त्यसतर्फ सचेत रहेर सरकारले आफ्नो सचिवालयदेखि सञ्चालन पद्धतिसम्म पनि सुधार गर्दै मुलुकको विकासमा योगदान गर्न आवश्यक छ। नेतृत्वमा रहेको व्यक्तिले आफ्नो ओझ आफैंले राख्ने हो। त्यसमा ध्यान दिएर काम बढी र गफ कम मात्र गरिदिए सरकार सञ्चालनमा समस्या देखिँदैन, अन्यथा जनता बकम्फुसे गफमा लाग्ने अवस्थामा छैनन्।"
कहिले सफा होला हनुमन्ते खोला ?,"बालकोट पुलभन्दा पर खेतबारीमा सागपात केलाउँदै गरेकी सत्तरी वर्षीया आमाले हनुमन्ते हेर्दै विगत सम्झिइन्, यो खोलामा वारिदेखि पारि किनारसम्म सफा पानी सललल बग्थ्यो। मानिसहरू पवित्र नदी भन्थे। सम्मान गर्थे। नदीको बहाब हेरेर आनन्दित हुन्थे। यहाँको पानी पिएर जान्थे। मैले पनि कत्तिपटक पिएकी थिएँ। त्यस्तो खोला यस्तो होला भन्ने मैले कल्पना पनि गरेकी थिइनँ ! पुलबाट खोलातिर हेर्दा दुवै किनारामा ढलपानी झर्ने ह्युम तथा काला पाइप नदीतिर तेर्सिएका छन्। ढल पाइपबाट निस्किएका मानवविसर्जित फोहोरबसहितको लेदो पानी थपिँँदै र दुर्गन्ध फैलाउँदै बगिरहेको छ। पाइपका वरपर र नदीका बीचतिर कतै थुप्रो त कतै छरपस्ट रूपमा सिमेन्टका बोरा, प्लास्टिक, लुगा, झोला, हेलमेट, टायर, चप्पल, जुत्ता, काठका टुक्रा, स्पम, थुन्चे, डोका, चुरोट, बिस्कुट, चाउचाउका खोल र कार्टुन, कपाल, गाईगोठबाट निस्किएका मूत्र, केराका थुम्बा, पातपतिंगर, सिटासिटी, दाउरा बनमारालगायतका झारपात देखिन्छन्। यहाँको परिदृश्य हेरेपछि हनुमन्तेले भने झैं लाग्थ्यो शिक्षित मानिसहरू बस्ने सभ्य सहरको परिचय बोकेर म निरन्तर बगिरहेको छु ! यही पुलबाट दैनिक हजारौं मानिस ओहोरदोहोर गर्छन् पैदल, मोटरसाइकल, साइकल, बस, मिनिबस, ट्याक्सी, ट्रक, टिफर, प्राडो, पजेरोमा। तिनमा सवार हुन्थे सुकिलामुकिला, राताचिल्ला, रसिलाफूर्तिला लाग्ने र सभ्य ठानिने प्रधानमन्त्री, राजनीतिक दलका शीर्षदेखि वरिष्ठ, कनिष्ठ नेताकार्यकर्ता, विषयविज्ञ, समाजसेवी, साधु, महात्मा, सन्त, पत्रकार, साहित्यकारहरू सवार हुन्थे। उनीहरू न गाडीबाट ओर्लेर हेर्थे, न त खोजीनीति गर्थे। कोही पनि पुलमुन्तिर बग्ने हनुमन्तेको नारकीय जीवन देख्दैनथे। उनीहरूमध्ये कतिपय यस्ता थिए, जो नदीतिर फर्केर खकार्थे, थुक्थे र ठुस्सिँदै भन्थे कस्तो फोहोर छ्या ! यस्तो ठाउँमा कसरी हिँड्नु ! बालकोट पुलका यात्रीहरूका सोचाइ र व्यवहार कस्ता छन् भनेर बुझ्न यति नै काफी छैन र ? तर ती यात्रीमध्ये केहीले त हनुमन्तेको नारकीय जीवन देखेछन् र अठोट लिएछन्, हनुमन्ते, हामी एक दिन तिमीलाई पुनर्जीवन दिनेछौं ! हो, तिनले एक दिन हनुमन्तेलाई पुनर्जीवन दिने अभिलाषा राखेर सफाइ अभियान सुरु गरे, जुन अभियानले सय हप्ता पूरा गरेछ। यस अवसरमा एकै ठाउँमा उभिएका अभियन्ताहरूले भनेका थिए हनुमन्ते सफाइ अभियानको पहिलो चरण पूरा भएको छ; अब राजमार्ग, मठमन्दिर, पाटीपौवा, गल्ली पनि सफाइ हुन्छन्। अभियानले सिंगो भक्तपुरलाई सुन्दर, सफा र हराभरा राख्ने उद्देश्य बोकेको छ। पुलमुनि हेर्दा लाग्थ्यो खै त उनीहरू यहाँ आइपुगेका ? पुलमुनिको यो अवस्था छ, उता सफाइ अभियन्ताहरू सफाइ अभियान सुरु भएयता आजसम्म आइपुग्दा हनुमन्तेमा फोहोर फाल्ने क्रममा ९० प्रतिशत कमी आएको बताउँछन्। सहकारी क्षेत्रका जयराज पौडेल भन्छन्, निर्वाचित जनप्रतिनिधि आएपछि सफाइ अभियान सहज रूपमा अगाडि बढेको छ। सफाइ अभियान कहाँ पुग्ला ? कति सफल होला ? जस्तो लागेको थियो, नागरिक जागेपछि गर्न नसक्ने केही पनि रहेनछ भन्छन् रेडक्रस सोसाइटीका भक्तपुर सभापति मनोजकुमार थापा। बागमती सफा होला र ? भन्दै काम गर्दै जाँदा अभियान जसरी उदाहरणीय बन्यो, हनुमन्ते सफाइ अभियान पनि त्यसरी नै अगाडि बढ्दा प्रेरणास्रोत बन्यो भन्छन् जीवन विज्ञानका विशेषज्ञ रमेश नेपाल। बागमती सफाइ अभियान चलिरहेका बेला हामी सुतिरहेका थियौं, हामी उठेपछि हनुमन्ते सफा भई सलल बग्न थालेको छ भन्छन् वातावरण क्षेत्रका टीकाराम दाहाल। उठौं, जागौं, हनुमन्ते सफाइ गरौं भन्दाभन्दै सय हप्ता पार गरेछौं भन्छिन् सफाइ अभियानकी सहसंयोजक तथा मध्यपुर ठिमी नगरपालिकाकी उपमेयर अञ्जना मधिकर्मी। उनी भन्छिन्, सय हप्ता पूरा गर्नुको अर्थ समापन होइन, यो त सुरुवात हो। सयौं हप्ता बिताउन सजिलो थिएन तर पनि जाडोमा ठिहिर्याए पनि र गर्मीमा गनाए पनि महिलाले बढी सहभागिता जनाएर अभियानलाई यहाँसम्म ल्याइपुर्याएको अनुभव सुनाउँछिन् भक्तपुरकी प्रमुख जिल्ला अधिकारी हुमकला पाण्डे। दुई सयवटा सामाजिक संघसंस्थाको सहभागिता रहेको र एक सयऔं हप्ता पार गरेको यस अभियानबाट एक लाख मानिसको मनमा शुद्धता आएको छ भन्छन् अभियानका प्रमुख सल्लाहकार महेश बस्नेत। उनी भन्छन्, अभियानले लार्भा अवस्था पार गरेर पुतलीको रूप ग्रहण गरेको छ। यो अभियानले धेरै न्युक्लियस जन्माएको छ। उनी भन्छन्, भक्तपुरका चाँगुनारायण र सूर्यविनायक नगरपालिकाले एकल रूपमा वडावडामा सफाइ अभियान थालेका छन्। यो अभियान पनि निरन्तर बढ्छ, रोकिँदैन। हामीले दुई महिना निरन्तर राजमार्ग सफाइ गर्दा यसलाई सुन्दर, सफाका साथै सुरक्षित पनि बनाउनुपर्छ भन्ने ज्ञान पाएको उनी बताउँछन्। उनी थप स्पष्ट पार्दै भन्छन्, पानीका बोतल, चाउचाउ, बिस्कुट, गुट्खाका खोल सडक र नदीमा फ्याँक्ने अनि किन सफाइ भएन भन्नु दरिद्र मानसिकता हो। यसरी सफाइ कहिले हुन्छ ? हनुमन्ते सफाइ अभियानले एउटा खण्ड पार गरेको छ भन्छन् हनुमन्ते सफाइ अभियानका संयोजक वासुदेव थापा। उनी भन्छन्, अब यो अभियान बहुआयामिक रूपमा अगाडि बढ्नेछ। हनुमन्तेप्रतिको दृष्टिकोण सहकारी क्षेत्रका पौडेल भन्छन्, हामी पहिला हनुमन्तेलाई गाली गथ्र्यौं आज माया गर्ने भएका छौं। सफाइ अभियान नदीमा मात्र होइन, अन्य क्षेत्र राजमार्ग, मठमन्दिर आदिमा पनि प्रवेश गर्दैै अगाडि बढेको रेडक्रस सोसाइटीका भक्तपुर सभापति थापा बताउँछन्। फोहोर लुकाउने र बाहिर राम्रो देखिने हाम्रो बानी छ, त्यसलाई सुधारौं भन्छन् जीवन विज्ञानका विशेषज्ञ नेपाल। उनी भन्छन्, हामी बाहिरी वातावरण र भित्री मन पनि सफाइ गरौं। जीवन विज्ञानले मनभित्रको फोहोर सफाइ गर्दै आएको छ। जसको मन फोहोर छ, त्यसले नै बाहिर फोहोर गर्छ भन्छन् गैसस महासंघ भक्तपरका अध्यक्ष सोम शर्मा। उनी भन्छन्, बाहिरको फोहोर टिप्ने अभियान सकिएको छ, अब मनभित्रको फोहोर टिपौं। हामीले मन सफा गर्यौं भने हनुमन्ते सफा हुन्छ। वरिपरिको वातावरण पनि सफा हुन्छ। हनुमन्तेबाट सुरु गरेको सफाइ अभियानलाई राजमार्ग, सडक, गल्ली हुँदै टोलटोल र घरघरमा पनि पुर्याउने बेला आयो भन्छिन् सफाइ अभियानकी सहसंयोजक मधिकर्मी। उनी भन्छिन्, करिडोर सम्पन्न भएपछि हनुमन्तेको सफाइ अभियान पुनः सुरु हुनेछ। त्यसबेला पनि हामी मनैदेखि आफ्नो घर, टोलको सफाइमा पनि लाग्नेछौं। सबैले आआफ्नो क्षेत्रबाट सफाइ अभियान सञ्चालन गर्न सक्यौं भने हाम्रो उद्देश्य सफल हुनेछ भन्छन् नेकपा भक्तपुरका संयोजक वचन देउजा। भक्तपुरकी प्रमुख जिल्ला अधिकारी पाण्डे भन्छिन्, सदाचारको मूल्यमान्यता मान्दै र मनलाई शुद्धीकरण गर्दै अगाडि बढे हनुमन्ते सफाइ अभियानको लक्ष्य पूरा हुनेछ। बागमती प्रदेशका सभासद् रजनी वैद्य भन्छिन्, हाम्रो सोच राम्रो भयो भने हनुमन्ते सङ्लिन्छ। भक्तपुर २ बाट निर्वाचित सांसदसमेत रहेका सफाइ अभियानका प्रमुख सल्लाहकार बस्नेत भन्छन्, पाँच लाख मानिसको मन शुद्ध बनाउनु छ। यसका लागि हामी जुन तरिकाले सफाइ गर्दै आएका थियौं, अब फरक ढंगले जाने छौं। उनी भन्छन्, हनुमन्ते करिडोर अरनिकोको वैकल्पिक मार्गका रूपमा विकास हुँदैछ। यसलाई दुई वर्षभित्र सम्पन्न गरिनेछ। ठाउँठाउँमा ट्रिटमेन्ट प्लान्ट स्थापना गरेर ढल पानी प्रशोधन गरी हनुमन्तेमा बगाइनेछ। दुई वर्षभित्रै हनुमन्तेमा माछा हिँडेको देख्न पाउनुहुनेछ। सबैको सहभागिता रहेको अभियानले दशकौंदेखिको समस्या दुई वर्षमा सकियो भने अब हनुमन्ते खोलाले मूर्तरूप प्राप्त गर्ने समय धेरै टाढा छैन भन्छन् सफाइ अभियानका संयोजक थापा। अभियानबाट प्राप्त अनुभव बाँड्दै भन्छन्, यस अभियानले सँगसँगै मन पनि सफाइ गर्दै गएको छ। अब ती मनले कहिल्यै पनि जथाभावी कतै पनि फोहोर फ्याँक्ने छैनन्। साथै अरुलाई पनि यस्तै प्रेरणा दिनेछन्। त्यसैले बहुआयामिक महत्व बोकेको यो चेतनाको अभियान पनि हो। अब हामीले आफ्नो नदीसम्मको सरसफाइ गर्नु अनिवार्य छ। अभियानमा सेना, प्रहरी, नगर प्रहरी, विद्यार्थी, शिक्षक, जीवन विज्ञान, पातञ्जल योग समिति, बैंक, सहकारी, स्थानीय तहका प्रतिनिधि, विभिन्न कार्यालयका कर्मचारी, पत्रकार, विभिन्न दलका नेताकार्यकर्ता, समाजसेवी, नागरिक समाजका महिला हुन् या पुरुष, सबैमा हनुमन्ते मात्र होइन, सिंगो भक्तपुरलाई सफा राख्ने उत्कट अभिलाषा देखियो, जुन आमूल परिवर्तन ल्याउने प्रारम्भिक जागरण हो। बागमती तथा मनोहरा सफाइ अभियानको अनुभव पनि सँगालेका हनुमन्ते सफाइ अभियानका उत्प्रेरक रुद्र पौडेलले बढीभन्दा बढीलाई सफाइ अभियानमा सहभागी गराउन उत्प्रेरणा जगाएका छन्। यो सफाइ अभियानको रथलाई मिहिन रूपमा चलाएर संयोजक थापा, प्रमुख सल्लाहकार बस्नेत र उत्प्रेरक पौडेलहरू सफाइका सहयात्रीहरूको होस्टे र हैंसेमा हनुमन्तेलाई सफाइ र हराभरा तुल्याउन सफल हुन सकून् !"
भीम र रोजिना बने खिजीदेम्वा अल्ट्रा म्याराथुनको विजेता,"ओखलढुंगा : धावक भीमबहादुर गुरुङ र रोजिना भण्डारीले दोस्रो खिजीदेम्वा अल्ट्रा म्याराथुनको उपाधी जितेका छन् । गुरुङले पुरुषतर्फ र भण्डारीले महिलातर्फको उपाधी जितेका हुन् । खिजिदेम्बा गाउँपालिका ५ को खिजिफलाँटेबाट सुरु भएको म्याराथुन सोलुखुम्बुको सिमानामा पर्ने भुलभुले पुगेर पुनः खिजिफलाँटेमै पुगेर टुंगिएको हो । म्याराथन दौडअन्तर्गत ४२ किलोमिटर दूरीमा पुरुष विधातर्फ गोरखा आरुघाटका ३७ वर्षीय भीमबहादुर गुरुङले तीन घण्ट ४९ मिनेटमा पूरा गरेका थिए । त्यस्तै महिला विधामा जुम्लाकी रोजिना भण्डारीले चार घण्टा ५८ मिनेटमा दौड पूरा गर्दै विजेता बनेकी हुन् । रोजिना नेपाली सेनाकी धाविका हुन् । पूर्व नेपाली सेनाका भीमबहादुर अघिल्लो वर्षको पिकेदेम्वा हाफ म्याराथनका विजेता हुन् । त्यसैगरी पुरुष विधातर्फ गोपाल तामाङले ४ घण्टा तीन मिनेटमा निर्धारित दूरी पार गर्दै उपविजेता बने भने दुर्गा बुढाले चार घण्टा पाँच मिनेटमा निर्धारित दूरी पार गर्दै तेश्रो बने । महिला तर्फ यस अघि पिकेदेम्वा आफ म्याराथुनका विजेता हुमी बुढामगरले पाँच घण्टा १८ मिनेटमा दौड पूरा गर्दै उप विजेतामा चित्त बुझाइन् । स्थानीय धाविका सविना तामाङले पाँच घण्टा ३२ मिनेटमा दौड पूरा गर्दै तेश्रो स्थान हासिल गरेकी छन् । म्याराथुनमा पुरुषतर्फ २४ र महिला १२ गरी जम्मा ३५ जना सहभागी थिए । साहसिक खेलकुदका माध्यमबाट जिल्लाको पर्यटन विकासका लागि ओखलढुंगा पर्यटन विकास समितिले गत वर्षदेखि म्याराथुन आयोजना गरिएको संयोजक ङवाङ ङिमा शेर्पाले जानकारी दिए । विजेताले विधागत रुपमा क्रमशः ७० हजार, ५५ हजार, ४० हजार, ६ हजार र ४ हजार नगद पुरस्कार प्राप्त गरेका छन् । समुन्द्री सतहदेखि दुई हजार दुई सय मिटर उचाइबाट दौड सुरु भइ ३ हजार ६ सय मिटर दूरी पार गर्दै पुनः २ हजार २ सय मिटरमै आएर दौड टुंगिएको हो । विजेतालाई सोमबार प्रतिनिभिसभाका सांसद यज्ञराज सुनुवारले पुरस्कार वितरण गरे ।"
"एल क्यासिकोमा ४ वर्षपछि रियल मड्रिडको जित, बार्सिलोना स्तब्ध",मड्रिड : स्पेनिस ला लिगा अन्तर्गत यस सिजनको दोस्रो एल क्यासिकोमा बार्सिलोना पराजित भएको छ । सोमबार बिहान रियल मड्रिडको मैदानमा भएको खेलमा रियल मड्रिडले शीर्ष स्थानमा रहेको बार्सिलोनालाई २० ले पराजित गरेको हो । जितसँगै रियल शीर्ष स्थानमा उक्लिएको छ भने बार्सिलोना दोस्रो स्थानमा झरेको छ । घरेलु मैदानमा रियलले बार्सिलोनाबाट केही दबाब खेपे पनि बलियो प्रतिरक्षा गर्दै जित हासिल गर्यो । लामो समय गोलरहित अवस्थामा चलिरहेको खेलमा रियलका लागि भेनिसियस जुनियरले ७१औं मिनेटमा गोल गरी टोलीलाई अग्रता दिलाए । अतिरिक्त समयको दोस्रो मिनेटमा डिन मेजियाले अर्काे गोल थपेपछि बार्सिलोना नमिठो हार व्यहोर्न बाध्य भयो। जितपछि २६ खेलबाट ५६ अंक बनाएको रियल शीर्ष स्थानमा छ समान खेलबाट ५५ अंक रहेको बार्सिलोना दोस्रो स्थानमा छ । एल क्यासिकोमा लामो सयमपछि रियल मड्रिडले जित निकाल्न सकेको हो । यसअघि पछिल्लो पटक रियल मड्रिडले २०१६ मा बार्सिलोनालाई उसकै मैदानमा २१ ले हराए यता जित हात पार्न सकेको थिएन । रियलको मुख्य प्रशिक्षकका रुपमा जिनेदिने जिदानले रियल मड्रिडलाई पहिलो एल क्यालसिको जित दिलाएका छन्। आइतबार राति नै भएको खेलमा ओसासुनालाई ३२ ले पराजित गरेको सेभिल्ला २६ खेलबाट ४६ अंकसहित तेस्रो स्थानमा उक्लिएको छ । यस्तै मालोर्कालाई १० ले पराजित गरेको गेटाफे ४५ अंकसहित चौथो स्थानमा पुगेको छ। स्पानियोलसँग ११ को बराबरीमा रोकिएको एथ्लेटिको मड्रिड पाँचौँ स्थानमा झरेको छ । अर्को खेलमा एथ्लेटिको बिल्बाओले भिल्लारियललाई १० ले पराजित गरेको छ।
