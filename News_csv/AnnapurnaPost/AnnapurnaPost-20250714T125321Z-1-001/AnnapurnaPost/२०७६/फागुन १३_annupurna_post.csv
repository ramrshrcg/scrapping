शीर्षक,विवरण
ओली माइनस एरोगेन्स,"साना कुरामा विचार नपुर्याउँदा एक ठूलो सम्भावना बोकेको नेता लज्जित हुने अवस्था आउनु देशका लागि राम्रो होइन। प्रधानमन्त्री केपी ओलीले जन्मदिनमा तामझामसाथ नेपालको नक्सा आकारको केक काटेपछि उनको चौतर्फी विरोध भइरहेको छ। केक ओलीकै आदेशमा पुग्यो वा उनले बेहोसीपूर्वक काटे मात्र, त्यसको जानकारी आएको छैन। शंकाको सुई उनको टिमतर्फ नै घुम्छ। हुन त केक प्रसंग दृश्यमा आएको कुरा मात्र हो। समस्याको जरो ओलीको व्यक्तित्वमा रहेको छ। त्यो जरोले तमाम अनुकूल परिस्थिति र सम्भावनाका बाबजुद उनलाई राजनेता अर्थात् स्टेट्सम्यान बन्न नदिइरहेको छ। त्यो जरो हो उनको एरोगेन्स। मन्त्रिपरिषद्को बैठक होस् वा पार्टीको, ओलीबाहेक अरूले बोल्नै पाउँदैन। बोलिहाल्यो भने पनि त्यसको खासै सुनुवाइ हुँदैन। उनको व्यक्तित्वका अगाडि कोही टिक्नै सक्दैन। यस्तो स्ट्रङ पर्सनालिटी प्रायः अरूमा उत्साह भर्ने खालको होइन, बरु दबाउने खालको हुन्छ। ओलीको सेन्स अफ ह्युमर ले केही सहज त बनाउँछ, तर सबैजना उनी नै हावी भएको र आफूले बोल्न नपाएको अनुभव गर्दै फर्कन्छन्। एरोगेन्सले स्ट्रङ पर्सनालिटी बनाउँछ भने विनम्रताले इन्स्पाइरिङ पर्सनालिटी, जसले अरूलाई प्रेरणा दिन्छ र अपनत्वको भाव जगाउँछ। एरोगेन्सले अपनत्वको भाव मार्छ, जसको परिणाम विभिन्न स्वरूपमा देखिन्छ। केक वा बाँसुरी वा एमसीसी वा टेप प्रकरण बाहिर आउँछन्। विनम्रता र सादगीराजनेताको आधार दुईतिहाइको बहुमतले राजनेता बनाउने होइन। राजनेता जनताको विश्वास र श्रद्धाले बनाउने हो, जसको मुख्य आधार हो इमानदार कर्म, विनम्रता, र सादगीपूर्ण व्यवहार। पहिलोमा ओली खरै उत्रेका देखिन्छन्, उनले इमानदारीपूर्वक काम गरेकोमा शंका गर्ने धेरै ठाउँ छैन। तर दोस्रो र तेस्रोमा उनी पूर्णतया असफल भएका छन्। विनम्रता र सादगीसँग उनको कुनै साइनो देखिँदैन। यीमध्ये इमानदार कर्म एकदमै महत्वपूर्ण हो आफूले गर्नुपर्ने काम दायाबाया नगरी पूरा इमानदारीका साथ गर्ने। हाम्रा नेता, कर्मचारी, व्यापारी र पेसाकर्मीहरूले यही एक मात्र गरे पनि देश उहिल्यै बनिसक्ने थियो। तर राजनेता हुन योसँगै विनम्रता र सादगी पनि उत्तिकै महत्वपूर्ण छ। विनम्रता अरूसँग गरिने व्यवहारसँग सम्बन्धित छ भने सादगी आफूले अपनाउने आचरणसँग। ओली र उनको वरिपरिको टिममा न अरूसँगको व्यवहारमा विनम्रता देखिन्छ, न आफ्नो आचरणमा सादगी। यी दुवैको कारक एरोगेन्स नै हो। अरूलाई बाल नदिने प्रवृत्ति नै हो। जनताले ओलीलाई विनम्र नेताको रूपमा देख्न पाएका छैनन्। उनलाई जनताले चिन्ने भनेको चोटिलो व्यंग्यमिश्रित रूखो भाषण गर्ने नेताको रूपमा मात्र हो। उनका अगाडि कोही पनि बोल्न सक्दैन, कोही पनि टिक्न सक्दैन भन्ने छवि जनमानसमा राम्रैसँग गडेको छ। त्यो छविले न उनलाई व्यक्तिगत रूपमा सहयोग गर्छ, न उनले गर्न खोजेको इमानदार राष्ट्रसेवाको कामलाई यसले टेवा पुर्याउँछ। सादगीपूर्ण नेताका रूपमा पनि जनताले ओली र उनका सहयोगीहरूलाई देख्न पाएका छैनन्। सबैजना तडकभडककै जीवन बिताइरहेका देखिन्छन्। विगतमा सर्वहारा वर्गका नेता सत्तामा पुगेपछि ठूलै राजामहाराजा जस्तै पुलिसको गाडी अघिपछि लगाएर सडकमा अरूलाई हटहट भन्दै हिँड्छन्। यसले जनतासँग दूरी मात्र बढाउँछ। पहिलो गाँसमै ढुंगा सम्भवतः जनतालाई सबैभन्दा ठूलो धक्का त्यतिबेला लाग्यो जब सामाजिक सुरक्षा कोषको सुरुवात ओलीको फोटो सहरभरि टांग्ने र पत्रिकाको ज्याकेटमा छाप्ने कामबाट भयो। राम्रोसँग व्यवस्थित गर्न सके र रोजगारदाताहरूको विश्वास जितेर लागू गर्न सके यो कोषबाट सबैको कल्याण हुने थियो। तर कार्यक्रम जनकल्याणका लागि नभई ओलीको व्यक्तिगत प्रचारका लागि ल्याएको जस्तो भयो। जुन कुराको पहिलो दिनदेखि नै स्वागत हुनुपर्ने हो, त्यसको पहिलो दिनदेखि नै विरोध हुन थाल्यो। निःस्वार्थ सल्लाह दिने जोकोहीले पनि भन्न सक्ने थियो, ओलीको त्यो फोटो टँसाइमा विनम्रता झल्किँदैन। फोटोग्राफीको एंगल र निश्चल मुस्कानले सार्वजनिक छवि निर्माणमा धेरै काम पर्छ। कार्यक्रम कता हरायो कता, जनमानसमा प्रधानमन्त्रीको एरोगेन्ट छवि मात्र बस्न पुग्यो। सल्लाहकार र प्रवक्तामा गलत चयन प्रवक्ताका रूपमा गोकुल बाँस्कोटाको चयनले सरकारलाई राम्रो गरेन; बरु सरकार दम्भी र हैकमवादी छ भन्ने छवि मात्र प्रस्तुत गर्यो। त्यसले सरकार र जनताबीच दूरी बढाउने काम मात्र भयो। उनका कार्यक्रममा सामेल हुने र भाषण सुन्ने जोकोही पनि (कार्यकर्ताबाहेक) सरकारको प्रवक्ताको प्रस्तुति देखेर चकित हुन्थे। उनको शैली ग्याङफाइट गर्न उद्यत् बीसबर्से युवाले पाखुरा सुर्काएजस्तो हुन्थ्यो। उनी अनलाइन र सोसल मिडियाका पोष्टहरू प्रिन्ट गरेर ल्याउँथे र पत्रकारलाई देखाउँदै भन्थे यस्तै हो लेख्ने र बोल्ने तरिका ? उनले बोल्ने शब्द आफैंमा खराब हुँदैनथे, तर खास सन्देशचाहिँ उनका हाउभाउ र शैलीले दिन्थे। त्यसमा विनम्रताको नामोनिशान नै हुँदैनथ्यो। मानिसले उनको आक्रामक शैली मात्र सुन्थे, देख्थे। बाँस्कोटालाई ओलीको कार्बन कपी वा उनकै अर्को अवतारका रूपमा धेरैले लिएका थिए। कोही त उनलाई भविष्यको ओलीसमेत भन्थे। कार्यकर्ताबाहेक अरूलाई अलोकप्रिय लाग्ने उनको शैलीलाई मानिसले प्रधानमन्त्रीको छविसँग जोडेर हेर्नु स्वाभाविक थियो। उनको नाम ७० करोड कमिसनसँग जोडिनुले त प्रधानमन्त्रीको भ्रष्टाचारविरोधी अभियानलाई नै प्रहार गरेको छ। जे होस्, उनको राजीनामासँगै तत्कालका लागि संकट केही टरेजस्तो देखिन्छ। ललिता निवास प्रकरणमा पार्टी नेता जोगाएको लाञ्छनाबाट पार पाउनु त छँदै छ; त्यसका लागि पनि ओलीले प्रस्टसँग आफ्नो सफाइ पेस गर्न सक्नुपर्छ, जुन गर्न उनलाई उनकै आरोगेन्ट शैली र उनको टिमको रबैयाका कारण सजिलो छैन। बाँस्कोटा ओलीको जहाजमा रहेको एक प्वाल थिए; जो जहाजको कप्तानलाई सजावटजस्तो लाग्थ्यो। त्यो प्वालले थाहै नपाई विस्तारै जहाजलाई डुबाइरहेको थियो; जसबाट अहिले जहाज मुक्त भएको छ। प्रधानमन्त्रीले अबको सञ्चारमन्त्री प्रेसमार्फत जनतासँग सम्बन्ध सुधार्न सक्ने विनम्र व्यक्ति बनाउनु जरुरी छ; जसले प्वालको होइन साँच्चिकै सजावटको काम गरोस्। प्रधानमन्त्रीको आफ्नै र सल्लाहकारहरूका प्रस्तुति देख्दा सरकार हैकमवादी शैलीतर्फ ढल्किएजस्तो लाग्छ। सरकार र प्रशासनको यो शैली संस्कृत विश्वविद्यालयको उपकुलपतिलाई विमानस्थलबाट लज्जित गर्दै फर्काउनेदेखि लिएर फोटोपत्रकार वर्षा शाह, पशुपति शर्मा, ज्ञानेन्द्र शाही, गुठी विधेयक, रूपज्योति पक्राउ र भिटेन आदि प्रकरणहरूमा झल्कियो। काम गराइको ढंग नपुग्दा कानुनी शासन स्थापना गर्न खोजेको होइन, हैकमवाद देखाएको बुझियो। त्यो ढंग विनम्रताबाट आउँथ्यो। त्यसमाथि मिडियाको विश्वास नगुमाएको भए र गैरकार्यकर्ताको पनि सुझाव लिने गरेको भए हुन्थ्यो। तर त्यसो गर्नुभन्दा बाँस्कोटा र सल्लाहकारहरूको डिजाइनमा सरकार सूचना प्रविधिजस्ता विधेयक ल्याउने, अभिव्यक्तिलाई दण्डित गर्ने र सार्वजनिक बहसलाई साइज मा राख्ने प्रयत्नतिर लाग्यो। यी सब प्रत्युत्पादक सिद्ध भए। घाटा राष्ट्रलाई स्वतन्त्र नागरिकको स्वर ओलीसम्म पुग्दै पुग्दैन। उनका सल्लाहकार र भक्त कार्यकर्ताले के बताउँछन् र त्यसमध्ये कति प्रतिशत उनले सुन्छन्, त्यसका आधारमा उनको विचार बन्छ। उनले संसद्मा बताएजस्तो इन्डेक्स होइन इम्प्रेसन हेर्ने हो भने त्यस्तो इम्प्रेसन स्वतन्त्र नागरिकका आँखाबाट हेरिनुपर्छ। कार्यकर्ता त अन्धभक्त हुन्छन् वा फाइदाका लागि अन्धभक्तिको नाटक गर्छन्। उनीहरूले देखाएको पब्लिक इम्प्रेसन मुतको न्यानोजस्तो मात्र हो। उनीहरूको ट्विट हेर्दै मक्ख पर्ने हो भने ओलीको हालत सहरमा नांगै हिँडेर कति न राम्रो कपडा लगाएको छु भन्ने भ्रममा पर्ने सम्राट्जस्तै हुनेछ। अन्धभक्तको मात्र कुरा सुन्दा राजा ज्ञानेन्द्रको त्यस्तै हालत भएको थियो। प्रधानमन्त्री ओलीलाई सच्चा चित्रण गर्ने त्यस्तो बालक चाहिएको छ; जसले राजालाई भन्न सकोस् तपाईं त नांगै हुनुहुन्छ। उनलाई चाहिएको स्वतन्त्र सल्लाहकार हो; भक्त कार्यकर्ता होइन। ती चुनावका लागि चाहिन्छन्; देश निर्माणका लागि होइन। तर त्यसो गर्नका लागि पनि सोच खुला हुनुपर्छ; जसका लागि फेरि पनि तगारो बन्छ एरोगेन्स। अवसर थियो राष्ट्रनिर्माण गर्ने र राजनेता बन्ने। कुरा बिग्रिएन भने पाँच वर्षमा अझै आधा समय त बाँकी छ। पार्टीमा प्रचण्ड र माधव नेपाल पक्षले आफूलाई कर्नरमा पारिएको अनुभव गरेनन्; उनीहरूबाट धेरै असहयोग भएन; भ्रष्टाचारका प्रसंगले सरकारको कार्यकाल छोटिएन, र ओलीको स्वास्थ्यले साथ दियो भने यो बाँकी समयमा देशका लागि धेरै काम हुन सक्छ। तर यसका लागि उनले जनतासँगको दूरी घटाउनुपर्छ; जसको उपाय हो विनम्रता र सादगीपूर्ण व्यवहार। प्रधानमन्त्रीले पार्टी कार्यकर्तालाई जनताका विश्वास जितेर काम गर्न निर्देशन दिनुपर्ने हो; अरिंगाल बनेर जाइलाग्न होइन। मिडियालाई शिष्टाचारको भाषा सिकाउने काम प्रधानमन्त्रीको होइन; बरु उसलाई आफ्नो राम्रो काममा विश्वस्त गराउनेचाहिँ हो। मिडियालाई शत्रु बनाउँदा जनतासँगको दूरी बढ्ने मात्र हो। सम्पादकहरूलाई बोलाएर उनीहरूका कुरा केही समय भए पनि धैर्यपूर्वक सुनेको भोलिपल्ट आएका समाचारको सन्देश ओलीले बुझ्न सक्नुपर्छ। नत्र उनलाई व्यक्तिगत घाटा त हुन्छ नै, दुईतिहाइको सरकारले पनि केही गर्न नसक्दा देशले ठूलो मौका गुमाउनेछ।"
प्रत्यक्ष निर्वाचित प्रणालीका संकेत,"दुई वर्षमा जनअपेक्षाअनुसार काम गर्न असफल भएपछि नेकपाले संसदीय पद्धतिलाई दोष देखाएर राष्ट्रपति प्रणालीमा जाने संकेत गरिरहेको छ केपी ओली नेतृत्वमा गठित नेकपाको सरकारले दुई वर्ष पूरा गर्यो। दुई वर्षको सफलता र असफलताबारे मूल्यांकन हुनु स्वाभाविक हो। दुर्भाग्य, उपलब्धिभन्दा असफलताको अंक उच्च रह्यो। राजनीतिक अस्थिरताको लामो दुश्चक्रबाट गुज्रेको मुलुकमा सुरुमा दुईतिहाइको बहुमत र अहिले पनि दह्रो बहुमतको सरकारबाट जनताले धेरै आशा र अपेक्षा राखेका थिए। निर्वाचनमा गरिब र पिछडिएका जनताको उत्थानका लागि कम्युनिस्टहरूले आकर्षक नारा दिएर जनतासँग मत मागेका थिए। नेपालको इतिहासमा छोटो समयका लागि मनमोहन अधिकारी नेतृत्वको अल्पमतको पहिलो कम्युनिस्ट सरकारले वृद्धभत्ता र आफ्नो गाउँ आपैं बनाऊँ कार्यक्रम ल्याएर गरिब जनतालाई लोभ्याएको पनि थियो। अल्पमतको कम्युनिस्ट सरकारले केही लोभलाग्दा काम गरेको थियो। तिनै मनमोहनका अनुयायीले अब पनि राम्रो काम गर्लान् भन्ने आशामा जनताले कम्युनिस्टलाई प्रचण्ड बहुमत दिए। नाम कम्युनिस्ट भए पनि काम भूमाफिया, बिचौलिया, यातायात सिन्डिकेट र वैदेशिक रोजगारदाताका अनुयायीमा रूपान्तरण भए। त्यसैले सरकारको दुई वर्षको परिणाम हात लाग्यो शून्य रह्यो। कम्युनिस्टहरू १२ लाख कार्यकर्ता रहेको दाबी गर्छन्, स्वाभाविक छ ठूलो संख्यामा बुद्धिजीवी पनि कम्युनिस्ट समर्थक छन्। तर ती कसैले पनि यो दुई वर्षमा सरकारले सकारात्मक उपलब्धि हासिल गरेको देखेनन्। चारैतिरबाट आलोचना हुन थालेपछि प्रधानमन्त्री एक्लै सरकारले गरेका उपलब्धिको प्रतिरक्षामा उत्रेका छन्। आश्चर्य छ प्रधानमन्त्रीले देखेका तथा कथित उपलब्धिको रक्षामा स्वयं मन्त्रीहरू पनि मौन छन्। यसबाट निराश र हतास प्रधानमन्त्री सञ्चारमाध्यम र बुद्धिजीविप्रति एक्लै खनिएका छन्। चुनावमा कम्युनिस्टले पाएको बहुमतमा भारतले लगाएको नाकाबन्दी एक प्रमुख कारण थियो। प्रधानमन्त्री सञ्चारमाध्यम र बुद्धिजीवीप्रति कुन हदसम्म खनिएका छन् भन्ने एउटा उदाहरण हेरौं कुनैकुनै सञ्चारमाध्यमले भोलि पनि बाँसुरी बजाएको समाचार दिन्छन्, दया लाग्छ, देश विकास हुन लाग्दा तिनलाई पीर किन परेको ? छक्क लाग्छ, भोलि पनि बाँसुरी बजाएको फोटो छाप्छन्। यो फोटो छाप्दैनन्। प्रधानमन्त्रीले सञ्चारमाध्यमलाई मात्र होइन; देशका बुद्धिजीवीप्रति पनि कटाक्ष गरेका छन्। उनी भन्छन् बुद्धजीवीको बौद्धिकता देखेर दया लाग्छ। दुई वर्ष पूरा गरेको उपलक्ष्यमा सरकारका कामको समीक्षा गर्दा बुद्धिजीवीले नकारात्मक मात्र रहेको लेखेका छन्। सरकारका सकारात्मक उपलब्धि देखाउने बुद्धिजीवी औंलामा गन्दा पनि नपुग्ने देखिए। त्यसकारण पनि प्रधानमन्त्री निराश र हतास भएका हुन पनि सक्छन्। नियतिले अबको परिवर्तन प्रत्यक्ष निर्वाचित प्रणाली हो वा नेपालले अहिलेसम्म परिकल्पना नगरेको र भोग्नुनपरेको राजनीतिक प्रणाली हो, यसका लागि अब धेरै समय कुर्नुपर्ने छैन। काम गर्न नसक्ने तर व्यवस्थालाई दोष थोपरेर कतिञ्जेल शासन गर्ने हो ? सरकार गठन गर्नासाथ काठमाडौंका चोक र गल्लीमा प्रधानमन्त्रीको फोटो टाँसेर गरिएको प्रधानमन्त्री स्वरोजगार कार्यक्रम, प्रधानमन्त्री कृषि कार्यक्रम र यातायातमा एकाधिकार कायम गरी सर्वसाधारणलाई चरम शोषण गर्ने सिन्डिकेट र ठूला ठेकेदारहरू जसले आयोजना ओगट्ने समयमा पूरा नगर्ने र पूरा गरेका आयोजनामा पनि गुणस्तरहीन काम गर्ने ठेकेदारप्रति कारबाही गर्न सरकार पूर्ण अक्षम रह्यो। दुई वर्षको सरकारको कामको मूल्यांकन गर्दै एसियाली विकास बैंकको निष्कर्षमा दक्षिण एसियामा नै सबभन्दा कम सार्वजनिक खर्च गर्ने देश नेपाल दर्ज भयो। यो अवधिमा अर्थतन्त्रका सूचकांक नकारात्मक देखिएका छन्। तीनै तहका सरकारले कर बढाउने, विकास नगर्ने भ्रष्टाचार गर्ने काम मात्र भयो। यो विरोधी वा सञ्चारमाध्यमको आरोप होइन; अख्तियारमा चाङ लागेर थुप्रिएका फाइलहरूले देखाउँछ। मुलुक प्रधामन्त्रीले दाबी गरेजस्तै सुशासनतिर होइन कुशासनतिर अग्रसर छ। केन्द्रदेखि प्रदेश सरकार दाबी गर्दै आएका छन् दुई वर्षको उपलब्धि ऐन बनाउनमै बितेकाले विकासका काम अपेक्षाअनुसार हुन सकेन। संघ र प्रदेशमा ऐननियम पनि जनहितमा बन्न सकेनन्। कतिपय प्रदेशले दुई वर्षको कार्यकालमा प्रदेशका नाम र राजधानीसम्म तोक्न सकेका छैनन्। प्रदेश २ मा बर्खे अधिवेशन समाप्त नभई त्यसै स्थगित गरियो। बर्खे अधिवेशनमा मन्त्रीहरूदेखि प्रदेश सभासद्हरूले ८०८२ करोड रकम पेस्की लिए। त्यो पेस्की रकम कहाँ खर्च भयो कुनै अभिलेख राखेका छैनन्। त्यही कारण हिउँदे अधिवेशन बोलाउन सकेका छैनन्, जब कि अर्को बर्खे अधिवेशन आह्वान गर्ने बेला भइसक्यो। संघीय संसद् पनि प्रभावकारी हुन सकेको छैन। संसद् प्रभावकारी हुन संसदीय समितिहरू सक्रिय हुनुपर्छ। संसदीय समितिहरू सक्रिय र प्रभावकारी देखिँदैनन्। समितिहरू गम्भीर नहुँदा संवैधानिक निकायहरूका वार्षिक प्रतिवेदन त्यसै थन्किएर बसेका छन्। महालेखा, लोकसेवा आयोग, अन्तर्राष्ट्रिय सम्बन्ध र मानव अधिकार, कृषि र जलस्रोत र लेखासमितिका प्रतिवेदन साथै संवैधानिक समिति र आयोगहरूले दिएका वार्षिक प्रतिवेदन संसदीय समितिहरूमा थन्किएर बसेका छन्। जबसम्म ती प्रतिवेदनमा योयो कारबाही गर्नू भनेर संसदीय समितिहरूले निर्णय गर्दैनन् त्यतिबेलासम्म सरकारले केही गर्न सक्दैन। संवैधानिक आयोगमध्ये चर्चित अख्तियार दुरुपयोग अनुसन्धान आयोगले गरेका केही काम राष्ट्रिय स्तरमा चर्चित छन् तर अख्तियारका कारबाहीलाई लिएर विरोध र विवाद पनि त्यत्तिकै भएका छन्। सडक तातेका छन्। यस्ता जल्दाबल्दा विषयमा संसद् मौन छ। संसद् क्रियाशील हुने भनेकै संसदीय समितिहरूमा छलफल हुनु हो, तर त्यस्तो सक्रियता र क्रियाशीलता संसदीय समितिमा देखिँदैन। सरकारको तर्पबाट प्रस्तुत विषयमा बैठक बस्छ तर कुर्सी खाली देखिन्छन्। संसद्का कामकारबाही भन्दा महत्वपूर्ण काम सांसदहरूका के हुन्छन् (? ) अनेक प्रश्न उठेका छन् तर सधैं अनुत्तरित रहने गरेका छन्। संसद् निष्क्रिय रहनु या असफल हुनु कम्युनिस्टहरूका लागि नीतिगत नै हो। यसमा उनीहरूलाई कुनै पीडा हुने छैन। कम्युनिस्टहरूले संसद् भनेको खसीको टाउको देखाएर कुकुरको मासु बेच्ने थलो हो भनेर नारा लगाएकै हुन्। त्यसकारण पनि कम्युनिस्टले संसद्लाई अप्रभावकारी बनाउनु अन्यथा होइन, दुर्भाग्य त यो हो कि विगत ७० वर्षदेखि संसदीय व्यवस्थाका लागि संघर्ष गरेको र मुलुकका यावत् समस्याको छलफलको थलो संसद् हुनुपर्छ भन्दै वर्षौंवर्ष आफ्नो जवानी जेल र प्रवासमा बिताएका, आपू सँगसँगै संघर्षमा होमिँदा गोली खाएका, ती महान् सपुतहरूको बलिदान अहिले नेपाली कांग्रेसको नेतृत्वले भुल्दा संसद्को यस्तो दयनीय हालत भएको हो। अतः संसद् अप्रभावकारी हुनुमा कम्युनिस्टको वर्तमान सरकार मात्र दोषी छैन; संसद् असफल र अप्रभावकारी हुनुमा नेपाली कांग्रेसको नेतृत्व पनि त्यत्तिकै जिम्मेवार छ। संसद् असफल भयो भने सबभन्दा खुसी नेकपा अध्यक्ष कमरेड प्रचण्ड हुनेछन्। संसदीय व्यवस्थाको विरुद्धमा उनको नेतृत्वमा २०५२ सालदेखि बम पड्काइएको हो; युद्धमा १७ हजार मानिस मरे; अर्बौं होइन खर्बौंका भौतिक सम्पत्ति नष्ट भए। तथाकथित बाह्रबुँदे सम्झौता गरेर विदेशीलाई हस्तक्षेप गर्ने सुअवसर दिएकै हो। त्यति गर्दा पनि समाप्त नभएको संसदीय व्यवस्था आफ्नै नेतृत्वको सरकारको करकमलबाट समाप्त हुँदा कम्युनिस्टले आँसु किन झार्लान् ? उनीहरूले त हर्षबढाइँ गर्नेछन्। जसले आँसु झार्नुपर्ने हो, तिनका आँसु सुकिसकेका छन्। तिनले रुन खोजे भने पनि आँसु झर्ने छैन। संसद्मा प्रतिपक्ष कमजोर देखिएको हुँदा सरकारका गलत कामको आलोचना र टीकाटिप्पणी सञ्चारमाध्यमबाट भइरहेछ। सञ्चारमाध्यमको यो प्रथम दायित्वभित्रको काम हो। सरकारबाट भएगरेका गलत काम जनसमक्ष पुर्याउने काम सञ्चारमाध्यमको हो, त्यसैले त सभ्य र प्रजातान्त्रिक मुलुकमा सञ्चार जगत्लाई चौथो अंग भनिन्छ। सरकारबाट भएगरेका गलत कामको आलोचना गरे भनेर सञ्चार जगत्लाई एक पछि अर्को तर्साउने र हतोत्साही गर्ने काम सरकारबाट भइरहेछ। सञ्चार जगत्लाई नियन्त्रण गर्न सूचना तथा प्रविधि, मिडिया काउन्सिल, आम सञ्चार, मानव अधिकार आयोगको अधिकार कुण्ठित हुने गरी प्रस्तावित विधेयकहरू संसद्मा दर्ता भएका छन्। विधेयकमा पत्रपत्रिकामा लेखेको भरमा पत्रकारलाई पाँच वर्ष कैद र १५ लाख जरिमाना गर्ने व्यवस्था गरिएको छ। निरंकुश पञ्चायत व्यवस्थामा पनि सेनालाई नागरिकमाथि निगरानी गर्ने ऐन थिएन। आपूलाई गरिब, निमुखा र असहायको हिमायती दाबी गर्ने कम्युनिस्ट सरकारले अब नेपाल प्रहरी र राष्ट्रिय अनुसन्धान विभागले जसरी नै सेनाले पनि सर्वसाधारण जनतामाथि निगरानी राख्ने र उनीहरूका अभिलेख राख्न पाउने गरी सदनमा विधेयक दर्ता गरेको छ। यी विधेयक सरकारले प्रस्तुत गरेकै रूपमा पारित भए नेपालमा अधिनायकवादी शासन सुरु हुनेछ। पूर्ण प्रजातन्त्रका लागि जनताले ७० वर्षदेखि गरेको संघर्षमा पूर्णविराम लाग्नेछ। प्रजातान्त्रिक व्यवस्थाका लागि जनताले ७० वर्षसम्म लडे, जनताका निरन्तरको संघर्षको परिणाम जनताका हक अधिकार कसैले अपहरण गर्न नपाउने गरी परिवर्तन भयो। बेलाबेला प्रजातन्त्रको अपहरण गर्ने राजतन्त्र समाप्त भई मुलुकले लोकतान्त्रिक गणतन्त्र पायो। जनताका प्रतिनिधिले पारित गरेको संविधान दुई वर्षअघि जारी पनि भयो। संविधानमा के दाबी गरियो भने अब नेपालको लोकतन्त्र कसैले हरण गर्न सक्ने छैन। अपशोच, लोकतन्त्र कमजोर पार्ने र समाप्त पार्ने काममा वर्तमान सत्ताधारी दलका नेता नै लागेका छन्। लोकतन्त्र बलियो हुन संसद् बलियो हुनुपर्छ तर संसद् इतिहासमै कमजोर पारिएको छ। उदाहरणका लागि राज्यव्यवस्था तथा सुशासन समितिमा एक वर्षअघि पेस भएको नागरिकता विधेयक सांसदहरूका बीच सहमति नहुँदा त्यसै थन्किएर बसेको छ। भनिन्छ नेताहरूको निर्देशन कुरेर समिति बसेको छ। संसदीय समितिहरू सरकारको लाचार छाया भएको स्पष्ट अर्को उदाहरण हो वाइडबडी काण्ड। नेपाल वायुसेवा निगमको जहाज खरिदमा अनियमितता भयो भनी सार्वजनिक लेखासमितिले छानबिन समिति गठन गर्यो। उपसमितिले सर्वसम्मत प्रतिवेदन दियो। सम्बन्धित पदाधिकारीमाथि कारबाही गर्न लेखा समितिले दिने निर्देशनमाथि नै सरकारले हस्तक्षेप गर्यो। सरकारले आफैं छानबिन आयोग बनाएर कारबाही गर्ने भनियो तर आयोग गठन नै भएन। यस्ता धेरै उदाहरण छन् सरकारले समितिहरूलाई उपेक्षा गर्ने र समितिहरू मौन भएर बस्ने। संसदीय व्यवस्थाको परिपालन र संवद्र्धन गर्ने उद्देश्यले बनेको संविधान पूर्ण कार्यान्वयन नहुँदै संसद्लाई कमजोर पार्न सत्ताधारी दल र स्वयं सरकार किन लागिपरेको छ ? संविधान निर्माण हुँदा माओवादीको प्रस्ताव थियो प्रत्यक्ष निर्वाचित राष्ट्रपति र पूर्ण समानुपातिक निर्वाचन प्रणाली। माओवादीको पिछलग्गु भएको आरोप लाग्छ भनेर एमालेको प्रस्ताव थियो प्रत्यक्ष निर्वाचित प्रधानमन्त्री पद्धति। तर दुवै कम्युनिस्ट पार्टीको प्रस्तावविपरीत संसदीय व्यवस्थामा जानुपर्ने नेपाली कांग्रेसको चट्टानी अडान रह्यो। तीनैवटा दलको आआफ्नो अडान रहँदा पहिलो संविधानसभाको दुईबर्से कार्यकाल समाप्त भयो। दोस्रो संविधानसभामा पनि कांग्रेसले पुरानै अडान नछाडेपछि एमाले र माओवादी संसदीय व्यवस्था मान्न तयार भएर संविधान बन्यो। तर संसदीय व्यवस्थालाई उनीहरूले आस्थाका आधारमा नभई रणनीतिक रूपमा स्वीकार गरे। संसदीय व्यवस्थाका लागि भएको चुनावमा प्रचण्ड बहुमत पाएको कम्युनिस्ट पार्टीले सुखी नेपाली र समृद्ध नेपालको नारा लगाए तर यो दुई वर्षमा समृद्ध नेपालको अनुभव सर्वसाधारण जनताले गर्न पाएनन्। जनताको आक्रोशबाट उम्कन प्रतिपक्षलाई दोष लगाउन पनि प्रतिपक्ष यति कमजोर छ कि उसले केही गर्न सक्दैन त्यसमा पनि आफैंभित्रको गुटबन्दीको सिकार नेपाली कांग्रेस भएको छ। आफ्नो यो असफलताबाट मुक्त हुने रामवाण कम्युनिस्टहरूले प्रत्यक्ष निर्वाचित राष्ट्रपति प्रणालीमा जानुपर्ने तर्क तर्क गर्न थालेका छन्। उनीहरूको तर्क छ वर्तमान निर्वाचन प्रणाली खर्चालु भयो। यसै प्रणालीअन्तर्गत अब चुनाव हुने हो भने गरिब कार्यकर्ताले चुनाव जित्न सक्ने छैन। त्यसकारण पनि राष्ट्रपति प्रणालीमा जानुपर्छ। वामदेव गौतम कम्युनिस्ट पार्टीको उपाध्यक्ष भएपछि नारा दिन थाले अब प्रत्यक्ष निर्वाचित राष्ट्रपति प्रणालीमा जानुपर्छ। नेकपाभित्र वामदेव गौतम यस्तो रसायन भएको नेता हुन् उनको रसायन नेकपा अध्यक्ष प्रचण्डसँग मिल्छ। तर प्रत्यक्ष निर्वाचित राष्ट्रपतिमा जानुपर्ने तर्क वामदेवको मात्र होइन; माओवादीहरूको पहिलेदेखिकै नारा हो। नेकपा संसदीय दलका प्रवक्ता देव गुरुङ पनि अबको राजनीतिक समस्या समाधानको बाटो भनेकै प्रत्यक्ष जननिर्वाचित राष्ट्रपति भएको नारा दिन थालेका छन्। प्रत्येक १० वर्षमा राजनीतिक परिवर्तन हुने चक्रव्युह नेपाली जनताले भोग्दै आएका छन्। ०७ सालको क्रान्तिपछि ०१७ साल, ०१७ सालको प्रतिगमनकारी काण्डको १० वर्षपछि २०२७ सालमा परिवर्तन हुन थालेको थियो राजा महेन्द्रको ०२८ सालमा निधन भएपछि धकेलिएर ०३६ सालमा पुग्यो। ०३७ सालपछि ०४७ सालमा पञ्चायत फालेर बहुदल आयो। अहिले ०६३ सालमा घोषणा भएको गणतन्त्र पनि चर्मराउन थालेको छ। नियतिले अबको परिवर्तन प्रत्यक्ष निर्वाचित प्रणाली हो वा नेपालले अहिलेसम्म परिकल्पना नगरेको र भोग्नुनपरेको राजनीतिक प्रणाली हो ? सायद यो थाहा पाउन धेरै समय कुर्नुपर्ने छैन। अन्त्यमा, प्रधानमन्त्री ओलीको सबभन्दा नजिकमा रहेर असीमित विश्वास आर्जन गर्न सफल रहेका सूचना तथा प्रविधिमन्त्री गोकुल बाँस्कोटाको सत्ता बहिर्गमनबाट बाँस्कोटाको त राजनीति समाप्त भयो। तर उनी आपू मात्र सत्ताबाट बाहिरिएनन्; प्रधानमन्त्रीलाई पनि गहिरो खाडलमा जाकेका छन्। अस्वस्थ ओलीका लागि यो खाडल पुर्न त्यति सजिलो हुने छैन। प्रधानमन्त्री हुनासाथ ओलीले भनेका थिए, म आपू पनि भ्रष्टाचार गर्दिनँ र अरूलाई पनि गर्न दिन्नँ। ओलीको यो भनाइ उनैका लागि ठूलो व्यंग्य भएको छ। मूलधारका सञ्चारमाध्यमदेखि सामाजिक सञ्जालले ओलीलाई व्यंग्य गरेका छन्। नेपालको पूर्वाधार विकासका लागि दिएको करिब ५६ अर्ब अमेरिकी सहायता यतिबेर ओलीका लागि गल्पासो भएको छ। उनले संसद्देखि सार्वजनिक स्थलमा अनेक पटक भनेका थिएएमसीसी संसद्ले पास गर्छ। तर उनैले गठन गरेको आफ्नै पार्टीको समितिले यथावत् रूपमा यो सम्झौता पारित गर्नु हुँदैन भन्दै प्रतिवेदन दिएको छ। ओलीका लागि एमसीसी नखाऊँ भने दिनभरको सिकार, खाऊँ भने कान्छा बाबुको अनुहार भएको छ।"
ईश्वी संवतबारे सोच्ने कि ?,"नेपाल सरकारले भ्रमण वर्ष २०२० को शुभारम्भ सम्माननीय राष्ट्रपतिबाट गरायो। २० लाखपर्यटक भित्याउने लक्ष्यसहित भ्रमण वर्षको शुभारम्भ गरिएको थियो। काठमाडौंबाहेक अन्यप्रान्तमापनि विशिष्ट कार्यक्रमको आयोजना गरी पर्यटन वर्षको सुरुवातगरिएको थियो। पर्यटनमन्त्रीले त अस्ट्रेलियाको सिड्नी सहरको प्रसिद्ध ओपेरा हाउसको प्रांगणमा धुमधामका साथपर्यटन वर्षको सुरुवात गरे, जहाँ सिड्नीलगायतविभिन्न सहरमा धुवाँले मानिसको जीवनलाई प्रभावित गरेको थियो। यस्तो अठोटको साथमन्त्रीलागेपछि मात्र अस्ट्रेलियाबाट लाखौं पर्यटक आउने सम्भावना छ। सरकारले तोकेको २० लाखको संख्याकमहुने हो कि डर मानिसमा छ। पर्यटन क्षेत्रमा संलग्नव्यक्तिहरूमा यस विषयमा बहस चलिरहेको छ। पर्यटकको संख्यामाध्यानदिने किविदेशी मुद्रा बढी खर्च गर्ने पर्यटनतिर ध्यानदिने ? कोरोनाभाइसरकै कारण चीनबाट आउने पर्यटकको संख्या घट्ने छ। यसले अन्य मुलुकबाट आउने पर्यटकको संख्यापनि घटाउने हो किभन्ने शंकाउत्पन्नभएको छ। पर्यटक हाम्रालागि देवतासरह नै हुन्। उनीहरूको आगमनबाट हाम्रो अर्थतन्त्रबलियो भई मुलुक समृद्ध हुनेछ। भ्रमण वर्षको सन्दर्भमा संसद्मालगभगदुईतिहाइ बहुमतको सरकारको ध्यानाकृष्ट गराउन चाहन्छु। नेपाल भ्रमण वर्षलाई सन् २०२० सितहामीले किनजोड्यौं ? के यसलाई विक्रम संवत् २०७६ वा २०७७सितकिनजोडेनौं ? मुलुकमा नेपाली संवत् छँदाछँदै हामीले विक्रम संवत्लाई किनअँगाल्यौं ? काठमाडौं खाल्डोलाई वर्तमान नेपालका रूपमा स्थापित हुनुअघि आफ्नै संवत्हरू प्रचलनमाथिए। सायदगोरखा राज्यले विक्रम संवत् नै अँगालेको थियो होला। गोरखामा काठमाडौंमाप्रचलनमा रहेको संवत् चलेको पक्कै थिएन। भारतमाअंग्रेज आएपछि इशापात्रो नै प्रयोगमाआयो। मुसलमानकालमाहिजरी संवत् नै चलेको थियो। त्यसअघि भारतमाविक्रम संवत् नै चलेको सहजै अनुमानगर्न सकिन्छ। यस इतिहासलाई गोरखा र बाईसेचौबीसे राज्यहरूले बोकेको हुनुपर्छ। शाहवंशीय राजा कट्टर हिन्दुवादीथिए। त्यसकारणले पनिविक्रम संवत् प्रचलनमाल्याए। शाहवंशीय राजाहरू अंग्रेजविरोधीभएकाले इसाई पात्रो प्रयोगमाल्याउने प्रश्न नै उठ्दैन। त्यसबेलाविश्वको अन्य मुलुकसित नेपालको सम्बन्ध नै नरहेकाले (तिब्बत र चीनबाहेक) अंग्रेजीपात्रोको प्रयोग आवश्यकथिएन। विक्रम संवत् प्रयोगमाल्याउने एउटा अर्को कारण काठमाडौं विजयको मानसिकतालाई स्थापितगर्न नेवारी वाअन्यप्रचलितपात्रो स्विकार्ने कुरो आएन। साथै काठमाडौंमाप्रचलितविभिन्नपात्रोमध्ये कुनलाई स्वीकार गर्ने भन्ने प्रश्नपनि उठेको हुनुपर्छ। अन्त्यमाविक्रम संवत् इस्वी सन्को तुलनामा पुरानो भएकाले आफ्नो संस्कृतिइसाई संस्कृतिभन्दा पुरानो रहेको देखाउनपाइएको होला। जको नेपालविक्रम संवतअनुसार चलिरहे पनि भ्रमण वर्षलाई २०२० सितकिनजोड्नुपर्ने भन्ने प्रश्न उठ्न सक्छ। विदेशीपर्यटकका लागिविक्रम संवत्ले कुनै अर्थ राख्दैन किनकिउनीहरूलाई यो वर्ष कहिले सुरु र अन्त्य हुन्छ भन्ने ज्ञान हुँदैन। साथै उनीहरूलाई इसाई पात्रोलाई नेपालीपात्रोसितजोड्न गाह्रो मात्रहुँदैन;आवश्यकतापनि छैन। जब हामीलाई नै विश्वइतिहास र नेपालइतिहासको समय र कालजोड्न अप्ठेरो हुन्छ भने विदेशीको कुरै भएन। विदेशीपर्यटक भित्याउने वर्ष तोकिँदाविक्रम संवत् उनीहरूकालागिअव्यावहारिक मात्र हुँदैन किविभिन्न राष्ट्रसितको कूटनीतिक सम्बन्ध र पत्राचारको आधार अंग्रेजीपात्रो हुन्छ; विक्रम संवत् हुँदैन। अतःहामीले वर्तमानपत्रोलाई परिवर्तन गरी ईसाइपात्रोलाई पनि राष्ट्र सञ्चालनकाआधारका रूपमा स्वीकार गर्नुपर्ने अवस्थाआएको देखिन्छ। यस सम्बन्धमा सबभन्दाहास्यास्पद कुरो के छ भने हाम्रो बैंकिङ कारोबार अंग्रेजीपात्रोअनुसार नै चलिरहेको छ। जुनहाम्रो अर्थतन्त्रको मेरुदण्ड हो, तर मुलुकको बजेट विक्रम संवतनुसार बन्छ र कार्यान्वयन हुन्छ। विक्रम संवत्को प्रयोग या त कुनै अर्थ राखिँदैन वा सीमित अर्थ राख्न सक्छ। डा बाबुराम भट्टराई प्रधानमन्त्रीभइसकेपछि उनकाध्यान यस समस्यातिर गएको थियोे। उनले नेतृत्व गरेको सरकारले नागरिक अगुवातथामानवअधिकारवादी नेतापदमरत्न तुलाधरको नेतृत्वमा एउटा आयोग गठन गरेको थियो; जसको काम यस विषयको अध्ययन गरी सरकारलाई सुझावदिने थियो। मैले तुलाधरजीलाई समेत पात्रो परिवर्तनको सुझावदिएको थिएँ। तुलाधरको निधनभइसकेकाले उनले के सुझावदिएभन्ने थाहा छैन। सायद तुलाधर अहिलेसम्मबाँचेकाभएउनीसित सोध्ने अवसर पाइन्थ्यो। सरकारले यस विषयमाअध्ययन गरी अंग्रेजीपात्रो प्रयोग गर्ने निर्णय लिन सक्यो भने यसले कमसेकम राष्ट्रको विकासको बाटोमाअसारे बजेट खर्चको समस्यालाई पनि समाधानगर्न सक्नेछ। यो काम सरकारकालागिव्यावहारिक र अर्थपूर्ण निर्णयसमेत हुनेछ।"
नचल्ने कानुनको कष्ट,"अमेरिकी संविधानले २२९ वर्षअघि सरकार र संसद्सँग अभिव्यक्ति स्वतन्त्रता कम गर्न पाउने सबै अधिकार खोसेर जनतालाई स्वतन्त्रतासम्पन्न बनायो संसद्ले वाक् स्वतन्त्रता वा प्रेस स्वतन्त्रता कम पार्ने कुनै कानुन बनाउने छैन । दुई शताब्दी र तीन दशकअघि यसै संसारको कुनै देशमा संवैधानिक व्यवस्था भयो । सन् १७९१ को अमेरिकी संविधानको विश्व प्रसिद्ध प्रथम संशोधनले जनतालाई वाक् र प्रकाशन स्वतन्त्रता मात्र दिएन; सरकार, संसद् र सबैसँग सर्वसाधारण जनताको बोल्ने, विचार सुनाउने अरूले पढ्न पाउने गरी लेख्ने स्वतन्त्रताको अधिकार कुनै बहानामा खोस्ने, कम पार्ने वा नियन्त्रित गर्न कानुन बनाउन सक्ने अधिकार खोस्यो । जनताको संविधानप्रदत्त मौलिक हक भनेको सरकारले खोस्न नपाउने हक हो भन्ने सिद्धान्त प्रतिपादित गर्यो । अमेरिकी संविधानले २२९ वर्षअघि जनताका पक्षमा सरकार र संसद्सँग जनताको अभिव्यक्ति स्वतन्त्रता कम गर्न पाउने सबै अधिकार खोसेर जनतालाई स्वतन्त्रतासम्पन्न बनायो । विडम्बना अर्कातिर त्यसको २२९ वर्ष पनि हाम्रो देश नेपालको वर्तमान वर्णसंकर संविधानको प्रस्तावनामा नागरिक स्वतन्त्रता, मौलिक हक, मानव अधिकार, पूर्ण प्रेस स्वतन्त्रता कैयन् शब्दहरू संविधानको भाग ३ को (१७)(२) मा स्वतन्त्रताको हकअन्तर्गत (क) विचार र अभिव्यक्तिको स्वतन्त्रताबाट वञ्चित गरिने छैन भन्ने लेखेको छ । तर आधा दर्जन विधेयकहरू २०७५ र २०७६ सालमा सरकारद्वारा प्रस्तावित छन्, जो नागरिक स्वतन्त्रता, मौलिक हक, मानव अधिकार प्रेस स्वतन्त्रताको विरोधी वा प्रतिकूल छन् । कैयन् अमूर्त, जे पनि अर्थ लगाउन सकिने शब्दहरू जस्तै गालीबेइज्जती, नैतिकताको प्रतिकूल हुने श्रमप्रति अवहेलना गर्ने, सार्वजनिक शिष्टाचार, संघीय एकाइबीचको सुसम्बन्धमा खलल पार्ने, देशको शन्ति सुव्यवस्था, नैतिक मूल्य मान्यताको रक्षा इत्यादि धेरै छकाउने शब्दाडम्बरका आडमा जनताले आफ्नो अभिव्यक्ति प्रकट गर्न डराउनुपर्ने, त्रसित हुनुपर्ने भित्री उद्देश्य छर्लंग बुझिने गरी प्रस्तुत छन् । केही समयअघि छिमेकी भारतमा राष्ट्रिय अखण्डता जोगाउने, आतंकवादी विध्वंस र हत्या रोक्न भन्दै कश्मीर राज्यमा इन्टरनेट बन्द गर्दा भारतको सर्वोच्च अदालतको पाँच सदस्यीय संवैधानिक बेच्नले एकै राय प्रकट गर्दै भारत सरकारलाई आदेश दियो कि इन्टरनेटमा पहुँच जनताको संविधानप्रदत्त मौलिक अधिकार हो र इन्टरनेटमार्फत आफ्नो अभिव्यक्ति प्रकट गर्ने स्वतन्त्रता छ, विचारको स्वतन्त्रता र अन्य मौलिक मानव हकहरूको उपभोगको स्वतन्त्रता छ, जसले गर्दा राज्यमाथि त्यसको सुनिश्चितता गर्ने दायित्व छ । १ नेपालको सञ्चार जगत् हाल नेपालमा सामाजिक सञ्जाल (सोसल मिडिया) प्रयोग गर्ने कतिजना छन् भनेर खोज्दा जनवरी २०१९ (२०७५ साल) मै ९८ लाख २७ हजार भनेर देखेर नपत्याई फेरिफेरि हेर्दा गुगलमा त्यही संख्या ९,८२७,००० देखिन्छ । यो सम्पूर्ण नेपालको वर्तमान जनसंख्याको एकतिहाइ हो । यस संख्यामा असाक्षर वा अल्प साक्षरहरूको संख्या नहोला । तथ्यांक हेर्दा यो सामाजिक सञ्जाल (फेसबुक, ट्विटर र अन्य इन्टरनेट माध्यम प्रयोग गर्नेमध्येको ६११ प्रतिशत पुरुष छन्, जो २५ देखि ३४ वर्षको उमेरका छन्, जो शिक्षित वा कमसेकम अल्पशिक्षित होलान् । तर इन्टरनेट प्रयोग गर्न सक्षम छन् । कानुनहरू बनाएर अब इन्टरनेट सम्पर्क र सम्प्रेषण रोक्न विशेषगरी नेपालजस्ता देशका सत्ता सवारहरूका लागि असम्भव र स्वयं उनीहरूका लागि सबैभन्दा आत्मघाती हुने समय आइसकेको यथार्थ बुझ्न जरुरी छ । नेपाल पत्रकार महासंघ (फेडरेसन अफ नेपाल जर्नलिस्ट) को सदस्य संख्या पोहोर सन् २०१९ (२०७५ साल) मै आठ हजार नाघेको पाइन्छ । धेरै सञ्चारकर्मी, लेखक र पत्रकारहरू सदस्यता नभएका पनि छन् । तीन वर्षअघि सन् २०१७ मै २ हजार ३८ राष्ट्रिय र स्थानीयमध्ये ८३३ पत्रपत्रिका दर्ता भएको प्रेस काउन्सिलको तथ्यांक छ । यसमध्ये ८३३ पत्रपत्रिका प्रेस काउन्सिलको वर्गीकरणमा परेका थिए । देशभर राष्ट्रिय र स्थानीय गरी एक सयजति दैनिक प्रकाशित हुन्छन् । तीन सय एफएम रेडियो स्टेसन सरकारी रूपमा लाइसेन्स प्राप्त छन् । २०४६ सालमा बहुदलीय प्रजातन्त्रको आगमन र २०४७ को संसदीय प्रजातान्त्रिक संविधान बनेपछि नेपालमा सूचना र सञ्चारको व्यापक रूपमा जनतामाझ पहुँच बढ्दै गयो । संसारमै आएको सूचना क्रान्ति (इन्फरमेसन रेभलुसन) ले यसलाई व्यापक रूपले नेपालमा पनि धेरै अगाडि बढाइसकेको छ । चल्न नसक्ने कानुनको मूर्खता डेढ शताब्दीअगाडि अमेरिकामा एन्थोनी कमस्टोक नामक व्यक्तिले दुराचार र व्यभिचारविरोधी एउटा ठूलो आन्दोलन खडा गरेछन् । उनी आफूलाई भगवान्को फूलबारीमा उम्रने झारपात उखेल्ने बगैंचे हुँ भन्दथे । उनका विचारमा परिवार नियोजनका साधनहरूको बिक्रीले समाजमा व्यभिचार, वेश्यावृत्ति, दुराचार, नाजायज यौन सम्बन्ध इत्यादिलाई सजिलो र व्यापक बनाएको हुँदा यस्ता सामग्री बिक्री र ओसारपसारविरुद्ध कानुन बन्नुपर्छ । डेढ सय वर्षअघिको अमेरिकी समाजमा एन्थोनी कमस्टोकको अनैतिकता र व्यभिचारविरोधी आन्दोलनले कस्तो प्रभाव पार्यो भने सन् १८७३ मा अमेरिकी संसद्का दुवै सदनले उनले भनेबमोजिमको कानुन पास बनायो । त्यति मात्र होइन, उनलाई विशेष पद सिर्जना गरी यस्ता अनैतिकता र दुराचार फैलाउने सामग्रीहरूको व्यापार र ओसारपसार रोक्न डाक विभागको शक्तिशाली पदाधिकारी बनायो । यस्तो कानुन बनेको सय वर्षपछि अमेरिकी समाजको आवश्यकता विचार र सोचमा ठूलो परिवर्तन आइसकेपछि एकजना अमेरिकीले एकजना डाक्टरले एउटा व्यक्तिलाई परिवार नियोजनको साधन लेखिदिएको पुर्जी फेला पारेछ । त्यो अमेरिकीले त्यो डाक्टर र पुर्जा लेखी पाउने दुवैविरुद्ध त्यो सन् १८७३ को कानुनबमोजिम कारबाही र सजाय गराउन अदालतमा मुद्दा दायर गरेछ । न्यायाधीशले फैसला गरे, यो कानुन खारेज नभए पनि धेरै पुरानो भइसक्यो । देश, समाज र समयको आवश्यकताले व्यर्थ भइसक्यो । यस्तो कानुन लागू गरेर कसैलाई सजाय गर्दा म आफैं हाँसोको पात्र बन्ने हुँदा मुद्दा चल्न नसक्ने फैसला गर्दछु । सञ्चार क्रान्तिको प्रभाव विश्वमा व्याप्त भइसकेको सञ्चार, क्रान्ति (इनफरमेसन रेभलुसन) र कृत्रिम बुद्धि (आर्टिफिसियल इन्टलिजेन्स) ले नेपाललगायत संसारका सबैजसो देश यसबाट अभ्यस्त भइसकेको देखिन्छन् । नेपालको मालपोत कार्यालयहरूमा इन्टरनेट सर्भर डाउन हुँदा जग्गा खरिदबिक्रीको रजिस्ट्रेसन रोकिन्छ । अस्पतालहरूमा बिरामीहरूको रेकर्ड फाइल कम्प्युटरमा रहन थालिसके । हुँदाहुँदा कैयन् विद्यार्थीहरू स्कुलको होमवर्क कम्प्युटरको मद्दतले गर्न थालिसके । कानुनहरू बनाएर अब इन्टरनेट सम्पर्क र सम्प्रेषण रोक्न विशेषगरी नेपालजस्ता देशका सत्ता सवारहरूका लागि असम्भव र स्वयं उनीहरूका लागि सबैभन्दा आत्मघाती हुने समय आइसकेको यथार्थ बुझ्न जरुरी छ । जुन बेला इन्टरनेट पहुँच आजजस्तो थिएन तैपनि सन् १९७५ मा आजभन्दा ४५ वर्षपहिले हाम्रा छिमेकी ठूलो देश भारतमा इन्दिरा गान्धीले संकटकाल लगाएर प्रेस नियन्त्रित गर्दाको दुष्परिणाम दुई वर्षपछि नै दुईतिहाइ बहुमतबाट सन् १९७७ को आमचुनावमा जमानत जफत भएर सत्ताच्युत भएको उदाहरण छ । अरू उदाहरण पनि छन् । तर वरपर अरू देशहरूका पुराना र नयाँ उदाहरण मात्र किन हेर्नु झन् बढी राम्रो हुन्छ आफ्नै देश नेपालको भर्खर १२१३ वर्ष मात्र पुरानो जनताको स्मरणमा अझै ताजा रहेको राजा ज्ञानेन्द्रको समय २०६१ सालमा दैनिक साप्ताहिक अखबारहरूका कार्यालयमा सेनाका अफिसर खटाई सेन्सरसिप लागू गरेको दुई वर्ष पनि नबित्दै जनताको ठूलो आन्दोलन स्वदेशी र विदेशी वातावरणले उठेको र शासन मात्र होइन, पृथ्वीनारायण शाहका पालादेखि सवा दुई सय शब्तादीदेखि चलिआएको राजतन्त्रसमेत समाप्त भएको ज्वलन्त उदाहरण छन् । हालै केही दिनअघि प्रधानमन्त्रीले भन्नुभयो, हामीले काम गरेका छौं । त्यस्ता कामको प्रशंसामा लेख्ने, प्रसारण गर्ने टेलिभिजन छैनन् । त्यस्ता प्रशंसा गर्ने मुटु भएका, मन भएका सम्पादक छैनन् । हिजोको प्रशंसा र आजको निन्दा केपी शर्मा ओली पहिलोपटक २०७२ असोज २५ देखि २०७३ साउन ९ गतेसम्म प्रधानमन्त्री रहँदा यिनै सम्पादक थिए, यिनै टेलिभिजन प्रसारण गर्ने सञ्चारकर्मी थिए । २३ वर्षमा ४५ प्रतिशत पत्रकारहरू थपियो होलान् । तर ८०९० प्रतिशत उही र उस्तै सञ्चारकर्मी छन् । हिजो किन पहिलो प्रधानमन्त्रीहरूको कालमा यिनै सम्पादक र सञ्चारकर्मी मात्र होइन; विद्यार्थी र युवासमेत केपी शर्मा ओलीका प्रशंसक भएका थिए ? आज किन दोस्रो प्रधानमन्त्रीत्वकालमा तीनै पत्रकार सञ्चारकर्मीहरू आलोचक भए ? ऐनामा त्यही त्यही दृश्य प्रतिबिम्बित हुन्छ, जुन ऐनाको सामु हुन्छ । प्रेस सञ्चारमा त्यही कुरा आउँछ, जुन समाज जनता र पत्रकारसमक्ष हुन्छ । धुलो लागे मुख देखियो भनेर ऐनाभन्दा पहिले मुख पखालेर हेर्नुपर्छ । गालीब गल्ती यही करता रहा धुल चेहरे पर लगी थी ऐना पोछता रहा ।। सम्पादकहरूका मनमुटु नभएको भन्नुभन्दा पहिलो र दोस्रो कालमा आफ्नै कामको तुलना र आत्मसमीक्षा गर्नु धेरै राम्रो हुन्छ होला । स्वतन्त्र सम्पादक मात्र होइन, आफ्नै सहयोगी सहकर्मी साथी केन्द्रीय कमिटी सदस्यहरूको मनमुटुका कुरा पनि प्रकाशित छन् । ती सबै हेर्नु, बुझ्नु र सम्झनुपर्छ ।"
एसिया ११ मा आईसीसी एसोसिएट राष्ट्रबाट सन्दीप लामिछाने,"काठमाडौं : एसिया ११ मा आईसीसी एसोसिएट राष्ट्रबाट नेपाली क्रिकेटर सन्दीप लामिछाने छनोट भएका छन्। बंगलादेश क्रिकेट बोर्ड (बीसीबी)ले आयोजना गर्ने वर्ल्ड ११ र एसिया ११ बीच दुई टी२० म्याच खेलाउँदै छ। बीसीबीले बंगलादेशका संस्थापक शेख मुजीवको १०० औं जन्मजयन्तीको अवसरमा मार्च १८ र २१ तारिखमा यो म्याच खेलाउँदै छ। एसिया ११ मा नेपालबाट सन्दीप छनोट भएका हुन् भने भारतबाट विराट कोहली, केएल राहुल, शिखर धवन, ऋषभ पन्त, रासिद खानलगायत ६ खेलाडी परेका छन्। यो खेलमा विराटले खेल्ने निश्चित भएको छैन भने केएलले खेल्ने निश्चित भइसकेको छ।"
प्रधानसेनापति कप टीट्वेन्टी : अक्षरा अन्तिम चारमा,"भक्तपुर : अक्षरा स्कुल भक्तपुरमा जारी १३ औं प्रधानसेनापति कप टी ट्वेन्टी रनिङ क्रिकेट प्रतियोगिताको अन्तिम चारमा पुग्न सफल भएको छ । भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगिताअन्तर्गत मंगलबार भएको क्वार्टरफाइनलमा भक्तपुरको आदर्श जनप्रेमी स्कुललाई २३ रनले हराउँदै अक्षराले सेमिफाइनलमा स्थान पक्का गरेको हो । टस जितेर ब्याटिङमा ओर्लेको अक्षराले आठ विकेटको क्षतिमा पूरै ओभर खेलेर १२२ रनको योगफल तयार गरेको थियो । उसको लागि स्वप्निल कार्कीले २१, पल गुरागाईं र दक्ष बरालले अविजित रहँदै क्रमशः ११ र १२ रनको योगदान दिए । बलिङतर्फ आदर्श जनप्रेमीका संगम सेढार्इंले तीन विकेट झारे । त्यस्तै दिव्य कुँवरले दुई र रोहन न्यौपानेले एक विकेट लिए । जवाफी व्याटिङमा ओर्लेको आदर्श जनप्रेमीले २० ओभरमा पाँच विकेट बाँकी छँदै ९९ रनमात्रै जोड्न सक्यो । जसले गर्दा नतिजा अक्षराको पोल्टामा परेको थियो । आदर्श जनप्रेमीको लागि संगम सेढाईंले ३१ रन जोडे । बलिङमा तीन विकेटसमेत लिएका उनी उक्त खेलको म्यान अफ दी म्याचसमेत घोषित भए । आदर्श जनप्रेमीका निशान्त जोशीले १७ र दिव्य कुँवरले ९ रनको योगदान दिए । बलिङतर्फ अक्षराका अलेक्स अधिकारीले दुई र प्रनिल कायस्थ तथा आदित्य सुवेदीले एकएक विकेट लिए । प्रतियोगिताअन्तर्गत बिहीबार जेम्स र ग्यालेक्सीबीच अन्तिम क्वार्टरफाइनलको खेल हुने आयोजक सैनिक स्कुलका खेलकुद इन्चार्ज रञ्जित राणाले जानकारी दिए । यसअघि भएका दुई क्वार्टरफाइनलबाट आयोजक सैनिक र डीएभी स्कुल सेमिफाइनलमा पुगिसकेका छन् । प्रतियोगिताका काठमाडौं उपत्यका र काभ्रेका १३ वटा विद्यालयको सहभागिता रहेको छ । विजेताले उपाधिसँगै एक लाख रुपैयाँ नगद पुरस्कार हात पार्नेछ । उपविजेताले भने पचास हजार रुपैयाँ नगद पुरस्कारमा चित्त बुझाउने छ ।"
ट्रम्पले सचिन तेन्दुल्कर र विराटको नाम गलत उच्चारण गरेपछि,"नयाँदिल्ली : भारत भ्रमणको पहिलो दिन अमेरिकी राष्ट्रपति डोनल्ड ट्रम्पले भारतीय क्रिकेटर र बलिउड बारे प्रशंसा गर्दा अधिकांश सहभागीले तालीको गडगडाहट दिए । तर केही बेरमै सामाजिक सञ्जाल तात्यो । कारण थियो, ट्रम्पको गलत उच्चारण । अहमदाबादस्थित मोटेरा स्टेडियमबाट नमस्ते ट्रम्प कार्यक्रममा बोल्दा उनले सचिन तेन्दुल्कर र विराट कोहलीको नाम लिएका थिए । इंग्याल्याण्डमा पूर्व क्रिकेटर केभिन पिटर्सनले ट्रम्पको गलत उच्चारणको भिडिओलाई केही बेरमै भाइरल बनाइदिएका थिए । केभिनले ट्रम्पको उच्चारणलाई व्यंग्य गर्दै केही बेरमै ट्रोल बनाइदिएका थिए । बेलायती टिभी प्रस्तोता पिएर्स मोर्गनलाई मेन्सन गर्दै उनले ट्रम्पमाथि व्यंग्य गरेका हुन् । यस्तै न्युजल्याण्डमा क्रिकेटर जिम्मी निशामले समेत अप्रत्यक्ष रुपमा ट्रम्पलाई जिस्क्याउँदै ट्वीट गरेका थिए । ट्रम्पले मन्तब्यको क्रममा सोमबार भनेका थिए, यो त्यस्तो मुलुक हो, जहाँका जनता संसारकै सबैभन्दा ठूला क्रिकेटर सचिन तेन्दुल्करदेखि विराट कोहलीसम्मको जयजकार गर्छन् । तर उनले सचिनलाई सुचिन टेन्डोल्कर र विराटलाई विरट कोली भनेका थिए । ट्रम्पले सचिन र विराटको नामको गलत उच्चारण गर्दा सहभागीमाझ हाँसो गुन्जियो । साथै स्टेजमै रहेका प्रधानमन्त्री नरेन्द्र मोदी समेत मुस्कुराउँदै थिए ।"
गोर्खा ब्वाइज क्वार्टरफाइनलमा,"धनगढी : गोर्खा ब्वाइज क्लब धनगढीमा जारी चौथो नेपाल आइस सुदूरपश्चिम अन्तर्राष्ट्रिय आमन्त्रण खप्तड गोल्डकप फुटबलको क्वार्टरफाइनलमा प्रवेश गरेको छ। धनगढी रंगशालामा सोमबार भएको खेलमा गोर्खा ब्वाइजले सुनौलो संगम क्लबलाई टाइब्रेकरमा ५३ गोलले हरायो। कप्तान मोहन थापाले पेनाल्टी मिस गरेपछि सुनौलो संगम प्रतियोगिताबाट बाहिरिएको छ। निर्धारित ९० मिनेटको खेल गोलरहित बराबरीमा सकिएपछि खेल टाइब्रेकरमा धकेलिएको थियो। टाइब्रेकरमा गोर्खा ब्वाइजका हरि कठायत, अनिश तामाङ, रन्दीप पौडेल, निशान न्यौपाने र कप्तान उत्तम गुरुङले गोल गरेका थिए। सुनौलो संगमका रञ्जित थापा, अजित थापा र शंकर न्यौपानेले गोल गरे। कप्तान मोहन थापाको प्रहार गोर्खा ब्वाइजका गोलरक्षक मनोज गुरुङले विफल पारेका थिए। मनोज म्यान अफ दी म्याच भए। उनले १० हजार रुपैयाँ पुरस्कार पाए। क्वार्टरफाइनलमा गोर्खा ब्वाइजले हिमालयन शेर्पाको सामना गर्नेछ। यसअघि खेलको तेस्रोे मिनेटमै रोशन रानाको पासमा सुरज घलानले गरेको प्रहार पोस्ट नजिकैबाट बाहिरिँदा गोर्खा ब्वाइजले अग्रताको अवसर गुमाएको थियो। १९औं मिनेटमा संगमका मोहनले गरेको प्रहार गोर्खा ब्वाइजका गोलकिपर मनोजले सहजै नियन्त्रणमा लिएका थिए। ५० औं मिनेटमा गोर्खा ब्वाइजले खेलमा अघि बढ्ने अर्को अवसर पाए पनि त्यसको सदुपयोग भने गर्न सकेन। हरि कठायतको प्रहार गोलकिपर किरण थापा बिट भइसकेको अवस्थामा पोस्टमा लागेर फर्किएको थियो। त्यसको सात मिनेटपछि संगमका मोहनले गरेको प्रहार पनि बारमा लागेर फर्किएको थियो। ५९ औं मिनेटमा हरिको हेड बाहिरिँदा गोर्खा ब्वाइज फेरि एक पटक अग्रता लिने अवसरबाट पछि परेको थियो। मंगलबारबाट क्वार्टरफाइनलका खेल सुरु हुनेछ। पहिलो क्वार्टरफाइनलमा कञ्चनजंघा एफसी भारतले आयोजक सुदूरपश्चिम ११ को सामना गर्नेछ।"
हिउँदमै बिनाअक्सिजन सगरमाथातिर,"काठमाडौं : चारजना शेर्पाहरूले पाँच दिनमा सगरमाथाको सफल आरोहण गर्ने भएका छन्। हिमाल आरोहण गर्न जानुअघि सोमबार काठमाडौंमा नेपाल भ्रमण वर्ष २०२० को सचिवालयले उनीहरूलाई बिदाइ गरेको छ। उनीहरूलाई नेपाल भ्रमण वर्ष अंकित लोगोसहितको झण्डा सगरमाथाको चुचुरोमा फहराउनको लागि हस्तान्तरण गरिएको छ। उनीहरूले नेपालको मात्र हैन यो आरोहण विश्वकै रेकर्डमा सबैभन्दा छोटो समय अर्थात् विन्टर स्पिड क्लाइम्बिङ हुने जानकारी गराएका छन्। चारजना शेर्पाको यो आरोहणलाई अन्य हिमाल आरोहीले समेत चासोका साथ हेरेका छन्। एउटै जिल्ला संखुवासभा र एउटै मकालु गाउँपालिकाका उनीहरू चारैजना प्रख्यात आरोही हुन्। नेपाल भ्रमण वर्षलाई लक्षित गर्दै विश्वका आरोहीहरूको ध्यान नेपालतिर खिच्न यस आरोहणले मद्दत गर्ने टोलीका संयोजक टासीलाक्पा शेर्पाको भनाइ छ। विन्टर सिजन अर्थात् हिउँद सिजन हिमाल आरोहणको लागि अफ सिजनको रूपमा लिइन्छ। यो सिजनमा हिमाल आरोहण कठिन हुन्छ। तर, पनि उनीहरू चारैजना आरोहीहरूले ज्यानको बाजी राखेर विश्वमा नेपालको नाम लेखाउने साहस गरेका छन्। आठ पटकसम्म सगरमाथाको सफल आरोहण गरेका प्रख्यात आरोही तथा पर्यटन व्यवसायी टासीलाक्पा शेर्पाको नेतृत्वमा मिङतेम्बा शेर्पा, पासाङनुर्बु शेर्पा र हालुङदोर्ची शेर्पासहितको आरोहीहरूको टोली सोमबार नै सगरमाथातर्फ लागेको छ। विश्वमा विरलै रूपमा यस्तो क्लाइम्बिङ (आरोह) हुने गरेको छ। सन् १९८० मा र सन् १९९३ मा विदेशीहरूले यस्तो आरोहण गरेको पाइन्छ। नेपाली चार जनाको टोलीले पाँच दिनमै सगरमाथाको चुचुरोमा पुगेर विश्व कीर्तिमान राख्ने संकल्प गरेका छन्। हिउँदमा अत्यधिक चिसो हुने, हिउँ परिरहने, बाटो बनाउन र पहिल्याउन निकै कठिन हुन्छ। त्यसैले हिउँदमा त्यति आरोहण गरिँदैन। हिमाल आरोहणका टिम लिडर टासीलाक्पा शेर्पाको भने हिउँदको समयमा अफ सिजनमा समेत बिनाअक्सिजन सगरमाथाको आरोहण गरेर अर्को नयाँ विश्व कीर्तिमान कायम गर्ने ध्याउन्न छ। उनीहरूले फेबु्रवरी २९ मा सगरमाथाको चुचुरोमा पुगेर कीर्तिमान कायम गर्ने लक्ष्य बनाएका छन्।"
पाथिभरा म्याराथनको उपाधि सुमन र सुनमायालाई,"ताप्लेजुङ : पाथिभरा अन्तर्राष्ट्रिय म्याराथन प्रतियोगिताको उपाधि सुमन कुलुङ र जुम्लाकी सुनमाया बुढाले जितेका छन् । सोलुखुम्बुका कुलुङ खुला र जुम्लाकी बुढा महिलातर्फ प्रथम बनेका हुन्। ताप्लेजुङ सदरमुकाम फुङलिङबाट पाथिभरा मन्दिरसम्मको ५४ किलोमिटर दूरी कुलुङले ४ घण्टा १३ मिनेटमा पूरा गरे । पाँचथर फिदिमका प्रताप थाम्सोहाङ दोस्रो भए । उनले ४ घण्टा १४ मिनेटमा निर्धारित दूरी पूरा गरे । ४ घण्टा २९ मिनेटमा पूरा गरेका रुकुम मुसिकोटका दुर्गाराज बुढा तेस्रो भए । महिलातर्फ भने पाथिभरा क्षेत्रको काफ्ले पाटीसम्म ४४ किलोमिटर मात्रै कुदाइएको थियो । प्रथम बनेकी बुढाले ३ घण्टा ३८ मिनेटमा पूरा गरिन् । उनले नेपाल आर्मी क्लवकी सरिता बासीलाई १० मिनेटलेपछि पारिन् । दोस्रो बनेकी बासीलाई ३ घण्टा ४८ मिनेट समय लागेको थियो । धादिङ धुनिबेसींका रसिला तामाङ तेस्रो भइन् । उनले ४ घण्टा ५९ सेकेण्डमा दुरी पार गरिन् । महाशिवरात्रि तथा सेना दिवसको अवसरमा आयोजित पाथिभरा म्याराथन तथा मेची पर्यटन महोत्सवको अन्तिम दिन म्याराथन प्रतियोगिता भएको हो । खुलातर्फका विजेताले १ लाख ५१, उपविजेताले १ लाख ११ र तेस्रोले ५१ हजार रुपैयाँ प्राप्त गरे । महिलातर्फ प्रथम, दोस्रो र तेस्रोले क्रमशः ८१, ५१ र ३१ हजार पुरस्कार पाए । उत्कृष्ट १० लाई प्रोत्साहन पुरस्कार प्रदान गरिएको म्याराथन संयोजक यीगेन्द्रकुमार गुरुङले जानकारी दिए ।"
कुलबहादुर र सरस्वतीले जिते अवार्ड,"काठमाडौं : राष्ट्रिय भलिबल टोलीका सदस्य कुलबहादुर थापा र सरस्वती चौधरी मनोरञ्जनरमण शर्मा अवार्ड २०७६ बाट सम्मानित भएका छन्। पुरुषतर्फ कुलबहादुर र महिलातर्फ सरस्वतीले सोमबार उक्त अवार्ड हात पारेका हुन्। अवार्डसँग दुबै खेलाडीले जनही ३५ हजार रुपैयाँ नगद पुरस्कार पनि प्राप्त गरे। नेपाल भलिबल संघका अध्यक्ष मनोरञ्जनरमण शर्माले यो अवार्ड स्थापना गरेका हुन्। सरकारले भलिबललाई राष्ट्रिय खेल घोषणा गरेलगत्तै अध्यक्ष शर्माले १० लाख रुपैयाँको अक्षय कोष स्थापना गरी यो अवार्ड प्रदान गर्ने बताएका थिए। त्यसैको ब्याजबापत प्राप्त हुने रकमबाट यो अवार्ड प्रदान गर्न थालिएको हो। २०७५ सालमा पहिलो पटक यो अवार्ड प्रदान गरिएको थियो। स्वास्थ्य समस्याका कारण सरस्वती भने अवार्ड वितरण कार्यक्रममा उपस्थित थिइनन्। सोही अवसरमा बंगलादेशमा सम्पन्न एभीसी सेन्ट्रल जोन महिला च्याम्पियनसिप को उपाधि विजेता नेपाली टोलीका सदस्यलाई पनि जनही १० हजार रुपैयाँबाट पुरस्कृत गरिएको थियो। नेपाल स्याटलाइट टेलिकम प्रालिकी अध्यक्ष अस्मिता सुमार्गी, राष्ट्रिय वाणिज्य बैंकका प्रमुख कार्यकारी अधिकृत किरणकुमार श्रेष्ठ, नेपाल भलिबल संघका अध्यक्ष शर्मालगायतले खेलाडीलाई पुरस्कार वितरण गरे। नेपाल भलिबल संघले प्रदान गर्ने वर्ष खेलाडी पुरस्कार समेत यो वर्ष कुलबहादुर र सरस्वतीले नै जितेका थिए।"
