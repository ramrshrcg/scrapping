शीर्षक,विवरण
अन्धकारमा निजी क्षेत्र,"स्वदेशमा उत्पादित बिजुलीले आयातीत ऊर्जा विस्थापित गरौं भन्ने सोच, चिन्तन, सिद्धान्त र कर्मको आवश्यकता छ विद्युत् ऐन यथावत् छ, तर नियमावली जारी छ। नियमावलीलाई टेकेर ऊर्जामन्त्रीले खल्तीबाट झिकी कार्यान्वयन गर्ने कार्यविधि पनि जीवित नै छ। खालि भएका खोलामा जसले पनि दरखास्त दिन सक्छ। लाइसेन्सको किनबेच पनि जारी छ। यी सबै कुरा यथावत् छन्, तर विद्युत् विकासको अनिवार्य र पूर्वसर्त विद्युत् खरिद सम्झौता (पीपीए) चाहिँ ठप्प छ। हिजोसम्म १० वर्षमा १० हजार मेगावाटको नारा थियो। नारामा पनि नदी प्रवाहीवाला आयोजनाको कोटा थियो। कोटा चट् भयो। फेरि अर्को नारा आयो १० वर्षमा १५ हजार मेगावाट। यो नारासँगै बिजुलीको एकल क्रेता विद्युत् प्राधिकरणले पुनः कोटा तोक्यो नदी प्रवाहीवालाको ३५ प्रतिशतभन्दा बढी पीपीए नगर्ने। यसअनुसार ५ हजार दुई सय ५० मेगावाटको कोटाले नेटो काट्यो। यो कोटा पूरा भएपछि प्राधिकरणलाई त्यसै पनि हाइसञ्चै थियो। त्यसमाथि विद्युत् नियमन आयोगरूपी एउटा विभाग खडा गरियो। नेपालमा जति निकाय थप गरिन्छहुन्छ, त्यो त प्रक्रिया मात्रै लम्ब्याउनु हो। हिजो प्राधिकरणलाई मात्र खुसी पारे पीपीए हुने ठाउँमा अब आयोग र आयोगका पदाधिकारीलाई पनि खुसी पार्नुपर्ने अवस्था आयो। कोटा त सकियो। तर ऐन, नियमावली र कार्यविधि जारी छन्। जलविद्युत् सर्वेक्षण अनुमतिपत्र (लाइसेन्स) दिने क्रम पनि रोकिएको छैन। तर, पीपीए भने रोकियो। पीपीए रोक्नुअघि यी सबै प्रक्रिया रोकिएको भए पनि चित्त बुझाउने ठाउँ हुन्छ। सरकार भन्छ १५ हजार मेगावाट उत्पादन गर्ने, ५ हजार निकासी गर्ने। यो कोटाले जलविद्युत्मा निजी क्षेत्रलाई एक प्रकारले निषेध गर्यो। अब जलाशययुक्त र अर्धजलाशयमा मात्र निजी क्षेत्र आउनुपर्ने भयो। यो प्रकृतिको आयोजनामा आउन सक्ने अवस्था सुरु भइसकेको छैन। एकाध प्रवर्द्धकले बडो जोखिम उठाएर अर्धजलाशयमा जाने हिम्मत गरेका छन्। तर तिनको भविष्य पनि त्यति सुनिश्चित छैन। पिरलो पीपीएको होइन, जलविद्युत् क्षेत्रको हो। प्राधिकरणको परम्परागत माग प्रक्षेपण मिलेको भए यतिबेला विद्युत्को माग हुनुपर्थ्यो २०५२ मेगावाट। तर १४ सय मेगावाटभन्दा बढी माग छैन। विद्युत्को माग वृद्धि हुन नसक्नु अर्थतन्त्रले गति नलिनु पनि हो। आर्थिक वृद्धिदर नबढ्नु पनि हो। नयाँ प्रविधिले ऊर्जा दक्षता बढ्दो छ, यसले पनि बिजुलीको माग घटाइरहेको छ। इनक्यान्डासेन्ट (चिम) को साटो सीएफएल आयो। त्यो पनि विस्थापित हुँदै छ र एलईडी आइरहेछ। एलईडीको व्यापक उपयोगले लोड घटाइरहेको छ। त्यही भएर विद्युत् प्राधिकरणलाई माग व्यवस्थापन गर्न सजिलो पनि छ अर्कोतर्प, भएका उद्योग धमाधम बन्द हुँदै छन्। जीडीपीमा उद्योग क्षेत्रको योगदान १० प्रतिशत पनि छैन। नयाँ उद्योग खुल्न सकेका छैनन्। सिमेन्ट, रासायनिक मल, चिस्यान, केबलकार, विद्युतीय सवारी, विद्युतीय रेलमार्गहरू आउन सकिरहेका छैनन्। भारतमा बिजुली निर्यात गर्ने एउटा सपना देखाइएको छ, कहिले पूरा हुन्छ थाहा छैन। यी यावत् कारणले बिजुली खेर जाने हो कि भन्ने भय व्याप्त छ। निश्चय पनि, बिजुली उपयोग नभएमा अहिलेकै हिसाबमा पनि प्राधिकरणलाई केही वर्षपछि डेढ खर्बभन्दा बढी रुपैयाँको बिजुली खेर जाने देखिन्छ। यो नै सबैभन्दा ठूलो टाउको दुखाइको विषय हो। राज्य असफल भएको यसैले देखाउँछ। एकातिर हामी (गत वर्ष) १४ खर्ब १८ अर्ब रुपैयाँको पेट्रोलियम आयात गर्छाैं। यो कुल राष्ट्रिय बजेटबराबर हो। तर यहींको बिजुली खेर फाल्नुपर्ने अवस्था छ। यही नै विडम्बना हो। मासिक २५ देखि ३० हजार मेट्रिक टनको एलीपी ग्याँस बाल्छौं, तर बिजुलीमा भात पकाउने कुरा गर्दैनौं। एकाध प्रवर्द्धकले बडो जोखिम उठाएर अर्धजलाशयमा जाने हिम्मत गरेका छन्। तर तिनको भविष्य पनि त्यति सुनिश्चित छैन। प्राधिकरणले आफ्नो दृष्टिबाट हेर्दा पीपीए रोक्नु उचित नै देखिन्छ। तर, राज्यको नजरबाट हेर्दा यो अनुचित मात्र छैन, विकास प्रक्रिया नै ठप्प हुने अवस्था छ। हामीलाई चाहिएको जलाशययुक्त नै हो। अबका कैयौं वर्ष (हिउँद) सम्म पनि हामी आयात नै गरिरहेका हुनेछौं। किनभने, जलाशययुक्त आयोजना नबनाई आयात विस्थापन हुँदैन। अर्धजलाशयमा निजी क्षेत्र जानै मुस्किल परिरहेको बेला जलाशययुक्तमा जान सक्दैन। निजी क्षेत्रलाई जलाशयमा पठाउन राज्यले धेरै सहुलियत दिनुपर्छ। निजी क्षेत्रको प्रकृतिले पनि जलाशय वर्जित गर्छ। निजी क्षेत्रले गर्ने भनेकै नदी प्रवाहीवाला हो। निश्चय पनि, प्राधिकरणलाई निजी क्षेत्र चाहिएकै छैन। उसका आफ्ना सहायक कम्पनी (२७० मेगावाट) आउँदै छन्। त्यसमाथि अन्य जलाशय र अर्धजलाशययुक्त आयोजना उसका अलगअलग कम्पनीले बनाउन कोसिस गरिरहेका छन्। निजी क्षेत्रका उसलाई किन आवश्यक पर्यो ? जबकि प्राधिकरणलाई पीपीए गर्नु नै छैन भने निजी क्षेत्रको भविष्य के होला ? यो अवस्था विद्यमान रहेकै बेला आयोग आएको छ। आयोगले आपूलाई संवैधानिक निकायसरह मानेको छ र फरमानहरू जारी गर्दै छ। उसले निर्धारण गर्ने कुरा कति सहज, वैज्ञानिक होला र कति समय लाग्ला त्यो त छँदै छ। त्यसमाथि आयोगका पदाधिकारीका क्षमता, विज्ञता, नियत र दूरदृष्टि (भिजन) के छ ? त्यो पनि सबैलाई थाहा भएकै हो। आयोग गठन आफैंमा सुखद पक्ष हुँदाहुँदै यसको ऐन तर्जुमा गर्ने बेला गलत नियत राखियो। ३०३० वर्षसम्म सरकारी सेवमा काम गरेर निवृत्त भएका व्यक्तिलाई ठ्याक्कै मिल्ने गरी पदाधिकारीको योग्यता तोक्नु आफैंमा गलत नियत थियो। ऐन बन्ने बेलामा स्वायत्त भनियो। तर, निवृत्त भएपछि नियुक्त पाउने गरी प्रावधान राखियो। नेपाल सरकारको रिटायर्ड भएकै कर्मचारी किन चाहियो ? ३० वर्ष सरकारी सेवामा काम गरेका कर्मचारीको मानसिकता परिवर्तन गर्न सकिँदैन। सरकारी सेवामा हुँदा यिनका क्षमता र नियत देखिएकै हो। आयोजनाको लागत कसरी नियन्त्रण गर्ने, घटाउने, घोटाला हुन नदिन अपनाउनुपर्ने पद्धति, लागू गर्नुपर्ने सिद्धान्त र समग्र विद्युत् क्षेत्रको भविष्य डोर्याउन सक्ने क्षमतावान् व्यक्ति आयोगको पदाधिकारी हुनुपर्थ्यो। राष्ट्रिय सन्दर्भ र विकासलाई केन्द्रित गरी अन्यत्रका अनुभव समेटेर लैजान सक्ने इच्छाशक्ति र क्षमता भएका पदाधिकारी चाहिन्थ्यो। साँचो अर्थमा नियामक निकाय बनाउनुपर्थ्यो। अहिले त आयोग विभागको पनि विभागजस्तो मात्र छ। यसले समग्र ऊर्जा क्षेत्रको भविष्य र १५ हजार मेगावाटको लक्ष्य धरापमा पार्ने देखिन्छ। निजी क्षेत्रको ८४ वटा आयोजना सञ्चालित छन्। तीमध्ये २२ वटा आयोजनाले कमाइरहेका छन्। बाँकी सबै कंगाल छन्। तर, आयोजना बनाउनेहरू मोटाएका छन्। आयोजनामा सेयर लगानी गर्ने सर्वसाधारण मारिएका छन्। १५ वर्षमा पनि ऋण तिरिनसक्ने आयोजनाले सर्वसाधारणलाई कहिले लाभांश दिने ? जलविद्युत् आयोजनाको मापदण्ड के हो ? लागत नियन्त्रण गर्ने संयन्त्र के हो ? उपभोक्तालाई सस्तोमा बिजुली दिन के गर्नुपर्छ ? आयोजना निर्माणमा देखिएका विकृति र विसंगति अन्त्य गर्ने पद्धति के हो ? कोटा तोक्दै पीपीए रोकेर समग्र विद्युत् क्षेत्रलाई अगाडि बढ्न नदिने प्रवृत्ति कसरी अन्त्य गर्ने ? यी र यस्ता मुद्दा सम्बोधन गर्ने आयोगको वास्तवमा खाँचो थियो। प्रधानमन्त्रीका सल्लाहकारले सिफारिस गरेका व्यक्ति नियुक्त गर्ने अनि आयोग गतिलो भएन, काम गर्न सकेन भनेर मुरमुरिएर मात्र के गर्ने ? हिजो लगानी बोर्ड नहुँदा समग्र जलस्रोतमा समस्या थिएन। आज लगानी बोर्डबाट छिर्ने अनि लाइसेन्स किनबेच गर्ने काम भयो। भोलिका पुस्ताको भविष्य नहेरी क्षणिक लाभ र तुष्टिका लागि गरिने निर्णयहरू जनताका लागि जहिले पनि प्रत्युत्पादक नै हुन्छन्। जतिसुकै नदी प्रवाही आऊ, पीपीए हुन्छ भन्ने घोषणा राज्यले गर्न सक्नुपर्छ। खपत गराउने अभिभारा प्राधिकरणको होइन, राज्यको नीतिगत हस्तक्षेपले हो। अनि मात्र जलविद्युत्को विकास हुन्छ। सधैं भारतले बिजुली किनिदेला, बंगलादेशलाई बेच्ने बाटो देला, बिजुली निर्यात होला भनेर बसेको युग बितिसकेको छ। सर्वप्रथम स्वदेशमा उत्पादित बिजुलीले आयातीत ऊर्जा विस्थापित गरौं भन्ने सोच, चिन्तन, सिद्धान्त र कर्मको आवश्यकता छ।"
न्यायपालिकाको अस्तित्व,"हरिप्रसाद प्रधान, नयनबहादुर खत्री, विश्वनाथ उपाध्याय, केशवप्रसाद उपाध्याय तथा केदारनाथ उपाध्याय, मीनबहादुर रायमाझी, अनुपराज शर्मा, कल्याण श्रेष्ठ, रामप्रसाद श्रेष्ठहरूको अथक् प्रयास, परि श्रम र बुद्धिमताले जीवन्त बनाएको हो न्यायपालिकाभित्रका केही व्यक्तित्वको आदर्शपूर्ण जीवन अनुकरणीय छ। केही समयअघि पूर्व प्रधानन्यायाधीश नैनबहादुर खत्रीको मेरो जीवन यात्रा अनुभव र अनुभूति नामक संस्मरण दोहोर्याएर पढें। केही लेख्ने इच्छा लाग्यो। उहाँ सय वर्ष पुग्न तीन महिना बाँकी हुँदा दिवंगत हुनुभयो। उहाँले जीवनको करिब ६० वर्षजति मुलुक सेवामा समर्पण गर्नुभएछ। २००४ सालमा औद्योगिक सर्भे अफिसरमा प्रवेश गरी २०६३ सालसम्म विविध सेवामा काम गर्नुभयो। सम्भवतः आजसम्म उहाँले जस्तो सेवामा यति लामो समय काम गरेको उदाहरण विरलै होला। उहाँले तिब्बतमा बसेर सेनाको मेजर, बेलाबखत निजामती र न्याय सेवा, प्रेस काउन्सिल राजदूत र मानव अधिकार आयोगको अध्यक्षसमेत भई काम गर्नुभयो। राणाशासनकालमा सेवा सुरु गर्नुभएका खत्रीले २००७ को प्रजातान्त्रिक सरकार, पञ्चायती सरकार र ०४७ पछिको बहुदलीय सरकारमा निरन्तर सेवा गर्ने अवसर पाउनुभयो। खत्री दृढ, परि श्रमी, निष्ठावान् र अनुशासित व्यक्तित्व हो। उहाँले कुनै पनि शासनकालमा इमानदारी, बफादारी र निष्ठा मुलुकप्रति समर्पण गरेको देखिन्छ। आफ्नो पुस्तकको पृष्ठ ३१६ मा चित्त दुखाएर लेख्नुभएको छ आफूलाई मानव अधिकार आयोगको अध्यक्ष बनाइँदा पत्रकार र सञ्चारमाध्यमले न्यायाधीश हुँदा मृत्युदण्डको फैसला गरेको र मानव अधिकार हनन हुने गरी फैसला गर्ने व्यक्तिलाई आयोगको अध्यक्ष बनाउन नहुने भनी टीकाटिप्पणी गरेका थिए। उहाँले भन्नुभएको छ, मैले त्यस्तो फैसला गरेको थिएन, तापनि मलाई दोषारोपण गरियो। तथापि एउटा न्यायाधीश क्रान्तिकारी कहिल्यै हुन सक्दैन। उसले भएका कानुन र नियमको व्याख्यासम्म गर्ने हो। हुन त न्यायाधीशले कानुन बनाउँछन् पनि। त्यस्ता कानुनलाई न्यायाधीशले बनाएको कानुन त भनिन्छ तथापि ती कानुन न्यायाधीशले फैसला र आदेशमार्फत बनाउन आदेश वा निर्देशनसम्म दिने गर्छन्। यथार्थमा एउटा न्यायाधीशले आफ्नो ब्रह्मले देखेको र कानुनले भनेबमोजिम विशुद्ध न्याय प्रदानसम्म गर्ने हो। तथापि सत्यतथ्य भन्नुपर्दा पूर्वप्रधानन्यायाधीश खत्री कुनै पनि व्यवस्थामा राज्यप्रति बफादार र अनुशासित नै देखिनुभएको छ। यद्यपि, निजामती कर्मचारी बन्दा सरकारप्रति बफादार हुनैपर्यो। मेजर पद पाएर तिब्बत जाँदा र राजदूतको जस्तो भूमिकामा हुँदा मुलुकको प्रतिनिधित्व गर्नैपर्यो। खत्रीको जन्म घरानिया परिवारमा भए पनि संघर्षमै बितेको पुस्तकमा उल्लेख छ। उहाँले आफ्नो जीवन सदैव सामान्य, सरल तथा सादगीपूर्ण रूपमै बिताएको पाइन्छ। सेवामा रहँदा पाटनदेखि काठमाडौंसम्म साइकलको यात्रा र डेराको वास थियो उहाँको। सचिव हुँदा महिनावारी चार सयबाट दुई सय बढेर ६ सय रुपैयाँ हुँदा यतिले परिवारको गर्जो टार्न पुग्छ भनेर सन्तोष मान्नुभएको रहेछ उहाँले। मेजर पदमा तिब्बत जाँदाको महिनौं दिनसम्मको त्यो कष्टकर पैदल यात्रा उदाहरणीय छ। न्यायाधीश बन्नुअघि सचिव बन्दा प्रशस्त ऐननियम मस्यौदामा उहाँको निकै परि श्रम परेको थियो। उहाँले न्यायपालिकामा २६ वर्ष ५ महिना ११ दिन बिताउनुभयो। यसबीच २०३३ साउन २४ देखि २०४२ मंसिर २६ सम्म अर्थात् ९ वर्ष ४ महिना २ दिनसम्म प्रधानन्यायाधीश पदमा बहाल रहनुभयो। नेपालमा यस्तो अवसर आजसम्म कसैले पाएको छैन। घाँटीको हाड खिएको बिरामी मात्र हुनुहुन्थेन, उहाँको शल्यक्रियाबाट पित्तको थैली निकालिएको थियो। बिरामी भए पनि २०१३ सालमा स्थापित न्यायपालिकाको परिचय र तल्ला अदालतका कामकारबाहीको निरीक्षण गर्न, न्यायाधीशलाई हौसला दिन तथा आम जनतालाई न्याय व्यवस्थाबारेको चिनारी गराउन महिनौंसम्म यात्रामा जानुभएको पाइन्छ। यात्रा निकै कष्टकर थियो। सुदूरपश्चिम तथा सुदूरपूर्वका पहाडी जिल्लामा त्यतिबेला हिँड्नलायक बाटाघाटा थिएनन्। नेपालको एक भागबाट अर्को भाग पुग्न पनि भारत भएर जानुपथ्र्यो। पूर्वपश्चिम राजमार्ग बनेको थिएन। कतिपय स्थानमा थोत्रा मोटर चढेर जाँदा बाटोमा अलपत्र परेकाले भेडीगोठको छेउमा वास बसेको दुःखद यात्रा उहाँको स्मरणमा उल्लेख छ। कष्टकर यात्राको उद्देश्य नेपालको न्यायप्रणालीबारे आम जनतालाई सुसूचित गराउनु थियो। अबका न्यायाधीशले हिजोजस्तो कष्टकर जीवन र यात्रा भोग्नु पर्दैन। बेलाबखतमा राजनीतिक वृत्तले न्यायपालिकाको मर्म नबुझिदिँदा र तिनका इच्छाअनुकूलमा फैसला नहुँदा भने महाभियोगको धम्की खेप्नुपर्ने हुन्छ। बहुदल प्राप्तिपछि न्यायपालिकामा एकाएक सुविधा बढेर गएका हुन्। पञ्चायतकालमा राज्यले कुनै न्यायाधीशलाई सवारी सुविधा दिएको थिएन। सामान्य नागरिकसरह सार्वजनिक बसमा यात्रा गर्नु पर्दथ्यो। महिनामहिनामा तलब दिने प्रचलन भने थियो। अन्य भत्ता तथा सुविधा थिएन। त्यस्तै विदेशमा पढ्ने सुविधा आजभोलिजस्तो थिएन। सरुवा हुँदा वा सवारी साधन आवश्यक परेमा जिल्लाका प्रमुख जिल्ला अधिकारीलाई चाकरी गर्नुपथ्र्यो। फेरि त्यसरी सुविधा बराबर मागेमा मुद्दाहरूमा भनसुन गर्लान् भन्ने चिन्ता पनि रहन्थ्यो। यातायात व्यवसायीसँग परिचय भएमा सरुवा हुँदा बसको छतमा सामान राखी ओसारपसारसम्म गरिदिन्थ्यो। वास्तवमा त्यसबखत एउटा न्यायाधीशभन्दा प्रमुख जिल्ला अधिकारी सुविधासम्पन्न हुन्थे। मौका परेमा न्यायाधीशविरुद्ध अन्तर्राष्ट्रिय तत्वको बिल्ला भिराउलान् भन्ने खतरा पनि थियो। राजाको भ्रमण भएको बखत पोल लगाई पजनी गराउलान् भन्ने चिन्ता पनि रहन्थ्यो। अहिले सेवासुविधा, सवारी साधन, भ्रमण भत्ता, विदेश भ्रमण तथा तालिम आदिको व्यवस्थामा काफी वृद्धि भएको छ। न्यायाधीश र अधिकृतहरूको क्षमता वृद्धि गर्न न्यायिक प्रतिष्ठान स्थापना गरी व्यापक तालिम दिने गरिएको छ। यद्यपि अहिले आम मानिसमा गुनासो छ मुद्दाको संख्या वृद्धि भएका छन्। जति सुविधा बढाए पनि धेरै अदालतमा मुद्दा फस्र्यौटमा भने कमी आएको छ। त्यस्तै कार्यान्वयन पक्षमा न्यूनता आएको छ। वर्षौंसम्म मुद्दा चलिरहन्छ, कार्यान्वयन हुँदैनन् पनि। यद्यपि अहिले आम मानिस बढी भौतिकवादी भएका छन्। यो संक्रमणबाट न्यायपालिका पनि अछूतो छैन। सबैजसोलाई आफ्ना सन्तानलाई भारी रकम खर्च गरी डाक्टर पढाउनुपर्ने, विदेशै पढ्न पठाउनुपर्ने अवस्था छ। मोफसलमा मात्र होइन, राजधानीमा घर ठड्याउनैपर्ने। आम मानिसको मूल्यांकन छ अवसर पाउँदा पैसा नकमाउने मानिस मूर्ख हो। त्यस्ता मानिसको प्रतिष्ठा र गन्ती समाजमा हुँदैन पनि। पूर्वप्रधानन्यायाधीश खत्रीको युग ऋषिमुनीहरूको जस्तो थियो। त्यसबेला कर्मचारीले सेवा गर्थे, मेवा खोज्दैनथे। कर्मचारीमा मुलुक र शासनप्रति समर्पण थियो। त्यसबेलाका कानुन व्यवसायीका आदर्श पनि सेवाग्राहीको सेवाभाव नै थियो। आजजस्तो पैसानिम्ति तँछाडमछाड गर्ने प्रवृत्ति थिएन। आजको न्यायपालिकाको जुन रूप बन्यो, जसरी विकास भयो, यसले कहिलेकाहीं मुलुकको अस्तित्व तथा आम जनताका मौलिक हक जोगाउन पनि सक्रियता देखाएको छ। त्यो सबै कठोर परि श्रम गर्ने न्यायाधीशको अथक् प्रयास हो। हरिप्रसाद प्रधानको दृढ निश्चय, नयनबहादुर खत्रीको परि श्रम, विश्वनाथ उपाध्यायको बुद्धिमता र पछिल्ला पुस्ताका केशवप्रसाद उपाध्याय तथा केदारनाथ उपाध्यायले नेपालको न्यायपालिका आधुनिकीकरणतर्फ लैजान ठूलो प्रयास गर्नुभयो। मीनबहादुर रायमाझी, अनुपराज शर्मा तथा कल्याण श्रेष्ठको पनि सोही भूमिका रह्यो। विकृतिविहीन न्यायपालिका खडा गर्न रामप्रसाद श्रेष्ठको अथक् प्रयास थियो। यिनै व्यक्तित्वले न्यायपालिकाको सबलीकरणमा अथक् प्रयास गरेका हुन्। नेपालका न्यायपालिकाको स्थायित्व, सशक्तीकरण र सक्रियताका निम्ति धेरै न्यायाधीशले आफ्नो परि श्रम र पसिना खर्चेका छन्। पूर्वप्रधानन्यायाधीश मीनबहादुर रायमाझी तल्लो अदालतको न्यायाधीश हुँदा ओखलढुंगाको न्यायालय खुला छाप्रोमा सञ्चालन गरेको अनुभव सुनाउनुहुन्थ्यो। पुनरावेदनमा न्यायाधीश हुँदा पूर्वप्रधानन्यायाधीश रामप्रसाद श्रेष्ठ बाइरोडको बाटोमा बस दुर्घटनामा परी बालबाल बाँच्नुभयो। हाम्रा न्यायाधीशले हुम्ला तथा जुम्लामा सुरुमा न्यायालय सञ्चालन गर्ने घर पाएनन्। छाप्रा र झुप्रामा अदालत चले भने बसोवासनिम्ति तल गोठमाथि खुला बस्ने वास पाएका थिए। सर्वोच्च अदालतका पूर्वन्यायाधीश कृष्णप्रसाद उपाध्याय पहाडका जिल्ला अदालतमा सरुवा हुँदाका अनुभव सुनाउनुहुन्थ्यो। अर्दली साथी लिएर चारपाँच दिनको पैदल यात्रा गर्नु पथ्र्यो। बाटोघाटोमा वास बस्दा कहिले चिउरा, कहिले सातु खाएर सिकुवाको वास हुने गथ्र्यो। हुनेखानेकहाँ वास बस्ने मौका पाए भाँडाकुँडा र पकाइ खाने चामल अनि सुत्न राडीपाखी तथा कम्बल दिन्थे पनि। अहिले र अबका न्यायाधीशले ती कष्टकर जीवन र यात्रा भोग्नु पर्दैन। ती दिनहरूको तुलनामा आज धेरै सुगम छ। तर बेलाबखतमा राजनीतिक वृत्तले न्यायपालिकाको मर्म नबुझीदिँदा र तिनका इच्छाअनुकूलमा फैसला नहुँदा भने महाभियोगको धम्की खेप्नुपर्ने हुन्छ। महाभियोग लगाएको दृष्टान्त पनि छ। यस सन्दर्भमा पूर्वप्रधानन्यायाधीश नैनबहादुर खत्रीले आफ्नो पुस्तकको पृष्ठ ९८ मा जिकिर गरेको सान्दर्भिक छ। उहाँले लेख्नुभएको छ, विश्वेश्वरप्रसाद कोइरालासँग काम गर्न खुब सजिलो। वास्तवमा बीपी कानुनविद् पनि हुन्। केही समय बीपीले वकालत पनि गरेको हुँदा उहाँलाई शक्ति सन्तुलनको सिद्धान्त र न्यायपालिकाको स्वतन्त्रताबारेमा स्वाभाविक ज्ञान हुने नै भयो। तसर्थ यस्ता कुरा उहाँ बुझ्नुहुन्थ्यो।"
आईपीएस भर्सेस बीआरआई : त्रास र आस,"यतिबेला नेपालमा मात्र होइन, समग्र दक्षिण एसियाली मुलुकमा अमेरिकाले हालै सार्वजनिक गरेको इन्डोप्यासिफिक रणनीति (आईपीएस) र सात वर्षअगाडि चीनले घोषणा गरी कार्यान्वयनमा गइसकेको बेल्ट एन्ड रोड इनिसिएटिभ (बीआरआई) बारे बहस चलिरहेको छ। तत्कालका लागि दक्षिण एसियाका साना मुलुकहरूले अमेरिका र चीनलाई सन्तुलन कायम गरेर जाने नीति लिएका छन् र यी दुई परस्पर विरोधी भिजनले उनीहरूको विदेश नीतिमा केही अप्ठेरोसमेत उत्पन्न गरेको छ। यो रणनीतिको प्रमुख साझेदारका रूपमा अमेरिकाले अगाडि सारेको भारतले अहिलेसम्म आफ्नो स्पष्ट पोजिसन सार्वजनिक गरेको छैन। केही हप्ताअगाडि मात्रै भारतले आफ्नो विदेश मन्त्रालयमा आईपीएस शाखा खोलेको छ। भारतले लिने नीतिले पनि अन्य साना मुलुकलाई प्रभाव पार्ने छ। भारतले अहिले चीन, अमेरिका र रसियासँग सन्तुलित सम्बन्ध कायम गरेर जाने नीति लिए पनि यस क्षेत्रमा चिनियाँ प्रभाव कम गर्ने कुनै पनि रणनीतिमा भारत र अमेरिका एक ठाउँमा आउने प्रबल सम्भावना रहेको छ। विशेषगरी साना मुलुकहरूमा सो रणनीतिका नाममा अमेरिकाले यस क्षेत्रमा आफ्नौ सैन्य प्रभाव बढाउन चाहेको र आफ्नो सैन्य एलायन्समा तान्न खोजेको भय छ। नेपालमा पनि विशेषगरी परराष्ट्रमन्त्री प्रदीप ज्ञवाली र रक्षामन्त्री ईश्वर पोखरेलले आईपीएसप्रति संकेत गर्दै पटकपटक संसद् र अन्य सार्वजनिक समारोहमा नेपाल कुनै पनि सैन्य एलायन्समा सहभागी नहुने प्रस्टीकरण दिइरहेका छन्। अमेरिकी अधिकारीहरू यतिबेला आफूहरूले सार्वजनिक गरेको रणनीति कुनै एक मुलुक (चीनप्रति) लक्ष्यित नभएको बताइरहेका छन्। उनीहरूका भनाइमा यो रणनीति भनेको अमेरिकाले यो क्षेत्रलाई हेर्ने एउटा एप्रोच हो र यसमा अन्य मुलुकले हस्ताक्षर नै गरेर सहभागी हुनुपर्छ भनेका छैनन्। निश्चय नै, सो रणनीति चीनको विरुद्धमा नहोला, तर यो क्षेत्रमा बढ्दो चिनियाँ प्रभाव कम गर्नका लागि ल्याइएको हो भन्नेमा द्विविधा छैन। संक्षेपमा भन्दा यो द्वन्द्व अमेरिका आफू सुपर पावर भइरहने र चीन अमेरिकालाई पछाडि पारेर सुपर पावर हुने हो। अथवा, केही पश्चिमा विज्ञले यसलाई बीआरआईको विरुद्ध होइन, बरू विकल्प हो भनेका छन्। अमेरिकाले सार्वजनिक गरेको रणनीतिले स्पष्ट रूपमा नेपाललगायत यस क्षेत्रका अन्य मुलुकसँग सैन्य सहकार्य बढाउने उल्लेख छ। नेपालको सन्दर्भमा पनि सैन्य सहकार्य र सम्बन्ध थप विस्तार गर्न उसले चाहेको स्पष्ट नै छ। केही महिनाअगाडि भएका अमेरिकी उच्च सैनिक अधिकारीहरूको भ्रमणले पनि यो स्पष्ट संकेत गरेको छ। अमेरिकाले यस क्षेत्रका अन्य देशहरू भारत, जापान, अस्ट्रेलियालगायतका मुलुकसँग सहकार्य गरेर कनेक्टिभिटी र अन्य परियोजना अगाडि बढाउने तयारी गरिरहेको जसको स्पष्ट खाका बाहिर आएको छैन। यद्यपि भारत, जापान र अमेरिकालगायका मुलुकले दक्षिण एसियाली मुलुकमा कनेक्टिभिटी परियोजनाहरू अगाडि बढाउने सम्बन्धमा यसअगाडि नै विभिन्न तहमा छलफल गरिरहेका छन्। इन्डोप्यासिफिकमा उल्लेख भएका केही शब्दावली विश्लेषण गर्दा र उनीहरूको परिभाषा हेर्ने हो भने यो क्षेत्रमा चीनको बढ्दो प्रभाव रोक्नका लागि ल्याइएको भन्नेमा कुनै द्विविधा रहँदैन। अझ साउथ चाइना सीमा बढ्दो टकरावप्रति यो त्यत्तिकै सम्बन्धित रहेको छ। विशेषतः अमेरिकी रणनीतिमा उल्लेख गरिएको स्वतन्त्र र खुला इन्डोप्यासिफिक भनेको के हो ? स्वतन्त्रको अर्थ के ? खुलाको अर्थ के ? अमेरिकी अर्थमा स्वतन्त्र (फ्री) परिभाषा हो मूल्य, मान्यता र राजनीतिक प्रणालीको हिसाबले अन्य मुलुकको जबर्जस्तीबाट मुक्ति। स्वतन्त्रलाई अमेरिकी दस्ताबेजहरूमा यसरी व्याख्या गरिएको छ, स्वतन्त्र समाज जसले व्यक्तिगत अधिकार र स्वतन्त्रताको सम्मान गरोस् र सुशासनको प्रवद्र्धन गरोस्। साथै, स्वतन्त्र भन्नाले कुनै अन्य मुलुकसँग व्यापार गर्ने र नगर्ने भन्ने विषयमा कुनै पनि सार्वभौम मुलुकले डर र त्रासबाट मुक्त भएर निर्णय गर्न पाउनुपर्छ। हामीले राम्रो गृहकार्य गरेर अगाडि बढ्ने हो भने बीआरआई र आईपीएस दुवैले नेपालको आर्थिक विकासमा हुने सहयोग पुर्याउन सक्छन्। अमेरिकी दस्ताबेजहरूमा खुला (ओपन) लाई भने यसरी परिभाषा गरिएको छ, कुनै पनि मुलुकले विनानिर्बाध समुद्र र आकाशमा पहुँच पाउनुपर्छ, जसमा यस क्षेत्रमा मानिस र समग्र अर्थतन्त्र निर्भर छ। खुलालाई खुला लगानीको वातावरण, दुई देशका बीचमा पारदर्शी निर्णय प्रक्रिया, बौद्धिक सम्पत्ति चोरीको रक्षा हो। यी परिभाषाबाट के स्पष्ट हुन्छ भने यस क्षेत्रमा चीनले आफ्नो सैन्य उपस्थिति बढाउँदै छ, चीनले आफ्नो मूल्य र मान्यता निर्यात गर्दै छ, त्यसलाई चिरेर अमेरिका यस क्षेत्रमा आफ्नो पहिलेदेखिका प्रभुत्वलाई निरन्तरता दिन चाहन्छ। दुई मुलुकका बीचमा पारदर्शी सम्झौता, सुशासन र भ्रष्टाचारका विषय उठाएर उसले चीनतर्फ स्पष्ट रूपमा संकेत गरेको छ। विशेषतः बीआरआई परियोजना र चिनियाँ लगानीका सम्बन्धमा अमेरिकाको निकै चासो देखिन्छ। त्यसैले यो सैन्य मात्र होइन, विचार, विकासको ढाँचा, साइबरलगायत धेरै विषयसँग सम्बन्धित छ। अब प्रश्न रह्यो नेपालले के गर्ने ? यतिबेला आईपीएस रणनीतिको कुरा गर्दा अमेरिकाले कतै आफ्नो सुरक्षा एलायन्समा तान्ने त होइन भन्ने भय हामीकहाँ छ। त्यसैगरी अब अमेरिकाले आफ्नो सम्पूर्ण आर्थिक सहायता यो रणनीतिभित्र राखेमा कसरी त्यो विषयलाई डिल गर्ने भन्ने छ। आईपीएसको दस्ताबेज हेर्ने हो भने यस क्षेत्रमा र नेपालमा पनि आगामी दिनमा अमेरिकाले आफ्नो सैन्य प्रभाव अझै बढाउँदै लैजाने निश्चितप्रायः छ। अर्कोतर्फ, चीनको बीआरआईको सम्बन्धमा हामी कतै ऋणको चेपुवा अथवा डेप्ट ट्र्यापमा पर्ने त होइनौं भन्ने भय छ। त्यसैले सम्झौता भएको साढे दुई वर्ष बितिसिक्दा पनि हामीले कुनै पनि परियोजना छनोट गर्न सकेका छैनौं। एउटा यथार्थ के हो भने नेपाल दुईमध्ये एक रोज्न सक्दैन। दुवैलाई सँगै लिएर जानुको विकल्प छैन। यति मात्र होइन, अर्को छिमेकी मुलुक भारत पनि छ। कम्तीमा अमेरिका, भारत र चीनसँग सन्तुलित र विश्वासको सम्बन्ध राखेर अगाडि जानुको कुनै पनि विकल्प छैन। त्यसभन्दा बाहिर पनि अन्य धेरै मुलुक छन्, जो यतिबेला नेपालमा ठूलो मात्रामा आर्थिक लगानी गर्न आतुर देखिन्छन्। यतिबेला हामीकहाँ बढी त्रास रहेको छ। बीआरआईका सम्बन्धमा ऋणमा फस्ने हो कि भन्ने त्रास, आईपीएसबाट चीनविरुद्धको कुनै सैन्य एलायन्समा गइने हो कि भन्ने त्रास। ठूला मुलुकले आफ्नो उद्देश्य प्राप्तिका लागि ल्याउने यस्ता योजनाबारेमा सर्तकता अपनाउनु आफैंमा सकारात्मक पक्ष हो। तर, त्रासले हामीलाई अनिर्णयतर्फ लगिरहेको छ। यसको कारण के हो भने यी विषयमा हामी पर्याप्त छलफल र गृहकार्य गरेर अगाडि बढ्न सकिरहेका छैनौं। बहस र गृहकार्य पारदर्शी छैनन्। वास्तवमा हामीले राम्रो गृहकार्य गरेर अगाडि बढ्ने हो भने बीआरआई र आईपीएस दुवैले नेपालको आर्थिक विकासमा हुने सहयोग पुर्याउन सक्छन्। सरकारलाई आशा छ बीआरआईमार्फत पूर्वाधार निर्माणमा ठूलो फट्को मार्न सकिन्छ तर उसलाई ऋणको त्रासले गाँजेको छ। विभिन्न मुलुकको उदाहरण हेर्ने हो भने बीआरआईका सकारात्मक र नकारात्मक दुवै पक्ष देखिएका छन्, हामीले सकारात्मक पक्ष बोकेर हिँड्ने हो। तर, यतिबेला हाम्रो राजनीतिक नेतृत्वले यी दुवै विषयमा स्पष्ट भिजन र मार्गचित्र बनाएर कर्मचारी तहलाई कार्यान्वयनको जिम्मा दिन सकेको छैन। बरू अहिलेको प्रक्रिया उल्टो छ, कर्मचारी तहलाई गृहकार्य गर्न दिइएको छ तर राजनीतिक तहबाट स्पष्ट मार्गचित्र तयार नभई यो अगाडि बढ्न सक्दैन। हाम्रो आवश्यकता र हाम्रो सुरक्षा निकायमा उनीहरूको नकारात्मक प्रभाव पर्न नदिई उनीहरूबाट विभिन्न क्षेत्रमा सहयोग लिने र आर्थिक लगानी भित्र्याउने ढंगले अगाडि बढ्नुको विकल्प देखिँदैन।"
लोभ र अहंकारले भ्रष्टाचार,"समाजमा संस्कार जीवित रहँदा सत्कर्मतर्फ नागरिक स्वयं उन्मुख हुन्छन्। त्यहाँ झूटले स्थान पाउँदैन। सत्य र नैतिकताको जग बलियो बन्छ। राष्ट्रले सबल र सक्षम नेतृत्व प्राप्त गर्छ। कुनै समयमा हाम्रो देशलाई संसारले इमानदारको देश भनी चिन्ने गर्थ्यो। संस्कारयुक्त शिक्षा लिन विदेशीहरू यहाँ आउँथे। आज ती सबै इतिहास भए। धन र सत्ताको मदमा यहाँको राजनीति बहकियो। नेतृत्व पंक्ति नेपाली भए पनि प्रवृत्ति फेरियो। सत्य स्विकार्नुभन्दा असत्यमा भ्रम छर्नु उनीहरूको नियती बन्यो। यसको परिणाम पथभ्रष्टहरू नै सामाजिक अगुवामा रूपान्तरण भए। अहिले स्वार्थ र सम्पत्तिको आकर्षण बढ्दो छ। जुनसुकै क्षेत्रमा पथभ्रष्टहरूको हैकम छ। जोसँग धन छ ऊ ठूलो हुन्छ। पैसा नहुँदा इमानदारहरू नै ओझेलमा पर्छन्। यस्तो हुनुमा सम्पत्तिप्रति मानिसको चरम आसक्ति हो। जुनसुकै मुलुकमा नागरिक सम्पन्न हुँदा विकासले फट्को मार्छ। त्यसैले धनी हुनु राम्रो हो तर धन कसरी प्राप्त हुन्छ ? यो मूल प्रश्न हो। जसरी पनि सम्पत्ति आर्जन गर्ने र त्यसैबाट राज्यका माथिल्लो तहमा प्रभाव पारी फाइदा लिने प्रवृत्तिले यहाँको समाज भाँडिएको छ। त्यसको प्रतिफल मुलुक आज हरेक क्षेत्रमा भ्रष्टाचारले आक्रान्त बन्दै छ। पछिल्लो समयमा धनविनाको ज्ञान र सीपलाई नेपाली राजनीतिले अस्वीकार गरेको छ। यसको परिणति आज सर्वसाधारण नागरिकले कष्टपूर्ण जीवन गुजार्नु परिरहेको छ। अमूक दल वा सरकार भ्रष्ट भयो भन्नुभन्दा पनि समग्र राजनीतिमै भ्रष्टाचारमा बिटोलियो भन्नु उचित हुन्छ। लोकतन्त्रमा यस्तो अपारदर्शिता समयमै छिनोफानो हुनुपर्छ। यहाँ त्यसको पर्वाह गरिँदैन। आज वाइड बडीको भ्रष्टाचार बाहिरियो। हिजो पनि लाउडा, धमिजा काण्ड सार्वजनिक भएकै हुन्। हिजो कुनै विषयमा नराम्रो भयो भने आज पनि नराम्रो गर्नुपर्छ भन्ने हुँदैन। हिजो प्रजातन्त्रका नाममा सरकारी स्वामित्वमा रहेका उद्योग बेचिएकै हुन्। आज पनि सरकारी जग्गाजमिन भूमाफियाले भोगचलन गर्दैछन्। पहिला पनि भ्रष्टाचार भएको थियो, अहिले गर्दाचाहिँ यत्रो विरोध किन ? लाजै नमानी यस्ता कुतर्क गर्छन् सरकारी मन्त्रीहरू। यस्तो पनि तर्क हुन्छ ? यिनै दुस्कार्यको प्रतिस्पर्धामा यहाँको राजनीति बरालिएको छ। मुलुक बनाउँछु भन्नेहरूले भ्रष्ट र माफियाको सामीप्यता त्याग्नुपर्छ। यथार्थमा यहाँ त्यसो हुँदैन। धनको आसक्ति अत्यधिक चुलियो। लोकतन्त्रमा यसलाई राम्रो मानिँदैन। समग्र राजनीति नै माफियाले सञ्चालन गर्ला भन्ने भय नागरिकमा छ। यस्तो हुनुमा हामीले अपनाएको प्रणाली खराब हो वा सञ्चालन गर्ने पात्र खराब हु्न ? छिटै लेखाजोखा हुन जरुरी छ। पात्र खराब हुँदा फेर्न सकिन्छ। प्रणाली नै खराब हो भने जति राम्रो मान्छे आए पनि ऊ सफल हुँदैन। कुनै समय प्रणालीलाई खराब मानिन्थ्यो त्यतिबेला पनि सत्ताको दम्भमा अनैतिक गतिविधि भएकै हुन्। त्यो प्रणाली कतिसम्म खराब भयो भने नेपाली राजनीतिका खिखर व्यक्तित्व बीपी कोइरालाले लगाएको कोटमा समेत राष्ट्रघात देख्न थाल्यो। दरबारको निम्तोमा बीपी नारायणहिटी पुग्दा खैरो कोट नलाएको भन्दै गेटबाटै फर्काइएको थियो त्यतिबेलाको सत्ताले। बीपी मुलुक बनाउने साझा दृष्टिकोण लिएर दरबार पुगेका थिए। त्यतिबेलाको सत्ताले यथार्थ बुझ्नुभन्दा प्रजातन्त्रको मानमर्दन गर्नु नै आफ्नो बहादुरी ठान्यो। दरबारको त्यसबेला मात्र चेत फर्कियो जुन बेला उसले भरोसा गरेका पञ्चहरू उसैको दुर्गतिमा थपडी बजाउन तल्लीन थिए। पुनः नयाँ दरबारको उदय भएको छ। लोकतन्त्रका नाममा भ्रष्टहरूलाई पुलपुल्याइएको छ। भूमाफियादेखि मेडिकल माफियासम्म राष्ट्रवादी भएका छन्। भ्रष्टाचारविरुद्ध आवाज उठाउनेहरूलाई प्रतिगामी कित्तामा पुर्याइएको छ। टुँडिखेल प्रकरण होस् वा मेलम्ची प्रकरण होस्, कसैलाई कारबाहीको दायरामा ल्याइँदैन। वर्षौँदेखि आशा गरिएको मेलम्चीको पानीमा समेत राष्ट्रघात गर्नेहरूबाट सुशासनको आशा राख्नु व्यर्थ मात्र हुनेछ। यहाँ सत्ता र प्रतिपक्षको विचार फरक होला, तर भ्रष्टाचार सवालमा भने एउटै धारणा बन्ने गर्छ। प्रतिपक्ष पनि अन्य मुद्दामा हात धोएर पछि लाग्छ, भ्रष्टाचारको प्रश्नमा भने न संसद्मा न सडकमा चाइँचुइँसम्म गर्दैन। यस्तो देख्दा कुन धरातलमा यहाँको राजनीतिले काम गर्दै छ नागरिकलाई बुझ्न गाह्रो छैन। संसारमा राजनीतिक परिवर्तनपछि आर्थिक उन्नति भएका बग्रेल्ती उदाहरण छन्। साम्यवादी शासन भनिएको चीनमा सन् १९४९ देखि राजनीतिक स्थायित्वको यात्रा प्रारम्भ भयो। त्यस समयमा माओत्से तुङकेन्द्रित सामूहिक नेतृत्वले काम सुरु गर्यो। शासन व्यवस्था खुकुलो नहुँदा त्यतिबेला आर्थिक रूपरेखा प्रस्ट हुन सकेन। हु चिन थाओले समृद्धिको मार्ग चित्र कोरे पनि देङ स्यायो पिङको उदायपछि मात्र आर्थिक विकासले गति लियो। देङले समाजवादका नममा देखिएको कट्टरतालाई सुधार गरे। खुलापनलाई प्र श्रय दिए। यसको प्रतिफल चीनको आर्थिक प्रगति विश्वसामु उदाहरण बन्न पुगेको छ। यहाँ भने राजनीतिमा परिवर्तन भइरह्यो। साथसाथै, नेतृत्वमा समर्पण र निष्ठाको सधैं अभाव खटकियो। मानिसहरू लोभले ग्रस्त भए। डर भय हरायो। सत्ताको आडमा जे गर्दा पनि हुन्छ भन्ने ठानियो। मूल्यमान्यता सिध्याउन अगुवा भनिनेहरू नै प्रयोग भए। लोभले मानिसलाई एकोहोरो बनाउँछ। त्यहाँ दायाबाया आफ्नो र पराया छुट्टिँदैन। हुँदाहुँदै त्यही लोभबाट सिर्जित भ्रष्टाचार आज राष्ट्रको क्यान्सर बन्न पुगेको छ। यहाँनेर एउटा पौराणिक कथा सान्दर्भिक हुनेछ। महाज्ञानी गुरुका एकजना लोभी चेला थिए। गुरु भूत र भविष्य जान्ने सर्वज्ञानी थिए। त्यहाँ भोजनका लागि पाँच रोटी तयार भयो। ती रोटी गुरुचेलाले बराबरी बाँडेर खानुपथ्र्यो। चेलोले गुरुको भागसमेत खायो। थाहा पाएर पनि गुरुले सोधे, खै मेरो भागको रोटी ? चेलोले उत्तर दियो, यहाँ छैन, कसले खाएछ ? तब गुरुले भने, रोटी खानेको नाम भन्यौ भने म यो विशाल नदी तारिदिन्छु। यो सुनेर ऊ लोभियो अनि भन्यो, हुन्छ गुरुदेव। पारि पुगेपछि गुरुले फेरि रोधे, रोटी खानेको नाम के हो ? ! ऊ भन्छ, मलाई थाहा छैन, कसले खायो म जान्दिनँ। एवं रीतले त्यो लोभी शिष्य झूटमाथि झूट बोल्दै जान्छ। अन्त्यमा गुरुले यसको औकात देखाउनै पर्यो भन्ने ठानी फेरि सोधे, यो तीन टुक्रा फलाम छ, तीनै टुक्रालाई म सुन बनाइदिन्छु। एक टुक्रा म आफैं राख्छु अर्को टुक्रा तिमीलाई दिन्छु र तेस्रो टुक्राचाहिँ जसले मेरो भागको रोटी खायो उसैलाई दिन्छु। यो सुन्नासाथ चेलो उफ्रिँदै चिच्यायो, गुरुदेव हजुरको भागको रोटी खाने म नै हो। त्यो तेस्रो टुक्रा पनि मैले पाउनुपर्छ। अहिले नेपाली राजनीति त्यही लोभी शिष्यको मनोदशाबाट संक्रमित छ। यहाँनेर चेलोले गुरुको विज्ञताबाट ज्ञान लिनुपर्नेमा लोभमा फसेर उल्टो गुरुकै अपमान गर्यो। उसले संस्कार बिर्सियो। अन्तमा आफैं नांगियो। त्यसैले परि श्रमविनाको सम्पत्तिमा लोभ गर्नु हुँदैन भन्ने पूर्वीय मान्यता रहेको छ। भ्रष्टाचारको समाप्ति नै संस्कारयुक्त समाजको पुनर्निर्माण पनि हो। यसैबाट मुलुकमा समृद्धिको यात्रा प्रारम्भ हुन्छ। यो तथ्यलाई राजनीतिक नेतृत्वले बेवास्ता गरी समय बर्बाद गर्नु हुँदैन। देशको अर्बुद बनेको भ्रष्टाचार रोक्न राज्य किन उदासीन छ ? अब यो प्रश्न निरुत्तर रहनु भएन। यसलाई राज्य सञ्चालकहरूले शीघ्र पर्गेल्न सक्नु पर्छ। अन्यथा, सत्तामा जोसुकै पुगे पनि भ्रष्टाचार अन्त्यको अभियान बालुवामा पानी हालेसरह मात्र हुनेछ।"
देशका लागि सित्तैमा खेल्न तयार,"हरारे : अन्तर्राष्ट्रिय क्रिकेट काउन्सिल (आईसीसी) बाट निलम्बनमा परेपछि यतिबेला जिम्बाबेको क्रिकेट अप्ठ्यारो मोडमा उभिएको छ। घरेलु क्रिकेटमा सरकारले अनावश्यक हस्तक्षेप गरेको कारण देखाउँदै आईसीसीले जिम्बाबेलाई आफ्नो सदस्यताबाट निलम्बन गर्ने निर्णय लिएको हो। आईसीसीको निलम्बनका कारण देशको क्रिकेट अप्ठ्यारोमा परेपछि यतिबेला जिम्बाबेका खेलाडीले आफूहरू सित्तैमा क्रिकेट खेल्न तयार रहेको बताएका छन्। आवश्यक परे देशको क्रिकेट बचाउन हामी पारिश्रमिक नलिई अन्तर्राष्ट्रिय प्रतियोगिता खेल्न तयार छौं, जिम्बाबेका एक वरिष्ठ क्रिकेटरले भनेका छन्। खेलाडीहरूले निकट भविष्यमा आयोजना हुने टीट्वेन्टी विश्वकपको ग्लोबल क्वालिफायर (विश्वस्तरीय छनोट) प्रतियोगिता यतिबेला सबैको चासोको विषय भएको बताएका छन्। अहिले हाम्रो सबैभन्दा पहिलो दायित्व टीट्वेन्टी विश्वकपको छनोट प्रतियोगिता हो। देशको क्रिकेट बचाउन म बिना पारिश्रमिक त्यो प्रतियोगिता खेल्न तयार छु। भविष्यमा पारिश्रमिक पाए पनि नपाए पनि कुनै फरक पर्दैन। टोलीका अन्य खेलाडीको धारणा पनि यस्तै छ, ती खेलाडीले भनेका छन्। टीट्वेन्टी विश्वकपको छनोट प्रतियोगिता अक्टोबरमा आयोजना हुँदैछ। जिम्बाबे आईसीसीको निकै पुरानो सदस्य र टेस्ट मान्यता प्राप्त राष्ट्र हो। निलम्बनमा परेपछि जिम्बाबेले आईसीसीबाट पाउँदै आएको आर्थिक सहयोग रोक्का गरिएको छ। जिम्बाबेलाई आईसीसीले आयोजना गर्ने कुनै पनि गतिविधिमा सहभागी हुन रोक लगाइएको छ। गत महिना जिम्बाबेको सरकारले त्यहाँको क्रिकेट संघलाई निलम्बन गरेको थियो। त्यसपछि जिम्बाबे सरकारले आफ्नै पहलमा अन्तरिम क्रिकेट संघ गठन गरेको थियो। आईसीसीले जिम्बाबे सरकारको त्यो कार्यप्रति असहमति जनाउँदै आएको थियो। आईसीसीले जिम्बाबेलाई सदस्यताबाट निलम्बन गर्ने निर्णयको आगामी अक्टोबरमा बस्ने बोर्ड बैठकमा पुनः छलफल गरिने पनि जनाएको छ। यसअघि सन् २००४ को जुनमा आईसीसीले जिम्बाबेको टेस्ट मान्यता खोस्ने निर्णय गरेको थियो। जिम्बाबे क्रिकेट बोर्ड र खेलाडीबीचको चर्को विवादका कारण आईसीसीले यस्तो निर्णय लिएको थियो। त्यसको केही समयपछि आईसीसीले जिम्बाबेको टेस्ट मान्यता पुनः फिर्ता गरेको थियो। सन् २००५ मा जिम्बाबेले आठवटा टेस्ट खेलेको थियो। त्यसपछि सन् २०११ सम्म जिम्बाबेले एउटा पनि टेस्ट खेलेन। जिम्बाबे हालै इङ्ल्यान्ड र वेल्समा सम्पन्न १२औं विश्वकप क्रिकेटमा पनि छनोट हुन सकेन। गत मार्चमा आर्थिक अनियमितता गरेको आरोपमा जिम्बाबे क्रिकेटका पूर्वनिर्देशक एनोक इकोपेमाथि १० वर्षको प्रतिबन्ध लगाउने निर्णय गरिएको थियो। यसैगरी सन् २०१८ को मार्चमा खेल मिलेमतो गरेको आरोपमा जिम्बाबेका पूर्वक्रिकेट अधिकारी राजन नायरमाथि पनि २० वर्षको प्रतिबन्ध लगाइएको थियो। पछिल्लो समय जिम्बाबेको क्रिकेट एकपछि अर्को संकटमा पर्दै आएको छ। देशको क्रिकेट निलम्बनमा परे पनि जिम्बाबेले प्राविधिक रूपमा आईसीसीको पर्यवेक्षणमा रहेर द्विपक्षीय शृंखलाहरू खेल्न पाउने सम्भावना भने कायम छ। यसका लागि आईसीसीले आफ्नो छुट्टै म्याच अफिसियल नियुक्त गर्नेछ। त्यस्ता द्विपक्षीय शृंखलाका लागि आईसीसीले भने खर्च उपलब्ध गराउने छैन। खेलाडीहरूले पनि बिना पारिश्रमिक नै खेल्नु पर्ने हुन्छ।"
कीर्तिमानी प्रशिक्षकको बहिर्गमन,"मियामी : अमेरिकी राष्ट्रिय महिला फुटबल टोलीकी प्रमुख प्रशिक्षक जिल एलिसले पदबाट राजीनामा दिएकी छन्। उनी अमेरिकालाई लगातार दुई पटक फिफा महिला विश्वकपको उपाधि जिताउने एकमात्र प्रशिक्षक हुन्। इङ्ल्यान्डको पोर्टसमाउथमा जन्मिएकी एलिस अभिभावकसँग बाल्यकालमै अमेरिका पुगेकी थिइन्। एलिस सन् २०१४ मा अमेरिकी महिला फुटबल टोलीको प्रमुख प्रशिक्षकमा नियुक्त भएकी थिइन्। त्यसअघि उनले अमेरिकाकै उमेरसमूहको राष्ट्रिय टोलीमा प्रशिक्षकको भूमिका निर्वाह गरेकी थिइन्। ५२ वर्षीय एलिसको प्रशिक्षकत्वमा अमेरिकाले सन् २०१५ र सन् २०१९ मा महिला विश्वकपको उपाधि जितेको थियो। हालै फ्रान्समा सम्पन्न आठौं महिला विश्वकपको फाइनलमा अमेरिकाले नेदरल्यान्ड्सलाई २० गोलले हराएको थियो। लामो समयदेखि सम्हाल्दै आएको महŒवपूर्ण जिम्मेबारीबाट बिदा लिने मेरो लागि यो सबैभन्दा उपयुक्त समय हो, एलिसले भनेकी छन्, आफ्नो जिम्मेवारी मैले कुशलतापूर्वक पूरा गरेँ भन्ने लागेको छ। एलिसले प्रमुख प्रशिक्षकको जिम्मेवारीबाट मुक्त भएपछि अब आफ्नो समय परिवारसँग बिताउने बताइन्। मैले आफ्नो काँधमा गहन जिम्मेवारी बोकेकी थिएँ। त्यसैले परिवारका सदस्यलाई पर्याप्त समय दिन पाइनँ। अब म परिवारका सदस्यसँग समय बिताउन चाहन्छु। त्यसैले पनि जिम्मेवारीबाट बिदा लिने यो उपयुक्त समय हो, उनी भन्छिन्। अमेरिकी टोलीको प्रमुख प्रशिक्षकका रूपमा उनको पदावधि भने अक्टोबरसम्म छ। तर, त्यसअघि नै उनले जिम्मेवारी छाड्ने निर्णय लिएकी हुन्। उनको कार्यकालमा अमेरिकी महिला टोलीले एक सय दुई खेलमा जित हात पायो भने केवल १८ खेलमा पराजय भोग्यो। यसबीचमा अमेरिकी टोली सात खेलमा बराबरीमा रोकिएको थियो। अमेरिकी महिला फुटबल टोलीको प्रशिक्षकका रूपमा यो हालसम्मकै सबैभन्दा उत्कृष्ट नतिजा हो। आफ्नो टोलीलाई दुई पटक फिफा महिला विश्वकपको उपाधि जिताउने उनी पहिलो प्रशिक्षक हुन्। उनी सन् २०१५ मा फिफाद्वारा वर्षको सर्वोत्कृष्ट महिला प्रशिक्षकको अवार्डबाट सम्मानित भएकी थिइन्। सोही वर्ष उनले कनकाकाफ क्षेत्रको सर्वोत्कृष्ट महिला प्रशिक्षकको अवार्ड पनि हात पारेकी थिइन्।"
पाँचपोखरी ट्रेल म्याराथन हुने,"काठमाडौं : साहसिक खेलकुद हाम्रो अभियान, धार्मिक क्षेत्र पाँचपोखरी राष्ट्रको पहिचान भन्ने नारासहित तेस्रो पाँचपोखरी ट्रेल म्याराथन साउन ३० गते हुने भएको छ। बुधबार नेपाल पर्यटन बोर्ड, काठमाडौंमा पाँचपोखरी थाङ्पाल गाउँपालिकास्थित खेलकुद विकास समिति सिन्धुपाल्चोकद्वारा पत्रकार सम्मेलन गरी सो जानकारी दिएको हो। पर्यटन प्रवर्द्धनका लागि खेलकुद भन्ने मूल नाराका साथ स्वस्थ रहन खेलकुद र खेलकुदका माध्यमबाट यस भेगको पर्यटन प्रवर्द्धन गर्ने उद्देश्यले आयोजना गरेको कार्यक्रम संयोजक टासी शेर्पाले जानकारी दिए। खेलको माध्यमबाट नै पाँचपोखरी, रैथाने र यस पालिकामा सयौंको संख्यामा रहेका पर्यटकीय क्षेत्रहरूको राष्ट्रिय एवं अन्तर्राष्ट्रियसम्म पहिचान गराउने रहेको कार्यक्रम संयोजक शेर्पाले बताए। सम्मेलनमा बोल्दै पूर्वमन्त्री शेरबहादुर तामाङले आफू पनि यो प्रतिस्पर्धीमा धावक बनेको घोषणा गरे। पर्यटन वर्ष २०२० लाई लक्षित गरी गरिएको प्रतियोगिताले सिंगो गाउँपालिकालाई राष्ट्रिय तथा अन्तर्राष्ट्रिय स्तरसम्म चिनाउनेछ, उनले भने। यसैगरी प्रदेश नं ३ का सांसद निमा लामाले पर्यटन क्षेत्रको हिसाबले पाँचपोखरी निकै राम्रो रहेको उल्लेख गर्दै यो प्रतियोगिताले पनि यस क्षेत्रलाई चिनाउन सहयोग पुग्ने बताए। पाँचपोखरी थाङपाल गाउँपालिका अध्यक्ष टासी लामाले यो खेलकुदको माध्यमबाट पर्यटन प्रवर्द्धन गर्नको लागि आयोजना गरेको बताउँदै यसको लागि गाउँपालिका प्रायोजक रहेको जानकारी दिए। प्रतियोगितामा खुला महिला र पुरुषहरूको छुट्टाछुट्टै प्रतिस्पर्धा गरााइने बताइएको छ। प्रतियोगितामा पहिलो, दोस्रो र तेस्रो हुनेलाई क्रमशः ५० हजार, ३० हजार र २० हजार रुपैयाँ प्रदान गरिनेछ। सिन्धुपाल्चोकबाट सहभागी भई विजेता हुनेलाई भने थप १५ हजार, १० हजार र पाँच हजार रुपैयाँ पुरस्कारको व्यवस्था गरिएको आयोजकले जनाएको छ।"
अब म रोनाल्डोको समर्थक रहिनँ,"सिओल : युरोपियन क्लबहरू अहिले प्रिसिजलका लागि एसिया र अमेरिकी भ्रमणमा मैत्रीपूर्ण खेल खेल्न निस्किएका छन्। कतिपय इङ्लिस क्लबले जापान र चीनमा मैत्रीपूर्ण फुटबल खेलिरहेका छन्। इटालियन महारथी युभेन्ट्स पनि मैत्रीपूर्ण खेलका लागि एसिया भ्रमणमा रहेको छ। पोर्चुगलका स्टार क्रिस्टियानो रोनाल्डानेका एसियामा पनि धेरै समर्थक छन्। उनको खेल हेर्न हजारौं मूल्य तिरेर स्टेडियम जाने समर्थक ठूलो संख्यामा छ। प्रिसिजन टुरअन्तर्गत २६ जुलाईमा युभेन्ट्सले दक्षिण कोरियाको शीर्ष डिभिजन क्लब के लिग अल स्टार्ससँग मैत्रीपूर्ण खेल खेलेको थियो। उक्त खेल ३३ गोलको बराबरीमा सकिएको थियो। समर्थकले उक्त खेल हेर्नका लागि औसत प्रतिटिकट ५९ अमेरिकी डलर तिरेका थिए। आयोजकले युभेन्ट्सको खेलमा रोनाल्डोको सहभागिता रहने सूचना दिएको थियो। आफ्ना फ्यारो खेलाडी रोनाल्डो खेल्ने भएपछि दर्शकले उनको प्रतीक्षा गरिरहे। पहिलो हाफमै रोनाल्डोले खेल्लान् भनेर बसेका दर्शकले ४५ मिनेट त्यत्तिकै गुजारे। दोस्रो हाफमा पनि रोनाल्डो मैदानमा नदेखिएपछि दर्शक रिसले चुर भएका थिए। दक्षिण कोरियाका समर्थक रोनाल्डो मैदानमा नखेलेपछि आयोजकविरुद्ध खनिएका थिए। दर्शकले मैत्रीखेलको व्यवस्थापनको जिम्मेवारी लिएको द फास्टा एजेन्सीका प्रमुख कार्यकारी अधिकृत (सीईओ) रोविन आङसँग मैदानमै उत्रिएर आपत्ति जनाएका थिए। चाङले युभेन्ट्सका प्रतिनिधिलाई रोनाल्डोलाई अन्तिम १० मिनेट भए पनि मैदानमा खेलाइदिन आग्रह गरे पनि नटेरेको बताए। चाङले युभेन्ट्सका उपाध्यक्षलाई रोनाल्डोलाई खेलाइदिन आग्रह गरेका थिए। तर युभेन्ट्सका उपाध्यक्षले रोनाल्डोले खेल्न नमानेको र आफूले केही गर्न नसक्ने जवाफ दिएका थिए। यस घटनापछि दक्षिण कोरियाको व्यावसायिक फुटबल संस्था के लिगले इटालियन च्याम्पियन युभेन्ट्सलाई सम्झौता तोडेको भन्दै उजुरी दिने तयारी गरेको छ। यता, दक्षिण कोरियाका समर्थकले पनि रोनाल्डो खेल्ने भनेर नखेलाएको र आयोजकले पैसा मात्र असुलेको भन्दै पैसा फिर्ता गर्न माग गरिरहेका छन्। रोनाल्डोको कोरियामा हजारौं समर्थक छन्। उनको खेल हेर्न आज ६० हजार दर्शक स्टेडियम आएका थिए। तर आज उनले हजारौं दर्शकको मन चिस्याए। अब म रोनाल्डोको समर्थक रहिनँ, एक समर्थकले इस्टाग्राममा तीतो पोख्दै भने।"
युवा खेलाडीकासाथ लय समात्दै श्रीलंका,"कोलम्बो : श्रीलंकाले बंगलादेशविरुद्धको एक दिवसीय सिरिज क्लीनस्वीप गरेको छ । घरेलु मैदानमा खेलेको तीन एकदिवसीय सिरिजमा तीनै वटामा जित हात पार्दै श्रीलंकाले ३० ले श्रृंखला क्लीनस्वीप गरेको हो। अघिल्ला दुई खेल जित्दै श्रृखला आफ्नो पक्षमा पारिसकेको श्रीलंकाले बुधबार भएको तेस्रो खेलमा पनि बंगलादेशमाथि १२२ रनको जित हात पार्यो । आर प्रेमादासा मैदान कोलम्बोमा भएको खेलमा श्रीलंकाले टस जितेर पहिले ब्याटिङ गरेको थियो। ५० ओभरमा ८ विकेट गुमाएर २९४ रनको स्कोर बनाउने क्रममा श्रीलंकाका लागि एन्जेलो म्याथुजले सर्वाधिक ८७ रन बनाए । कुशल मेन्डिसले ५४, कप्तान करुणारत्नेले ४६ रनको योगदान गरे । कुशल परेराले ४२ र दसुन शनकाले ३० रन जोडेका थिए । बंगलादेशका लागि साफिउल इस्लाम र सौम्य सरकारले ३३ विकेट लिए। २९५ रनको लक्ष्य पछ्याएको बंगलादेशी टोली ३६ ओभरमा १७२ रन बनाउँदा अल आउट भयो । बंगलादेबका लागि सौम्य सरकारले ६९ रन ताइजुल इस्लामले ३९ रन बनाउनुबाहेक अन्यले गतिलो योगदान गर्न सकेनन् । श्रीलंकाका दसुन शनकाले बंगादेशको ३ विकेट लिए । त्यसैगरी कासुन राजिथा र लाहिरु कुमाराले २२ विकेट लियो। यसै एक दिवसीय श्रृखलाको पहिलो खेल खेलेर श्रीलंकाका चर्चित फास्ट बलर लासिथ मालिंगाले एक दिवसीय क्रिकेटबाट सन्यासको घोषणा गरे । आफ्ना एक उत्कृष्ट खेलाडीको बिदाई गरेको श्रृंखलाको अन्त्य भने श्रीलंकाली क्रिकेट टोलीले सुखद बनायो । मालिंगाको अनुपस्थितमा पनि पछिल्ला दुई खेलमा श्रीलंकाका युवा बलरहरुले उत्कृष्ट बलिङ गरे। बंगलादेशको विकेट लिए पछि खुसी मनाउँदै श्रीलंकाका खेलाडी । तस्बिर : श्रीलंका क्रिकेट बोर्ड लामो समयसम्म कुनै पनि फर्म्याटका क्रिकेटमा राम्रो प्रदर्शन गर्न नसकेको श्रीलंकाली टोलीले विश्वकप लगतै भएको सिरिजमा जित हात पार्दै लयमा देखिएको छ । गत महिना मात्रै सकिएको विश्वकपमा पनि श्रीलंकाको प्रदर्शन औसत थियो । कुमार सांगाकार तिलकरत्ने दिलसान जस्ता पुराना खेलाडी बाहिरिएपछि श्रीलंकन क्रिकेट टोलीको प्रदर्शन खस्किएको थियो । श्रीलंकन टोली हाल अधिकांश युवा खेलाडी छन्।"
