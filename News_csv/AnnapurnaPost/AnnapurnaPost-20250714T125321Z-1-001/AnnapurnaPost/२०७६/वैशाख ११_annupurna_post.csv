शीर्षक,विवरण
कुशासन लोकतन्त्रनिम्ति खतरा,"पूर्वराजाले खुला हृदयले लोकतान्त्रिक गणतन्त्र स्विकारी आफ्नै अध्यक्षतामा दल दर्ता गरेर निर्वाचनमा प्रतिस्पर्धा गर्नु बेस हुन्छ। सात दशकअगाडि नेपालमा राणाशासन थियो। त्यसका सर्वेसर्वा श्री ३ हुने गर्दथे। आन्दोलनकै कारण २००७ सालमा राणाशासन ढल्यो र प्रजातन्त्र स्थापना भयो। त्यसपछि आठ वर्षको संक्रमणमा अनेकौं उतारचढाव देखिए तर राणाशासन पुनः स्थापना हुनुपर्छ भनेर कुनै आन्दोलन भएन। कसैकसैले गर्न खोजे पनि पानीको फोकाजस्तो फुटेर गयो। तीन दशकअगाडि नेपालमा निर्दलीय पञ्चायती व्यवस्था थियो। २०४६ सालको जनआन्दोलनले पञ्चायतलाई चिहानमा पुर्यायो। त्यसपछि पञ्चायत पुनः स्थापना हुनुपर्छ भनेर कुनै आन्दोलन भएन। १२ वर्षअगाडिसम्म नेपालमा राजतन्त्र विद्यमान थियो। २०६२६३ को अभूतपूर्व जनआन्दोलनका कारण २४० वर्ष पुरानो राजतन्त्र २०६३ वैशाखमा मुर्छा पर्यो र संविधानसभाको निर्वाचनपश्चात् २०६५ सालमा राजतन्त्र उन्मूलन भयो। एकपटक उन्मूलन भएपछि राणाशासन होस् वा पञ्चायत, फेरि बौरिएन। इतिहासले यही भन्छ राजतन्त्रको पनि विधिवत् दाहसंस्कार भइसक्यो। इतिहासको लय हेर्दा ज्ञानीहरू ठोकुवाका साथ भन्न सक्छन् राजतन्त्र फर्कंदैन। तर इतिहासलाई नै अस्वीकार गर्ने अज्ञानीहरूको एउटा जत्था राजतन्त्र पुनः स्थापना अभियानमा लागेको छ र हिन्दु राज्यको रामनामी ओढेर सडक तताउने आन्दोलनमा अग्रसर भइसकेको छ। यस अभियानमा ०६२६३ को जनआन्दोलनलाई गाली गर्नु र जनआन्दोलनका योद्धाहरूलाई लाञ्छित गर्नु तिनीहरूको दैनिकी भइसकेको छ। एउटा कहावत छ, पुजारीको दौड मन्दिरसम्म। संकीर्णतावादका प्रवक्ताहरूको दौड सत्तासम्म हो भन्ने तथ्य राजनीतिको र बुझ्ने जोकोहीलाई पनि थाहा छ। चौधौं लोकतन्त्र दिवसका उपलक्ष्यमा पूर्वराजा ज्ञानेन्द्रलाई निःशुल्क सल्लाह : संकीर्णतावादी आन्दोलन शड्ढयाबाट राजतन्त्र पुनः स्थापनाको सपना देख्नु र परिवर्तनविरोधी आन्दोलनमा च्याँखे थाप्नुभन्दा पूर्वराजा ज्ञानेन्द्रले लोकतान्त्रिक गणतन्त्रलाई खुला हृदयले स्विकारी आफ्नै अध्यक्षतामा दल दर्ता गरेर निर्वाचनमा प्रतिस्पर्धा गर्नु बेस। प्रतिस्पर्धाको राजनीतिमा होमिएपछि पूर्वराजा ज्ञानेन्द्रलाई आफ्नो असली हैसियत थाहा हुनेछ। कुनै पनि अन्डा कुहिएको थाहा पाउनासाथ रक्षानमा फालिन्छ। कुनै बेला फेरि कुहिएको अन्डा भेटियो भने त्यो झोकमा रछ्यानमा फ्याँकिएको पुरानो कुहिएको अन्डा वा त्यसको अवशेष टिपेर खाइँदैन र त्यसरी भोक मेटाइँदैन अपितु अर्को स्वस्थ र ताजा अन्डा नै खोजिन्छ। चौधौं लोकतन्त्र दिवसका अवसरमा राजतन्त्र पुनः स्थापना अभियानमा संलग्नहरूलाई निःशुल्क सल्लाह : ०६२६३ को ऐतिहासिक जनआन्दोलनमार्फत नेपाली जनताले राजतन्त्ररूपी कुहिएको अन्डालाई रछ्यानमा फ्यालिसके। रछ्यानबाट टिपेर त्यसलाई पूजाकोठामा राख्न खोज्दा घरै दुर्गन्धित हुन्छ भन्ने सत्यलाई चाँडोभन्दा चाँडो बुझ्नु बेस। इतिहासलाई सराप्नुभन्दा स्विकार्नु र आफूलाई सुधार्नु बेस। लोकतन्त्र भनेको पुरानो भएपछि च्यातिएर जाने बस्त्र होइन, बरु जति अभ्यास हुँदै जान्छ त्यति तिखारिँदै जान्छ, निखारिँदै जान्छ। लोकतन्त्र भनेको विरोधी सिध्याउने अस्त्र पनि होइन। लोकतन्त्र भनेको यस्तो अभ्यास हो, जसको निर्णय प्रक्रिया र केन्द्रविन्दुमा सदैव जनता रहन्छन्। अनैतिक र अस्वस्थ अभ्यासले लोकतन्त्रलाई रोगी बनाउँछ र मृत्युको मुखमा पुर्याउँछ। असललाई पुरस्कृत र खराबलाई दण्डित गर्न सकिएन भने जुनसुकै तन्त्र पनि बदनाम हुन्छ। शान्ति र सुशासनको खातिर २०६२६३ को अभूतपूर्व जनआन्दोलनमा लाखौं संख्यामा नागरिक सडकमा उत्रिएका थिए। थुप्रै उतारचढावपछि विगत एक दशकमा राजनीतिक संक्रमणको अन्त्य भएको छ, तर संक्रमणकालीन न्याय प्रक्रियालाई इमानदारीका साथ टुंग्याउने प्रयत्न भएको छैन। पीडितहरूलाई न्याय र राहत अनि पीडकहरूलाई सजाय नभएका कारण संक्रमणकालीन न्याय प्रक्रिया कचल्टिएको छ। दुईतिहाइको दम्भ र दादागिरीका आडमा राजनीतिक संयन्त्र बनाएर यो विषयलाई फासफुस पार्ने सरकारी प्रयत्नका कारण अन्तर्राष्ट्रिय समुदाय विशेषतः पश्चिम क्रूद्ध छ। यस सम्बन्धमा अन्तर्राष्ट्रिय समुदायबाट पटकपटक आएको वक्तव्य र संयुक्त राष्ट्रसंघको चासोलाई बेला छँदै सम्बोधन नगर्ने हो भने अन्तर्राष्ट्रिय मञ्चमा नेपाल एक्लिएर जाने सम्भावना प्रबल छ। अतः विस्तृत शान्तिसम्झौतामा उल्लिखितनिहित प्रावधान र न्याय एवं परिपुरणका अन्तर्राष्ट्रिय मापदण्डअनुरूप संक्रमणकालीन न्याय प्रक्रियालाई टुंगोमा पुर्याउनु सत्तासीनहरूकै पनि हितमा छ। दुईतिहाइको आडमा सरकारले संक्रमणकालीन न्याय प्रक्रियालाई विकृत बनाउन खोजेपछि सुरु भएको अन्तरराष्ट्रिय चासोलाई नेपालको आन्तरिक मामिलामा विदेशी हस्तक्षेप भनेर सरकार रोइकराइ गर्दैछ तर त्यस्तो हस्तक्षेप गर्ने आधार सरकार आफैंले प्रदान गरेको छ। चौधौं लोकतन्त्र दिवसका अवसरमा सत्तासीनहरूलाई निःशुल्क सल्लाह ः विस्तृत शान्तिसम्झौताको मर्म र आफ्ना पुराना प्रतिबद्धताअनुरूप पीडितलाई न्याय र पीडकलाई सजाय सुनिश्चित गर्दै संक्रमणकालीन न्याय प्रक्रियालाई चाँडोभन्दा चाँडो टुंगोमा पुर्याउनु बेस। रह्यो कुरा सुशासनको। सुशासन प्रत्याभूत नहुने हो भने लोकतन्त्र होस् वा एकतन्त्र कुनै पनि तन्त्र टिक्दैन। अहिले भूमाफिया, जलमाफिया, हवाई माफिया, अर्थात् माफिया शब्द सर्वाधिक सुनिन थालेको छ। नीति निर्माणमा माफियाहरूको वर्चस्व र प्रभावका बारेमा दिनहुँ नयाँनयाँ तथ्यहरू प्रकाशमा आउन थालेका छन्। विगतमा संघर्षशील र होनाहार भनेर चिनिएका राजनीतिज्ञहरूलाई समेत त्यस्ता माफियाले बिटुल्याइसकेका छन् तर पनि दोषीहरूलाई दण्डित गर्ने इच्छाशक्ति सरकारमा देखिँदैन। कतिपय लोकतन्त्रको आयुलाई लिएर टिप्पणी गर्ने गर्छन्। कतिपय नेपालको लोकतन्त्रलाई के र कोबाट खतरा छ भन्ने प्रश्न गर्छन्। नेपालको लोकतन्त्रमाथि कुनै खतरा छ भने त्यो कुशासन को कारणले छ। नेपालको लोकतन्त्रलाई खतरा छ भने त्यो दण्डहीनताका कारणले छ। नेपालको लोकतन्त्रलाई खतरा छ भने त्यो स्वेच्छाचारिताबाट खतरा छ। प्रेसअनलाइन र सामाजिक सञ्जालमाथि सरकारको वक्रदृष्टि त्यस्तै स्वेच्छाचारिताको एउटा उदाहरण हो। राष्ट्रिय मानव अधिकार आयोगलाई भुत्ते र निरिह बनाउने गरी सरकारले संसद्मा अघि बढाएको संशोधन विधेयक अर्को स्वेच्छाचारिताको नमुना हो। जतिजति संयन्त्रहरू स्वतन्त्र, निष्पक्ष, सबल र सुदृढ हुन्छन्, लोकतन्त्र त्यति नै बलियो हुन्छ। २०५३ सालमा मानव अधिकार आयोग ऐन बनेपछि पनि साढे तीन वर्षसम्म आयोग गठन भएन। शीघ्र आयोग गठनको माग राखेर कहिले हामी अनशन बस्यौं, कहिले मानव अधिकार संस्थाहरूका तर्फबाट संयुक्त आन्दोलन गर्यौं। २०५७ सालमा बल्लतल्ल आयोग गठन भयो, तर पनि विभिन्न कालखण्डमा एकातिर आयोगलाई निरीह बनाउने प्रयत्न भयो अर्कोतिर आयोगकै केही पदाधिकारी २०६१ को शाही कदमलाई समर्थन गर्न पुगे। वर्तमानमा पनि आयोगका कोही छाडा पदाधिकारी र कर्मचारीहरूको संदिग्ध क्रियाकलापका कारण आयोग बदनाम छ जबकि तिनीहरूमाथि संवैधानिक प्रावधानअनुरूप कारबाही गर्न सकिन्थ्यो तर सरकारसंसद् त्यो मार्गमा गएन उल्टो आयोगलाई प्यारालाइज गर्ने नियतले संशोधन विधेयक अघि बढाउन पुग्यो। केही पहिले प्रधानमन्त्री ओलीले अदालतबारे एउटा रोचक टिप्पणी गर्नुभएको थियो न्यायालय राज्यको अंग हो, सरकारको होइन। सैद्धान्तिक रूपमा यति उत्कृष्ट ज्ञान भएका प्रधानमन्त्री ओलीले सुशासन सुनिश्चित गर्ने हो भने यिनै विचारअनुरूप व्यवहार गरे पुग्छ। न्यायालयलाई कसैले पनि राजनीतीकरण गर्नु हुँदैन। न्याय मर्यो भने लोकतन्त्र पनि सकिन्छ। तसर्थ दलीय भागबन्डाका आधारमा न्यायाधीश नियुक्तिको क्रम रोकिनुपर्छ। महाअभियोगको डन्डा देखाएर न्यायालयमा राजनीतिक झन्डा गाड्ने काम गर्नु हुँदैन। संयन्त्रहरूमा दक्ष, स्वच्छ, व्यक्तिको नियुक्ति सुनिश्चित नगर्ने हो भने संयन्त्रले अपेक्षाअनुरूप काम गर्न सक्दैनन्। संवैधानिक निकायहरूलाई जति स्वायत्त, स्वतन्त्र र सक्षम बनाइन्छ, लोकतन्त्र पनि त्यति बलियो हुँदै जान्छ। राज्यका निकायहरूको राजनीतीकरण नगरी वा भनौं राजनीतिक हस्तक्षेप नगरी स्वतन्त्रतापूर्वक काम गर्न दिने र त्यस्ता संस्थाहरूलाई वैज्ञानिकीकरण गर्दै अत्याधुनिक र सबल बनाउने दिशामा सरकारले योगदान गर्न सक्यो भने सुशासनको अभियानमा बल पुग्छ। विकृति हरेक क्षेत्रमा छ। त्यसको निदान हुनुपर्छ तर योग्य र सक्षम व्यक्तिहरू हरेक निकायमा छन्। तिनीहरूको योग्यतामा विश्वास गर्नुपर्छ र नयाँ नियुक्तिमा योग्यता नै पहिलो र अन्तिम मापदण्ड बन्नुपर्छ। दुईतिहाइको दम्भ र दादागिरीका आडमा राजनीतिक संयन्त्र बनाएर संक्रमणकालीन न्याय प्रक्रियालाई फासफुस पार्ने सरकारी प्रयत्नका कारण अन्तर्राष्ट्रिय समुदाय विशेषतः पश्चिम क्रूद्ध हुन पुगेको छ। संघीयताको कुरा गर्दा सरकार सञ्चालकहरूकै आचरण र अभिव्यक्ति यदाकदा संघीयताविरोधी देखिन्छ। स्थानीय निकायलाई अहिले जति बलियो बनाइएको छ, त्यसको अभ्यास २०४८ पछि भएको भए सम्भवतः देश यति छिटै संघीयतामा प्रवेश गर्ने थिएन। अहिले संघीयताको अभ्यास प्रारम्भिक चरणमा छ। संघीयता लुलोकमजोर छ भन्ने तर्क गरेर यसको खुट्टा भाँचिदिने कि खुट्टा टेकाउन अथक् प्रयास गर्ने सरकारकै हातमा छ। संघीयताको सदुपयोग गर्ने कि दुरुपयोग प्रान्तीय सरकारहरूको हातमा छ। संघीयता भनेको नागरिकलाई थप सेवा र सुविधाका लागि हो वा नागरिकलाई नै दुःख दिन, सरकारको नियत र आचरणमा भर पर्छ। वैशाख ११ अर्थात् यस वर्ष चौधौ लोकतन्त्र दिवस। कतिपयलाई लाग्छ यो आन्दोलनको मौसम हो। विपक्षको काम सरकारका गलत कदमहरूको विरोध गर्नु हो। सरकारले गलत कदम नचालोस् भनेर ध्यानाकर्षण गराउनु हो। वैशाख सुरु नहुँदै आन्दोलनका झिल्काहरू देखिन थालेका छन्। विपक्ष त्यसमा पनि प्रमुख प्रतिपक्ष नेपाली कांग्रेसले सुरु गर्न गइरहेको जागरण अभियान भनौं वा आन्दोलनका सन्दर्भमा निःशुल्क सल्लाह ः नेपाली कांग्रेसको राजनीति सत्ताकेन्द्रित होइन मूल्यकेन्द्रित बनोस्। आन्दोलन प्रक्षेपण गर्दा निकास पनि प्रस्ट होस् र कुनै पनि आन्दोलन बाँदरलाई लिस्नो नबनोस्प्रत्युत्पादक सावित नहोस्। आज कायम उदाहरण भोलि आफैँले सत्ता सञ्चालन गर्दा तगारो नबनोस्। अन्त्यमा एउटा कथा : कुनै एउटा नारीको सन्तानमाथि अर्की नारीले आफ्नो सन्तान भएको किर्ते दाबी प्रस्तुत गरिन्। दुवैको दाबी सुनेपछि न्याय गर्ने क्रममा गाउँका मुखियाले निर्णय सुनाए, तपाईंहरू दुवैले दाबी छोड्नुभएन तसर्थ यो शिशुलाई चिरेर आधाआधा बाँड्नुहोस्। नक्कली आमाले तत्काल उक्त निर्णय स्वीकार गरिन् तर सक्कली आमाले आफ्नो सन्तानको मृत्युको सट्टा सग्लो शिशु नक्कली आमाले नै राखून् भन्ने चाहना सुनाइन्। यसैबाट नक्कली आमाको दाबी झूटो सावित भयो। नेपालमा लोकतन्त्र स्थापनार्थ योगदान गर्ने ती लाखौं महान् नागरिकलाई तिनै सक्कली आमासँग दाँज्न सकिन्छ।"
कोमामा पुगेको लोकतन्त्र,"धुम्बाराहीमा झिँगा भन्काएर बालुवाटार र सिंहदरबारको झिलिमिलिमा रमाउने राजनीतिक संस्कारले लोकतन्त्र बचाउन सक्दैन। लोकतन्त्र आफैंमा पूर्ण प्रणाली हो। समग्र शासन व्यवस्थामा लोकमतको सर्वोच्चता कायम गरिनु लोकतन्त्र हो। लोकतन्त्रमा लोकसम्मतिको विकल्प लोकसम्मति मात्रै हुन्छ। यसको अघिपछि संघीय, गणतन्त्र, बहुदलीय र राजतन्त्र भनेर फुर्को झुन्ड्याइरहन आवश्यक छैन। समग्रमा व्यक्तिको स्वतन्त्रता, सम्मान, सुरक्षा र कल्याण लोकतन्त्रको अभीष्ट हो, हुनुपर्छ। तर, सरकार र राजनीतिक दलले लोकतन्त्रको सुदृढीकरण र संस्थागत विकासको बाटो बिराइसकेका छन्। लोकतन्त्रको सम्मान र मर्यादा जपेर होइन, व्यवहारबाट देखाउनुपर्छ। सत्ता र विपक्षमा रहेका पार्टीका नेताको दैनिकी नै बनेको छ लोकतन्त्रको जपना। व्यवहारमा न सत्ता पक्षसँग लोकतन्त्रको सम्मान गर्ने काम भएको छ न त प्रतिपक्षबाट त्यसको मर्यादा जोगाउने हर्कत। सरकार त कम्युनिस्ट पार्टीको छ। उसको आदर्श र चरित्र नै लोकतन्त्र र त्यसका अवयवलाई कमजोर बनाउने हो। निर्देशित न्यायपालिका मार्गनिर्देशक सिद्धान्त बनाउने पार्टीको सरकारबाट लोकतन्त्रको सुदृढीकरणको अपेक्षा असम्भव छ। व्यवहारतः न्यायाधीश नियुक्ति प्रक्रियामा देखिएका क्रियाकलापले त्यसको पुष्टि गर्छ। आफ्ना मात्र ठीक, योग्य र सक्षम ठान्ने प्रवृत्तिले न्यायपालिकाको साख गिरेको छ। न्यायाधीश र प्रधानन्यायाधीशबीच सार्वजनिक मञ्चमा राजनीतिक जुहारी चल्ने देशको न्यायपालिकाबाट जनताले चाहेको सामाजिक न्याय सम्भव छैन। व्यवस्थापिकामा नेकपाको आवश्यकभन्दा बढी बहुमत छ। कार्यपालिका उनीहरूकै पकडमा छ। निष्पक्ष, देश र जनतामा समर्पित भनिएको नेपाली सेनामा पनि पकड जमाउने प्रयास भइरहेको छ। विवादास्पद नयाँ राष्ट्रिय सुरक्षा नीतिले त्यही संकेत गरेको छ। सरकारका अंग, संवैधानिक आयोग र निकायमा नेकपाको पकड कायम राख्न चालिएका कदमलाई सबैले स्विकारिदिनुपर्ने कस्तो लोकतन्त्रको विकास गर्दै छौं हामी ? अधिकार र शक्ति भएपछि जे गरे पनि हुन्छ भन्ने मान्यतालाई आदर्श मान्ने सरकारबाट लोकतन्त्रको सम्मान हुन सक्दैन। वास्तविक लोकतन्त्रमा सरकार होइन, राजनीतिक दल बलियो बन्नुपर्छ। धुम्बाराहीमा झिँगा भन्काएर बालुवाटार र सिंहदरबारको झिलिमिलिमा रमाउने राजनीतिक संस्कारले लोकतन्त्रको बचाऊ गर्न सक्दैन। साँच्चै हो, हामी क्यान्टोनमेन्टका नागरिक भइरहेका छौं। हामी बन्धकजस्तै छौं। दुईतिहाइको सरकार नागरिकका लागि होइन पनि। कागजी रूपमा सार्वभौमसत्ता नागरिककै हातमा छ तर अधिकार सिन्डिकेटका नाममा निर्दलीय व्यक्तिले उपयोग गरिरहेका छन्। लोकतान्त्रिक भनिएको व्यवस्थामा योभन्दा ठूलो उपहास के हुन सक्छ ? लोकतन्त्र र कांग्रेस लोकतन्त्रको कुरा गरिरहँदा देशकै पुरानो पार्टी नेपाली कांग्रेसलाई सबैले स्मरण गर्छन्। यतिबेला प्रमुख प्रतिपक्षीको भूमिकामा रहेको कांग्रेस, जो आफूलाई लोकतन्त्रको पर्यायवाची सम्झन्छ, ऊ आफैं सैद्धान्तिक र कार्यगत रूपमा अपांग छ। ऊ बाहिर जति कमजोर देखिएको छ आन्तरिक लोकतन्त्र अभावमा भित्रभित्रै त्यत्तिकै मक्किएको छ। सैद्धान्तिक विचलन उसको परिचय बनिसकेको छ। वास्तविक लोकतन्त्र माओवादीसँग भरतपुरमै साटिइसकेको छ तर नेतृत्व त्यसैलाई लोकतन्त्र ठान्छ। प्रधानमन्त्री केपी ओलीले त्यसै भनेका होइनन् कठै कांग्रेस। कांग्रेस होइन, कांग्रेसी गल्तीको उपज हो नेपालमा कम्युनिस्ट अस्तित्व। जानकार भन्छन्, कांग्रेस सिद्धान्त आज पनि धनी छ। सिद्धान्त बिक्री नगरेको भए देशमा कम्युनिस्ट शासन असम्भव थियो। ऊ स्थापनाकालीन सिद्धान्तमा मात्र फर्कियो भने अझै जनसमर्थन हासिल गर्न सक्छ। मधेस पनि उठ्छ। तर कांग्रेस यतिबेला अबुझ र राजनीतिक संस्कारहीन नेतृत्वको चंगुलमा फसेको छ। किनकि स्थापनाका लागि बलिदानी दिएका दिग्गजहरू कांग्रेसमा छैनन्। स्थापनाको बेग्लै ध्येय थियो, पूर्ण लोकतन्त्रको बहाली। कांग्रेस पार्टी स्थापना गर्ने पुस्ताले ठूलो बलिदानीका साथ त्यो उद्देश्य पूरा गरेको हो। त्यो पुस्ताको अवसान भइसकेपछि कांग्रेसलाई नवकम्युनिस्टहरूले आफ्नो हितमा प्रयोग गरे। यतिबेलाको दुईतिहाइको विकल्प बन्नुपर्ने शक्ति कांग्रेस हो। तर, कांग्रेसी चरित्रले विकल्प दिने हैसियत राख्दैन। अहिलेको नेतृत्वले बीपी र जीपी कोइरालाको सक्कली उत्तराधिकारी भएको दाबी आफूलाई गर्ने हैसियत राख्थ्यो भने सार्वजनिक समारोहबाटै कांग्रेस कार्यकर्तालाई हँसियाहथौडामा भोट हाल्न लगाउँदैनथ्यो। महाधिवेशन घोषणा सुध्रिने विकल्प कांग्रेस सिद्धान्त र निष्ठाका हिसाबले जीवित त छ ? भन्ने प्रश्न यतिबेला बारम्बार उठिरहन्छ। कांग्रेसीको काम गर्ने सोच र शैलीले सिद्धान्त र निष्ठालाई सुनिश्चित गर्न सक्ने क्षमता राख्दैन। नेतृत्वका लक्ष्य आत्मकेन्द्रित छन्। नेतृत्वसँग न इमान छ, न विधि र प्रकृया, न सपना न त समस्या समाधान गर्न सक्ने कुशल क्षमता। अब यही नेतृत्वबाट कांग्रेस अघि बढाउन खोजियो भने प्रजा परिषद्को नियतिमा पुग्नेछ। नेपाली कांग्रेसलाई कांग्रेस ले चलाउनुपर्छ, कांग्रेसीले होइन। अबको पुस्ताको विश्वास र समर्थन प्राप्त गर्न पुरानो सोच र शैलीबाट होइन आधुनिक सोच र शैलीबाट कांग्रेसलाई अघि बढाउनुपर्छ। त्यसका लागि जोजो पार्टीको जुनजुन तहमा छ (केन्द्रीय सभापतिदेखि गाउँ कमिटी अध्यक्षसम्म) त्यसले आआफ्नो पदबाट विनासर्त राजीनामा दिनुपर्छ। अनि महाधिवेशन घोषणा। कांग्रेसजस्तो दुनियाँले मानेको पार्टीको सभापतिको बोलीको मूल्य र मान्यता हुन्छ, हुनुपर्छ। अधिकार र शक्ति भएपछि जे गरे पनि हुन्छ भन्ने मान्यतालाई आदर्श मान्ने सरकारबाट लोकतन्त्रको सम्मान हुन सक्दैन। वास्तविक लोकतन्त्रमा सरकार होइन, राजनीतिक दल बलियो बन्नुपर्छ। नेतृत्वको बोलीको मूल्य र मान्यता नहुँदा पार्टी विचारधाराबाट विमुख भयो। विभिन्न गुटउपगुट जन्मिए। अघिल्लो पुस्ताको अवेशष छँदासम्म नेपाली राजनीतिको केन्द्रीय भूमिकामै थियो कांग्रेस। महिनामहिनामा पार्टीको नाम फेर्ने कम्युनिस्ट फुर्को झुन्ड्याउनेहरूलाई न संसारले पूर्णतः विश्वास गर्छ न त नेपाली नागरिकले। राजनीतिले कांग्रेसको केन्द्रीय भूमिका अहिले पनि खोजिरहेको देखिन्छ। तर नेतृत्वले त्यो भूमिका निर्वाह गर्न सकेन, सक्दैन पनि। तर नेतृत्वलाई यसको बोध छैन। त्यसैका लागि विनासर्त राजीनामा जागरण अभियान थालनीको पूर्वसर्त बनाउन सक्नुपर्छ। स्थापनादेखि करिब ६५ वर्षसम्म दिने ठाउँमा रहेको कांग्रेस मगन्तेको अवस्थामा पुग्दा पनि नचेते कहिले चेत्छ ? आम शुभेच्छुक र कार्यकर्ताको मनोबल गिरिरहेका बेला अझै पार्टीलाई पुरानो अवस्थामा पुयाएर राजनीतिबाट सन्न्यास लिन्छु भनेर जागरण अभियान सार्थक हुन्छ भन्ने ठान्नु गलत हुनेछ। नेतृत्वमा बसेर पार्टी हाँक्न नसक्ने, संसद्मा प्रतिपक्ष भएर जनताको भावना र आबाज बुलन्द गर्न नसक्ने पार्टीले कसरी जनताको विश्वास आर्जन गर्न सक्छ ? जागरण अभियानले मात्र कांग्रेसलाई ऊर्जा दिन सक्दैन। वास्तविक कांग्रेस हुन र बनाउन नेतृत्व तहकै राजनीतिक संस्कारमा आमूल परिवर्तन जरुरी छ। भागबन्डाको संस्कृतिलाई प्रधान ठान्ने संस्कार कायम रहेसम्म कुनै अभियानले पनि कांग्रेस माथि उठ्न सक्दैन। कांगे्रसले सोचेजस्तो जागरण अभियान त्यतिबेला सार्थक हुन्छ, जब पार्टीको भूमिकामा रहेका सबै नेताले आआफ्नो पदबाट राजीनामा दिएर पार्टी कार्यकर्ताको भूमिकामा बस्ने सामथ्र्य राख्छन्। सबैको समान भूमिकाबाट मात्र जागरण अभियान सार्थक हुन्छ। नेताको हितका लागि मात्र सधैं कार्यकर्ता कुदिरहनुपर्ने कस्तो लोकतान्त्रिक अभ्यास गरिरहेको छ कांग्रेस ? नेतृत्वको फेरो समाएर कांग्रेसी हुनेहरूको बोलवाला छ यतिबेला। त्यो शैलीले छोटो समयका लागि कांग्रेसी हुन सकिएला तर कांग्रेस हुन सकिन्न। कांग्रेस हुन नैतिकता, निष्ठा, कार्यकर्तामुखी चरित्र र राजनीतिक संस्कार चाहिन्छ। त्यो संस्कार व्यवहारबाट देखिनुपर्छ। निर्वाचनका बेला मात्र कार्यकर्ता चाहिने नेताबाट अबको पार्टी चल्दैन। अहिलेको नीति र नेतृत्वबाट जागरण अभियान सम्भव छैन। पैसामा टिकट बेच्ने नेता भएको पार्टीले गरेको जागरण अभियानले आम जनताको मनोभावना जित्ने सामथ्र्य पनि राख्दैन। सार्वजनिक सभामै माओवादीलाई भोट हाल भनेर निर्देशन दिने नेतृत्वले तिनै कार्यकर्तासामु पुगेर कांग्रेस जागरण अभियानको भाषण गर्न सुहाउँदैन। अर्काको भलो हुने एजेन्डा बोकेर कांग्रेस नयाँ ठाउँमा पुग्ला तर त्यहाँबाट फर्कन सम्भव छैन। तासको घरजस्तो गणतन्त्र जोगाउन होइन, कांग्रेसको स्थापनाकालीन सिद्धान्त जोगाउने बाटो हिँड्दा उसैको र देशको हित हुनेछ। पुरानो पुस्ताको त्याग, तपस्या, बलिदान र उनीहरूको सैद्धान्तिक निष्ठालाई केन्द्रमा राखेर जागरण अभियान थाल्नुपर्छ। कांग्रेसको ग्रामीण आधारशिला विपक्षीले भत्काइदिएका छन्। त्यो आधारशिला खडा गर्ने चुनौती अहिलेको नेतृत्व पुस्ताबाट सम्भव पनि छैन। भविष्यका कांग्रेसजनलाई कांग्रेसका नाममा राजनीति गर्ने आधारशिला खडा गर्न पनि नेतृत्वले महाधिवेशन आह्वान गरेर नयाँ नेतृत्व छान्ने मार्गप्रशस्त गर्नुपर्छ। कांग्रेसलाई माया गर्ने ठूलो बौद्धिक शक्ति छ। आस्थाका आधारमा भोट हाल्ने नागरिकको जमात त्यत्तिकै छ। कांग्रेस छहारीमा नबसेर पनि बीपीको नाममा भोट हालिरहनेको समूह पनि ठूलै छ। तैपनि कांग्रेस नागरिकको त्यो अटुट विश्वास र मायालाई सम्मान गर्न जान्दैन। अब स्पष्ट दृष्टिकोण, कार्यक्रमसहित नीति प्रधान भएर पार्टी चलाउने कसम खाने नेतृत्व नआई कांग्रेस जोगिन पनि सक्दैन। तब मात्र कोमामा पुग्न लागेको लोकतन्त्रको मान र मर्यादा रहन सक्छ।"
"कमल थापाहरु धर्मप्रचार गर्दै हिँड्ने, क्रिश्चियनलाई कोठाबाटै पक्राउ गर्ने ?","बुद्ध घिसिङ श्रीलंकामा क्रिश्चियन समुदायमाथि गरिएको हमला एक धार्मिक समूह मात्रै नभएर सिंगो मानव विश्वकै लागि अप्रिय घटना हो । यसको विरोध र निन्दा जति गरे पनि सायद अपूर्ण हुन्छ । जुन घटनाले नेपाल लगायत एसियाली क्रिश्चियन समुदायमा एक किसिमको आतंक नै उत्पन्न भएको छ । तर एक साता नबित्दै नेपाल प्रहरीले दाङको घोराहीस्थित एक होटलमा बसिरहेका ५ जना क्रिश्चियन समुदायका मानिसलाई पक्राउ गरेको छ । होटलको कोठामा बसिरहेको अवस्थामा ३ नेपाली सहित एक अमेरिकी र एक भारतीय नागरिकलाई पूर्व जानकारी विना नै पक्राउ गरेको छ । पक्राउ गर्नुको कारण थियो, धर्म प्रचार । खासमा एक अमुक व्यक्तिले सरकारको उजुरी संकलन गर्ने निकाय हेलो सरकारलाई टिपाएको उजुरीकै आधारमा उनीहरु पक्राउ परे । यथार्थमा उनीहरु होटलमै बसिरहेका थिए । उनीहरुको साथमा बाइबल चाहीँ थियो । प्रमाण विना नै सरकारले कुनै अमुक व्यक्तिको उजुरीको आधारमा पक्राउ गर्नु आफैँमा पूर्वाग्रह देखिन्छ । जब कि, त्यो उजुरी रिसइबीका कारण थियो भनी निकटस्थहरु बताउँछन् । उनीहरुको साथमा बाइबल हुनु भन्दा अन्य कुनै प्रमाण प्रहरीले भेटाएको छैन । अचम्म त के भने, कुनै क्रिश्चियनसँग बाइबल हुनु अस्वभाविक कहाँ हो र ? हिन्दुको साथमा गीता वा वेद भए झैँ क्रिश्चियनसँग बाइबल हुनु नै पक्राउको कारण हुनु त गैरकानूनी तरिका हो । जब कि, तीमध्ये एक अमेरिकी महिलाले बिजनेस भिजाको लागि आवेदन दिएको अवस्था थियो । र उद्योग विभागबाट सिफारिस पनि भइसकेको थियो । फौजदारी अपराध संहिता २०७४ अनुसार कसैले कसैको धर्म परिवर्तन गराउन वा सो को उद्योग वा दुरुत्सहन दिनु हुँदैन भनिएको छ । तर होटलको कोठामा आफ्नै साथीहरुसँग बसेको व्यक्तिले कसरी धर्म परिवर्तन गराएको हुन्छ ? यस्तै कसैले कसैको धर्ममा खलल पार्न हुँदैन भनिएको छ । यदी यसो हो भने, केही दिनअघि मात्रै काठमाडौंकै यलम्बर पार्टी प्यालेसमा क्रिश्चियनले कार्यक्रम गर्न खोज्दा शिव सेनाका गुण्डाहरु आएर कार्यक्रम नै रोक्न लगाए र खलल पुर्याएका थिए । तर राज्यले केही कदम चाल्न सकेन । उता दाङमा भने प्रहरीले पक्राउ गरेको तरिका नै गैरकानूनी छ । उता नेता कमल थापाले देशव्यापी हिन्दुधर्मको प्रचार गरिरहेका छन् । सरकार उनलाई सुरक्षा नै दिइरहेको छ । यो त सरासर कानून विपरित हो नि ! श्रीलंकामा भएको घटनाको पीडा नसेलाउँदै यता नेपाल सरकार यस्ता साना तर संवेदनशील घटनामा गम्भीर नबन्दा यसको असर र क्षति भयावह पनि हुनसक्छ । सरकारकै लापरवाहीका कारण नेपालमै धार्मिक सहिष्णुता खलबलिन सक्ने छ । राज्य र समाजकै पूर्वाग्रही सोचका कारण अर्को अतिवादी बिचार ननिस्किएला भन्न सकिँदैन । सरकारले यस्ता कारवाहीमा सन्तुलित भएर सुरक्षा व्यवस्था व्यवस्थित गर्नुपर्छ । धार्मिक सहिष्णुता कायम गराउनु आवस्यक छ । अन्यथा, क्रिश्चियन समुदायका युवाहरु पनि देशभर कमल थापा र त्यस्तै राप्रपाका नेताहरु झैँ देशव्यापी धार्मिक राज्यको प्रचार गर्दै क्रिश्चियनको प्रचारमा उत्रिए भने कस्तो होला ? सरकारले धर्मको नाममा भएका कुनै पनि अतिवादी सोच फैलन दिनु हुँदैन । यो शान्त समाजमा कुनै पनि अतिवादी धार्मिक समूहले गर्ने गतिविधिमा राज्यको सन्तुलित र विवेकपूर्ण व्यवहार आवस्यक छ । (घिसिङ क्रिश्चियन समुदायका अगुवा तथा कानून व्यवसायी हुन् ।)"
महिला क्रिकेटको उपाधि पनि एपिएफकै कब्जामा,"दाङ : आठौं राष्ट्रिय खेलकुद प्रतियोगिता अन्तर्गत दाङको लमहीमा भएको महिला क्रिकेटको उपाधि पनि एपिएफले जितेको छ । महिला क्रिकेटको उपाधिको लागि प्रदेश नम्बर १ र एपिएफ बीचमा प्रतिस्पर्धा भएको थियो । एपिएफ ८७ रनले विजयी भएको हो । महिला क्रिकेटमा दोस्रो प्रदेश नम्बर १ र तेस्रो सुदूरपश्चिम प्रदेश भएका छन् । टस जितेर प्रदेश नम्बर १ ले बलिङ रोजेको थियो । एपिएफले २० ओभरमा पूरै विकेट गुमाएर १२८ रन बनायो । जसमा ज्योति पाण्डे ४५, सिताराना मगर ४२ रन जोडिन् । बलिङतर्फ प्रदेश १ कि रुविना क्षेत्री, सवनम राई र संगीता राईले समान ३३ विकेट लिइन् । प्रदेश नम्बर एक १९ दशमलव ४ ओभरमा अलआउट हुँदै ४१ रनमा समेटिन पुग्यो । रश्मी शर्मा चौलागाई अविजित हुँदै २७ रन जोडिन् । बलिङ एपिएफकी रितु कनोजिया, सरिता मगर र सीता राना मगरले समान २२ विकेट लिइन । प्लेर अफ द म्याच रीता राना मगर घोषित भइन् । वेस्ट वलर प्रदेश १ कि संगीता राई, वेष्ट व्याट्सम्यान प्रदेश ७ कि कविता जोशी, प्लेयर अफ द टुनामेन्ट प्रदेश १ कि रुविना क्षेत्री भइन् ।"
पुरुष र महिला क्रिकेटमा एपीएफ च्याम्पियन,"नेपालगन्ज : आठौं राष्ट्रिय प्रतियोगिता अन्तर्गत पुरुष र महिला क्रिकेटमा एपीएफ क्लब च्याम्पियन बनेको छ। बाँकेको कोहलपुरस्थित अन्तर्राष्ट्रिय क्रिकेट मैदानमा बुधबार भएको फाइनल खेलमा नेपाल पुलिस क्लबलाई पराजित गर्दै एपीएफले क्रिकेटको स्वर्ण जितेको हो। टस जितेर ब्याटिङमा उत्रिएको एपीएफले पहिलो पारीमा १ सय १० रन जोड्न सफल भएको थियो। टिमका लागि अनिल शाहले ४ चौकाको मद्दत्तले सर्वाधिक ३१ रन जोडेका थिए। शंकर रानाले २३ रन जोडे। राष्ट्रिय टिमका प्रभावशाली खेलाडी शरद् भेषावकरले ९ रन जोड्दा भुवन कार्कीले ११ रन जोडेका थिए। वसन्त रेग्मीको नेतृत्वमा उत्रिएको एपीएफलाई रोक्ने क्रममा नेपाल पुलिस क्लबका ललित नारायण राजवंशीले ३ विकेट लिए। सागर ढकालले २ तथा दिपेन्द्रसिंह ऐरी र मन्जित श्रेष्ठले समान ११ विकेट लिए। १ सय ११ रनको विशाल लक्ष्य पछ्याएको नेपाल पुलिस क्लव ७८ रनमै समेटियो। सुरुवाती ब्याट्स म्यान सुनिल धमलाले १५ रन जोडे पनि अन्य खेलाडीहरु क्रिजमा जम्न सकेनन्। सुरुवाती ओभरमै धर्मराएको पुलिसलाई कप्तान मन्जित श्रेष्ठले लयमा ल्याउने प्रयास गरेका थिए। श्रेष्ठले ३६ बलमा १ छक्का र २ चौका प्रहार गर्दै २९ रन जोडेपनि टिमलाई जिताउन सकेनन्। पुलिसलाई दवाबमा राख्ने क्रममा एपीएफका बलर कमलसिंह ऐरीले ३ विकेट लिएका थिए भने एपीएफका कप्तान बसन्त रेग्मी र शरद भेषवाकरले समान २२ विकेट लिएका थिए। त्यसैगरी भुवन कार्की र अमरसिंह रौटेलले समान ११ विकेट लिए। प्रतियोगिताका विजेता तथा उपविजेता टिमलाई पूर्वयुवा तथा खेलकुद मन्त्री दलजीत सिर्पाली, राष्ट्रिय क्रिकेट टिमका प्रशिक्षक जगत टमाटा, कोहलपुर नगरपालिकाका प्रमुख लुटबहादुर रावत, उपप्रमुख सन्जु चौधरी लगायतले संयुक्त रुपमा ट्रफी, मेडल तथा प्रमाणपत्र प्रदान गरेका थिए। त्यसैगरी महिला क्रिकेटमा पनि एपीएफले नै स्वर्ण जितेको छ।"
"वाट्सन फेरि चम्किए, चेन्नईको जित","काठमाडौं : इन्डियन प्रिमियर लिग(आईपीएल)मा मंगलबार रातिको खेलमा चेन्नई सुपर किंग्सले सनराइजर्स हैदराबादलाई ६ विकेटले हराएको छ । आफ्नै मैदानमा भएको खेलमा जित हात पार्दै चेन्नई पुनः अंक तालिकाको शीर्ष स्थानमा उक्लिएको छ चेन्नईले टस जितेर फिल्डिङ रोजेपछि पहिले ब्याटिङमा उत्रिएको हैदराबादले २० ओभरमा ३ विकेट गुमाएर १७५ रन बनाएको थियो । १७६ रनको लक्ष्य चेन्नईले १९५ ओभरमा ४ विकेट गुमाएर पूरा गर्यो । चेन्नईको जितका लागि अस्ट्रेलियन अलराउण्डर शेन वाट्सन नायक बने । उनले ५३ बलको सामना गर्दा ६ छक्का र ९ चौकासहित ९६ रन बनाए । दोस्रो ओभरमै ओपनर जोनी ब्रेस्टोलाई शून्य रनमै गुमाएको हैदराबादका लागि डेभिड वार्नर र मनिष पाण्डेयले आक्रामक ब्याटिङ गरी टेलीलाई उच्च स्कोरतर्फ अग्रसर गराएका थिए । ५ रन बनाउँदा पहिलो विकेट गुमाएको हैदराबादलाई १३२ ओभरमा १२० रनको अवस्थामा पुर्याएका थिए । चौधौं ओभरको तेस्रो बलमा वार्नर आउट भएपछि हैदराबादको रन बन्ने गति सुस्त भयो । पछिल्ला ओभरमा अपेक्षित रन नबन्दा हैदराबादले उच्च स्कोर खडा गर्न सकेन । वार्नर ५४ रन बनाएर आउट हुँदा मनिष पाण्डेय ४९ बलमा ८३ रन बनाएर अविजित रहे । चेन्नईका ओपनरलाई सुरुका केही ओभरमा हैदराबादका बलरले चल्न दिएका थिएनन्। २३ ओभरमा ३ रन मात्रै बनाएको अवस्थामा ओपनर डुप्लेसीको विकेट गुमिसकेको थियो । अर्का ओपनर शेन वाट्सन आक्रमकरुपमा प्रस्तुत भएपछि चेन्नईको सहज जित सम्भव भएको हो । सुरुका खेलमा राम्रो ब्याटिङ गरेको वाट्सन पछिल्ला खेलमा चल्न सकेका थिएनन् । वाट्सनपछि सुरेश रैनाले ३८, अम्बाती रायुडुले २१ र केदार जादवले ११ रन बनाए । ११ खेल खेल्दा ८ मा जित निकालेको चेन्नई दिल्लीलाई पछि पार्दै पुनः शीर्ष स्थानमा उक्लिएको छ । दिल्लीको शीर्ष स्थान एकदिनभन्दा बढी टिकेन सोमबार राजस्थानलाई हराउँदै दिल्ली शीर्ष स्थानमा उक्लिएको थियो । दिल्लीको १४ अंक छ ।"
महिला फुटबलको उपाधि एपिएफलाई,दाङ : आठौं राष्ट्रिय खेलकुद प्रतियोगिता अन्तर्गत महिला फुटबलको उपाधि एपिएफले जितेको छ । त्रिभुवन आर्मी क्लवलाई हराउँदै सशस्त्र प्रहरी बलको टीमले उपाधि जितेको हो । बुधबार दाङको बेलझुण्डी रङगशालामा भएको फाइनल खेलमा एपिएफले आर्मीलाई ट्राइब्रेकरको आधारमा हराउँदै उपाधि चुमेको हो । निर्धारित ९० मिनेटसम्म दुबै टिमबाट गोल हुन नसकेपछि खेल पेनाल्टी सुटआउटमा गएको थियो । आर्मीको खेल अवधिमा पाएको तीन अवसर गुमाउँदा उपाधि पनि गुमाउनु परेको छ । पेनाल्टी सुटआउटमा एपिएफले ४३ गोलले आर्मीलाई हराएको हो । मंगलबार बेलझुण्डी रंगशालामा भएको खेलमा प्रदेश नम्बर ३ लाई शुन्यका विरुद्ध ६ गोलले पराजित गर्दै आर्मीले फाइनलमा पुगेको थियो । भने ट्राइब्रेकरमा नेपाल पुलिस क्लवलाई हराउँदै सशस्त्र प्रहरीको एपिएफ फाइनलमा पुगेको थियो । महिला फुटबलमा दोस्रो आर्मी र तेस्रो पुलिस क्लव भएका छन । महिला फुटबलको बुधवार नै एक समारोहका बीच बेलभुण्डीमा समापन गरिएको छ ।
गौरिकाको सान : जितिन् सर्वाधिक १२ स्वर्ण,"नेपालगन्ज : त्रिभुवन आर्मी क्लबकी गौरिका सिंह आठौं राष्ट्रिय खेलकुद प्रतियोगितामा सर्वाधिक पदक जित्ने खेलाडी बनेकी छन्। उनले १२ वटा स्वर्ण जितिन्। सो प्रतियोगितामा आठ वटा राष्ट्रिय कीर्तिमान बनाएकी छन्। पौडी प्रतियोगिताको सुरुकै दिन दुई स्वर्णसहित दुई राष्ट्रिय कीर्तिमान कायम गरेकी उनले दोस्रो दिन दुई स्वर्ण र एक राष्ट्रिय कीर्तिमान, तेस्रो दिन चार स्वर्णसहित दुई राष्ट्रिय कीर्तिमान र चौथो तथा अन्तिम दिन चार स्वर्णसहित तीन राष्ट्रिय कीर्तिमान कायम गरेकी हुन्। चौथो दिन गौरिकाले महिला ५० मिटर फ्रिस्टाइलमा नयाँ राष्ट्रिय कीर्तिमान बनाइन्। उनले हिट चरणमा निर्धारित दूरी २७५९ सेकेन्डमा पूरा गर्दै नयाँ राष्ट्रिय कीर्तिमान बनाइन्। उनले आफ्नै कीर्तिमान सुधार गरेकी हुन्। यसअघि २७९५ सेकेन्डको उनको कीर्तिमान थियो। यो स्पर्धामा आर्मीकै सोफिया शाह र एपीएफकी टिसा शाक्यले क्रमशः पहिलो र दोस्रो भए। यसैगरी गौरिकाले एक सय मिटर ब्याकस्ट्रोकमा पनि नयाँ राष्ट्रिय कीर्तिमान बनाइन्। उनले निर्धारित दूरी एक मिनेट ०८६३ सेकेन्डमा पूरा गर्दै नयाँ कीर्तिमान कायम गरिन्। आर्मीकी दुआना लामाले रजत र नेपाल पुलिस क्लबकी अनुष्का पोखरेलले कांस्य पदक जिते। गौरिकाले दुई सय मिटर व्यक्तिगत स्पर्धामा नयाँ कीर्तिमान कायम गरिन्। उनले दुई मिनेट ३२०० सेकेन्डमा सो दूरी पार गर्दै कीर्तिमान बनाइन्। यसअघि उनकै नाममा दुई मिनेट ३२५१ सेकेन्डको कीर्तिमान थियो। सो स्पर्धामा आर्मीकै दुआना लामा रजत र एपीएफकी टिसा शाक्यले कांस्य जिते। गौरिका सम्मिलित आर्मीले चार गुणा एक सय मिटर रिलेमा पनि स्वर्ण जित्यो। यस्तै नेपाल पुलिसले रजत र एपीएफले कांस्यमा चित्त बुझाए। यसैगरी पुरुष ५० मिटर फ्रिस्टाइलमा पनि नयाँ राष्ट्रिय कीर्तिमान बनेको छ। आर्मीका एलेक्स शाहले २५०६ सेकेन्डको कीर्तिमान बनाएका हुन्। यो कीर्तिमान यसअघि शिरीष गुरुङको नाममा २५८० सेकेन्डको थियो। यस स्पर्धामा पुलिसका शैयद हमजा साहले रजत र आर्मीका अनुभव सुब्बाले कांस्य जिते। यसैगरी एनआएनएका नाथुन दोर्जे शेर्पाले पनि नयाँ कीर्तिमान बनाए। उनले एक सय मिटर ब्याकस्ट्रोकमा एक मिनेट ०७०६ सेकेन्डको कीर्तिमान बनाएका हुन्। यसअघि प्रशान्तराज जोशीले एक मिनेट ११५३ सेकेन्डको कीर्तिमान बनाएका थिए। एपीएफका तेन्जिङ नाम्दोल रायन गुरुङले रजत र एपीएफकै नासिर हुसेनले कांस्य जिते। पुरुष चार गुणा एक सय मिटर रिलेमा पुलिस पहिलो भयो। आर्मी दोस्रो र एपीएफले तेस्रो स्थान हात पार्यो।"
आठाैं राष्ट्रिय खेलकुद भव्य रुपमा सम्पन्न,"विष्णु थापाशंकरप्रसाद खनाल नेपालगन्ज : दुई वर्षपछि गण्डकी प्रदेशमा भेट्ने वाचासहित आठौं राष्ट्रिय खेलकुद प्रतियोगिता समापन भएको छ । बुधबार आयोजित भव्य समारोहका बीच आठौं राष्ट्रिय खेलकुदको समापन गरिएको हो । उपराष्ट्रपति नन्दबहादुर पुनको प्रमुख आतिथ्यतामा सम्पन्न कार्यक्रममा राष्ट्रिय खेलकुद परिषद्का सदस्यसचिव तथा कार्यकारी समितिका संयोजक केशवकुमार विष्टले गण्डकी प्रदेश खेलकुद विकास समितिका अध्यक्ष सम्पन्न श्रेष्ठलाई नवौं संस्करणको आयोजनाका लागि झन्डा हस्तान्तरण गरेका थिए । हरेक दुई वर्षमा आयोजना हुने राष्ट्रिय प्रतियोगिताको सातौं संस्करण २०७३ पुसमा पूर्वाञ्चलमा आयोजना भएको थियो । सातौंकै समापनमा प्रदेश ५ ले आठौं राष्ट्रिय प्रतियोगिताको जिम्मेवारी पाएको थियो । सातौं राष्ट्रिय खेलकुद प्रतियोगिताका दौरान गरिएको भद्र सहमतिअनुसार नवौं राष्ट्रिय खेलकुद प्रतियोगिताको आयोजनाको जिम्मा गण्डकी प्रदेशलाई दिइएको सदस्यसचिव केशवकुमार विष्टले जानकारी दिए । बुधबार बसेको राष्ट्रिय खेलकुद परिषद्को बोर्ड बैठकले २०७७ फागुन २० देखि २७ गतेसम्म सञ्चालन गर्ने निर्णय गरेको हो । नेपालगन्ज रंगशालामा आयोजित समापन कार्यक्रममा उपराष्ट्रपति पुनले राष्ट्रिय प्रतियोगिता खेलकुदका लागि महोत्सव भएको बताउँदै यसले हजारौं खेलाडीको भविष्य निर्धारण गर्ने बताए । उनले आठौंको समापन नै नवौं राष्ट्रिय खेलकुदको तयारी भएकाले यसमा जुट्न सबैलाई आग्रह गरे । आठौंको समापन नवौं राष्ट्रिय खेलकुदको तयारी पनि हो, उपराष्ट्रपति पुनले भने यो तयारीमा जुट्न सबैलाई आग्रह गर्दछु । उनले १३औं दक्षिण एसियाली खेलकुद (साग) पनि सन् २०१९ भित्रै सम्पन्न हुने आशा व्यक्त गरे । प्रतियोगिताको उद्घाटन भने राष्ट्रपति विद्यादेवी भण्डारीले वैशाख ५ गते गरेकी थिइन् । प्रतियोगिताका केही खेलहरू भने चैत २७ गतेदेखि नै सुरु भएको थिए । प्रतियोगितामा समावेश ३५ खेलहरू प्रदेश ५ का बाँके, बर्दिया, दाङ, कपिलवस्तु र रूपन्देहीमा सञ्चालन भएका थिए । अधिकांश खेल बाँकेमा भए पनि भौतिक संरचनाका कारण आठौंअन्तर्गतका केही खेल प्रदेश ५ बाहिरका जिल्लामा पनि सञ्चालन गरिएको थियो । जसमध्ये स्क्वास ललितपुर, प्याराग्लाइडिङ र ट्रायथोलन कास्की र गल्फ काठमाडौंमा भएका थिए । आठौं राष्ट्रिय खेलकुद प्रतियोगितामा व्यक्तिगत स्पर्धामा स्वर्ण पदक विजेता खेलाडीलाई जनही १५ हजार रुपैयाँ दिने निर्णय गरिएको छ । यस्तै नयाँ कीर्तिमान बनाउने खेलाडीले भने २५ हजार रुपैयाँ पुरस्कार पाउनेछन् । यो पुरस्कार केही समयपछि खेलाडीको खातामै पठाइने भएको छ । प्रतियोगितामा तीन विभागीय टोली नेपाल पुलिस, त्रिभुवन आर्मी, एपीएफ, सात प्रदेश र गैरआवासीय नेपाली संघ (एनआरएनए) गरी ११ टोलीका पाँच हजार दुई सय ११ खेलाडीको सहभागिता रहेको थियो । जसमा दुई हजार आठ सय २५ पुरुष र दुई हजार तीन सय ८६ महिला खेलाडी रहेका थिए । सबै खेलका ६ सय ४० प्रशिक्षक र चार सय ६१ व्यवस्थापक सहभागी भएका थिए । पदक तालिकामा आर्मीको वर्चस्व आठौं राष्ट्रिय खेलकुद प्रतियोगिताको पदक तालिकामा विभागीय टोलीले वर्चस्व जमाएका छन् । विभागीय टोली त्रिभुवन आर्मी क्लब, नेपाल पुलिस क्लब र सशस्त्र प्रहरी बलको एपीएफले शीर्ष तीन स्थान हात पारेका छन् । प्रतियोगितामा सर्वाधिक १२ स्वर्ण आर्मीकी गौरिका सिंहले जितिन् । पदक तालिकामा पहिलो स्थान हात पारेको आर्मीले प्रतियोगिताको तीन सय ७२ मध्ये एक सय ४० स्वर्ण जित्यो । यस्तै ८१ रजत र ६७ कांस्य जित्दै समग्रमा टिम च्याम्पियन बन्न सफल भयो । यसैगरी दोस्रो स्थानमा रहेको पुलिसले ६२ स्वर्ण, ४९ रजत र ४६ कांस्य तथा तेस्रो भएको एपीएफले ५३ स्वर्ण, ७० रजत र ८१ कांस्य प्राप्त गयो । विभागीय टोलीपछि सर्वाधिक पदक प्रदेश ३ ले जित्यो । प्रदेश ३ ले २२ स्वर्ण, ४० रजत र ६० कांस्य प्राप्त गयो । सबैभन्दा अन्तिममा रहेको कर्णाली प्रदेशले तीन स्वर्ण, चार रजत र १७ कांस्य पदक जित्न सक्यो । प्रतियोगितामा पहिलो पटक सहभागी एनआरएनए टोलीले ६ स्वर्ण, पाँच रजत र पाँच कांस्य जित्यो ।"
