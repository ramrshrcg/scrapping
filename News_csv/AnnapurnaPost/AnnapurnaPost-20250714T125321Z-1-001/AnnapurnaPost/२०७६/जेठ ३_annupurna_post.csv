शीर्षक,विवरण
"भारतीय निर्वाचन, तथ्य र तर्कको द्वन्द्व","परिणाम जे आए पनि यो निर्वाचनमा मर्यादा घायल भएको छ। नैतिकता हायलकायल भएको छ पैंतीस वर्षअघि भारतमा आठौं लोकसभा निर्वाचनको दौरान सन् १९८४ को डिसेम्बर महिनामा मुम्बई (त्यो बेला बम्बई) मा मतदानको अवलोकन गर्ने संयोग जुरेको थियो। प्रधानमन्त्री इन्दिरा गान्धीको आफ्नै अंगरक्षकद्वारा हत्या र तत्पश्चात्को शिखविरोधी दंगामा हजारौं शिखहरूको हत्या भएको थियो। त्यो दंगाको अगुवाइ सत्तारुढ कांग्रेसका केही नेताहरूले गरेका थिए। सरकारी आँकडाअनुसार दिल्लीमा मात्र दुई हजार आठ सयभन्दा बढी शिखहरूको हत्या भएको थियो। त्यो त्रासद पृष्ठभूमिमा भारत भ्रमण सुरक्षित नभएको विश्लेषणलाई बेवास्ता गर्दै अमृत साइन्स क्याम्पसमा बीएस्सीमा अध्ययनरत १२ जना विद्यार्थीको एउटा टोली तीन साता लामो एक्सकर्सन टुर मा भारत भ्रमणमा निस्किएको थियो। त्यसमध्ये म एकजना थिएँ। इलाहाबादको एक क्षेत्रमा लोकप्रिय सिने अभिनेता अमिताभ बच्चन कांग्रेस आईका तर्फबाट उम्मेदवार थिए। एक बिहान तेलियरगञ्ज भन्ने ठाउँमा अमिताभका पिता उत्तर छायावाद कालका प्रमुख कवि, हालावादका प्रवर्तक साहित्यकार हरिवंश राय बच्चन आउने थाहा पाएर म र साथी किरण त्यहाँ पुगेका थियौं। सानो जमघट रहेछ। हरिवंशको प्रसिद्ध कविता मधुशाला आज पनि चर्चित छ। निर्वाचनका दौरान साहित्य र सिनेमाबारे पत्रकारहरूको जिज्ञासामा एकपटक हरिवंशले भनेका थिए, पुस्तक पसलभन्दा सिनेमा हलमा ज्यादा भीड देख्छु। त्यही रात कांग्रेस आईद्वारा आयोजित आमसभा देखियो। सडकको दुवै किनारमा टाढासम्म माइकहरू राखिएका थिए। एकातिर इन्दिरा गान्धीको हत्यापश्चात् गहिरो शोकमा डुबेको भारत र त्यसैका कारण कांग्रेस आईप्रति सहानुभूतिको लहर र अर्कोतिर कांग्रेस आईको आमसभामा उर्लिएको भीड देख्दा जोकोहीले भन्न सक्थ्यो निसन्देह अमिताभ अत्यधिक मतले जित्दैछन्। तथापि उनका प्रतिद्वन्द्वी उत्तरप्रदेशका पूर्वमुख्यमन्त्री हेमवती नन्दन बहुगुणाको भारी भरकम राजनीतिक व्यक्तित्वका कारण बहुगुणा हारिहाल्छन् भन्न विश्लेषकहरू हिच्किचाउँथे। समर्थकहरूले प्रयागका चन्दन हेमवती नन्दन भन्ने नारा जति घन्काउन खोजे पनि बहुगुणाको पक्षमा कुनै लहर थिएन। त्यसबेला लोकसभाका ५४१ स्थानमध्ये कांग्रेस आईका अमिताभसहित ४१४ जनाले जितेका थिए (पन्जाब र असममा ढिलो गरी भएको निर्वाचनसमेत गरी)। यसपटक सत्रौं लोकसभाका लागि ६ चरणमा मतदान सम्पन्न भइसकेको छ। बाँकी ५९ सिटका लागि सातौं चरणको मतदान १९ मेमा हुनेछ। यो निर्वाचनमा पाँच वर्ष पहिलेजस्तो भाजपाको पक्षमा कुनै लहर छैन तथापि कैयन् विश्लेषकहरू अन्डरकरेन्ट मोदी लहरको चर्चा गरिरहेका छन्। निर्वाचन सर्वेक्षण क्षेत्रमा विश्वसनीय मानिएका संस्था, सञ्चारमाध्यम अधिकांशले भाजपा नेतृत्वको एनडीएले पूर्ण बहुमत पाउने अर्थात् २७२ नाघ्ने तर तीन सय ननाघ्ने आँकडा सार्वजनिक गरेका छन्। कतिपयले बहुमत अर्थात् २७२ भन्दा थोरै तल भए पनि मोदी नेतृत्वको सरकार बन्ने भविष्यवाणी गरेका छन्। मोदीको भाषणमा यसपटक कुनै रस थिएन र कुनै लय देखिएन, लेग्रो तानेर अरूलाई गाली गरेको देखियो, सुनियो। कहाँसम्म भने हामी वा भाजपा कहीं सुनिएन। सुनियो फगत म, मेरो र मोदी। यसैगरी मोदी नेतृत्वमै भाजपा गठबन्धनको सरकार बन्छ भन्ने दाबा सट्टा बजारको छ। सञ्चारमाध्यमको भाषा पनि त्यही छ। पछिल्लो चरणमा टेलिभिजनका पर्दाहरूमा जताततै मोदीको अन्तरवार्ता प्रसारण भइरहेका छन्। अमेरिकाको प्रसिद्ध टाइम पत्रिकाले आफ्नो अन्तर्राष्ट्रिय संस्करणको आवरण पृष्ठमा (२० मेमा प्रकाशित हुने) भारतका प्रधान विभाजक अर्थात् डिभाइडर इन चिफ संज्ञा दिँदै मोदीको तस्बिरसहित एकजना पाकिस्तानी पिता र भारतीय माताबाट ब्रिटेनमा जन्मिएका पत्रकारको लेख छापेको छ। तर त्यही टाइमको भित्री पृष्ठमा इयान ब्रेमरको अर्को आलेखमा भारतको आर्थिक सुधारका लागि मोदी नै सर्वोत्तम आशा भन्दै मोदीको प्रशंसामा शब्द खर्चिएको छ। भारतभित्र मात्र होइन, बाहिरका विश्लेषकहरू पनि द्विविधाग्रस्त छन्। सन् २०२१ सम्म मोदीको ग्रह बलियो भएकाले मोदी नै प्रधानमन्त्री हुन्छन् भनी ठोकुवा गर्ने ज्योतिषीहरूको बिगबिगी छ तर सर्वेक्षकहरूले जस्तोसुकै आँकडा पस्के पनि ज्योतिषीहरूले जस्तोसुकै ठोकुवा गरे पनि मोदी स्वयंको अभिव्यक्तिबाट भाजपाको अवस्था खस्किएको प्रतीत हुन्छ। यो निर्वाचनमा भाजपाका तर्फबाट प्रमुख अभियन्ताका रूपमा प्रस्तुत मोदीको अहंकारी स्वर, भाजपा अध्यक्ष अमित शाहको षड्यन्त्रकारी चाल र उत्तरप्रदेशका मुख्यमन्त्री आदित्यनाथको घृणा पिपाषु छविका कारण कतिपय तप्का भाजपासँग क्रूद्ध छन्। मोदीको भाषणमा यसपटक कुनै रस थिएन र कुनै लय देखिएन, लेग्रो तानेर अरूलाई गाली गरेको देखियो, सुनियो। कहाँसम्म भने हामी वा भाजपा कहीं सुनिएन। सुनियो फगत म, मेरो र मोदी। राहुल गान्धी यदाकदा अपरिपक्व देखिए पनि कांग्रेस आईका अध्यक्ष हुन्। रिस उठ्यो भनेर भाजपा गणले राहुलको भारतीय नागरिकतामाथि प्रश्न उठाए। यावत् कृत्यले मोदी गणले संयम गुमाएको दर्शाउँछ। यसको सीधा अर्थ हो पराजयको त्रास। त्यसैले होला चार चरणको मतदानपछि पूर्वप्रधानमन्त्री राजीव गान्धीलाई भ्रष्टाचारी नम्बर एक भन्दै मोदीले मुख छाडेका थिए। सन् १९९१ मा लोकसभा निर्वाचनको दौरान राजीव गान्धीको हत्या भएको थियो। दिवंगत व्यक्ति त्यो पनि पूर्वप्रधानमन्त्रीलाई कुनै पनि सभ्य राजनीतिज्ञले त्यो हदसम्म झरेर गाली गर्दैन। मोदीले आफू मात्र इमानदार र योग्य र विपक्षका सबै नेतालाई बेइमान, चोर, भ्रष्ट र अयोग्य भन्न थाले। विगतका अनेकौं तीक्तता र विरोधासभास हुँदाहुँदै उत्तर प्रदेशमा सपा र बसपालगायतको गठबन्धन बन्यो। त्यसमा नअटाएको कांग्रेस आईका एकजना महासचिव तथा पूर्वी उत्तरप्रदेश प्रभारी प्रियंका गान्धीले कांग्रेसले नजित्ने ठाउँमा भाजपाको मत काट्ने हिसाबले उम्मेदवार उठाएको भन्न पुगिन्। त्यसो हो भने उत्तरप्रदेशबाट भाजपा बढारिनुपर्ने हो तर भोटकटुवा पार्टीलाई किन मत दिने भन्ने लहर चलेको रहेछ भने भाजपालाई फाइदा पुग्न पनि सक्छ। पछिल्लो चरणमा मायावतीले पनि विरोधाभासपूर्ण चरित्र प्रदर्शन गरेको देखियो। राजस्थानको अलवरमा एक दलित महिलामाथि भएको सामूहिक बलात्कारको घटनामा दोषीमाथि कारबाही नभएको भन्दै मायावतीको आक्रोश चुलियो जबकि दोषीमाथि कारबाही गर्न पहिले आलटाल गर्ने राजस्थानको सरकार भाजपाको नभई कांग्रेस आई नेतृत्वको हो। यसलाई मायावतीको बसपाका ६ जना विधायकहरूले समर्थन गरिरहेका छन् र अझैसम्म बसपाले आफ्नो समर्थन फिर्ता लिएको छैन। सन् २००८ मा भएको मालेगाव बम विस्फोट काण्डको एक अभियुक्त ९ वर्ष बन्दी जीवन बिताएकी र धरौटीमा छुटेकी प्रज्ञा ठाकुरलाई भाजपाले भोपालमा उम्मेदवार बनायो। अहिले भाजपा नेता शिवराजसिंह चौहान राष्ट्रलाई सुरक्षित राख्न जन्मिएकी योद्धा भन्दै प्रज्ञा ठाकुरको स्तुति गर्दै छन्। कांग्रेस सरकारले निजलाई फसाएको टिप्पणी भाजपा नेताहरू गर्दै छन् जबकि सन् २००८ मै भाजपाको प्रवद्र्धक राष्ट्रिय स्वयंसेवक संघका एकजना कार्यकर्ताको हत्या आरोपमा भाजपाका शिवराजसिंह मध्यप्रदेशमा मुख्यमन्त्री भएको बेला मध्यप्रदेश प्रहरीले ठाकुरलाई पहिलोपटक हत्या आरोपमा गिरफ्तार गरेको थियो। पश्चिम बंगालमा यसपटक भाजपाको मत प्रतिशत बढ्ने निश्चित छ तर सिटका हिसाबले ४२ मध्ये कति भाजपाको पोल्टामा पर्ने हो यकिन छैन। सट्टा बजारका उस्तादहरू उत्तर प्रदेशको भरपाई भाजपाले यसपटक बंगालबाट गर्नेछ भन्ने हल्ला गरिरहेका छन् जबकि विश्लेषकहरू ममता बनर्जी नेतृत्वको तृणमूल कांग्रेसले ४२ मध्ये कम्तीमा दुईतिहाइ सिट जित्छ भनिरहेका थिए। ममता बनर्जीको मिम अर्थात् बिगारिएको तस्बिर सामाजिक सञ्जालमा सेयर गरेको आरोपमा ममता सरकारले भाजपाकी एक नेत्रीलाई पक्रेको घटनाको चारैतिर निन्दा भएको थियो। निर्वाचनका दौरान बंगालमा किन हिंसात्मक घटना भइरहेको छ ? औंला ममता सरकारमाथि उठेको छ र यसले पश्चिम बंगालमा १९ मे का दिन हुने ९ क्षेत्रको निर्वाचनमा बनर्जीको तृणमूल कांग्र्रेसलाई क्षति पुर्याउन सक्छ। आन्ध्र प्रदेशका २५मध्ये तीनचौथाइ बढी सिट वाईएसआर कांग्रेसले र तेलंगानाका १७ मध्ये तीनचौथाइ वा सोभन्दा बढी सिट टीआरएसले जित्ने आकलन दक्षिणका विश्लेषकहरूको छ। उडिसामा पनि मुख्यमन्त्री नवीन पटनायकको विजु जनता दलभन्दा भाजपाले बढी सिट जित्छ भन्ने हल्ला पुष्टि गर्ने भरपर्दो आधार छैन। तमिलनाडुका ३९ मध्ये दुईतिहाइ बढी सिटमा द्रविड मुनेत्र कडगम अर्थात् डीएम केले जित्ने आकलन छ। केरलाका २० सिटमध्ये तीन सिट नघाउने विश्वास स्वयं भाजपामा छैन। रह्यो कुरा हिन्दीभाषी राज्यहरूमा भाजपाको प्रदर्शनको जुन भाजपाको आधार क्षेत्रभन्दा फरक पर्दैन। सन् २०१४ को निर्वाचनमा राजस्थान, मध्यप्रदेश र छत्तिसगढका ६५ स्थानमध्ये ६२ मा भाजपाले जितेको थियो तर २०१८ को उत्तरार्धमा सम्पन्न विधानसभा निर्वाचनमा भाजपाको पराजयपश्चात् यी तीनवटै राज्यमा अहिले कांग्रेस आई नेतृत्वको सरकार छ। ६ महिना पुरानो लयअनुसार मतदान भए भाजपाको ढाड भाँच्चिने निश्चित छ। तर यो प्रान्तीय नभई राष्ट्रिय निर्वाचन भएकाले मोदी मन्त्रले काम गर्ने भाजपा समर्थकहरूको विश्वास छ। समग्रमा भाजपाको अवस्था २०१४ भन्दा धेरै कमजोर छ तथापि प्रमुख विपक्षी कांग्रेस आईले पनि एक सय सिट नघाउने देखिँदैन। त्यसैले होला भाजपा गठबन्धनको बहुमत पुग्दैन भनिहाल्न सर्वेक्षक, विश्लेषक, ज्योतिषी र सट्टाबाजहरू तयार छैनन्। विश्वकै सबैभन्दा ठूलो लोकतन्त्र कहलिएको भारतको यो निर्वाचनका क्रममा भाजपा, कांग्रेसलगायत दलका कतिपय नेताहरूले प्रदर्शन गरेको आचरण लज्जास्पद छ। पुरानो घाउ निको पार्न योगदान गर्नु त कता हो कता, उल्टो नुनखुर्सानी छर्कने यस्ता पात्रमध्ये सन् १९८४ को शिखविरोधी दंगा भयो त भयो भनी टिप्पणी गर्ने कांग्रेस आईका सेम पित्रोदा र सन् १९९२ डिसेम्बरमा बाबरी मस्जिद विध्वंस घटनामा गर्वोक्ति गर्ने भाजपाकी अभियुक्त उम्मेदवार प्रज्ञासिंह ठाकुर पर्छन्। पित्रोदाका कारण पन्जाबमा बलियो स्थितिमा रहेको भनिएको कांग्रेस आईलाई धक्का लाग्न सक्छ, जहाँ मे १९ मा १३ सिटका लागि निर्वाचन हुँदै छ। तथ्यहरू हेर्दा भाजपा नेतृत्वको एनडीए गठबन्धनले बहुमत सिट जित्ने सम्भावना न्यून छ तर बालाकोट हवाई अतिक्रमणको प्रभाव र मोदी संयन्त्रद्वारा प्रक्षेपित राष्ट्रवादको रकेटले तय गरेको उचाइ परिणाम नआई मापन गर्न सकिँदैन। यसैगरी सत्ताबाहिरका मोदी घाइते चितुवाजस्तो हुन सक्ने सम्भावनाका कारण स्थिरताको नाममा मौन मतको ठूलो हिस्सा भाजपाको पक्षमा एकोहोरिएको रहेछ भने एउटा कुरा होइन भने तथ्य भाजपाको प्रतिकूल र तर्क भाजपाको अनुकूल छ। परिणाम जे आए पनि यो निर्वाचनमा मर्यादा घायल भएको छ। नैतिकता हायलकायल भएको छ।"
गन्तव्य ढुंगेसाँघु,"जेठ ३ फेरि आइपुगेको छ। यो दिन अनेक कारणले अविस्मरणीय हो। नेपाल कम्युनिस्ट पार्टी (नेकपा) बनेको पूरा एक वर्ष पुगेको छ। पार्टीको अन्तरिम विधानमा स्पष्ट उल्लेख गरिएको छ जनताको बहुदलीय जनवाद अवलम्बन गर्दै आएको नेकपा (एमाले) र माओवाद एवं एक्काइसौं शताब्दीको जनवाद अवलम्बन गर्दै आएको नेकपा (माओवादी केन्द्र) बीचको एकताबाट निर्मित यो पार्टी संविधानको सर्वोच्चता, विधिको शासन, मानव अधिकार एवं मौलिक हकको प्रत्याभूति, शक्ति पृथकीकरणको सिद्धान्त, बहुलतायुक्त खुला समाज, बहुदलीय प्रतिस्पर्धा, आवधिक निर्वाचन, जननिर्वाचित प्रतिनिधिद्वारा सरकार सञ्चालन, प्रतिपक्षको संवैधानिक व्यवस्था, स्वतन्त्र न्यायपालिकालगायत आधुनिक लोकतन्त्रका विश्वव्यापी मूल्यमान्यतामा प्रतिबद्ध छ। यी सबैजसो मान्यताहरूको स्रोत जनताको बहुदलीय जनवाद रहेको तथ्य निर्विवाद छ। पूर्वाग्रहवश वा घोर वैचारिक संकीर्णताका कारण जनताको बहुदलीय जनवादलाई स्थगन गरिनु विरोधाभाषपूर्ण र गलत कदम थियो भन्ने विगत एक वर्षको अभ्यास र अनुभवबाट छर्लंग भइसकेको छ। ००० २०७५ जेठ ३ गते मदनआश्रित स्मृति दिवसको दिन थियो। यसै दिन नेकपा (एमाले) र नेकपा (माओवादी) बीच एकीकरण भएर नेपाल कम्युनिस्ट पार्टी (नेकपा) को घोषणा भएको थियो। यो ऐतिहासिक भनिएको एकता सम्पन्न गरेकोसमेत एक वर्ष पूरा भइसक्यो, त्यतिबेला तीन महिनाभित्र गरिसक्ने घोषणा भएको जगसम्मको पार्टी र जनसंगठनको एकता अझै पूरा भएको छैन। यसरी एकता प्रक्रियाले लामो समय लिनु अस्वाभाविक परिघटना बनेको छ। यो आम कार्यकर्ता र जनताको भावनाविपरीतको ढिलासुस्ती र पार्टी एकतापछिसमेत वर्चश्वकेन्द्रित भागबन्डाको जारी सिलसिलाकै परिणाम हो भन्न अप्ठेरो मान्न आवश्यक छैन। २००६ सालमा भारत, पश्चिम बंगाल राज्यको कोलकाता श्यामबजारमा स्थापना भएको नेपाल कम्युनिस्ट पार्टी २०१७ सालपछि गुटफुटको अन्त्यहीन दुश्चक्रमा फस्न पुग्यो। र, अहिले विभाजनको अध्याय समाप्त पारी नेकपाको पुनःगठन सम्भव भएको एक वर्ष बितेको छ। अझै केही समूहहरूलाई एकताबद्ध गर्न ध्यान दिनुपर्ने खाँचो छ। पार्टी एकताको घोषणा गर्न जेठ ३ गतेको विशेष दिन किन रोजियो ? लेनिन जयन्ती (२२ अप्रिल), स्थापना दिवस (वैशाख ९), अन्तर्राष्ट्रिय श्रमिक दिवस (मे १) र माक्र्स जयन्ती (मे ३) जस्ता राष्ट्रिय र अन्तर्राष्ट्रिय विशेष दिनहरू त छँदै थिए। तैपनि जेठ ३ गते नै रोजियो, आखिर किन त ? यही प्रश्नको उत्तर खोज्ने सिलसिला हो जननेता मदन भण्डारीको जन्मस्थल अर्थात् ढुंगेसाँघुसम्मको यात्रा। २०७२ फागुन २७ चैत ५ गतेसम्म आयोजित मेचीकोसी पर्यटन प्रवद्र्धन कार्यक्रम को क्रममा ढुंगेसाँघु पुग्दा जननेता मदन जन्मिएको घर अवलोकन गर्न सम्भव भएको थियो। खरले छाएको जीर्णप्रायः त्यही घरमा नेपाली राजनीति र कम्युनिस्ट आन्दोलनका आजका प्रमुख वैचारिक मियो तथा मार्गद्रष्टा मदन २००९ असार १४ गते राति १२ बजे जन्मिनुभएको थियो। पिता देवीप्रसाद र माता चन्द्रकला भण्डारीका तेस्रो सन्तान र माइला छोरा मदनको न्वारान र चलनचल्तीको बोलाउने नाम मोतीराज र मोतीलाल थियो। ताप्लेजुङ जिल्लाको साविक ढुंगेसाँघु गाविस र हाल मैवाखोला गाउँपालिका२ मा अवस्थित ठोट्ने गाउँले नै राष्ट्रलाई जननेता दिने गौरव हासिल गर्यो। ठोट्ने त्यही पहाडी गाउँ हो, जहाँ इलामबाट फिदिम अनि तमोर नदीको गढतिर हुँदै दोभान र तेल्लाबुङ नाघेर अथवा धनकुटाबाट वसन्तपुर, मंगलबारे, लामपोखरी, गुफापोखरी र मिल्के भएर साँघु हुँदै ढुंगेसाँघु पुग्न सकिन्छ। यसै गाउँको एउटा गोठ कटेरामा रातको अँध्यारोमा उज्यालो मोती वा मदनको जन्म भएको थियो। यहींको भिरालो बस्तीका ढुंगिला चट्टानहरूमा उफ्रिँदै, उत्तिस, चाँप र लालीलगुराँसका वनमा कुद्दै, तमोर र मैवा खोलाका नागबेली दृश्यमा आँखा डुलाउँदै अनि लेकबेसीका उकालीओराली नाँघ्दै उहाँको बाल्यकाल बितेको जानकारी सुवर्ण ओलीद्वारा लिखित मदन भण्डारी ः जीवनी र व्यक्तित्व पुस्तकमा पाउन सकिन्छ। मदन जन्मिएको घर, गाउँ र सम्बधित जिल्लालाई योजनबद्ध रूपमा गन्तव्य ढुंगेसाँघुका रूपमा विशेष प्रबद्र्धन गरेर उहाँप्रतिको जनस्तरबाट सम्मानको नयाँ दृष्टान्त प्रस्तुत गरेर देखाउन सकिनेछ। वशिष्ट गोत्रीय मदन सामान्य किसान परिवारमा जन्मेर हुर्केबढेको तथा आफ्नै योग्यता, क्षमता, मेहनत, परि श्रम, लगनशीलता एवं विशेष प्रतिभा र क्षमताको बलमा राष्ट्रको नेता बन्न सकेको स्पष्टै छ। सात वर्षको उमेरमा २०१५ मा गाउँकै टुनीबोटेबरडाँडाको पाठशालामा अक्षराम्भ गरेका उहाँले टुनीबोटेकै हिँउदे स्कुल र ठोट्ने प्रावि वरडाँडामा प्राथमिक तहको अध्ययन गर्नुभयो। तत्पश्चात् २०२० सालमा ११ वर्षीय मोतीलाल घरबाट दिनभरिको बाटो हिँडेर मेदिबुङस्थित बाल सुबोधिनी संस्कृत प्रधान पाठशालामा कक्षा ६ मा भर्ना हुन पुग्नुभयो। र, त्यहींकै छात्रवासमा बसेर माध्यमिक तहको अध्ययन पूरा गर्नुभयो। ताप्लेजुङ बजारभन्दा तल मेदिबुङ भन्ने ठाउँ छ, त्यसको पश्चिमपट्टिको तारेबुङ भन्ने ठाउँलाई छुट्ट्याउने एउटा होचो तर लामो डाँडा छ, जसलाई मौलाडाँडा भनिन्छ। त्यही मौलाडाँडाको पूर्वी पाटोमा रहेको बाल सुबोधिनी संस्कृत पाठशाला त्यतिबेला प्रधानाध्यापक पशुपतिनाथ भट्टराईको कडा प्रशासन र अनुशासनमा सञ्चालित थियो। त्यही पाठशालाको छात्रवासमा बसेर इलाम, पाँचथर, तेह्रथुम र ताप्लेजुङका विभिन्न गाउँठाउँका विद्यार्थी पढ्दथे। मदन तिनै विद्यार्थीहरूमध्ये एक हुनुहुन्थ्यो। ताप्लेजुङमा उहाँले बिताउनुभएको समय ठोट्ने, टुनीबोटे, बरडाँडा र मेदिबुङ यिनै चार ठाउँमा केन्द्रित थियो। किनभने, माध्यमिक तहको पढाइ सक्नेबित्तिकै उहाँ वृन्दावन, देहरादुन र बनारसतर्फ लाग्नुभयो। र, उहाँका बुबाले ताप्लेजुङबाट मोरङको पहिले भीमचौरी र पछि इटहरामा बसाइँ सार्नुभयो। २०७४ कात्तिक १० गते राष्ट्रपतिको हैसियतमा विद्यादेवी भण्डारी, छोरीहरू उषाकिरण र निशाकुसुम ढुङ्गेसाँघु पुग्नुभयो। उहाँको यो भ्रमण पहिलोपटक थियो। अध्यक्ष केपी शर्मा ओली २०७४ कात्तिक १९ गते ढुंगेसाँघु पुग्नुभएको थियो। पार्टी महासचिव ईश्वर पोखरेल र देशभरिको पार्टी नेतृत्वका प्रायः प्रमुखहरूको टोलीले २०७२ फागुन ३० गते ढुंगेसाँघु पुगेर आफ्ना प्रिय जननेता मदनको जन्मस्थल र घरसमेतको अवलोकन गरेको थियो। र, ढुंगेसाँघुस्थित बरबोटमा मदन भण्डारी प्राथमिक विद्यालयनजिकै ताप्लेजुङ जिल्ला कमिटीले आयोजना गरेको ताप्लेजुङको यस क्षेत्रमा नेकपा (एमाले) ले विजय हासिल गरेको निरन्तर २५ वर्ष (रजत महोत्सव) कार्यक्रम सम्पन्न गर्यो। बिहान जननेता जन्मिएको घर अवलोकन र दिउँसो निरन्तर २५ वर्षसम्म विजयको महोत्सवको आयोजना त्यतिबेलाको विशेष कार्यक्रम हुन पुगेका थिए। संयोगले पार्टीको पर्यटन विभाग प्रमुखका हैसियतमा मैले जननेताको जन्मस्थलमा आयोजित त्यस सभालाई सम्बोधन गर्न पाएको थिएँ। लगत्तै मदन भण्डारी मार्गलाई २०७३ सालमा बहुवर्षीय योजनाका रूपमा अघि बढाउने कार्य थालनी भयो। र, २७ करोडको टेन्डरसमेत आह्वान भएर निर्माण कार्य प्रारम्भ भयो। अहिले त्यसमा धमाधम काम भइरहेको छ। यो जननेताको जन्मस्थललाई सडक पहुँचमा जोड्ने महत्वपूर्ण कदम थियो। २०७५ सालको बजेट वक्तव्यमार्फत झापादेखि डडेल्धुरासम्म पूर्वपश्चिम महेन्द्र राजमार्ग र पुष्पलाल लोकमार्गको बीचमा समानान्तर चुरे र महाभारत क्षेत्र हुँदै मदन भण्डारी राजमार्ग निर्माण कार्यको थालनी भएको छ। र, सरकारले ४ अर्ब ५० करोड बजेट विनियोजन गरेको अवगत नै छ। जननेताको जन्मथलोलाई उत्तरदक्षिण तथा मेचीमहाकाली छिचोल्ने गरी आरम्भ गरिएका यी प्रशंसायोग्य योजना हुन पुगेका छन्। दुवै सडकको निर्माण यथाशक्य छिटो सम्पन्न गर्नु सरकारको अनिवार्य दायित्व र राष्ट्रको प्राथमिकता हुन पुगेको स्पष्टै छ। मदन स्मृति प्रतिष्ठान, उर्लाबारीले जननेता मदनको स्मृति र योगदानलाई चिरस्थायी बनाउन संग्रहालय स्थापना र सञ्चालन गरेको छ। मोरङमा उर्लाबारी (मदन संग्रहालय), इटहरा (घर), भीमचौरी (मावली), ढुंगेसाँघु (जन्मस्थलघर), टुनीबोटे, ठोट्ने, बरडाँडा र मेदिबुङ (प्राथमिकमाध्यमिक विद्यालय अध्ययन गरेका स्थान) समेटेर संरक्षण, पूर्वाधार विकास, प्याकेज निर्माण, सञ्चालन, प्रवद्र्धन र बजारीकरणको ठोस काम गरिनु आवश्यक छ। मदन स्मृति प्रतिष्ठानफाउन्डेसन, स्थानीय तह, प्रदेश र केन्द्रीय सरकार तथा स्वयं नवनिर्मित एकीकृत पार्टी नेकपाको ठोस योजनामा यो काम गरिनु आवश्यक छ। राष्ट्रपति विद्यादेवी भण्डारीको संरक्षकत्वमा उहाँको दोस्रो कार्यकालभित्रै गन्तव्य ढुंगेसाँघु को व्यवस्थित विकास र प्रवद्र्धन गर्न ध्यानकेन्द्रित गरिनुपर्छ। किनभने यो मेरो ढुंगेसाँघु हो भन्ने अनुभूति र व्यवहार उहाँबाट मौवाखोलाबासीहरूले गरेका छन्। कार्ल माक्र्स र माओत्से तुङ जन्मिएका स्थान र घरको संरक्षण, विकास र प्रवद्र्धनलाई पार्टीका अनेकन् नेताहरूले अवश्य देख्नुभएको छ। तदनुरूप नै ढुंगेसाँघुको विकास तथा राष्ट्रिय रूपमा प्रचारप्रसार, प्याकेज निर्माण सञ्चालन, पर्यटकीय गन्तव्यका रूपमा प्रवद्र्धन र बजारीकरण गरिनुपर्छ। दुईतिहाइ बहुमत प्राप्त गरी सरकार सञ्चालन गरिरहेको नेकपाले गन्तव्य ढुंगेसाँघुमा वार्षिक ५१० लाख आन्तरिक र हजारौं बाह्य पर्यटक पुर्याउने नीति, योजना र प्रबद्र्धनका प्रवद्र्धन कार्य सञ्चालन गर्न असम्भव छैन। कम्तिमा एक सप्ताह गन्तव्य ढुंगेसाँघुको प्रबद्र्धनका लागि छुट्ट्याउने र त्यहाँ पुग्ने गरी गरी राष्ट्रिय अभियान नै बनाएर कार्यान्वयन गर्न सकिन्छ। मदन जन्मिएको घर, गाउँ र सम्बधित जिल्लालाई योजनबद्ध रूपमा गन्तव्य ढुंगेसाँघुका रूपमा विशेष प्रबद्र्धन गरेर उहाँप्रतिको जनस्तरबाट सम्मानको नयाँ दृष्टान्त प्रस्तुत गरेर देखाउन सकिनेछ।"
दासढुंगाको दाग,"पच्चीस वर्षमा त्रिशूली नदीको पानी अबिरल बगे पनि दासढुंगाको दाग अझै पखाली सकेको छैन। २०५० जेठ ३ गते साँझ पोखराबाट चितवन जाने क्रममा जीप दुर्घटनामा तत्कालिन एमालेका महामन्त्री मदन भण्डारी र संगठन विभाग प्रमुख जीवराज आ िश्रतले सहादत प्राप्त गरे। अहिलेसम्म दशीप्रमाणसहित हत्याराको टुंगो लागि नसकेको यो दुर्घटना रहस्यमै रहन वाध्य छ। यो हत्या प्रकरणले अमेरिकी राष्ट्रपति केनडी र भारतका स्वतन्त्र सेनानी सुवासचन्द्र बोसको हत्याकै नियति पछ्याउने त होइन ? जीपचालक अमर लामा भने बाँच्न सफल भए। नारायणघाट चौकीमा पुगेर उनले नै दुर्घटनाको खबर पुर्याएका थिए। तत्काल चितवनका कार्यकर्ता, प्रहरीले खोजीकार्य सुरु गरे पनि त्यस दिन राती परिणाम आउन सकेन। रेडियो नेपालले बेलुकी ११ बजेको समाचारमा सो दुर्घटना प्रसार गरेपछिको टेलिफोन सम्पर्कले कार्यकर्ताको निन्द्रा बिथोलियो। भोलिपल्ट बिहानदेखिको अथक प्रयासपछि तीन दिनमा लाश फेला पर्यो। जसलाई काठमाडौंमा शोकलाई शक्तिमा बदलौं को नाराका साथमा शवयात्रा गरियो। शोकको आक्रोशमा छिटफुट तोडफोडका घटनाले अधिराज्यभरि व्याप्त भए। सरकारले सर्वोच्च अदालतका न्यायाधीशको अध्यक्षतामा छानबिन आयोग गठन गर्यो। तर पार्टीले त्यसको विश्वसनियतामा प्रश्न उठाएर केपी ओलीको नेतृत्वमा छुट्टै समिति गठन गर्यो। त्यतिले नपुगेर नागरिक समाजको तर्फबाट पद्मरत्न तुलाधरको अध्यक्षतामा समिति बन्यो। कसैले हत्यारा र हत्याको सत्यतथ्य खुलाउन सकेन। एकातिर दुर्घटना झन् रहस्यात्मक बन्यो भने विभिन्न किसिमका हल्लाका बेलुनहरूले शोकाकुल आकाश ढाके। सीआईएदेखि रअसम्म शंकाको घेरामा। मदन भण्डारीको युगान्तकारी चिन्तनले नेपालमा मात्र होइन विश्वको कम्युनिस्ट आन्दोलनले नै जनमतको आधारमा प्रजातान्त्रिक दिशातिर कोल्टे फेर्दैछ। आरोपको औंला राजा वीरेन्द्रमाथि पनि ठडिए। प्रधानमन्त्री गिरिजाप्रसाद कोइरालाको सत्तोसराप गरियो। षडयन्त्रको मोसोले थुप्रैको चरित्रमा धावा बोल्यो। हुँदाहुँदा तत्कालिन उत्तराधिकारी महासचिव माधव नेपालतिर पनि औंला देखाइयो। राजतन्त्रको विरोधमा भारतीय सेना उतार्न मदन भण्डारीले इन्कार गरेकाले माधव नेपालले कर्मको फल चखाएको भन्ने भूमिगत हल्लाले पार्टीको चरनै हल्लायो। त्यसपछि बल्ल हल्ला र अनुमानको शृंखलामा पूर्णविराम लगाउन पार्टी वाध्य भयो। हुन त ड्राइभर अमर लामाले पदमरत्न तुलाधरसँगको कुराकानीमा दुर्घटना हुँदा भण्डारीले जीप चलाएको खुलासा गरेका थिए भन्ने जानकारी प्रेसमा नआएको होइन। तर पनि जिल्ला अदालत चितवनले लामालाई उनको असावधानीको कारण मृत्यु भएको ठहर गरी आजीवन काराबासको सजाय तोक्यो। जेलबाटै यिनले उनकी पत्नी गोपीलाई पठाएको पत्रमा आफ्ना नेता भण्डारी र आ िश्रत मरेर आफू बाँचेकोमा पश्चाताप पोखेका छन्। पाँचवर्ष कैद भुक्तानी गरेपछि यिनलाई सर्वोच्च अदालतले रिहा गर्यो। त्यसपछि उनी एकै पटक नेपाली कांग्रेस र ताजाखबर पत्रिकाका सञ्चालक भए। दासढुंगा दुर्घटनाको दशवर्ष नपुग्दै पत्रिका कार्यालयको सडकबाट दिनदहाडै अपहरण गरी कीर्तिपुर लगेर दुर्दान्त हत्या गरियो। माओवादीले गरेको भनिएको सो हत्याले एमाले नेताहरूको हत्याको बदला किन माओवादीले लिन उद्यत भए त भन्ने प्रश्नको जवाफ नपाउँदै अमर लामाको हत्या गरेर षडयन्त्रको सिद्धान्तको प्रतिपादन गरिएको त होइन ? भन्ने ठाउँ लिएको छ। यसरी अमर लामा प्रकरणको भौतिक पटाक्षेप अन्त्य भए पनि थुप्रै राजनीतिक पाटाको समीकरण र ध्रुवीकरणको विश्लेषण गरेरमात्र रहस्यको उद्घाटन गर्नुपर्ने देखिन्छ। ताप्लेजुङको ढुंगेसाँघुमा जन्मेका मदन भण्डारीले स्थानीय स्कुलमा प्रारम्भिक पढाइपछि वनारसमा अध्ययन गरे। पुष्पलालको नेतृत्वमा पार्टी प्रवेश गरेर,माक्र्सवादी लेनिनवादी पार्टीको संस्थापक सदस्य भए। जनमतसंग्रहमा बहुदललाई साथ दिएर जनताका बीच पुग्न सफल भए। मनमोहन अधिकारीको माक्र्सवादीसँग एकीकृत गरेर एमालेको महासचिव हुन सफल भए। बुलेट होइन ब्यालेटबाटै परिवर्तन गर्न सकिन्छ भन्ने विश्वासका साथ वामपन्थ र संसद्वादको फ्युजन गरेर न दक्षिणपन्थी न त उग्रपन्थी दुवैको बीचबाट मध्यममार्गको आविस्कार गरे। जडवादी सोचको बिसर्जन गरेर बहुलवाद र प्रतिस्पर्धी राजनीतिको आत्मसात् गर्दै जनताको बहुदलीय प्रजातन्त्र अर्थात जबजको मूल सिद्धान्तको प्रतिस्थापन गरे। ३० वर्षपछिको आम निर्वाचनमा होमिएर पार्टीलाई त भारी बहुमतले जिताए। आफूले पनि कांग्रेस सभापति कृष्णप्रसाद भट्टराईलाई काठमाडौंबाट हराएर कीर्तिमान कायम गरे। काठमाडौंको चुनावी आमसभामा राजालाई गद्दीमा श्रीपेच फुकालेर चुनाव लड्न सार्वजनिक चुनौती दिएपछि सबैभन्दा बहादुर नेताका रूपमा स्थापित भए मदन। त्यतिमात्र होइन एमाले अध्यक्ष मनमोहनलाई नेपालको पहिलो कम्युनिस्ट प्रधानमन्त्री बनाउने श्रेय पनि प्रकारान्तरले भण्डारीकै पोल्टामा पुगेको छ। भारत चीन र एसियाको ध्यानमात्र खिचेनन् पश्चिममा समेत ख्याति फैलिएको प्रमाण न्यूजविकले प्रकाशित गरेको अन्तर्वार्ता पनि हो। यसरी पार्टीरुपी विमान र महासचिवरुपी पाइलटले उचाइको गन्तव्यमा नपुग्दै मदन भण्डारीले सहयात्री जीवराजलाई समेत महायात्रामा सामेल गराए। ४१ वर्षको अल्पायुमा मृत्युवरण गरे पनि उनले शतायु कटेका धेरै दीर्घजीवीलाई उछिनेर अजम्बरी बनेका छन्। ईश्र्यालुहरूले दुलोबाट निस्केको नेता भनेर जति उडाउन खोजे पनि मदन भण्डारीको युगान्तकारी चिन्तनले नेपालमा मात्र होइन विश्वको कम्युनिस्ट आन्दोलनले नै जनमतको आधारमा प्रजातान्त्रिक दिशातिर कोल्टे फेर्दैछ। जसको बलियो प्रमाण भारतका कम्युनिस्ट पार्टीले मदनलाई सार्वजनिक सम्मान दिए। जसमा हिन्दीमा धाराप्रवाह सारगर्भित भाषण गरेर जनसभालाई मन्त्रमुग्ध बनाएको कलकत्ताका अखबारले प्रमुखताका साथ छापेका थिए। अहिले पनि नेपालमा उनका भाषण सर्वाधिक गुञ्जिने र संग्रहित हुने गरेका छन्। मदन र जीवराजको शोकलाई शक्तिमा बदल्ने एमालेको सपना साकार नभएको होइन। मदनको आलो शोकलाई भजाएर पुनः कृष्णप्रसाद भट्टराईलाई हराएर श्रीमती विद्या भण्डारी सांसद भइन्। अहिले राष्ट्रप्रमुखमा आसीन छन्। तत्कालिन पार्टीको छानबिन समितिका संयोजक रहेका केपी ओली स्वयं कार्यकारी प्रमुख छन् तर दासढुंगाको छानबिनको क्रम एकरति अघि बढेको छैन। बरु उहाँहरू नै दुर्घटनाको सत्यतथ्य अहिलेसम्म पारदर्शी नभएकोमा चिन्ता जाहेर गर्न चुक्नु हुन्न। उनको सम्झनामा स्कुल, क्याम्पस र राजमार्गका नामकरण गरिए। स्मारक र स्तम्भ ठाउँठाउँमा राखिए। जबसम्म हत्यारा खुट्टिँदैन तबसम्म यस्ता काम विषयान्तरको खातिर जस्तो मात्र देखिन्छ। जबजको थांक्रोमा झुलेको फल टिप्न पार्टी एकीकरणको बाली भित्र्याउने साइत पनि जेठ ३ को स्मृतिमा जुराइएको छ। तर जबसम्म दासढुंगा दुर्घटनाको जीपसँगै यसको रहस्यलाई उर्लाबारीको मदन भण्डारीको संग्रहालयमा ढुसी पारेर राखिन्छ तबसम्म मदनको भड्केको आत्माले शान्ति पाउने छैन।"
कहालीलाग्दो तस्बिर र अबको चाहना,"पुरानो सालको बिदाइ र नयाँ सालको प्रारम्भले अवश्य पनि नयाँनयाँ आशा र अपेक्षा जागृत हुन्छन्। नेपालीले सरकारले २०७५ मा गरेका गतिविधि र उनीहरूलाई दिएका केही उपहारका बारेमा समीक्षा तथा टीकाटिप्पणी गरिरहेका छन्। प्रतिपक्षी कांग्रेसको भूमिकालाई पनि नजिकबाट निहालिरहेका छन्। केपी ओली नेतृत्वको नेकपाको सरकारले जसरी आश्वासन र मिठो सपना बाँडेर जसरी जनताको मत जित्यो त्यसरी काम गर्न सकेन। अहिलेसम्मका क्रियाकलाप हेर्दा सरकारले बोलाइमा धेरै समय खर्चियो भने काम गराइमा त्यसअनुकूलको तत्परता देखाउन सकेन। समग्रमा भन्दा जनसवाल र सरोकारका विषयप्रति उदासीन रह्यो। त्यसैले त जनताले सरकारबाट गरेका अपेक्षा र आशा निराशामा परिणत भए। प्रधानमन्त्री ओलीसमक्ष अघिल्ला प्रधानमन्त्रीलाई जस्तो धेरै चुनौती थिएनन्। गिरिजाप्रसाद कोइरालाले कठिन घडीमा पनि मुलुकलाई शान्तिमा रुपान्तरण गरे। सुशील कोइरालाले मधेस आन्दोलन हुँदाहुँदै पनि सुझबुझपूर्ण तरिकाले संविधान घोषणा गरे। शेरबहादुर देउवाले तीनै तहको निर्वाचन गरेर संघीयता कार्यान्वयन गरेर मुलुकलाई पुनर्जागरणको युगमा पुर्याए। तर ओलीसँग दुईतिहाइ सरकारको बलियो बहुमत, प्रदेश सरकारको साथ, बहुमत स्थानीय तहको समर्थन हुँदा पनि जनताको पक्षमा राम्रो काम गर्न सकेन। अर्कोतर्फ प्रतिपक्ष दल कांग्रेसले रचनात्मक प्रतिपक्षको भूमिका निभाउँदा पनि विद्यमान समस्या समाधान गर्न उसको साथ लिन सरकारले सकेन। सरकार गठन हुँदाका प्राथमिकता शान्ति, सुरक्षा, सुशासन र विकास थिए, यी कुनै पनि पूरा हुन सकेनन्। संघीयता र संविधान कार्यान्वयन, कर्मचारी समायोजन र संरचनागत विकासलाई पनि पूरा गर्न सकेन। सरकारलाई सही बाटोमा हिँडाउन पनि खबरदारी गर्नुपर्छ। यसको पहिलो दायित्व संघीयता कार्यान्वयन हो। जुन कुरा यसको काम गराई र क्रियाकलापले देखाउन सकेन। अधिकारको बाँडफाँट, राज्यको तहगत संरचना निर्माण र हस्तान्तरण, कर्मचारी समायोजन, उचित बचतको प्रबन्ध मात्र होइन प्रदेश राजधानीको टुंगोसमेत लगाउन सकेन। संघीयता भनेको शक्तिको विकेन्द्रीकरण पनि हो। यसविपरीत राज्यका महत्वपूर्ण अंगलाई प्रधानमन्त्री कार्यालयमातहत राख्ने काम भए। राष्ट्रिय सुरक्षा परिषद्को काम, कर्तव्य र अधिकारसम्बन्धी विधेयकलाई छायामा राखेर प्रधानामन्त्रीले सेना परिचालन गर्ने अधिकार आफैं लिई केन्द्रीकृत अधिकारको नमुना पेस गर्नुले सरकार संघीयता कार्यान्वयमा उदासीन रहेको देखाउँछ। कांग्रेसले सरकारलाई खबरदारी गरी सही बाटोमा हिँडाउन सकेन भने सुन्दर नेपालको कल्पना कल्पनामै सीमित रहने छ, किनकि सरकार त्यो दिशामा उन्मुख हुने संकेत नै गरिरहेको छैन। संविधानको उल्लंघन र न्यायपालिकामाथिको ठाडो हस्तक्षेप पनि हो। नेपालको संविधानमा संवैधानिक परिषद्मा विपक्षी दलको उपस्थितिमा विभिन्न आयोगका प्रमुख नियुक्ति गरिनुपर्ने प्रावधानलाई लत्याएर एकलौटी विपक्षी दलको नेताको अनुपस्थितिमा गठन गरिनु र न्यायपालिकालाई कार्यपालिकाको लाचार छाया बनाउन खोज्नुले सरकार संविधान कार्यान्वयनमा प्रतिबद्ध छैन भन्ने प्रतीत हुन्छ। शान्ति सुरक्षा कायम गर्न सरकार पूर्ण असफल देखियो। जनताको जीउधन सुरक्षा गरी देशमा अमनचयन कायम गर्नु सरकारको पहिलो दायित्व हो। तर यो दिशातर्फ पनि सरकार सफल हुन सकेन। जस्तो, निर्मला पन्तको हत्यारालाई कानुनी कठघरामा उभ्याउन सकेन, रोल्पाका रोहित पुन, सर्लाहीको रामविलास महतो, रुपन्देहीका अनिस पुरी आदिले अकालमा ज्यान गुमाए तर सरकारले मानवको बाँच्न पाउने अधिकार संरक्षण गर्न सकेन, किन ? यही सरकारको पालामा संस्थागत भ्रष्टाचार भयो। प्रधानमन्त्रीको घोषणा भ्रष्टाचारालाई शून्य सहनशीलतामा पुर्याउने संकल्प विपरीत यो सरकार भ्रष्टाचारमा लिप्त भएका थुप्रै काण्ड उजागर भए। वाइडबडी काण्ड, एनसेल काण्ड, पाठक काण्ड, चिनी काण्ड, बूढीगण्डकी काण्ड, सुन काण्ड, स्विस बैंक काण्ड, सिण्डिकेट काण्ड, गैरसरकारी संस्था सम्पत्ति काण्ड, वैदेशिक संस्था सम्पत्ति काण्ड, वैदेशिक रोजगार काण्ड, आयल निगम जग्गा खरिद काण्ड, मेलम्ची खानेपानी काण्ड, बालुवाटारको सरकारी जग्गा प्रकरण काण्ड जस्ता क्रियाकलापले सरकार भ्रष्टाचारमा क्रियाशील रहेको स्पष्ट हुन्छ। समृद्धि र विकासको यात्रालाई दु्रत गतिमा अघि बढाउन असफल भयो। सिंहदरबारको अधिकार गाउँगाउँमा पुर्याउन सकेन। नेपाली जनता अहिले पनि शिक्षा, स्वास्थ्य, रोजगार जस्ता आधारभूत आवश्यकताबाट वञ्चित छन्। तर प्रधानमन्त्रीलाई पानीजहाज र रेलका कार्यालय उद्घाटन गरेर हिँड्दैमा फुर्सद छैन। नेपाली जनता, अज्ञानता, अशिक्षा, भोकमरी र अभावै अभावबाट बाँच्न वाध्य छन् तर त्यसतर्फ सरकारको खासै ध्यान जान सकेन। जीर्ण अर्थतन्त्र अर्को समस्याको रूपमा रहेको छ। यो सरकार गठन भएपछि मुलुकको अर्थतन्त्रको सूचकांक सकारात्मक छैन। शोधनान्तर तथा व्यापार घाटा तीव्र छ। उत्पादन वृद्धि हुन सकेको छैन। जनता दोहोरोतेहोरो कर र महँगीको मारमा छन्, उनीहरूको आर्र्थिक स्थितिमा सुधार ल्याउने कार्यक्रम छैनन्। ऋण र अनुदान मुलुकले धान्न सक्ने अवस्था छैन। यस्तो परिवेशमा मुलुकले समृद्धिको यात्रामा जान सक्छ भनेर कसरी विश्वास गर्ने ? लोकतान्त्रिक मूल्यमान्यतमा ह्रास आएको छ। विधिको शासन, कानुनी राज्य, स्वतन्त्र न्यायपालिका, मानव अधिकार, अभिव्यक्ति स्वतन्त्रतालाई कुल्चिँदै यो सरकार अधिनायकवाद, सर्वसत्तावाद र निरंकुशतातर्फ अग्रसर भएको पाइन्छ। दुईतिहाइको दमन र शोषणले जनता आक्रान्त छन्। त्यसैले कांग्रेसले लोकतान्त्रिक विधि र पद्धतिअनुसार चल्नुपर्छ भन्दै आएको हो। राष्ट्रियता र राष्ट्रिय अखण्डतामा धावा बोल्दै आएको छ सरकार। विखण्डकारी र पृथकतावादी शक्तिका नाइके सीके राउतसँग गरेको एघारबुँदे सम्झौता र स्वतन्त्र मधेसका लागि जनमत संग्रह भन्नेजस्ता अभिव्यक्तिले सरकारको राष्ट्रवाद कोरा नारा रहेछ भन्ने प्रमाणित भयो। राष्ट्रियता, राष्ट्रिय अखण्डता र स्वाधिनताको रक्षा गर्न यो सरकार पूर्णत असफल भयो। विप्लव नेतृत्वको नेकपामाथि राजनीतिक प्रतिबन्ध अर्को महाभूल हो। यो सरकारले विगतको कांग्रेस नेतृत्वको तत्कालीन सरकारले माओवादीलाई बाह्रबुँदे सम्झौता गरी शान्तिमा रुपान्तरण गरेको बिर्सिएर नेत्रविक्रम चन्दप्रति राजनीतिक प्रतिबन्ध लगाई नयाँ द्वन्द्व निम्त्याइरहेको छ। जसले गर्दा मुलुक थप संकटमा जाने देखिन्छ। सरकार प्रतिपक्षप्रति असहिष्णु बन्दै गएको छ। प्रधानमन्त्री ओली विपक्षीप्रति कहिल्यै सकारात्मक हुन सकेनन्। कहिले विपक्षीलाई अरिंगाल जस्तै झम्टिन कार्यकर्तालाई निर्देशन दिने, कहिले कांग्रेस कहाँ छ भनेर प्रश्न गर्ने, कहिले नन्दी भिरिंगीको संज्ञा दिएर खिल्ली उडाउने जस्ता प्रवृत्तिले प्रधानमन्त्री कुशल शासक भन्दा कलाविहीन नाटक गर्ने कलाकार जस्तो देखिएका छन्। उपमा र उखान टुक्काले देश बनाउन सकिन्न। साँच्चिकै देश बनाउने संकल्प हो भने प्रतिपक्षसँग लचक हुनुपर्छ। सामूहिक प्रतिबद्धताले मात्र देश बन्ने हो। ०७५ ले नेपाली जनतालाई खुसी, समृद्धि र विकास दिन सकेन। नयाँ वर्षमा विगतमा भएका कमीकजोरी सच्याउँदै संघीयतलाई पुनर्जागरण र विकासको युगमा रुपान्तरण गर्न अग्रसर हुनैपर्छ। कांग्रेसले सरकारलाई खबरदारी गरी सही बाटोमा हिँडाउन सकेन भने सुन्दर नेपालको कल्पना कल्पनामै सीमित रहने छ, किनकि सरकार त्यो दिशामा उन्मुख हुने संकेत नै गरिरहेको छैन। प्रतिनिधिसभा सदस्य संग्रौला कांग्रेस केन्द्रीय सदस्य हुन्।"
दोस्रो खेलमा पनि नेपाल पराजित,काठमाडौं : ह्विलचेयर एसिया कप टीट्वेन्टी क्रिकेट प्रतियोगिताको आफ्नो दोस्रो खेलमा पनि नेपाली टोली पराजित भएको छ । कीर्तिपुरस्थित त्रिवि क्रिकेट मैदानमा बिहीबार भएको खेलमा बंगलादेशले नेपाललाई आठ विकेटले पराजित गयो । यसअघि बुधबार भएको खेलमा भारतले नेपाललाई ६ विकेटले हराएको थियो । बिहीबारको खेलमा टस हारी पहिले ब्याटिङको निम्तो पाएको नेपालले १९१ ओभरमा अलआउट हुनुअघि एक सय ४८ रन बनाएको थियो । नेपालका लागि ओपनर ब्याट्सम्यान होमनाथ राईले ३६ र दिगमसिंह चेमजुङले ३५ रन बनाए । दुवै ओपनरले ७९ रनको साझेदारी गरे । डम्बर मगर १९ रनमा पेभलियन फर्किए भने विष्णुपुकार श्रेष्ठले टोलीको खातामा १६ रन थपे । अन्य ब्याट्सम्यानले भने दोहोरो संख्यामा रन बनाउन सकेनन् । नेपालले अतिरिक्त रुपमा २६ रन पाएको थियो । बंगलादेशी बलर मुहमद मोहिदुल इस्लामले तीन विकेट लिए । जवाफी ब्याटिङमा ओर्लिएको बंगलादेशले १८३ ओभरमा केवल दुई विकेट गुमाएर विजयलक्ष्य पूरा गयो । बंगलादेशका लागि मुहमद रिपोन उद्दिनले अविजित ५० रनको योगदान गरे । उनी म्यान अफ दी म्याच घोषित भए । ओपनर साजिद होसैनले ३१ र अर्का ओपनर जावेद अहमदले ३८ रन बनाए । मुहमद आसिफ होसैनले पनि अविजित १३ रन बटुले । अर्को खेलमा भारतले पाकिस्तानलाई १७ रनले पराजित गयो । प्रतियोगितामा भारतको यो लगातार दोस्रो जित हो । टस हारी पहिले ब्याटिङको निम्तो पाएको भारतले निर्धारित ओभरमा दुई विकेट गुमाएर एक सय ९३ रन बनायो । भारतका लागि ओपनर ब्याट्सम्यान परसुराम डेस्लीले अविजित एक सय नौ रनको योगदान गरे । उनी म्यान अफ दी म्याच घोषित भए । अर्का ओपनर सौरभ मलिकले पनि ६१ रन बनााए । जवाफी ब्याटिङमा ओर्लिएको पाकिस्तानले भने निर्धारित ओभरमा पाँच विकेट गुमाएर एक सय ७६ रनमात्र बनाउन सक्यो । प्रतियोगिताको पहिलो दिन बुधबार भएको खेलमा भने पाकिस्तानले बंगलादेशलाई आठ विकेटले पराजित गरेको थियो ।
नेपाली किशोरले इंग्लिस प्रिमियर लिग क्लबमा खेल्ने,"लण्डन : लण्डनमा बस्दै आएका नेपाली मूलका एक किशोर इंग्लिस प्रिमियर लिग खेल्ने क्लबमा आवद्ध भएका छन्। साउथ इस्ट लण्डनको प्लमस्टिड निवासी १५ वर्षीय जय प्रधान वाटफोर्ड फुटबल क्लबको अन्डर १६ टिमका लागि अनुबन्धन भएका हुन्। बिहीबार लण्डनको वाटफोर्डस्थित क्लबको ट्रेनिङ सेन्टरमा जय र क्लबबीच आउँदो सिजन (२०१९२०) का लागि सम्झौतामा हस्ताक्षर भएको छ । इंग्लिस प्रिमियिर लिग इंग्ल्याण्डको सबैभन्दा उपल्लो तहको फुटबल लिग हो। विश्व फुटबलकै प्रतिष्ठित यो लिग इंग्ल्याण्डका शीर्ष २० क्लबले मात्र खेल्छन्।यस सिजनमा प्रिमियिर लिगको एघारौं स्थानमा आउन सफल वाटफोर्ड क्लब एफए कपमा भने म्यानसिटीसँगै फाइनलमा छ। वाटफोर्डले जयलाई छनौट गर्नुअघि केहि महिना लगाएर विभिन्न चरणमा उनको ट्रायल लिएको थियो। अब आउँदो सिजनमा उनले प्रिमियिर लिग खेल्ने अन्य सबै इंग्लिस क्लबका अन्डर १६ टिमविरुद्ध खेल्ने मौका पाउनेछन्। सिजनको अवधिभर उनी क्लबले प्रदान गर्ने साताको चार दिन प्रशिक्षणमा सहभागी बन्नेछन्। प्रिमियर लिग खेल्ने क्लबको कुनै टिममा अवसर पाउने नेपाली मूलको दोस्रो खेलाडी सम्भवतः जय नै हुन्। यसअघि विभेश गुरुङले अर्को प्रिमियर लिग क्लब क्रिस्टल प्यालेसमा मौका पाएका थिए। 'यो उपलब्धिबाट हामीहरु निकै खुशी र गौरवान्वित छौं, जयका बुवा प्रसिद्ध प्रधानले भने, 'हाम्रो छोराले हाँसिल गरेको सफलता भविष्यमा अरु धेरै प्रतिभावान नेपाली खेलाडीको लागि प्रेरणा बन्नेछ भन्ने हामीलाई आशा छ।' अन्डर १६ टिमका लागि पाएको अवसर सदुपयोग गर्न सके भविष्यमा मुख्य टिममै पनि छनौट हुन सक्ने सम्भावना धेरै रहन्छ। प्रिमियिर लिग क्लबसँगको अनुबन्धनपछि जय पनि निकै उत्साहित छन्। उनी भन्छन्, मैले धेरै वर्षहरुदेखि जुन लक्ष्य बनाएर मेहनत गर्दै आएको थिए, त्यसलाई हाँसिल गर्नका लागि एउटा महत्वपूर्ण प्लेटफर्म पाएको छु। अब मैले आफूलाई प्रमाणित गर्नुपर्ने बेला आएको छ।' 'मैले सानोमा फुटबल खेल्न सुरु गरेदेखि नै एक दिन म पनि प्रिमियर लिग खेल्नेछु भन्ने सपना देखेको थिएँ। त्यहि सपनालाई पूरा गराउन अबदेखि झन् बढी मेहनत र अभ्यास गर्दै अघि बढ्नुपर्ने चुनौति आएको छ,' जयले भने। लण्डनमै जन्मिएका जय ४ वर्षको उमेरदेखि नै फुटबल खेल्न थालेका हुन्। यसअघि उनले टोटेनहाम र वेस्टह्याम जस्ता प्रिमियिर लिग क्लबमा पनि ट्रायलमा खेलिसकेका छन्। त्यस्तै उनले जुनियर रेड्सबाट नन लिग तहको केन्ट लिग पनि खेलेका थिए। लण्डनमा अध्यापन पेशामा संलग्न जयका बुवा प्रसिद्ध फुटबलका एफए क्वालिफाइड प्रशिक्षक पनि हुन्।उनी अढाई दशकअघि बेलायत आउनुपूर्व नेपालमा ए डिभिजन क्लबबाट खेल्ने गर्थे। 'आफूलाई जुन क्षेत्रबारे ज्ञान थियो, छोरालाई सोही क्षेत्रबारे बुझाउन, सिकाउन मैले कोशिस गरेको हुँ, प्रसिद्धले भने, 'उसले पनि फुटबलमै आफ्नो इच्छा देखाएपछि आज यो उपलब्धि सम्भव भएको हो।मलाई उसले अझै धेरै प्रगति गर्दै जानेछ भन्ने विश्वास छ।' इंग्लिस प्रिमियर लिग क्लबका कुनै पनि टिममा एशिएन पृष्ठभूमिका खेलाडी अहिलेपनि नगण्य अवस्थामा रहेको जयको उपस्थिति महत्वपूर्ण र सन्देशमुलक बन्ने अपेक्षा उनले गरेका छन्।"
