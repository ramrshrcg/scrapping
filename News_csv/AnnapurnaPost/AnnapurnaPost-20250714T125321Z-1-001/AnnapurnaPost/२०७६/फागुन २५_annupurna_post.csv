शीर्षक,विवरण
नारी पाइलाका सय वर्ष,"हामी एक सय दशौं नारी दिवस मनाइरहेका छौं। यस वर्षको नारा समानताको पुस्ता : अन्त्य गरौं हिंसा, विभेद र असमानता रहेको छ। समयसमयमा महिलाले विभिन्न क्षेत्रबाट नारी जागरणमा महत्वपूर्ण योगदान दिएको इतिहासमा छ। नारी जागरणको थालनी १९७५ सालमा दिव्यादेवी कोइरालाको सक्रियतामा सिराहाको चन्द्रगञ्जमा महिला समिति नामक प्रथम महिलासम्बन्धी संस्था स्थापना भएको थियो। योगमाया देवीले कविताको माध्यमबाट सुरु गरेर नदीमा आफ्ना अनुयायी लिएर आत्मदाह गरेसम्मको इतिहास छ। मेलवादेवीले गायन क्षेत्रबाट, तुलजा शर्माले गान्धी आ श्रममा संलग्न भएर र दुर्गादेवीले शिक्षण पेसाको माध्यमबाट नारी जागरणमा मद्दत पुर्याएका थिए। २००२ सालमा चन्द्रकान्ता मल्लले कन्या स्कुल स्थापना गरी महिला जागरणमा ठोस योगदान पुर्याउनुभएको थियो। १९९७ सालमा प्रजातन्त्र स्थापनाका लागि लड्ने सेनानीमाथिको दमन र हत्याले नेपालीलाई सचेत बनायो। महिलाद्वारा अधिकार प्राप्तिका लागि सर्वप्रथम अमेरिकाको न्युयोर्क सहरमा कपडा मिलका महिला मजदुरले सन् १९०८ मा सडकमा उत्रिएर विरोध गरे। अधिकारका पक्षधर महिला पनि लागिपरेका थिए। यो विद्रोह गरिएको दिन ८ मार्च थियो। उन्नाइसौं शताब्दीको सुरुमा युरोपमा औद्योगीकरणको विस्तारसगै महिलाले पनि कलकारखानामा काम गर्न थालेका थिए। कलकारखानामा काम गर्ने समय दिनमा १५ देखि १६ घन्टासम्म हुन्थ्यो र शोषण थियो। । तसर्थ अमानवीय तरिकाबाट काम लगाएको विरोधमा आफूहरूको हित र अधिकारका लागि महिलाले संघर्ष सुरु गरे। यसको दुई वर्षपछि सन् १९१० मा डेनमार्कको राजधानी कोपनहेगनमा अन्तर्राष्ट्रिय महिला सम्मेलन गरियो। १७ वटा देशका करिब सयजना महिलाले सो सम्मेलनमा भाग लिई मार्च ८ लाई नारी दिवसका रूपमा मनाउने निर्णय गर्यो। यस सम्मेलनले विश्वशान्ति, नारी दिवस पहिलोपल्ट सन् १९११ मा जर्मनी, अस्ट्रिया, डेनमार्क, स्विजरल्यान्ड र अमेरिका पाच देशमा मनाइयो। यो दिनलाई जुनसुकै सरकार गैरसरकारी महिलासग सम्बन्धित संघसंस्थाद्वारा महिलालाई गरिने भेदभाव र शोषणविरुद्ध समानताका लागि आवाज उठाउने प्रेरणाका रूपमा लिएर विभिन्न कार्यक्रमसहित मनाउने परम्परा छ। पहिलाका दिनमा भोट दिन महिलाले आवाज उठाए। तीन दशकयता बल्ल आर्थिक क्षमता विकास हुनुपर्छ भन्ने महसुस गरिएको छ। अर्थतन्त्रको मूलधारमा महिलाको सहभागिता न्यून छ। महिलाका शैक्षिक र आर्थिक उन्नति नभएसम्म राष्ट्रिय योजना, नीति र बजेटमा राखिएका महिलापक्षीय प्रावधानले पनि ठोस गति लिन सक्दैन। २००४ सालमा मंगलादेवी सिंहको अध्यक्षतामा महिला स्वतन्त्रता र समानता प्राप्त गर्ने उद्देश्यले नेपाल महिला संघ स्थापना भयो। सोही वर्षमा नेपालमा नगरपालिका खडा भएको थियो। तर नगरपालिकामा महिला उम्मेदवारी खडा गर्न नपाउने र भोट खसाल्न पनि नपाउने कानुनी प्रावधान थियो। त्यसको विरोधमा सोही वर्ष मंगलादेवी सिंहको नेतृत्वमा सहाना प्रधान, साधना प्रधानले नगरपालिकामा भोट दिने अधिकारका लागि तत्कालीन प्रधानमन्त्री पद्मशमशेरसमक्ष पेस गरी आफ्ना माग पूरा गर्न सफल भएका थिए। २००४ सालमा नेपाली महिलामा सामाजिक र राजनीतिक चेतना ल्याउने उद्देश्यले जयनगरमा रेवन्तदेवी आचार्यको अध्यक्षतामा आदर्श महिला संगठन को स्थापना भयो। २००७ सालमा पुण्यप्रभा देवीको अध्यक्षतामा पनि महिला संगठन स्थापना भयो। २००७ सालको क्रान्तिमा महिलाले पनि भाग लिएका थिए। २००८ सालमा कामाक्षादेवीको अध्यक्षतामा अखिल नेपाल महिला संघ गठन भयो। यस प्रकार सन् १९५० देखि सन् १९६० का बीच विभिन्न राजनीतिक र सामाजिक विचारधाराले प्रभावित महिला संघहरू खुले। तर २०१७ सालको प्रजातन्त्रविरोधी कदमले सबै प्रकारका संघसंस्थामाथि प्रतिबन्ध लगायो। नारी जागरणमा सक्रिय संघसंस्था पनि कुण्ठित भए। २०१७ साल पुस १ गतेको शाही घोषणाको विरोधमा काठमाडौंको टुँडिखेलमा शैलजा आचार्य र गौरी राणा जोशीलगायत महिलाले कालो झन्डा देखाई विरोध गरेका थिए। सन् १९६० पछिको पञ्चायती शासनकालमा नेपाल महिला संगठनको माध्यमबाट केही महिला माथिल्लो पदमा पुगे पनि आम महिलाका लागि ठोस योगदान भएन। २०२० सालमा जारी मुलुकी ऐनले बालविवाह, बहुविवाह, अनमेल विवाह र सामाजिक कुरीतिविरुद्ध कदम उठायो। समसामयिक सुधारका लागि मुलुकी ऐन संहितामा परिणत भएको छ। सन् १९७५ मा संयुक्त राष्ट्रसंघको आह्वानमा शान्ति, विकास र समानताको उद्देश्यले नारी वर्ष मनाइयो र सन् १९७५८५ लाई महिला दशकका रूपमा मनाइयो। महिला दशक का रूपमा मनाइएपश्चात् महिला विकासका लागि सरकारी र गैरसरकारी स्तरमा संघसंस्था स्थापना भए। महिलाको स्थितिबारे अध्ययन गरियो र समाजको ध्यानाकर्षण गराइयो। सरकारी तवरमा महिलाको आय वृद्धि गर्ने र साना किसानलाई संगठित गरी समूहमा ऋण दिने कार्यक्रम थालनी भएको हो। छैटौं पञ्चवर्षीय योजना (२०३७२०४२) ले महिला वर्गलाई देशको सर्वांगीण विकासमा संलग्न गराउने उद्देश्यले विकास प्रक्रियाका सन्दर्भमा आर्थिक, सामाजिक, राजनीतिक, धार्मिक, सांस्कृतिक तथा अन्य सबै पक्षको विकासमा नारीको महत्व छ। यस पृष्ठभूमिमा नारीहरूको सहभागिता बढी परिचालन गर्न आज खाचोका रूपमा अगाडि आउछ भनी पहिलोपटक उल्लेख गरियो। यो प्रभाव अन्तर्राष्ट्रिय विश्व महिला सम्मेलनहरूमा समयसमयका सरकारले गरेका प्रतिबद्धताका कारण भएको हो। सन् १९८० को दशकमा विकासमा महिलाको संलग्नताका कुरा उठे पनि भूमिका उपेक्षा गरिएको बारे चर्चामा आयो। कानुन संशोधनको विषयलाई महत्व दिन थालियो। विभिन्न कार्यक्रममार्फत महिलालाई विकासमा संलग्न गराउन सुरु गरियो। महिला समूहमा संगठित भए। तालिमको अवसर पाए। आर्थिक क्रियाकलापमा भाग लिन थाले। विभिन्न विश्व महिला सम्मेलनहरूले पनि विश्वमा समानताको लक्ष्य प्राप्तिमा जोड दिदै आएका छन्। महिलाको सामाजिक तथा आर्थिक उन्नतिका लागि सरकारी स्तरमा महिलासम्बन्धी निकाय स्थापना गरिए। चौथो विश्व महिला सम्मेलन सन् १९९५ मा भएपछि नेपालमा महिला मन्त्रालय स्थापना भयो। क्रमशः महिला आयोग स्थापना भयो तर विडम्बना महिला आयोग पदाधिकारीविहीन छ। भागबन्डाको राजनीतिले पदाधिकारीसमेत नियुक्त हुन सक्दैनन्। महिलाका क्षेत्रमा सुधार पनि भएका छन् तर हुनुपर्ने र हुन सक्नेजति भएको छैन। जनआन्दोलन २०६२६३ ताका पनि महिला सहभागिता प्रभावकारी रहेकाले अन्तरिम संविधानले ३३ प्रतिशतको व्यवस्था गरेको हो। हाल स्थानीय निकायमा ४० प्रतिशतको उपस्थिति छ। नगरपालिका र गाउँपालिकामा महिला निर्णायक तहमा छन्। १९७५ सालबाट अगाडि बढेको नारी पाइलाले सय वर्ष पार गरेको देखिन्छ, तर उपलब्धिमूलक हुन सकेको भने छैन। महिलाका लागि विभिन्न प्रावधान र केही सुविधा व्यवस्था भए पनि कार्यान्वयन पक्ष कमजोर छ।महिलाका शैक्षिक र आर्थिक उन्नति नभएसम्म राष्ट्रिय योजना, नीति र बजेटमा राखिएका महिलापक्षीय प्रावधानले पनि ठोस गति लिन सक्दैन। तसर्थ अभियानका रूपमा स्वस्फूर्त अगाडि आएका स्थानीय महिला समूहलाई मद्दत गर्न उनीहरूको आत्मविश्वास विकासका लागि शैक्षिक र आर्थिक सुधारमा प्रतिबद्धता चाहिन्छ। देशमा दण्डहीनता अन्त्य हुनुपर्छ। हत्या, हिंसा र बलात्कारका घटना अन्त्य भएमा मात्र यसपटकको नारा हिंसा विभेद र असमानता हटाउने नारा सार्थक हुनेछ।"
रोकौं धर्मान्धताको विषालु धुवाँ,"दुवै देशका सभ्यताका गौरवमय साझा पक्षहरूका महिमा गाउँदै हामी लोकतन्त्र, समृद्धि, न्याय र समानताका लागि भविष्यउन्मुख सहयात्रा पो गर्न चाहन्छौं प्रसिद्ध भारतीय पत्रकार एम जे अकबर आफ्नो गहकिलो कृति इन्डिया ः द सिज विद् इन मा लेख्छन् एक हिन्दुले महात्मा गान्धीको हत्या गरेको घटनाले सारा देशलाई एकै झट्कामा साम्प्रदायिक उन्मादबाट मुक्त गरिदिएको थियो। श्रीमती गान्धीको दुईजना शिखहरूद्वारा गरिएको हत्याले पनि सायद सिख सम्प्रदायलाई एक धक्कामा त्यो आक्रोशबाट मुक्त गरिदिने थियो, जो स्वर्ण मन्दिरमा सैनिक कारबाहीका कारण उत्पन्न भएको थियो। तर इन्दिरा गान्धीको हत्यालगत्तै दिल्लीमा भएको दंगाले त्यस्तो अपेक्षामा पानी खन्याइदियो। पहिलो घटना भारत स्वतन्त्र भएको लगभग पाँच महिनापछिको थियो। दोस्रो घटना अक्टोबर १९८४ को थियो। दोस्रो घटनाको साढे तीन दशकपछि भर्खरै फेरि एउटा अर्को साम्प्रदायिक उन्मादमा दिल्लीमा ४० भन्दा बढीको ज्यान गएको छ। मर्नेहरूमा अधिकांश मुस्लिमहरू नै परेका छन्। भारतका इस्लाम धर्मावलम्बीहरूको हृदयमा गम्भीर चोट लागेको छ। हिन्दु कट्टरपन्थीहरूमा झन् बढी घृणाको ज्वाला दन्केको छ। रक्तपातले धार्मिक विभाजनलाई गहिरो बनाएको छ। ६ महिनाअघि मात्र भारतले एक सय पचासौं गान्धी जयन्ती मनाएको थियो। त्यही समयको हाराहारीदेखि सुरु भएको नागरिकतासम्बन्धी नयाँ कानुनको विरोध र पक्षपोषणको विभाजन अन्ततः कठोर हिंसाको तहमा पुग्यो। आफ्ना पुर्खाहरूको देशका यस्तैयस्तै खालका घटनाप्रति अवसाद व्यक्त गर्दै नोबेल पुरस्कार विजेता भीएस नयपालले उहिले लेखेका थिए, वुन्डेड सिभिलाइजेसन् अर्थात् घाइते सभ्यता। उनी लेख्छन् ः भारत जो हजारौं वर्षको वैदेशिक शासनबाट घाइते भएको छ, यसले अझै पुनः उत्थानको आइडियोलोजी फेला पार्न सकेको छैन। उनी यस्तो सभ्यताबारेमा बताउँछन्, जो इतिहासमा समृद्ध छ तर जित, असामञ्जस्य अनि सभ्यता र इतिहासका आफ्नै भारीबाट घाइते भएको छ। उनले भनेजस्तै भर्खरै दिल्लीमा मुस्लिममाथि जय श्रीरामको नाराका साथ भएको आक्रमणले अतीतको भव्य सभ्यताको पृष्ठभूमिमा क्षतिग्रस्त वर्तमानको तस्बिर प्रस्तुत गरेको छ। हामी भारतसँग तीनतिरबाट जोडिएका छौं। भारतसँगको नेपालको कूल १७५१ किलोमिटर लामो सीमामध्ये साढे ६ सय किलोमिटरभन्दा बढी उत्तर प्रदेशसँग जोडिएको छ। उही उत्तर प्रदेश जहाँ २९ वर्षअघि सन् १९९१ मा हजारौं हिन्दु कट्टरताका पक्षपातीहरूको भीडले अयोध्याको बाबरी मस्दिज भत्काएको थियो। त्यस घटनाको अगुवाइ गर्ने कतिपय व्यक्ति आज त्यस प्रदेशको सत्तारूढ दल भारतीय जनता पार्टीमा आबद्ध छन्। संसारका कैयन् सञ्चारमाध्यमले बताएका छन् दिल्लीका मुस्लिमबहुल इलाकामा आक्रमण गर्न युवाहरू छिमेकी उत्तर प्रदेशबाट लाठी र रडसहित ट्रकमा आएका थिए। त्यति मात्र होइन, उत्तर प्रदेशको सरकारलाई नै इस्लामोफोविक भएको आरोप लागेको छ। राजनीति र कूटनीतिभन्दा माथि सांस्कृतिक सम्बन्धमा हामीसँग बाँधिएको भारत उही दशकौंअघिकै जस्तो हिंसाबाट आक्रान्त भइरहेकै छ। महात्मा गान्धीको त्यही भूमिबाट धर्मान्धताको विषालु धुवाँ हामीतिर आउन दिनु हुँदैन। सात दशकभन्दा अघि सन् १९४७ को १४ र १५ अगस्टबीचको मध्यरातमा नेहरूले नियतिका साथ गरिएको वाचा, ट्राइस्ट विथ डेस्टिनी को स्मरण गर्दै धर्मनिरपेक्ष भारतको प्रथम स्वतन्त्रता दिवसको पहिलो सम्बोधन गरेका थिए। उनले भावविभोर हुँदै भनेका थिए, भविष्यले हामीलाई हेरिरहेको छ। स्वतन्त्र भारतको उदयको त्यस ऐतिहासिक क्षणले सारा संसार र खासगरी दक्षिण एसियाका नेपालजस्ता देशका जनतामा नयाँ उत्साहको सञ्चार गरेको थियो। अंग्रेजलाई धपाउने आन्दोलनमा सशरीर सहभागी हाम्रो देशका पहिलो पुस्ताका कम्युनिस्ट र कांग्रेसका नेताहरूमार्फत नेपालमा लोकतान्त्रिक र धर्मनिरपेक्षताको सन्देश प्रवाहित भएको थियो। डेमोक्रेटिक डिफ्युजन को सिद्धान्तअनुसार भौगोलिक निकटता महत्वपूर्ण हुने गर्छ। यसअनुसार कुनै एउटा देश वा क्षेत्रको लोकतन्त्रीकरणले वरपर लोकतन्त्रीकरण प्रक्रियालाई सहज बनाउँछ। राणाशासनको बेलादेखि बहुदलीय व्यवस्थासम्मको अवधिमा नेपाली जनताको अधिकार प्राप्तिको संघर्षमा भारतबाट प्रेरणा प्राप्त भएको थियो। तर यसविपरीत केहीले भारतका हिन्दु कट्टरपन्थीहरूको नेपालमा सिको गर्न खोजेको हो जस्तो पनि देखिँदै आएको छ। किनकि जब भारतबाट समाचार आउँछ, परिचयपत्र हेर्दै इस्लाम धर्मावलम्बी देखिनेहरूलाई मरणान्त कुटपिट गरियो, उनीहरूको घर जलाइयो। यहाँ फेरि तिनीहरू धर्मनिरपेक्षतामाथि जनमत संग्रह गरिनुपर्छ भन्न थाल्छन्, जसलाई अहिलेसम्मको जनमतले खासै चिनेको छैन। सात सालको परिवर्तनपछिका नेपालको अन्तरिम शासन विधान, आठ साल र नौ सालमा त्यसमा गरिएका संशोधनमा नेपाललाई हिन्दु अधिराज्य भनिएको थिएन। न सरकारलाई श्री ५ को सरकार भनिएको थियो। ०१५ साल जेठमा गरिएको नेपाल अन्तरिम शासन विधानको चौथो संशोधनको दफा १० मा रूपान्तर शीर्षकमा थपियो, मूल ऐन र अन्य नेपाल कानुनमा विषय वा प्रसंगबाट अर्को अर्थ नलागेमा सरकार वा नेपाल सरकार भन्ने शब्दहरू उल्लेख भएका ठाउँमा सो शब्दहरूको सट्टा श्री ५ को सरकार भन्ने शब्दहरू रहेको सम्झनुपर्छ। राजा महेन्द्रले आफूमा निहित नेपालको राजकीय सत्ता र अन्तर्निहित शाही विशेषाधिकार प्रयोग गर्दै ०१५ साल फागुनमा जारी गरेको संविधानमा पनि नेपाललाई हिन्दु अधिराज्य भनिएको छैन। त्यसको भाग १ धारा १(३) मा राजालाई मात्र आर्य संस्कृतिका अनुयायी हिन्दु धर्मावलम्बी भनिएको छ। बरु भाग ३ को धारा ५ मा प्रत्येक नागरिकले प्रचलित परम्पराको मर्यादा राखी सनातनदेखि चलिआएको आफ्नो धर्मको अवलम्बन र अभ्यास गर्न सक्नेछ भनिएको छ। समयक्रममा राजाको शक्ति सुदृढ गर्ने सन्दर्भमै नेपाललाई हिन्दु अधिराज्य बनाइएको थियो। २०१९ साल पुस १ गतेदेखि प्रारम्भ भएको नेपालको संविधानको भाग १ धारा ३(१) मा घोषणा गरियो, नेपाल एउटा स्वतन्त्र, अभिभाज्य र सार्वभौमसत्तासम्पन्न राजतन्त्रात्मक हिन्दु राज्य हो। त्यसपछि निकै विरोध हुँदाहुँदै पनि दरबारकै जोडबलमा ०४७ सालको संविधानमा पनि नेपाललाई हिन्दु अधिराज्य बनाइयो। तर त्यो संविधान लागू भएकै बेलादेखि त्यसको विरोध हुन थाल्यो। नेपाली कम्युनिस्ट आन्दोलनका नवीन विचारक तथा जनताको बहुदलीय जनवादको सिद्धान्तका प्ररेणा मदन भण्डारीले संविधानलाई आलोचनात्मक समर्थन गर्दा उल्लेख गर्नुभएको एउटा बुँदा यो पनि थियो। त्यसअघि नै ०४७ कात्तिकमा पार्टी महासचिवका हैसियतले पार्टीभित्र प्रस्तुत गरिएको एक दस्ताबेजमा उहाँले प्रस्टरूपमा धार्मिक कट्टरतालाई प्रतिगमनकारी सोचका रूपमा व्याख्या गर्नुभएको थियो। उहाँले त्यसबेला औंल्याउनुभएको थियो, विघटित पञ्चायतका निर्दलीयतावादी तत्वहरू तथा धार्मिक कट्टरवादीहरू, जाति, भाषा, क्षेत्र र धर्मभित्रका सम्प्रदायवादी तत्वहरू दरबारको नेतृत्वमा परिचालित छन्। उहाँको ठहर थियो निरंकुशतावादी, प्रतिगामी र पुनरुत्थानवादी तत्वहरू भनेका यिनै हुन्। भारतको सत्ताले पहिलोपटक स्वतन्त्रताको ध्वजा फहराउँदा भनेको थियो विभाजनका कारण सीमापारि पुगेकाहरू पनि आफ्नै दाजुभाइ हुन्, भोलिका दिनमा हामी सुखदुःख बाँड्ने छौं। तर त्यसपछिका दिनमा सीमापारिकासँग भारतको कहिल्यै सुमधुर सम्बन्ध रहेन। आज त्यही भारतको सत्ताधारी वर्गमाथि स्वतन्त्रतापछिका दिनमा पटकपटक अल्पसंख्यकहरूको रक्षा गर्न नसकेको गम्भीर आरोप लागेको छ। दिल्लीको घटनालगत्तै अल्पसंख्यक मुस्लिमहरूले आफ्नै देशमा बिरानो अनुभव गर्नुपरेको समाचार विश्वभरका माध्यमहरूमा छाइरहेका छन्। हिन्दु राष्ट्रवादको विषालु आइडियोलोजी को पक्षपोषणका कारण एउटा छिमेकमा घृणाको प्रसार हुनु अर्को छिमेकीका लागि हितकर हुँदैन। हामीकहाँ पञ्चायतको उदयसँगै आएको हिन्दु राष्ट्र र श्री ५ को सरकारलाई जनताले पन्छाइसकेका छन। त्यसैले दिल्लीको साम्प्रदायिक दंगालगत्तै धर्मनिरपेक्षताको प्रश्नमा जनमत संग्रहको चर्चा गर्न खोज्नु या त अञ्जानवश भारतको नियतिबाट शिक्षा लिन नसक्नु हो या त नेपालमा प्रतिगमनको आकांक्षा प्रकट गर्नु हो। नेपालीले पनि उत्तिकै सम्मानका साथ महात्मा मान्दै आएका अहिंसाका पुजारी गान्धीको भारत धार्मिक असहिष्णुताकै कारण पटकपटक हिंसाको चपेटामा पर्दै गरेको देख्दा हामी मर्माहत छौं। तर हामी भारतको अवस्थाबाट सिक्न पनि चाहन्छौं। सन् १९४७ को स्वतन्त्रता र विभाजनपछिका हिंसात्मक घटनामा झन्डै २० लाख मानिस मारिएका थिए। त्यसपछि पनि १४ प्रतिशत मुस्लिम र ८० प्रतिशत हिन्दुबीच भिडन्तका कैयन् घटना भएका छन्। तर सबैजसो घटनामा सुरक्षाकर्मीले मुस्लिममाथि भएका ज्यादतीलाई टुलुटुलु हेरेको आरोप लाग्ने गरेको छ। भारतका वर्तमान प्रधानमन्त्री नरेन्द्र मोदी गुजरातको मुख्यमन्त्रीको पदमा रहनुभएका बेला सन् २००२ मा त्यहाँ पनि साम्प्रदायिक दंगा भएको थियो। त्यस क्रममा पनि मुस्लिमहरूमाथि भएको आक्रमणलाई प्रहरीले नरोकेको आरोप विश्वव्यापी छ। त्यो बेला मारिएका एक हजारमध्ये आठ सय मुस्लिम थिए। यसपटक एकातिर प्रधानमन्त्री मोदी अमेरिकी राष्ट्रपतिको स्वागतमा व्यस्त हुनुहुन्थ्यो। अर्कातिर दिल्लीमा दंगा फैलिइरहेको थियो। कुनै बेला गुजरातको घटनाको कारण देखाएर त्यही अमेरिकाले त्यहाँका मुख्यमन्त्री मोदीको भिसा आवेदन रद्द गरेको थियो। एमजे अकबरले आफ्नो देशमा बेलाबेला हुने गरेका धार्मिक तथा साम्प्रदायिक दंगाहरूको अध्ययन गर्दै रायट आफ्टर रायट मा लेखेका छन्, गान्धीले अहिंसालाई व्यक्तिगत विश्वासका रूपमा आत्मसात गरे, भद्र अवज्ञालाई अन्यायविरुद्ध लड्ने बलियो राजनीतिक औजार बनाए। गान्धीले दिएको शिक्षाअनुसार भद्र अवज्ञाका अभ्यासकर्ताले असत्यलाई त्याग्न र सत्यलाई आत्मसात गर्न सक्नुपर्छ। गान्धीका अनुसार सत्याग्रहले मनबाट घृणा मिल्काउँछ। कुनै एउटा धर्मलाई राज्यको धर्म बनाउनु हुँदैन, राज्यलाई धर्म मामलामा निरपेक्ष राख्नुपर्छ भन्ने प्रगतिशील सोचका साथ उदाएको स्वतन्त्र भारतको त्यो भावनालाई आजका आम नेपालीले पनि आत्मसात गरेका छन्। एउटा असल छिमेकीको नाताले हामी त घृणाको नाश भएको भारत देख्न चाहन्छौं। दुवै देशका सभ्यताका गौरवमय साझा पक्षहरूको महिमा गाउँदै हामी लोकतन्त्र, समृद्धि, न्याय र समानताका लागि भविष्यउन्मुख सहयात्रा पो गर्न चाहन्छौं। निरंकुश राणाकालमा समेत गान्धीका आदर्श नेपालका न्यायप्रेमीका लागि प्रेरणाका स्रोत थिए। तर स्वतन्त्रता प्राप्तिलगत्तै भारतले हिन्दुमुस्लिम दंगाको सामना गर्नुपर्यो। आज पनि राजनीति र कूटनीतिभन्दा माथि सांस्कृतिक सम्बन्धमा हामीसँग बाँधिएको त्यो देश उही दशकौंअघिकै जस्तो हिंसाबाट आक्रान्त भइरहेकै छ। महात्मा गान्धीको त्यही भूमिबाट धर्मान्धताको विषालु धुवाँ हामीतिर आउन दिनु हुँदैन। बरु हामीले भारतलाई धार्मिक सहिष्णुताको हाम्रो साझा दर्शनको स्मरण गराउनुपर्छ।"
अनिमात्र विभेदरहित समाज,"संसारका विकसित राष्ट्रहरूले सामाजिक न्यायका आधारमा महिला हक अधिकारसम्बन्धी कानुन निर्माण गरी महिलालाई विकासको मूलधारमा समावेश गरेका छन्। विशेषगरी युरोपेली मुलुकमा भएको न्यायपूर्ण समाजको संस्थागत विकासले महिलाको सामाजिक प्रतिष्ठा उँचो छ। अन्तर्राष्ट्रिय जगत्मा महिलामाथि हुने विभेदविरुद्धको आन्दोलनलाई एकत्रित र एकताबद्ध बनाउन महिला सफल भएका छन्। अन्तर्राष्ट्रिय महिला दिवस मनाउँदै गर्दा अग्रजले थालेको महिला आन्दोलनको सर्वमान्य सिद्धान्त लैंगिक समानता, विभेदको अन्त्य र स्वतन्त्रताको प्रत्याभूतिबाट मात्रै समाज रूपान्तरण र न्यायपूर्ण समाज निर्माणबाट मात्र सम्भव हुन्छ। यही विश्वासका आधारमा लोकतान्त्रिक आन्दोलनमा महिला अधिकार र लैंगिक समानताका मुद्दाले स्थान पाएका हुन्। यो आवाज राणाशासन अन्त्यका लागि भएका आन्दोलनसँगै उत्थान भई आज पनि जारी छ। कानुनप्रदत्त लैंगिक समानता र हक अधिकारको सुनिश्चितताको प्रभावले रूपान्तरित सभ्य समाज निर्माण अनि मुलुकले चाहेको लोकतान्त्रिक पद्धति र यसका मूल्यमान्यताको संस्थागत विकास हुने हो। समग्र महिलाको जीवन पद्धतिमा आन्दोलनपछिको परिवर्तनबाट प्राप्त अधिकार उपभोग भएको छछैन भन्ने विषयमा ध्यान केन्द्रित गर्न जरुरी छ। महिला आन्दोलन राणा शासनविरुद्धको आन्दोलनसँगै सुरु भएको हो। महिलाले गरेको सत्याग्रहकै कारण जनप्रतिनिधि चुन्ने तथा मतदान गर्ने अवसर प्राप्त गरे। जसको नतिजा २०१५ सालको आमनिर्वाचनमा निर्वाचित महिला द्वारिकादेवी ठकुरानी राष्ट्रको मात्र नभई एसियाकै पहिलो मन्त्री बनिन्। २०१७ सालपछिको ३० बर्से कठोर तानाशाही शासन प्रणालीबाट नेपाली नागरिकका सम्पूर्ण मौलिक अधिकार खोसिएपछि महिला विकासमा पनि अवरोध उत्पन्न भयो। विकास र समृद्धि लाई गन्तव्यमा पुर्याउन लैंगिक विभेदरहित सहभागिता र पूर्ण जनतालक्ष्यित सरकारको कार्यक्रमले मात्र सम्भव छ। ०४६ सालको आन्दोलनपछि केही हदसम्म भए पनि नेतृत्वमा महिला सहभागिताको सुरुवात भयो। महिला मुद्दाको समाधान गर्न निर्णायक तहमा महिलाको उपस्थिति आवश्यक हुन्छ भन्ने अवधारणा सत्य सावित भयो। उनीहरूले १० प्रतिशत सहभागिताको माग गर्दा पाँच प्रतिशत उम्मेदवारीको संवैधानिक आरक्षणको व्यवस्था भयो। महिला मुद्दा उजागर गरियो तर सुनिएन। २०५६ मा पाँच प्रतिशत महिला सांसदले महिलालाई अंशको अधिकार प्रस्ताव गरे। तर २०६४ मा मात्र त्यसको अनुमोदन गरियो। पहिलो महिला उपप्रधानमन्त्री शैलजा आचार्य जसले ०१७ सालमा निर्वाचित सरकार अपदस्थ गर्दा एक मात्र व्यक्ति जसले तत्कालीन राजा महेन्द्रलाई कालो झन्डा देखाउने हिम्मत गर्नुभयो, उहाँलाई समेत पाँच प्रतिशत आरक्षणमा सीमित गरियो। स्थानीय निर्वाचनमा महिलाको अनिवार्य राजनीतिक सहभागिताको प्रावधानले नेतृत्व विकास र जागरणमा आमूल परिवर्तन सम्भव भयो। त्यसैको जगमा ४० प्रतिशत महिलाको सहभागिता स्थानीय निर्वाचनमा सुनिश्चित गर्न सकिएको हो। ०६४ र ०७० सालको संविधानसभामा सहभागी एकतिहाइ महिला सभासद्ले पार्टीको दायराभन्दा माथि उठेर महिला मुद्दामा एकबद्ध भएकै कारण अनेक अधिकार प्राप्त भए। कुनै पनि किसिमको भेदभाव नगर्ने, प्रत्येक महिलालाई प्रजनन स्वास्थ्य तथा प्रजननसम्बन्धी हक, आमाका नामबाट पनि नागरिकता प्राप्त गर्ने अधिकार, महिलाविरुद्ध शारीरिक, मानसिक वा अन्य कुनै किसिमको हिंसाजन्य कार्य गरेमा कानुनद्वारा दण्डनीय हुने, पैत्रिक सम्पत्तिमा छोरा र छोरीलाई समान हक, वंशीय आधार तथा लैंगिक पहिचानसहितको नागरिकताको हक सुनिश्चित भएको छ। समान कामका समान पारि श्रमिक तथा सामाजिक सुरक्षा, महिलाविरुद्व धार्मिक, सामाजिक, सांस्कृतिक परम्परा, प्रचलन वा अन्य कुनै आधारमा शारीरिक, मानसिक, यौनजन्य, मनोवैज्ञानिक वा अन्य कुनै किसिमको हिंसाजन्य कार्य वा शोषण भएमा कानुनबमोजिम दण्डनीय हुने र पीडितलाई कानुनबमोजिम क्षतिपूर्ति पाउने हक, संघीय संसद्मा प्रतिनिधित्व गर्ने प्रत्येक राजनीतिक दलबाट निर्वाचित कूल सदस्य संख्याको कम्तीमा एकतिहाइ सदस्य महिला हुनुपर्नेजस्ता प्रावधान लागू गर्न सम्भव भयो। राज्यका सबै निकायमा महिलालाई समानुपातिक समावेशी सिद्धान्तका आधारमा सहभागी हुने हक, शिक्षा, स्वास्थ्य, रोजगार र सामाजिक सुरक्षामा सकारात्मक विभेदका आधारमा विशेष अवसर प्राप्त गर्ने हक, सम्पत्ति तथा पारिवारिक मामिलामा दम्पत्तिको समान हक आदि सुनिश्चित गर्दै नेपालको संविधान २०७२ महिलामैत्री बनाउने पक्षमा आन्दोलनले ठूलो योगदान गरेको छ। संविधानमा महिलाको हक अधिकारका सम्बन्धमा उल्लिखित स्वास्थ्य, शिक्षा, रोजगारका साथै महिलाविरुद्ध कुनै पनि किसिमबाट हिंसाजन्य वा शोषण गर्न नपाइने र गरिएमा दण्डित गरिने व्यवस्थाको किटान गरिएको छ। संविधानमा संसद्मा एकतिहाइ महिलाको अनिवार्य उपस्थितिको सुनिश्चितता र राज्यका हरेक निकायमा एकतिहाइ प्रावधान रहे पनि स्पष्ट किटान गरिएको पद (राष्ट्रपति, वा उपराष्ट्रपति, सभामुख वा उपसभामुख, अध्यक्ष तथा उपाध्यक्ष) आदिमा एक महिला अनिवार्य हुने व्यवस्थाबाहेक निर्णायक तह, मन्त्रिमण्डल र संसद्का समितिहरूमा संवैधानिक प्रावधान लागू हुन सकेको छैन। त्यसैगरी स्थानीय निकाय स्वायत्त ऐनले ४० प्रतिशत कार्यकारिणी पदसहित प्रमुख वा उपप्रमुखमा एक महिलाको अनिवार्यताले राजनीतिमा महिला सहभागिता उत्साहजनक छ। यद्यपि हरेक पार्टीले महिलालाई उपप्रमुखमा मात्र उम्मेदवारी दिनुले विभेदकारी भएको देखाउँछ। त्यसैगरी प्रमुखबाट कार्यक्रम र अधिकारबाट वञ्चित गरिएको गुनासो पनि प्रशस्त छन्। तसर्थ संविधान लागू भएपश्चात् महिलाको राजनीतिमा सहभागिता, अन्य पेसागत क्षेत्रमा उपस्थिति, महिला सशक्तीकरणका कार्ययोजना, लैंगिक समानता र समावेशीकरणको अवस्था सोचेजस्तो सन्तोषजनक छैन। लोकतन्त्र स्थापनासँगै पेसागत क्षेत्रमा महिलाको पहुँच वृद्धि भएको छ। शिक्षा क्षेत्रमा महिलाको अवस्था सन्तोषजनक छ। लोकसेवा नीतिअनुरूप महिलाको उमेर हदबन्दी ४० रहेकाले पनि महिलालाई सरकारी सेवामा विशेष अवसर प्राप्त हुँदा यसप्रति आकर्षण बढ्दो छ। तर पनि हरेक क्षेत्रको निर्णायक तहमा महिला उपस्थिति न्यून नै छ। जस्तै मन्त्रिपरिषद्मा महिलाको उपस्थिति दयनीय रहेको, प्रादेशिक सरकारमा महिला सहभागिता कम देखिन्छ। क्षमता र सामथ्र्य हुदाँहुँदै पनि उपसभामुखसभामुख पदमा महिला भएकै कारण पदमा जानबाट रोकिएको विगत हाम्रोसामु स्पष्ट छ। नेपालको संविधानअनुरूप स्थानीय निर्वाचनमा महिला सहभागिता कार्यकारिणी पद अध्यक्ष वा उपाध्यक्षसहित ४० प्रतिशत हुने प्रावधान महिलाका समस्या समाधानमा अर्थपूर्ण रहेको छ। देशभरमा ७५३ स्थानीय तहमध्ये ६ महानगरपालिका, ११ उपमहानगरपालिका, २७६ नगरपालिका तथा ४६० गाउँपालिकामा ३५ हजार जनप्रतिनिधि चुनिएका छन्। यसमा ४० प्रतिशत अर्थात् १४ हजार महिला निर्वाचित भएका छन्। यस ऐतिहासिक उपलब्धिलाई महिलाले चुनौतीका साथ सामना गर्दै निर्भीकतापूर्वक काम गर्न सफल छन्। यद्यपि स्थानीय तहमा अधिकांश उपप्रमुख पदमा महिला भएकाले न्यायिक समितिको अध्यक्ष हुने कानुनी प्रावधानबाहेक अन्य अधिकारबाट वञ्चित भएका छन्। विकास निर्माण र बजेट निर्धारण अधिकार प्रमुखमा निहित हुँदा लैंगिक उत्तरदायी बजेटमा समेत प्रतिकूल प्रभाव अर्थात् असमान वितरण रहेको छ। महिलाका हरेक समस्या उजागर गर्ने वा गुनासो राख्ने थलोमा महिला हुनुलाई सफलता मान्नुपर्छ। त्यसैले धेरै समस्या स्थानीय तहमै समाधान हुँदा महिलामा आत्मबल पनि बढेको छ। तर साधन, स्रोत र आवश्यक सूचना, प्रशिक्षककोे अभावमा निर्णय गर्ने क्षमतामा कमी भएकाले महिला क्षमता अभिवृद्धिका लागि स्थानीय निकायको हरेक प्रक्रियामा महिला सहभागी गराउने प्रावधानको व्यवस्था जरुरी भएको छ। ग्रामीण क्षेत्रमा राज्यको दृष्टि सोचेअनुकूल पर्न सकेको छैन। त्यसैले आम नागरिक आवश्यक सेवासुविधाबाट वञ्चित रहँदै आएका छन्। जबसम्म गाउँको विकास र त्यहाँको जनसंख्याप्रति लक्ष्यित कार्यक्रम ल्याइँदैन तबसम्म नेपालको समग्र विकासको परिकल्पना गर्न सकिँदैन।। युवा रोजगारका क्रममा बिदेसिनुपर्ने परिस्थितिले महिला र बालबालिका मात्र गाउँमा बसोवास गर्ने भएकाले विशेषगरी महिलाको जनसंख्या बढिरहेको छ। तसर्थ राज्यले निर्माण गरेको महिला अधिकारसम्बन्धी कानुन र प्राप्त गर्ने अधिकारलाई गाउँसम्म पुर्याउन र सबै वर्ग विशेषगरी गरिब, पिछडिएका जनजाति तथा अल्पसंख्यकले प्राप्त गर्ने संवैधानिक स्वास्थ्य, शिक्षा, रोजगार आदि सेवा प्राप्त गर्ने अधिकारलाई थप सुनिश्चित गर्न जरुरी छ। कृषिमा महिलाको सहभागिता झन्डै ९५ प्रतिशत छ। तर कृषिमा प्रदान गरिने अधिकांश तालिम तथा कार्यक्रम पुरुषलक्ष्यित मात्र रहेकाले प्राप्त तालिम र प्रविधिको उचित कार्यान्वयन हुन सकेको छैन। तसर्थ महिलालाई लक्ष्यित गरी कृषि, घरेलु उद्योग सञ्चालनजस्ता तालिम र प्रविधिको व्यवस्था भएमा आर्थिक सुदृढीकरणको माध्यमबाट ग्रामीण महिला सशक्त हुनेमा दुईमत छैन। त्यसैगरी नेपालको संविधानद्वारा प्रदत्त सम्पूर्ण अधिकारबारेमा सुसूचित गराउँदा महिलाले भोगिरहेका हिंसा, बालविवाह, आर्थिक दयनीयता, स्वास्थ्य र शिक्षा सेवाबाट वञ्चित आदि विकृति पनि अन्त्य गर्न सकिनेछ। तब मात्र समाजको सही रूपान्तरण सम्भव छ। यद्यपि राज्यको कुनै पनि अंग यसप्रति गम्भीर र उत्तरदायी नदेखिएकाले सरकारका हरेक नीति तथा कार्यक्रम प्रभावकारी अर्थात् कार्यान्वयन हुनेमा आम नागरिकको विश्वास घटेको छ। विकास र समृद्धि लाई गन्तव्यमा पुर्याउन लैंगिक विभेदरहित सहभागिता र पूर्ण जनतालक्ष्यित सरकारको कार्यक्रमले मात्र सम्भव छ। डिना नेपाली कांग्रेसकी केन्द्रीय सदस्य हुन्।"
नारी र लगाम,"डा अम्बिका अर्याल हिजो बाल्यकालमा विवाह बन्धनमा बाँधिएर घरायसी झमेलामा रुमलिएकी हजुरआमा र आज अक्षर चिनेर विभिन्न सभासमारोहमा भाग लिन पुगेकी नातिनीको तुलना गरेर समाज नारी अधिकारले फड्को मारेको कुरा गरिरहन्छ। एक्काइसौँ शताब्दीमा आएर पनि मानवताका परिभाषाभित्रै रुमलिएका समान प्राणीका अस्तित्वलाई नियाल्ने आँखा फरक छन्। ती आँखामा पारदर्शी चस्मा अनुभूतिले मात्र होइन समय, परिवेश, अवसर, अधिकार, कानुनी व्यवस्था एवं संस्कारका लगाममा कसिएको छ। स्वतन्त्र रूपमा जीवन जिउनु सबैको मौलिक हक भनिरहँदा पखेटा काटिएका पक्षीहरू हावामा फडफडाउन नपाउँदै पछारिएको दृश्य देखेर पनि नदेखेको झैँ गर्ने परिपाटी जीवित छ। सभ्यताको इतिहासमा समान दर्जामा रहेका मानवीय अस्तित्व जीवनपर्यन्त भिन्न मूल्यमा वर्गीकृत हुँदै जाँदा त्यसको हाँगाबिँगालाई छाँट्नेभन्दा फस्टाउन मद्दत पुर्याउने हातहरू पुजिएका छन्। त्यसैले नारीका लागि जति नै स्वतन्त्रताको गीत गाइए पनि त्यसमा ताल मिलाएर नाच्न सक्ने अवस्था अझै सिर्जना भइनसकेको अनुभूति आजका नारीमा छ। हजुरआमाको जीवन र नातिनीको जीवनमा निकै भिन्नता नदेखिएको होइन। हिजो बाल्यकालमा विवाह बन्धनमा बाँधिएर घरायसी झमेलामा रुमलिएकी हजुरआमा र आज अक्षर चिनेर विभिन्न सभा र समारोहमा भाग लिन पुगेकी नातिनीको तुलना गरेर समाज नारी अधिकारले फड्को मारेको कुरा गरिरहन्छ। तर, हजुरआमाको जीवनमा भएका समस्या आज रूप मात्रै बदलेर उभिएका छन्। एकसरो धोती फेर्न, केटाकेटीका पेट भर्न, लोग्नेलाई विदेशमा पढ्न पठाएर खर्च भर्न तथा अन्नपातको जोहो गर्न पर्दाका हजुरआमाका संघर्ष पनि संघर्ष नै थिए। आजका नारीले आफूलाई पूर्ण मानव बनाउनका लागि गरेको संघर्ष त्योभन्दा कम छैन। कामकाजी नारीहरूका समस्याका पर्खाल नाघिनसक्नुका छन्। बिहान बेलुकीको समय घरधन्दा, भान्सा, परिवारको हेरविचार, बालबच्चाको स्याहारसुसार आदि जिम्मेवारीमा पूर्णकालीन जागिरेझैँ खटेर लाग्नुपर्ने, घरका जिम्मेवारी पूरा गरिसकेपछि कामकाजमा पुरुषसरह नै सक्रिय रूपमा होमिनुपर्ने आजका नारीका संघर्षलाई कसरी लिने ? यसर्थ नारीका संघर्ष एक्काइसौँ शताब्दीका समयमा ह्वात्तै घटेको निष्कर्ष धेरैको रहे पनि मलाई भने विविध भेष बदलेर अकासिएझैँ लाग्छ। समाजले निर्माण गरेको संस्कृति नै नारी स्वतन्त्रताको पहिलो लगाम भइरहेको छ। लगामलाई जति धेरै खिच्न सक्यो, त्यति लगाम समाउनेवाला रमाउन सक्छ। चाहे, त्यो लगामधारी जुनसुकै वर्ग, जाति, धर्म, पेशा अवलम्बन गर्ने किन नहोस्। आखिर त्यो लगाम बनाउनेले आफ्नो भलाइलाई पहिलो शर्तमा राखेको हुन्छ। विभिन्न धर्ममा नारीमाथि लगाइएका विभेदका लगामले सिर्जना गरेको परिस्थितिसँग जुध्न नारीलाई सहज कहाँ छ र ? मूल्य, मान्यता, संस्कार, पापधर्मसँग जोडिएका अनेक कुरीतिका लगामलाई व्यावहारिक रूपमै तोड्नका लागि आजका नारीले गर्नुपरेको संघर्ष अतुलनीय छ। जतिसुकै सुधारिएको संविधान आए पनि दिदीबहिनीलाई अंश दिन सक्ने गरी दरिलो मुटु कमै दाजुभाइलाई प्राप्त भएको छ। मठमन्दिरमा नारीहरूलाई पुजारीका रूपमा सकार्न सक्ने सोच कहिले पलाउने हो ? महिनावारीबिना सृष्टि सम्भव नहुने जान्दाजान्दै कतिञ्जेल दूरदूरमा कष्टप्रद जीवन बिताउनुपर्ने हो ? छाउगोठमा बलात्कृत भएर कति नारीले मर्न पर्ने हो ? शृंगारलाई नारीको गहना नभएर लगामका रूपमा बुझाउने शिक्षा कहिले लागू गरिने हो ? भ्रमपूर्ण जीवनबाट वास्तविकतामा जिउन सक्ने नागरिकका हैसियतमा अपनत्व खोज्दै कहिले नारीहरू जाग्ने हो ? दुई चार जनाले बोलिदिँदैमा घरघरमा अधिकारका कोसेली बोकेर कसले नारीहरूलाई पुर्याउने जिम्मा लिने हो ? यस्ता अनगिन्ती प्रश्न अनुत्तरित छन्। यसकै खोजीमा आजका नारी संघर्षमा जुटिरहँदा कसरी लैंगिक समानता र स्वतन्त्रताको अनुभूतिले हाँस्न सकिएको छ र ? कानुनी दायरा अनेक बने पनि त्यसलाई फुकुवा गर्ने तौरतरिकाका रूपहरू लगामझैँ कसिँदै गइरहेका छन्। एसिड आक्रमण गरेर कुरूप पारेपछि पुरुषत्वको विजय मनाउनेदेखि लिएर सामूहिक रूपमा अप्राकृतिक अत्याचार गरेर गुमनाम बनाउने पुरुषत्व बोकेका व्वाँसाहरू डुक्रिँदै हिँड्ने आजको समाजमा नारीको जीवन दिनानुदिन कठैबरा बन्दै गइरहेको छ। आफैँले जन्माएका सन्तान मात्र होइन, आफैँलाई जन्म दिने आमासमेत परिवारभित्रै लुटिने समाचारहरू सधँै पढ्नुपर्दा आजका नारीका मनमा कस्तो हुरी मडारिँदो हो ? नारीमाथि अत्याचार गर्ने अमानवीय व्यवहारका पुरुषहरूको पौरुष विनाश गर्ने योजनामा जुटेका महिला अधिकारकर्मीमाथि नै बढ्दै गएको हिंसात्मक व्यवहारका लागि कसले लड्ने ? एउटा पुरुषलाई गाली गर्नु सबैलाई मुछ्नु हो भन्ने कुविचार बोकेका व्यक्तिले भड्काएको सामाजिक दंगालाई टुलुटुलु हेर्ने शासन व्यवस्थाको विरोधमा को उत्रने ? हिजो अनेक किसिमले अपराधी ठहरिएका मानिसहरू दूधले नुहाउँदै छरछिमेकमा हिँडिरहँदा चेलीबेटीलाई घरभित्रै कहिलेसम्म लुकाउने ? यी विभिन्न समस्यासँग जुध्नु आजका नारीको कठिन चुनौती बनेको छ। यद्यपि, आजका नारी आवाजविहीन छैनन्। आफूमाथि भएको विभेद, हिंसा, दुव्र्यवहार छुट्याउन सक्ने पनि भएका छन्। कसैले आफूलाई अनैतिक व्यवहार गर्दै छ भन्ने जानीजानी चुपचाप सहेर बस्ने स्वभाव हराउँदै गएको छ। प्रतिफल जे होस् तर नारी मुकाबिलामा उत्रेका छन्। समाज, संस्कार, परिवार आदि जेसुकैले आफूमाथि लगाएको लगामका विरुद्धमा मौन स्वीकृति जनाएर जीवनभर आज्ञापालक, सहनशील, लज्जालु नारीका विशेषणले सिंगारिँदै जीवन जिउने नारीको संख्या घटेको छ। मानव अस्तित्व के हो ? नारी र पुरुषका अधिकार समान किन छैनन् ? हरेक क्षेत्रमा नारीमाथि लगाइएका लगामहरूमा नारीले नै समर्थन गर्नुको कारण के हो ? त्यस्ता नारीमा भएका पितृसत्तात्मक प्रवृत्तिलाई बदल्न आजका नारीले कसरी संघर्ष गर्नुपर्दछ ? आफ्नो र पराईको नातागत विभेदमा सन्तानहरूमा किन विभेद हुने गरेको छ ? शैक्षिक, आर्थिक हैसियत कमजोर भएका नारीका सोचमा कसरी दमनात्मक राजनीति बढिरहेको छ ? आदि विविध विषयमा शिक्षित नारीहरू सचेत बन्दै छन्। अशिक्षित तथा निम्न वर्गका नारीका समस्या भने अहिलेसम्म उही हालतमा छन्। यसर्थ नारी भएर जन्मन पाउँदा आफैँमा गर्व गर्न मन लाग्ने परिस्थितिको सिर्जनाका लागि विभेदका लगामलाई च्यात्न नारीले गर्नुपर्ने संघर्ष अझ बाँकी नै छ। नारीहरूको स्वतन्त्र र समृद्ध जीवनले मात्र हरेक परिवार, समाज र देशको समृद्धि सम्भव छ भन्ने भावनालाई हरेक पुरुषले आत्मसात् गर्नु जरुरी छ। नारीको संघर्ष पुरुषसँगको लडाइँमा केन्द्रित भइरहेको छ भन्ने गलत मानसिकताबाट गुज्रिएका पुरुषकै असहयोगले संघर्षका चुनौतीसँग नारीले लड्नु परिरहेको छ। यसर्थ नारीको आजको संघर्ष पितृसत्तासँग हो भन्ने चुरो बुझेर लैंगिक विभेदका लगामलाई च्यात्न पुरुषहरूले पूर्ण रूपमा सहयोग नगरेसम्म नारी हुनुको गर्व महसुस हुनेछैन भन्नु एक्काइसौँ शताब्दीका नारीहरूको प्रतिनिधि मानसिकता हो।"
"आभारी छु, अदिची !","नेहा शर्मा । मलाई अहिले कसैले तिमी नारीवादी हो ? भनेर प्रश्न गर्यो भने मौन नबसीकन, शिर उठाएर भन्ने गर्छु हो, म नारीवादी हो। मेरा लागि नारीवादी यस्तो मानिस हो, जो पुरुष र महिला दुवैको सामाजिक, राजनीतिक र आर्थिक समानतामा विश्वास राख्छ। कलेज पढ्न थालेपछि थुप्रै मानिससँग मेरो चिनजान हुन थाल्यो। उनीहरूसँग म हेलमेल पनि हुन थालेँ। नयाँ मित्रता गाँसिन थाल्यो। साथीहरू मलाई प्रश्न गर्थे, आर यू ए फेमिनिस्ट ? के तिमी नारीवादी हौ ? कतिपय त मेरो जवाफको प्रतीक्षा नै नगरीकन प्याच्चै भनिहाल्थे आई हेट फेमिनिस्टस। म नारीवादीहरूलाई घृणा गर्छु। नारीवाद भनेको चटक मात्र हो। म चुप रहन्थेँ। ठूलो द्विविधा हुन्थ्यो। नारीवादी हुँ भनौँ भने मलाई उनीहरूसँगको मित्रता गुमाउनु थिएन, नारीवादी होइन भनौँ भने सरासर झुट बोलेको हुन्थ्यो। झुटो बोलिहाल्न मन लाग्दैनथ्यो। नाइजेरियाली लेखक चिमामान्दा एन्गोजी अदिचीलाई डिस्कभर गरेपछि मात्रै मैले मेरो नारीवादी मनलाई खुला छोड्ने हिम्मत पाएकी थिएँ। उनीसँग मेरो पहिलो परिचय भयो, उनको पहिलो उपन्यास पर्पल हिबिस्कस मा। थुप्रै किताब भइराख्ने हाम्रो घरको दराजमा त्यो उपन्यास कसरी आइपुग्यो, मलाई थाहा छैन। बुबा हरेक पटक काठमाडौँ जाँदा थुप्रै किताब ल्याउनुहुन्थ्यो। सायद उहाँले नै ल्याउनुभएको थियो। किताबको शीर्षक आकर्षक लागेर मैले पर्पल हिबिस्कस पढ्न थालेँ। पुस्तक पढ्न थालेपछि म एकछिन पनि रोकिइनँ। कथामा यति आकर्षित भएँ कि न खानको ध्यान भयो, न सुत्नको। नाइजेरियामा जन्मिएकी १५ वर्षीया काम्बिलीद्वारा कथित कथालाई अदिचीले परिवार, धर्म, विश्वास, अन्धविश्वास, हिंसा, परम्परा, नारीवादजस्ता सयौँ धागोले बुनेर सशक्त बनाएकी छिन्। क्रिसमसमा पूरै गाउँलाई खाना ख्वाउने र बाहिरी दुनियाँका लागि अत्यन्त सज्जन काम्बिलीका पिता घरमा आफ्नो परिवारसँग भने अत्यन्तै हिंस्रक हुन्छन्। घरेलु हिंसापीडित उनकी आमा बिट्राइसलाई उत्पीडित अफ्रिकी महिलाको प्रतीकका रूपमा पेश गरिएको छ। बिट्राइस कति हदसम्म पीडित हुन्छिन् भने उनीसँग आफ्नो घरमा कुन रङको पर्दा झुण्ड्याउने भन्ने कुरासम्मको पनि अधिकार हुँदैन। उनको संसार आफ्नो पतिद्वारा नियन्त्रित हुन्छ। कथाको अन्त्य भयानक छ, तर पितृसत्ता र हिंसाको अन्त्य हुने कारणले मन आनन्दित हुन्छ। अदिचीको पर्पल हिबिस्कसबाट निकै प्रभावित भएकी थिएँ। त्यसपछि उनका अरू किताबको खोजी गरी ती पनि पढेँ। सबैभन्दा धेरै मन छोयो, उनको कथासंग्रह द थिङ अराउन्ड योर नेक ले। प्रायः कथा महिला र पुरुषबीचको सन्तापग्रस्त सम्बन्धका बारेमा छन्। कथामा अधिकांश महिला पात्र आफ्नो पतिको अधीनमा बस्छन् र उनीहरूलाई आफ्नो पहिचान गुमिसकेको पनि पत्तो हुँदैन। केही महिला आफू यो स्थानमा कसरी आइपुगेँ भनी आफैँलाई प्रश्न पनि गर्छन्। संग्रहले यी उत्पीडित महिलाको असन्तुष्टिका लागि कुनै उपाय तोकेको छैन, तर सुझाव भने पक्कै दिएको छ महिलाहरू तब मात्र खुशी हुन सक्छन्, जब उनीहरू आफ्नो जीवनलाई अरूले भन्दा आफैँले नियन्त्रण गर्न सुरु गर्छन् र पुरुषलाई आफ्नो आवाज सुन्न बाध्य तुल्याउँछन्। इनुगु शहरको मध्यमवर्गीय परिवारमा जन्मिएकी अदिचीले पहिलो पटक आफू १४ वर्षकी हुँदा फेमिनिस्ट शब्द सुनेकी थिइन्। उनको केटा साथीले उनलाई यो ट्याग तारिफमा दिएको थिएन। त्यतिबेला उनको साथीलाई थाहा थिएन आफूले फेमिनिस्ट भनी उपहास गरेकी साथी अदिची पछि गएर विश्वमै नारीवादकी प्रतीक बन्नेछिन्। सुक्का नामक शहरमा आफ्ना आमाबुबासँग बसेकी अदिचीले त्यहीँ केही समय डाक्टरी पनि पढिन्। पढाइ बीचमै छोडेर उनी अमेरिकामा सञ्चार र राजनीति विज्ञान पढ्न गइन्। नाइजेरियामा हुँदा उनकी आमाले उनलाई किताबका साथसाथै फेसनलाई पनि माया गर्न पनि प्रोत्साहन गर्थिन्। अदिचीले विशेषतः नाइजेरियाका बारेमा लेखे तापनि उनका कथामा एक प्रकारको सार्वभौमिक अनुप्रयोग पाइन्छ। सन् २०१३ मा उनले दिएको हामी सबै नारीवादी हुनुुपर्छ भन्ने टेडटक निकै नै लोकप्रिय भयो। टेडटकबाट रूपान्तरित निबन्ध सन् २०१५ मा स्विडेनमा हरेक १६ वर्षीय स्कुले विद्यार्थीलाई वितरण पनि गरिएको थियो। उक्त भिडियोमा उनले ३० मिनेट मात्र बोले पनि, उनको बोलीको प्रभाव लामो समयसम्म रहन्छ भन्ने मलाई विश्वास छ। उनी यहाँ लैंगिकतावाद, लैंगिक भूमिका र सत्ताको राजनीतिबारे खुलेर कुरा गर्छिन्। उनको यही सम्भाषणले मलाई नारीवादको सही परिभाषा अँगाल्न मद्दत गर्यो। यसका लागि म उनीप्रति जीवनभर कृतज्ञ रहनेछु। नारीवादलाई सरल भाषामा वर्णन गरेर उनले मजस्ता कैयौँ महिलालाई आवाज दिएकी छिन्। अदिचीले अफ्रिका, खास गरी नाइजेरियासँग मेरो परिचय गराइदिएकामा पनि उनी मेरा निम्ति प्रिय छिन्। उनका किताब पढ्नुअघि अफ्रिका मेरा निम्ति रहस्य थियो। उनकै कारणले मैले अफ्रिकाको गरिबी, भोकमरीको पर्दापछाडि चियाएर हेर्ने मौका पाएँ। त्यहाँ सुन्दर इग्बो संस्कृति र खुलापन थिए। दी गार्डियन का अनुसार गत वर्ष अदिची लेखन कार्यशालाका निम्ति नाइजेरिया गएका बेला एक पुरुषले कार्यशालाको अन्त्यतिर उनलाई प्रश्न गरेका थिए म तपाईंलाई मन पराउँथेँ। मैले तपाईंले लेख्नुभएका सबै पुस्तक पनि पढेको छु र तपाईं मलाई औधी मन पर्नुहुन्थ्यो। तर, तपाईंले नारीवादको कुरा गर्न सुरु गरेपछि म तपाईंबारे त्यति निश्चित छैन। तपाईं मजस्ता मान्छेको प्रेम अब कसरी बचाइराख्नुहुन्छ ? त्यस दिन ती युवाको प्रश्नबाट अदिचीका साथीहरू निकै क्रुद्ध भएका थिए, तर उनलाई भने त्यस युवाको बहादुरी र इमानदारी मन परेको थियो। उनले पनि त्यही भावमा जवाफ दिएकी थिइन् तपाईं आफ्नो प्रेम आफैँसँग राख्नुहोस्, किनभने, दुःखको कुरा, तपाईंहरूले मलाई माया गरेको औधी मन पर्छ तर यदि मप्रति तपाईंको प्रेम यस्ता शर्तहरूको साथ आउँछ भने, म तपाईंको प्रेमलाई स्वीकार गर्न सक्दिनँ। मलाई अहिले कसैले तिमी नारीवादी हो ? भनेर प्रश्न गर्यो भने मौन नबसीकन, उनीहरूलाई बोल्न नदिईकन, शिर उठाएर भन्ने गर्छु हो, म नारीवादी हो। मेरा लागि नारीवादी यस्तो मानिस हो, जो पुरुष र महिला दुवैको सामाजिक, राजनीतिक र आर्थिक समानतामा विश्वास राख्छ। नारीवादका आआफ्नै संस्करण हुन्छन् र यदि तपाईं मेरो यो सिद्धान्तका कारण मसँग घृणा गर्नुहुन्छ भने म तपाईंको मित्रता स्वीकार गर्न सक्दिनँ।"
भान्सामा अल्झेको बौद्धिकता,"पछिल्लो समयमा महिला वर्ग उत्पादनमूलक कार्यमा लागे पनि परम्परागत घरेलु श्रमबाट बाहिर निस्कन नसकेको अवस्था यथावतै छ माइक्रोबसले यात्रु पर्खिरहेका बेला सामुन्नेको सिटमा बसेका दुई महिला आफ्नो कार्यक्षेत्र पुग्ने हतारमा व्याकुल देखिन्थे। उनीहरूको संवाद त्यसै विषयमा भइरहेको थियो, आज पनि अबेर हुने भयो। जति छिटो गर्न खोजे पनि यो भान्साले सधैं अल्झाइरहन्छ। कहिलेकाहीं त दिक्क लाग्छ। आपू एक्लै भए त बरु नखाई बस्थें कि? त्यही त भन्या। आफ्नो पनि उही त हो नि, अफिस पुग्दा लोग्नेमान्छेभन्दा सधैं एक पाइलो पछि नै हुन्छु। घर फर्कन भने एक पाइलो अघि नै हतार गर्नुपर्ने र बदलामा कति गुनासो सुन्नुपर्ने ! हामीलाई के हो के ! हाम्रो त सबैथोक भान्सा नै हो कि जस्तो। यसो हिसाब गरेको त एउटै भाँडा दिनमा तीनचार पटकसम्म माझ्दा रहेछौं। अरू कामको त कुरै छाडौं ! पढे पनि, नपढे पनि, जागिर गरे पनि, नगरे पनि हाम्रो पहिलो प्राथमिकता त भान्सा नै रहेछ। त्यसबाट उब्रेको समय मात्र अरूतिर। आपूसँगै पढेका केटा साथीहरू कहाँकहाँ पुगिसके; आपूचाहिँ भान्सा र थाङ्नामा अल्झेर जहाँको त्यहीं ! उनीहरूका कुरा मार्मिक थिए तर आफ्नो गन्तव्य आएकाले बाँकी भनाइ सुन्न पाइनँ। विश्वविद्यालय कक्षामा प्रवेश गर्दा छात्राहरूको उपस्थिति तुलनात्मक रूपमा अधिक देखेर म खुसी हुने गर्छु। तर मेरो त्यो खुसी पलभरका लागि मात्र भइदिन्छ, जब त्यो उपस्थिति गुणात्मकभन्दा संख्यात्मक हुने गर्छ। गृहकार्य, कक्षाप्रस्तुति तथा अध्ययनअनुसन्धान आदिमा उनीहरू सुस्त देखिन्छन्। प्रायः विवाहित तथा घरव्यवहार सम्हाल्दै बचेको समयमा पढ्न चाहने उनीहरू पनि भान्सा तथा बालबालिकामै अल्झेको गुनासो गर्छन्। शोधार्थी छात्राहरूको समस्या पनि उस्तै हुन्छ। एउटा निश्चित वर्गका महिला जो देशको आर्थिक, सामाजिक, शैक्षिक आदि विविध क्षेत्रमा योगदान गरिरहेका छन्; उनीहरूका लागि भने भान्साको उपयुक्त विकल्पको खोजी आवश्यक भइसकेको छ। भान्सामा अल्झिरहेको प्रगति एवम् बौद्धिकताका सन्दर्भमा मैले सामना गरेका दुई भिन्न परिवेशको सम्झना भइरहेको छ एकपटक कामविशेषले एकजना प्राध्यापककहाँ पुगेकी थिएँ; जो लेखन, प्रकाशन र अनुसन्धानमा निकै अगाडि देखिन्थे। घरको मूल ढोकामा भेटिएकी उनकी श्रीमती मलाई सोधपुछ गर्न थालिन्। उनको आशय थियो म उनका श्रीमान्ले भेट्नैपर्ने पात्र हुँ वा उनको व्यस्त समयको बर्बादी मात्र हुँ। मैले आपूलाई सोही समयमा बोलाएको भनेपछि मात्र मलाई प्रतीक्षा कक्षमा राखेर उनी लागिन् अन्तपुरतिर। प्राध्यापक महोदय निकै भित्रपट्टिको त्यस्तो कोठामा बसेर लेखपढ गर्दा रहेछन्; जहाँ उनको उपस्थितिको आभास अरूलाई नहुँदो रहेछ। अनावश्यक मानिस आएमा श्रीमतीले बाहिरबाटै फर्काउँदिरहिछन्। यति मात्र होइन, उनले श्रीमान्का लागि आवश्यकताअनुसार चियापानी, खानाखाजा, दूधफलफूल आदि इत्यादि सोही कोठामा पुर्याउँदिरहिछन्। अनि पो त बन्दा रहेछन् उनी र उनीजस्ता विद्वान्हरू ! अर्को प्रसंग, प्राध्यापक तर महिलाकहाँ गएकी थिएँ। उनको लेखपढ गर्ने कोठा भान्सानजिकै रहेछ। भान्साको काम गर्दागर्दै आफ्नो काम पनि गर्न सहज होस् भनेरै उनले त्यस प्रकारको व्यवस्था गरेकी रहिछन्। म केही जिज्ञासा लिएर गएकी थिएँ। उनले सोही अध्ययन कक्षमा बसाइन्; जहाँ उनी ल्यापटपमा काम गर्दै उता भान्सा पनि हेरिरहेकी थिइन्। आफ्नो विषयमा राम्रो पकड भएकी उनी अत्यन्त साधारण र आत्मीय थिइन्। पुरुष प्राध्यापककहाँ जाँदा उनकी श्रीमतीले चिया खुवाएकी थिइन् तर त्यहाँ उनी आफैंले बनाएर खुवाइन्। उहाँको स्वास्थ्यका लागि पनि यो भान्सा मैले नै सम्हाल्नुपर्छ। काम गर्नेले भनेजस्तो गरिदिँदैन। छोराछोरीलाई पनि आफ्नै हातको खुवाउन मन लाग्ने। खै, यो भान्सासँग हाम्रो कस्तो सम्बन्ध हो ! उनको भान्सासँगको सम्बन्ध आत्मीयताको थियो वा गुनासोको मैले बुझ्न सकिनँ र पनि मनमनै उनलाई नमन गरें। किनभने घरव्यवहार, बालबालिका, पेसा, सामाजिक गतिविधि र साथमा अध्ययनअनुसन्धान। कति खट्न सकेको ! मनमनै सोचें, उनले पनि ती पुरुष प्राध्यापकको जस्तो वातावरण पाएको भए अझै कति गर्न सक्दिहुन् ? लिंगका आधारमा गरिएको श्रम विभाजनका कारण घरेलु तथा अनुत्पादक काम महिलाका भागमा पर्दै आएको ऐतिहासिक सन्दर्भमा हाल भने महिला वर्ग पनि श्रम बजारमा उत्पादनमूलक कार्यमा लागेको पाइन्छ तर पनि परम्परागत रूपमा उनीहरूका भागमा परेको घरेलु श्रम भने यथावतै छ। त्यसैले यतिखेर उनीहरू श्रमको दोहोरो मारमा परेको देखिन्छ। घरबाहिरको पेसागत श्रमका अतिरिक्त समयमा उनीहरू घरेलु काममा व्यस्त हुनुपर्छ। यो उनीहरूका लागि थप श्रमभार त हो नै; साथै यसले उनीहरूका पेसागत प्रगति तथा वृत्ति विकासमा बाधा पुर्याइरहेको हुन्छ। विभिन्न कारणले सबै महिलाले घरेलु कामदार राख्न सक्दैनन् भने कामदार राख्नेहरूको पनि यस्तो गुनासो हुने गर्छ, बाहिरका काम त अरूबाट लिन सकिन्छ तर भान्साको कामचाहिँ अरूका भरमा नहुने। भनेजस्तो गरी कहाँ पकाइदिन्छन् र ? परिवारमा थरीथरीका खानाको माग हुन्छ। केटाकेटी आमाकै हातको खान खोज्छन्, सासूससूराका लागि मैले नै बनाउनुपर्छ। भान्साबाट छुटकारा पाउन नसकिने रहेछ। आम महिलाका समस्या प्रायः यस्तै देखिन्छ। स्वाद, रुचि, स्वास्थ्य, सरसफाइ आदिका कारण पनि भान्सा कामदारका भरमा छाड्न नसकिने हुनाले पनि अधिकांश महिलाको समय यसैमा व्यतीत हुन्छ तर यो समय र श्रमको कुनै मूल्य हँुदैन। यो समय र श्रम आयमूलक कार्यमा लगाउन पाएका भए उनीहरू पनि आर्थिक रूपले सबल बन्दा हुन् ! यतिखेर महिलाका पारिवारिक तथा सामाजिक भूमिकामा परिवर्तन आएको छ। त्यसैले पुरुषले पनि घरेलु जिम्मेवारी बहन गरेको देखिन्छ तर अधिकांश पुरुष आयआर्जन तथा अन्य कार्यमा व्यस्त रहनाले पनि उनीहरूले घरमा समय दिन सक्दैनन्। फुर्सदिला पुरुष परम्परागत सोचबाट मुक्त हुन नसकेकाले महिलाका घरेलु काममा साझेदारी गर्न हिच्किचाउँछन्। स्थापित पुरातन मूल्यका कारण कतिपय पुरुष अरूका आँखा छलेर मात्र यस्ता काम गर्छन्। किनभने घरमा महिलालाई सघाउने पुरुषलाई समाजले जोइटिङ्ग्रे को उपमा दिने गर्छन्। साँच्चै भन्ने हो भने हाम्रो शब्दकोशबाट यो शब्द नहटाएसम्म महिलाको घरेलु बोझ यथावत् रहिरहन्छ। पुरुषका साथी या नातेदार घरमा आउँदा पत्नी वा दिदीबहिनीले उनीहरूको स्वागतसत्कार तथा चियाखाजाको जिम्मेवारी लिने गर्छन्। तर महिलाका साथीसंगति आउँदा चियासम्म खुवाइदिने साहसी पति तथा दाजुभाइ सायदै होलान् ! त्यसैले त हामी महिला जति नै बौद्धिक तथा सामाजिक हैसियत राख्ने भए पनि हाम्रो जमघट भान्सा र भान्सानजिकै हुने गर्छ। हाम्रो बौद्धिकविलास पनि भान्सामा नै हुने गर्छ। परिवर्तनका चर्चापरिचर्चा र योजना पनि भान्सामै बन्ने गर्छन्। त्यसैले त म पनि प्रायः सोच्ने गर्छु यदि भान्सा नभइदिएको भए ! भान्सा आम पेसागत महिलाका जस्तै मेरो पनि रहर र बाध्यता दुवै हो आफ्नो रुचि, स्वास्थ्य र स्वादअनुसारको स्वस्थकर खानाका लागि। हामीकहाँ पनि विकसित मुलुकमा जस्तै सुपथ मूल्यमा स्वस्थकर तयारी खाना जहाँतहीं पाइने भए कति राहत हुँदो हो ! यहाँ त बाहिरका खानामा खाद्यभन्दा अखाद्य तत्वको मात्रा बढी देखिन्छ। त्यसैले समय र स्वादका लागि स्वास्थ्यसँग सम्झौता गर्न पनि सकिँदैन। हामीकहाँ होटल व्यवसायको न कुनै मापदण्ड छ, न नैतिक जिम्मेवारी, न त प्रशासनको नियमित अनुगमन नै। सर्वसाधारणको पहुँचका होटलहरूमा स्वास्थ्य र गुणस्तरको अपेक्षा गर्न सकिँदैन भने गुणस्तरीय मानिएकाहरूमा सर्वसाधारणको पहुँच पुग्न सक्दैन। त्यसैले म जब राम्रा अस्पताल या निजी कलेजहरूका चमेना गृहमा पुग्छु, त्यहाँको सस्तो तर स्वस्थकर खाना देखेर लाग्छ यतै कतै डेरा सारूँ अनि मजासँग आफ्नो काम सकेर साँझबिहान सपरिवार भान्सा गर्न त्यहीं आऊँ ! कहिलेकाहीं यो पनि सोच्छु हाम्रो विश्वविद्यालयमा अध्ययनअनुसन्धानको उपयुक्त वातावरणका साथै सुपथ र स्वस्थकर चमेनागृह पनि सञ्चालन भइदिने हो भने भान्सामा रुमलिइरहेको बौद्धिकताले प्राज्ञिक क्षेत्रमा कति योगदान गर्न सक्दो हो ! साथै आफ्ना कार्य क्षेत्रभित्र नै यस प्रकारको भान्साको व्यवस्था पनि हुने हो भने पेसागत महिलालाई कति सहज हुँदो हो ! सामान्यतया भान्साको विकल्पको खोजी बहसको विषय नलाग्ला तर जुन श्रम, सीप र क्षमता देश र समाजको उन्नतिमा उपयोग हुन सक्छ त्यो भान्सामा अल्झिरहेको अवस्थामा यस प्रकारको बहसले पनि महत्व राख्छ। हुन त हामीकहाँ कतिपय महिलालाई फुर्सर्दैफुर्सद भएर दिन काट्नै गाह्रो भएको गुनासो पनि सुनिन्छ। टाइम पास र मनोरञ्जनका लागि आलोपालो दैनिक भोजभतेर गर्ने तथा आँगनमा नै भए पनि वनभोज गर्दै रमाउने वर्गका लागि यो विषय औचित्यहीन होला तर एउटा निश्चित वर्गका महिला जो देशको आर्थिक, सामाजिक, शैक्षिक आदि विविध क्षेत्रमा योगदान गरिरहेका छन्; उनीहरूका लागि भने भान्साको उपयुक्त विकल्पको खोजी आवश्यक भइसकेको छ।"
भारतलाई पराजित गर्दै टी२० विश्वकप क्रिकेटको उपाधि अष्ट्रेलियालाई,मेल्बर्न : आईसीसी महिला टी२० विश्वकप क्रिकेटको उपाधि अष्ट्रेलियाले जितेको छ। आइतबार घरेलु मैदानमा भएको खेलमा भारतलाई ८५ रनले हराउँदै पाँचौँ पटक अस्ट्रेलियाले उपाधि कब्जा गरेको हो। जितसँगै अष्ट्रेलियाले समूह चरणमा व्यहोरेको हारको बदलासमेत लिएको छ। मेल्बर्न क्रिकेट मैदानमा भएको खेलमा अष्ट्रेलियाले टस जितेर पहिलो ब्याटिङ गरेको थियो। अष्ट्रेलियाले निर्धारित २० ओभरमा ४ विकेट गुमाउँदै १८४ रन बनाएको थियो। १८५ रनको फराकिलो लक्ष्य पछ्याएको भारतले १९१ ओभरमा मात्र ९९ रन बनाउन सक्यो। भारतका लागि दीप्ती शर्माले ३३ रन जोडिन्। त्यस्तै वेद कृष्णमुर्तीले १९ तथा रिचा घोषले १८ रन बनाए। साथै ओपनर स्मृति मन्धनाले ११ रन जोडिन्। त्यसबाहेक अन्य ब्याट्स्वुमनले दोहोरो अंकको स्कोर बनाउन सकेनन्। अष्ट्रेलियालाई फराकिलो जित दिलाउन मेगान स्कटले ४ विकेट झारिन्। ३१ ओभर बलिङ गरेकी उनले मात्र १८ रन खर्चिन्। त्यस्तै जेश जोनासेनले ३ विकेट हात पारिन्। यसअघि ब्याटिङ गरेको अस्ट्रेलियाका लागि ओपनर बेथ मुनी र अलिसा हिलीले उत्कृष्ट पारी खेले । ओपनर बेथले सर्वाधिक ७८ रन जोडिन्। उनले ५४ बलमा १० चौका हिर्काउँदै नटआउट रहिन्। त्यस्तै अलिसाले ७५ रनको योगदान गरिन्। उनले ३९ बलको सामना गर्दै ५ छक्का र ७ चौका हिर्काइन्। भारतका लागि दीप्ती शर्माले २ विकेट लिइन् भने पुनम यादव र राधा यादवले समान ११ विकेट हात पारे। यो जितसँगै अष्ट्रेलियाले उपाधिमा सर्वाधिक कब्जा जमाएको छ। सन् २००९ देखि हरेक दुई वर्षमा आयोजना हुँदै आइरहेको विश्वकप हालसम्म ७ पटक आयोजना भएको छ। अस्ट्रेलिया बाहेक इंग्ल्यान्ड र वेस्ट इन्डिजले ११ पटक उपाधि जितेका छन्। इंग्ल्यान्डले पहिलो पटक घरेलु मैदानमा आयोजना भएको विश्वकप जितेको थियो भने वेस्ट इन्डिजले २०१६ मा भारतमा आयोजना भएको विश्वकप जितेको थियो।
आहा रारा गोल्डकप : पुलिस सेमिफाइनलमा,"पोखरा : आयोजक सहारा क्लबलाई टाइब्रेकरमा ४२ ले निराश पार्दै विभागीय टोली नेपाल पुलिस क्लब १८औं संस्करणको आहा रारा गोल्डकपको सेमिफाइनलमा प्रवेश गरेको छ। पोखरा रंगशालामा शनिबार भएको खेलमा निर्धारित समयमा ११ गोलको बराबरीमा सकिएपछि अतिरिक्त समय थपिएको थियो। अतिरिक्त समयमा पनि दुवै टोलीबाट गोल हुन नसकेपछि खेल टाइब्रेकरमा गएको हो। आयोजक सहाराले दुई पेनाल्टी खेर फाल्दा पुलिसले जित निकाल्यो। सहराका उलरिच राम्जेको प्रहारलाई नेपाल पुलिस क्लबका गोलरक्षक रोशन खड्काले बचाएका थिए। सहराकै अर्का खेलाडी त्रिदेव गुरुङले प्रहार गरेको पेनाल्टी बाहिरिएको थियो। सहरा क्लबका आशिष गुरुङ र अजय श्रेष्ठले पेनाल्टीमा गोल गरेका थिए। पुलिस क्लबका लागि भरत साह, सौजन्य याख्खा राई, हेम तामाङ र सुमन जिसीले गोल गरेका थिए। अनुप लिम्बुको प्रहार भने खेर गएको थियो। यस अघि खेलको ७५औं मिनेटमा नेपाल प्ुलिसका भरत साहले गोल गर्दै पुलिसलाई अग्रता दिलाएका थिए। खेलको दोस्रो आफको इन्जुरी समयको अन्तिम मिनेटमा आयोजक सहराका बैकल्पिक खेलाडीको रुपमा मैदान छिरेका अजय श्रेष्ठले गोल गर्दै खेल बराबरीमा ल्याएका थिए। शनिबारको खेलमा नेपाल पुलिस क्लबका गोलरक्षक रोशन खड्का म्यान अफ दी म्याच घोषित भए। प्रतियोगिताअन्तर्गत आइतबार मनाङ मस्र्याङ्दी क्लब र झापा११ बीच प्रतिस्पर्धा हुनेछ।"
मच्छिन्द्रलाई माई भ्याली गोल्डकप,"इलाम : इलाममा सम्पन्न छैटौं संस्करणको माई भ्याली गोल्डकप फुटबलको उपाधि मच्छिन्द्र क्लबले जितेको छ । शनिबार भएको फाइनलमा आयोजक माई भ्याली क्लबलाई १० गोलले हराउँदै सहिद स्मारक ए डिभिजन लिग विजेता मच्छिन्द्रले माई भ्याली गोल्डकपको उपाधि जितेको हो । मच्छिन्द्रको जितमा विदेशी खेलाडी निया एन्डेसले गोल गरेका थिए । वर्षाले बिथोलेको खेलको इन्जुरी समयमा एन्डेसले गोल गर्दै मच्छिन्द्रलाई उपाधि जिताएका थिए । उपाधिसँगै मच्छिन्द्रले आठ लाख रुपैयाँ पुरस्कार पायो । उपविजेतामा सीमित बनेको माई भ्यालीले पाँच लाखमा चित्त बुझायो । खेलको १२औं मिनेटमा माई भ्यालीका छिरिङ गुरुङले गोल गर्ने राम्रो अवसर गुमाएका थिए । २२औं मिनेटमा मच्छिन्द्रका रेजिन सुब्बाको प्रहार गोलपोस्ट माथिबाट बाहिरिएको थियो । ४३औं मिनेटमा मच्छिन्द्रका विमल घर्तीमगरले पनि गोलको अवसर गुमाएका थिए । प्रतियोगितामा माई भ्यालीका छिरिङ गुरुङ उत्कृष्ट डिफेन्डर बने । माई भ्यालीकै देव लिम्बू गोलरक्षक, मच्छिन्द्रका योगेश गुरुङ मिडफिल्डर, मच्छिन्द्रकै निया एन्डेस फरवार्ड र मच्छिन्द्रकै प्रवेश कटुवाल उत्कृष्ट प्रशिक्षक बने । उत्कृष्ट सबैले जनही २५ हजार रुपैयाँ प्राप्त गरे । प्रतियोगिताका उत्कृष्ट खेलाडी आयोजक माई भ्यालीका शरण बस्नेत बने । उनले नगद एक लाख १५ हजार प्राप्त गरे । सहिद स्मारक लिगपछि झापामा सताक्षी गोल्डकप जितेको मच्छिन्द्र माई भ्यालीको सेमिफाइनलमा भारतको मानेभञ्जयाङ फुटबल क्लबलाई पराजित गर्दै फाइनलमा पुगेको थियो । आयोजक माई भ्यालीले भने विभागीय टोली त्रिभुवन आर्मी क्लबलाई सडनडेथमा हराउँदै फाइनल यात्रा तय गरेको थियो ।"
