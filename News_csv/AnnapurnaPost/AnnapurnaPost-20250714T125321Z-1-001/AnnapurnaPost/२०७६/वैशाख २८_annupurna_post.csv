शीर्षक,विवरण
योग र ध्यान : प्रतिभा प्रस्फुटन गराउने मुख्य औजार,"सुगर र निद्रा नलाग्ने समस्या भएपछि विगत दस वर्षयता योग शिविर नियमित गइरहेकी छु भन्छिन् हलेसी योग साधना केन्द्रकी ५५ वर्षीया सुभद्रा श्रेष्ठ। विगत दस वर्षदेखि यस केन्द्रको सत्संगमा रहँदा आफूलाई नयाँ संसार पाएँ भन्छिन् ओमशान्तिकी ब्रह्माकुमारी कृति। औषधोचार गर्दागर्दा आर्थिक तथा शारीरिक रूपमा झन्डै रित्तिएकी थिएँ, तर नियमित योग र ध्यान साधनाले म उठें भन्छिन् जीवन योग प्रयोगशालाकी शान्ता कटेल। अस्पताल, धामीझाँक्री र मन्दिर धाउँदाधाउँदा शारीरिक तथा मानसिक रूपमा थलिएका, रित्तिएका र हारेका हजारौं सुभद्रा, शान्ता र कृतिहरू हिजोआज योग तथा ध्यान केन्द्रहरूमा भेटिन्छन्। तर हामी देख्छौं आफ्नै घरपरिवार, छिमेकी र वरपरका घरका मानिसको चिन्तापूर्ण जीवन। अस्पतालहरूमा छन् रोगले पिरोलिएका हजारौं मानिस। यी सबैलाई देख्दा लाग्छ आम मानिस चिन्ता, तनाव, अशान्त र भयले ग्रस्त छन्। के यसबाट मुक्त हुने उपाय छैनन् त ? उपाय छन्। सरल तरिकाले यी सबै समस्याबाट मुक्त भई सधैंभरि शान्त र आनन्दले जिउन सकिन्छ भन्छन् जीवन विज्ञान प्रयोगशाला, ओशो ध्यान केन्द्र, विपश्यना साधना केन्द्र, ब्रह्माकुमारी राजयोग सेवा केन्द्र, पतञ्जली योग शिविर र मनोक्रान्ति केन्द्रका अभियन्ताहरू। यी केन्द्रले प्रशिक्षकहरूमार्फत मुलुकका विभिन्न भागमा स्वतस्फूर्त रूपमा सर्वसाधारणका लागि योग र ध्यान साधना सञ्चालन गराइरहेका छन्। कति छन् ध्यान केन्द्र ? आठ वर्षयता सञ्चालन हुँदै आएको जीवन विज्ञानले अहिले ७८ स्थानमा प्रयोगशाला सञ्चालन गर्दै आएको छ। नेपालसहित दसवटा मुलुकमा योग तथा ध्यान प्रयोगशाला सञ्चालन भइरहेका छन् भन्छन् जीवन विज्ञान प्रतिष्ठानका म्यानेजर किरण रूपाखेती। उनका अनुसार जीवन विज्ञानले हरेक महिना जीवन व्यवस्थापन र ध्यान एवं साधनामुखी तालिम कार्यक्रम सञ्चालन गर्दै आएको छ। जीवन विज्ञान चाबहिलले प्रत्यक्ष रूपमा तालिम लिनेहरू एक लाखभन्दा बढी छन्। बोध र लयको तालिम लिनेहरू पाँच हजार चार सयजना छन्। २०७५ सालमा ८७५ जना बोध र लयको तालिम लिएका थिए भने आठ सय जना चक्र विज्ञानमा तालिम लिएका थिए। देशभरका जीवन योग प्रयोगशालामा आएर योग र ध्यान गर्नेको संख्या ६० हजारको हाराहारीमा छन् भन्छन् जीवन विज्ञानका विशेषज्ञ एलपी भानु शर्मा। त्यस्तै विगत २८ वर्षदेखि ओशो ध्यान तपोवनले पनि योग र ध्यान शिविर सञ्चालन गर्दै आएको छ। तपोवनमा मासिक रूपमा तीनवटा शिविर सञ्चालन हुन्छन्। प्रति शिविरमा १५० जना सहभागी हुन्छन्। वार्षिक रूपमा नेपाली र विदेशी गरी तीन हजार साधकसाधिका दीक्षित हुन्छन्। अहिलेसम्म विदेशी ५० हजार र नेपाली एक लाख गरी डेढ लाख व्यक्ति दीक्षित भइसकेका छन् भन्छन् स्वामी आत्मो निरभ। निरभका अनुसार एउटा शिविर सात दिनको हुन्छ। साधकसाधिकालाई नियमसंगत र वैज्ञानिक तरिकाले हरेक दिन योग र ध्यान गराइन्छ। गुरुको सान्निध्यमा रहेर एक हप्तासम्म योग र ध्यान गर्दा साधकसाधिकाले पूर्णरूपमा नयाँ जीवन प्राप्त भएको महसुस गर्छन्। उनी भन्छन्, तपोवनमा ओशोप्रेमीहरू भ्रमण गर्न आउँछन्। ओशोका पाठकहरू आउँछन्। पाँच लाखजति ओशोका पाठक छन्। नेपालका मात्र होइन, रूस, अमेरिका, भारतबाट बढी आउँछन्। पछिल्लो पाँच वर्षमा ध्यान र योगका लागि तपोवनमा आउनेको संख्या बढिरहेको उनी बताउँछन्। यसैगरी सन् १९८१ देखि नेपालमा विपश्यना ध्यान सञ्चालन हुँदै आएको छ। काठमाडौंको बूढानीलकण्ठस्थित आनन्दकुटी विहारमा प्रत्येक अंग्रेजी महिनाको १ र १४ तारिखमा मासिक रूपमा दुईपटक दस दिवसीय शिविर सञ्चालन हुन्छ। प्रत्येक शिविरमा सरदर सय पुरुष र सय महिला सहभागी हुन्छन्। सत्यनारायण गोयन्काले सन् १९८१ मा काठमाडौं आएर शिविर सञ्चालन गरेका थिए। त्यसयता केही वर्षसम्म वार्षिक रूपमा सञ्चालन हुँदै आएको विपश्यना शिविरबाट लाभान्वित साधकको प्रेरणाले गोयन्काले नेपालमा पनि औपचारिक रूपमा विपश्यना केन्द्र स्थापना गरेका थिए। त्यस्तै विगत ५२ वर्षयता नेपालमा ब्रह्माकुमारी राजयोग सेवा केन्द्रले ध्यान शिविर सञ्चालन गर्दै आएको छ। २०२३ सालतिर स्थापना भएको यस केन्द्रले एकाधबाहेक सबै जिल्लामा सेवा केन्द्र, उपसेवा केन्द्र, पाठशाला र एकाइ कक्षा सञ्चालन गर्दै आएको छ। यसका शिविरमा आबद्ध भएर निरन्तर रूपमा सेवा लिइरहेका साधकहरूको संख्या एक लाखभन्दा बढी छ। ओमशान्तिका शिविर एक सय ४२ मुलुकमा सञ्चालन भइरहेको छ भन्छन् ब्रह्माकुमार तिलक। यसैगरी सन् २००५ देखि सुरु भएको पतञ्जली योग समिति नेपालले सबै जिल्लामा शिविर सञ्चालन गर्दै आएको छ। भक्तपुरभरि ५३ वटा ठाउँमा योग शिविर सञ्चालन भइरहेको छ भन्छन् मध्यपुर ठिमी नगर योग समितिका अध्यक्ष लेखनाथ पन्त। ४३ हजारभन्दा बढी योग प्रशिक्षकमार्फत तीन हजारभन्दा बढी ठाउँमा योग शिविर सञ्चालन भइरहेका छन् भन्छन् पतञ्जली योग समिति नेपालका केन्द्रीय प्रमुख लवदेव मि श्र। त्यस्तै विगत ३१ वर्षयता सञ्चालन हुँदै आएको मनोक्रान्ति केन्द्रले योग तथा ध्यान शिविर सञ्चालन गर्दै आएको छ। यसका प्रवर्तक स्वामी विकासानन्दले २०४३ सालतिर ताम्सिपाखा काठमाडौंमा आनन्द योग केन्द्र स्थापना गरेका थिए। केन्द्रले साधकसाधिकालाई रेकी, ज्ञान, ध्यान योग, मनोक्रान्ति योग आदि प्रदान गर्दै आएको छ भन्छन् योगी नवराज ठम। दस वर्षअगाडि सर्वसाधारणमा योग र ध्यानलाई जनसमक्ष पुर्याउन मनोक्रान्ति केन्द्रले जागरण नै ल्याइदिएको ठम दाबी गर्छन्। योग तथा ध्यान केन्द्रका उद्देश्य मानिसलाई शारीरिक, मानसिक र वैचारिकरूपले पूर्ण स्वस्थ बनाउनु ओशो तपोवनको उद्देश्य हो भन्छन् स्वामी निरभ। उनी भन्छन्, ओशो तपोवनले दुव्र्यसनी, मदिरापान गर्ने, तनाव, पीडा, अहंकार आदिबाट विक्षिप्त अवस्थामा यहाँ आइपुगेका मानिसलाई नयाँ जीवन प्रदान गर्दै आएको छ। उनका अनुसार तपोवनले बाह्र वर्षसम्म निद्रा लाग्ने औषधी खाँदै आएका व्यक्तिलाई नयाँ जीवन दिएको छ। हाम्रो समाजमा कसरी धेरैभन्दा धेरै कमाउने, जित्ने र अरूलाई लडाउनेजस्ता अराजक व्यवहार, शैली र प्रवृत्ति बढ्यो तर जिन्दगीलाई शान्त र आनन्दपूर्ण बनाउने योग र ध्यानका क्रियाकलापतिर कत्ति पनि मन नदिइएकाले यस्तो अवस्था निम्तिएको बताउँछन् स्वामी निरभ। ब्रह्मकुमारी राजयोग सेवा केन्द्रको उद्देश्य साधकमा असल चरित्र निर्माण गर्नु र मानव जीवनलाई सद्गुणी र मूल्यवान् बनाउनु हो। ध्यान साधनाले साधकका मनमा रहेका अशुद्ध विकार, अशुद्ध विचार, दुर्वलता, डर, अशान्ति, हीनता हट्दै जान्छन् र आध्यात्मिक ज्ञान, तेज, सत्संग भरिँदै जान्छ भन्छन् यस केन्द्रका उपाध्यक्ष ब्रह्माकुमार तिलक। उनी भन्छन्, मानिसहरू विकारको भारी बोकेर यहाँ आउँछन्, बिसाउँछन् र मनमा आध्यात्मिक ज्ञान, खुसी र शान्ति भरेर चंगाजस्तै हलुका भएर जान्छन्। मध्यपुर ठिमी नगर योग समितिका अध्यक्ष पन्त दैनिक बिहान एकडेढ घन्टा गराइने योग र ध्यानले आलस्य, तनाव, दिक्दारी, मेटाई जोसजाँगर ल्याइदिने हुँदा व्यापारी व्यवसायी तथा कर्मचारीका लागि जरुरी रहेको बताउँछन्। योगबारे विगत सम्झँदै उनी भन्छन्, म घरमै ध्यान गरिरहन्थें। त्यसले योग र ध्यान गर्नुपर्छ भन्ने भावना मेरो मनमा जगायो। यसपछि अरूलाई पनि समेटें। यसलाई देशैभर पुर्याउने इच्छा पनि जाग्यो। योगका सहयात्रीहरूको सल्लाहमा यसलाई औपचारिक रूपमा अगाडि बढाउने निर्णय गरियो र भारतका रामदेव बाबाको पतञ्जली योगसँग जोडेपछि यसलाई नेपालभर विस्तार गरिएको हो। योग र ध्यान प्रारम्भ गर्नुपर्ने उमेर सातआठ वर्ष नै हो। ६०७० वर्ष भएपछि योग र ध्यान गर्न नसकिएला। बरु युवावस्थामै योग र ध्यान गर्दा सबैभन्दा प्रभावकारी हुन्छ। जीवनका प्रत्येक क्षेत्रमा उच्च उपलब्धि प्राप्त गर्ने तथा दुःख र विकारबाट मानिसलाई मुक्त बनाउने यो ध्यानविधिको उद्देश्य रहेको छ। विपश्यनाले आफूभित्र शान्ति र सामन्जस्य अनुभव गर्न सक्ने योग्यता प्रदान गर्छ। यसले चित्तको व्याकुलता हटाउँदै निर्मल बनाउँछ। सिद्धार्थ गौतमबुद्धले यही ध्यानबाट बुद्धत्व प्राप्त गरेका थिए, नेपाल विपश्यना केन्द्रको भनाइ छ।विज्ञान, अध्यात्म र कलालाई एक ठाउँमा ल्याएर मानिसलाई शारीरिक रूपमा स्वस्थ, मानसिक रूपमा शान्त, बौद्धिक रूपमा जागरुक र आध्यात्मिक रूपमा मुक्त बनाउनु मनोक्रान्तिको केन्द्रको उद्देश्य हो भन्छन् स्वामी विकासानन्द। उनी भन्छन्, मनोक्रान्ति आफूलाई चिनाउने जीवन दर्शन हो। योग तथा ध्यानका विभिन्न साधनाबाट मानिसका दैनिक जीवनमा सुख, शान्ति र समृद्धि ल्याउनु जीवन विज्ञानको उद्देश्य हो। जीवन विज्ञान एउटा आध्यात्मिक प्रयोगशाला हो, जहाँ अध्यात्मका गहिरा सत्य एवं सूत्रहरूलाई विभिन्न साधना एवं जीवन व्यवस्थापन कार्यक्रमद्वारा सरल एवं सहज ढंगबाट जीवनमा उतार्नु हो भन्छन् जीवन विज्ञानका विशेषज्ञ शर्मा। उनी भन्छन्, अधिकांशतः शारीरिक रोग निको पार्न भनेर आउँछन्, तर हाम्रो मूल ध्येय शरीरको रोग निको मात्र बनाउनु होइन, व्यक्तिलाई ध्यानमा लैजानु हो। आफूभित्रको सम्भावनासँग परिचित गराउनु हो। व्यक्तिलाई बडो प्रेमल, आनन्दित र खुसी बनाउनु हो। जीवनमा आउने विभिन्न समस्याबाट मुक्त हुने विधि सिकाइदिनु हो। शिक्षा विज्ञान तथा प्रविधि मन्त्रालयले योग, ध्यान र आयुर्वेदसम्बन्धी शिक्षा विद्यालय तहमै पढाउने उद्देश्यले पाठ्यक्रमको तयारी गरिरहेको छ। शिक्षा मन्त्रालयका अनुसार यी विषयको पाठ्यक्रम निर्माणका लागि विषयविज्ञसँग छलफल गरेर कार्यदल गठन भइसकेको छ। योग र ध्यानको अपरिहार्यता चार वर्षको उमेरदेखि नै विशेष एवं कठिन योग र ध्यान साधना गर्दै आएका बालगुरु आदित्यले योग र ध्यानबारे स्पष्ट पारेका छन्। उनी भन्छन्, सुन्दरता बाहिरी आकर्षण मात्र हो, ध्यानद्वारा प्राप्त चमकद्वारा जीवन सिँगार। उनी भन्छन्, योग र ध्यान साधनाविनाको सुखद जीवन नियाल्दै छौ भने आँखा भए पनि तिमी अन्धो हौ। सबै अंगमा चेतना भए पनि तिमी लुलो हौ। नेपाली जनजनमा सुख, शान्ति र निरोग प्राप्त गर्न, नैतिकता र जिम्मेवारी बोध गराउन र राष्ट्र र राष्ट्रियता जगाउनका लागि योग अनिवार्य रहेको पतञ्जली योगका अध्यक्ष मि श्र बताउँछन्। उनी भन्छन्, योगको आवश्यकता महसुस गरेर हामीले घरघरमा योग, गरौं योग रहौं निरोग, रोगअनुसारको योग, उमेरअनुसारको योग, जनजनमा योग भन्ने अभियान सञ्चालन गर्दै आएका छौं। विज्ञानले नै योग र ध्यानको अनिवार्यता पुष्टि गरिसकेको छ भन्छन् जीवन विज्ञानका विशेषज्ञ शर्मा। उनी भन्छन्, विज्ञानले मनका यस्ता कुनै पनि रोग छैनन्, जसले निको नहोस् भनिसकेको छ। हार्वड विश्वविद्यालयको एउटा अनुसन्धानले के भन्छ भने यो प्रमाणिक भइसक्यो कि कुनै पनि औषधिभन्दा शक्तिशाली ध्यान र योग छन् मन र शरीरका आम समस्या निराकरणका लागि। ध्यानले व्यक्ति जस्तो बन्नुपर्ने हो, त्यस्तै बनाउन सक्छ भन्छन् विशेषज्ञ शर्मा। उनी भन्छन्, कृष्ण भगवान् भन्नुस्, गौतम बुद्ध भन्नुस्, राजर्षि जनक भन्नुस्, गुरु गोरखनाथ भन्नुस्, उहाँहरूको प्रतिभा प्रस्फुटन गराउने मुख्य औजार नै ध्यान हो। उनको आग्रह छ, योग र ध्यान प्रारम्भ गर्नुपर्ने उमेर त सातआठ वर्ष नै हो। ६०७० वर्ष भएपछि योग र ध्यान गर्न नसकिएला। बरु युवावस्थामै योग र ध्यान गर्नुभयो भने अति प्रभावकारी हुन्छ। योग र ध्यान साधनालाई हरेक व्यक्ति, परिवार, समाजसम्म पुर्याउनुपर्नेमा जोड दिन्छन् ध्यानका विशेषज्ञ हरिप्रसाद पोखरेल। उनी भन्छन्, मान्छे उठ्यो भने भगवान् बन्छ, गिर्यो भने राक्षस र मध्यमस्तरमा रह्यो भने मान्छे मात्रै बन्छ, त्यसैले योग र ध्यानको विकल्प छैन। बुद्धले आफ्नो जीवनको सम्पूर्ण ऊर्जा ध्यान साधनामै खर्च गरेर भगवान् बने, तर हामी मान्छे भएर बाँच्नका लागि मात्रै भए पनि दैनिक एकडेढ घन्टा योग र ध्यान साधना गरौं भन्छन् जीवन विज्ञानका विशेषज्ञ रमेश नेपाल। उनी भन्छन्, धेरै चिन्ताले बेलैमा चितामा पुर्याउँछ। बरु आजैदेखि नियमित योग र ध्यान साधना सुरु गरेर बाँकी जीवन आनन्दले जिऊँ।"
अन्योलमा तेह्रौं साग,"स्वागतमा हामी हुनेछौं, बुद्ध जन्मभूमिमा उभिएको हुनेछ, सगरमाथा सामुमा। तीन वर्षअघि भारतको गुवाहाटीस्थित राष्ट्रिय रंगशालामा यो गीत बज्दा माहोल बेग्लै थियो। नेपाली खेलाडी र पदाधिकारी निकै उत्साही थिए। नेपाल सरकारले पनि रंगशालामा उपस्थित आठ देशका हजारौं खेलाडी, खेल पदाधिकारी र सरकारका जिम्मेवार अधिकारीहरूलाई साक्षी राखेर यही गीतको लयमा लय मिलाउँदै तेह्रौं साग आयोजनाको जिम्मेवारी लिएको थियो। भारतको गुवाहाटीमा सन् २०१६ फेब्रुअरी १६ मा सम्पन्न बाह्रौं सागको समापन समारोहमा नेपालले तेह्रौं साग आयोजनाको अधिकार प्राप्त गर्दा इन्दिरा गान्धी स्टेडियम यही गीतले गुन्जायमान बनेको थियो। दिनेश अधिकारीको रचना तथा राजेश पायल राई र रिमा गुरुङले गाएको यो गीतअनुसार नेपालले एक वर्षअघि नै विदेशी खेलाडी र पदाधिकारीलाई स्वागत गर्दै तेह्रौं सागको सफल आयोजना गरिसक्नुपर्ने थियो। तत्कालीन युवा तथा खेलकुदमन्त्री सत्यनारायण मण्डलले तेह्रौं साग आयोजनाको झन्डा ग्रहण गरेका थिए। नेपालले आयोजनाको अधिकार पाए पनि सागको मिति पटकपटक सर्दै आएको छ। समग्र राष्ट्रकै प्रतिष्ठासँग जोडिएको तेह्रौं साग आयोजनाको विषयमा हाम्रो सरकार र खेल पदाधिकारी नै उदासीन बन्दै आएका छन्। निर्धारित मिति चौथोपटक सर्दैै पछिल्लोपटक आगामी डिसेम्बर १ देखि १० सम्म आयोजनाको मिति तय भए पनि तेह्रौं सागको माहोल अझै बन्न सकिरहेको छैन। नेपालमा साग होला वा नहोला भन्ने अन्योल अझै हटेको छैन। तेह्रौं साग आउन अब ६ महिना मात्र बाँकी छ। तर, साग आयोजनाको प्रमुख जिम्मेवार नेपाल सरकार र सम्बन्धित निकाय भने अझै पनि एकअर्कामाथि आरोपप्रत्यारोप गर्नमै व्यस्त देखिन्छन्। साग आयोजना मिति नजिकिँदै गए पनि भौतिक संरचना निर्माणदेखि आवश्यक बजेटसमेत व्यवस्था हुन सकेको छैन। साग तयारी तथा व्यवस्थापन समितिका अध्यक्ष एवं युवा तथा खेलकुदमन्त्री जगतबहादुर विश्वकर्मा नै जिम्मेवार निकायहरू अझै साग हुनेमा विश्वस्त बन्न नसकेको बताउँछन्। साग आयोजनाका लागि पछिल्लोपटक मन्त्री विश्वकर्माको अध्यक्षतामा ३६ सदस्यीय समिति बनेको छ। तर, तयारी समितिको बैठक पटकपटक बेलाइए पनि गणपूरक संख्या (कोरम) नै पुग्न नसकेर रोकिएको अवस्था थियो। साग आयोजनाका लागि जिम्मेवार मन्त्रालयका सचिवहरू नै तेह्रौं साग डिसेम्बरमा हुनेनहुने दोधारमा परेका छन्। सागको माहोल बनाउनुपर्ने बेलामा निराश देखिनु हुन्न। अबको एउटै उद्देश्य भनेको निर्धारित समयमै साग सम्पन्न गर्नु हो, विश्वकर्मा भन्छन्। बिहीबार मात्र मन्त्री विश्वकर्माको अध्यक्षतामा मन्त्रालयमा साग तयारी समितिको बैठक बसेको थियो। बैठकले तेह्रौं सागका लागि मस्कट र लोगो तय गर्नेदेखि महŒवपूर्ण आठवटा निर्णय गरेको राष्ट्रिय खेलकुद परिषद् (राखेप) का उपाध्यक्ष पिताम्बर तिमिल्सेनाले बताए। प्रधानमन्त्री केपी ओलीको संयोजकत्वमा साग आयोजना मूल समारोह समिति बनिसकेको छ। सरकारले हालै सार्वजनिक गरेको नीति तथा कार्यक्रममा समेत साग आयोजनालाई मुख्य प्राथकितामा राखिएको छ। अब तोकिएकै समयमा साग आयोजना भएरै छाड्छ, उपाध्यक्ष तिमिल्सेना भन्छन्। बैठकले तेह्रौं सागको लोगो उड्दै गरेको परेवा र मस्कटमा कृष्णसार राख्ने निर्णय गरेको छ। यसैगरी सागमा सहभागी राष्ट्रलाई परराष्ट्र मन्त्रालयमार्फत निमन्त्रणा गर्ने, नेपाली खेलाडीको तयारी र बन्द प्रशिक्षण आगामी जेठको पहिलो सातादेखि सुरु गर्ने र खेलकुद इभेन्टका लागि कार्यदल तय बनाउने निर्णय गरेको छ। पछिल्लो समय साग आयोजनाका लागि केही सक्रियता बढेको देखिए पनि ढुक्क हुने अवस्था भने अझै निर्माण हुन सकेको छैन। यसैगरी बैठकले आवश्यक बजेट व्यवस्थापनका लागि राखेपका उपाध्यक्ष तिमिल्सेनाको संयोजकत्वमा सदस्यसचिव केशवकुमार बिष्ट, अर्थ मन्त्रालय, युवा तथा खेलकुद मन्त्रालय र महालेखा नियन्त्रणको प्रतिनिधि रहने गरी पाँच सदस्यीय समिति निर्माण गर्ने, आवश्यक खेल सामग्री व्यवस्थापका लागि चीनलगायतका मित्रराष्ट्रसँग सहयोग लिने, सचिवालय निर्माणका लागि कार्यविधि तय तथा विभिन्न उपसमिति निर्माण गर्ने निर्णय गरेको छ। बैठकले राखेपका सदस्य गंगाबहादर थापाको संयोजकत्वमा रिम रानाभाट, पार्थसारथि सेन गुप्त र नीलेन्द्रराज श्रेष्ठ सदस्य रहेको प्राविधिक समिति गठन गरेको छ। पछिल्लो समय साग आयोजनाका लागि केही सक्रियता बढेको देखिए पनि ढुक्क हुने अवस्था भने अझै निर्माण हुन सकेको छैन। अन्तिम अवसर तर आशावादी सरकारले पछिल्लो समय सागका लागि अग्रसरता देखाएकाले आफू विश्वस्त रहेको नेपाल ओलम्पिक कमिटीका अध्यक्ष जीवनराम श्रेष्ठले बताए। भौतिक संरचना र तयारीका दृष्टिले सरकार लागिपरेको देखिन्छ। यसअघि पूर्वाधार निर्माणले केही गाह्रो होलाजस्तो थियो। विस्तारै पूर्वाधार तयारी भएको छ। कामको गति हेर्दा शंका गर्ने ठाउँ छैन। सरकारले बजेटको कमी नहुनेसमेत प्रतिबद्धता जनाएको छ। अब व्यवस्थापकीय हिसाबले सफल रूपमा सम्पन्न गर्न सबै पक्ष लाग्न आवश्यक छ, श्रेष्ठले भने। श्रेष्ठले नेपालका लागि साग आयोजनाको अन्तिम मौका भएकाले निर्धारित मितिमा गर्नुको विकल्प नरहेको बताए। श्रेष्ठ दक्षिण एसियाली ओलम्पिक काउन्सिलका अध्यक्ष पनि हुन्। थाइल्यान्डको बैंककमा दुई महिनाअघि (मार्च २) मा बसेको दक्षिण एसियाली ओलम्पिक काउन्सिलको बैठकले आगामी डिसेम्बरमा नेपालमै साग आयोजना गर्ने निर्णय गरेको थियो। पूर्वाधार निर्माण असारसम्म तेह्रौं साग निर्धारित समयमै आयोजना गर्न सबै पक्षको प्रतिबद्धता र अग्रसरता आवश्यक हुने राखेपका सदस्यसचिव केशवकुमार बिष्टले बताए। बिष्टले तेह्रौं सागका लागि राखेपको जिम्मेवारी भनेको भौतिक संरचना निर्माण मात्र भएको बताए। साग सरकारको सक्रियतामा हुने प्रतियोगिता हो। सागका लागि भौतिक संरचनाको अभाव हुँदैन। दशरथ रंगशाला निर्माण असारसम्म सकिनेछ। अन्य संरचना पनि तयार भइरहेका छन्, सदस्यसचिव बिष्टले भने। बिष्टले सागको भौतिक संरचना निर्माणसँगै अन्य व्यवस्थापनका लागि पाँच अर्ब रुपैयाँ बजेट रहेको पनि बताए। यसअघि सरकारबाट पर्याप्त बजेट पाउन नसक्दा कतिपय काम ढिलाइ भएको पनि बिष्टले बताए। रंगशालाको साधारण प्यारापिट निर्माणलगायत काम सकिएको छ। रंगशालामा ट्र्याक बिछ्याउने काम पनि चीन सरकारले गरिरहेको छ। असार अन्तिमसम्म चीनले रंगशालाको सम्पूर्ण संरचना तयार गरेर हामीलाई दिनेछ, उनले भने। सागका लागि सातदोबाटोस्थित अन्तर्राष्ट्रिय खेलकुदपरिसरमा निर्माणाधीन अवस्थामा रहेका पौडी पोखरीलगायत संरचना निर्माण पनि भइरहेका छन्। सागका कतिपय खेल पोखरामा हुनेछन्। पोखारमा कभर्डहलसहित आवश्यक संरचना निर्माण भइसकेको छ। पोखरा रंगशालाको स्टेडियम बनाउने काम भने सुरु भएको छ। २७ खेल र पदकको तयारी तेह्रौं सागमा ह्यान्डबल, जुडो, कबड्डी, खोखो, सुटिङ, स्क्वास, स्विमिङ, टेबलटेनिस, तेक्वान्दो, लनटेनिस, ट्रायथलन, भलिबल, भारोत्तोलन, कुस्ती, उसु, क्रिकेट, प्याराग्लाइडिङ, आर्चरी, एथलेटिक्स, ब्याडमिन्टन, बास्केटबल, बक्सिङ, साइक्लिङ, फिल्ड हक्की, फुटबल, कराँते र गल्फ गरी २७ खेल राख्ने निर्णय यसअघि नै भइसकेको छ। आयोजकको हिसाबले नेपालले कराँते र गल्फ खेल थप्ने निर्णय गरेको थियो। छोटो तयारीका कारण बाह्रौं साग नेपालको लागि पदकको हिसाबले सोचेजस्तो बन्न सकेको थिएन। भारतको गुवाहाटी र सिलोङमा भएको बाह्रौं सागमा नेपालले कम्तीमा १० स्वर्ण जित्ने अपेक्षा गरेको थियो। तर, बाह्रौं सागमा नेपालले जम्मा तीन स्वर्णमै चित्त बुझाउनुपर्यो। जुडो र उसुबाट नेपालले एकएक स्वर्ण जितेको थियो। पदकको आशा गरिएको तेक्वान्दो स्वर्णविहीन बन्दै घर फर्किएको थियो। बाह्रौं सागमा नेपालले दक्षिण एसियामै गर्व गर्नलायक स्वर्ण फुटबलमा जितेको थियो। पदक तालिकामा समग्र छैटौं स्थानमा रहेको नेपालले तीन स्वर्णसहित २३ रजत र ३४ कास्य पदक जितेको थियो। पदकका लागि तयारी र आयोजक देशको हिसाबले यसपटक पनि नेपाल कमजोर अवस्थामा छ। तेह्रौं सागका लागि खेलाडीको तयारी अगाडि बढाउन पनि ढिलाइ हुँदै गएको छ। हालै सम्पन्न आठौं राष्ट्रिय खेलकुदमा उत्कृष्ट प्रदर्शन गर्ने खेलाडीलाई सागका लागि प्रशिक्षणमा राखिने बताइएको छ। अन्य राष्ट्रले भने निकै अघिदेखि आआफ्नै तरिकाले तयारी अघि बढाइसकेका छन्। यसअघि नेपालमै आयोजना भएको आठौं दक्षिण एयिाली खेलकुदमा नेपाल उत्कृष्ट प्रदर्शनसहित पदक तालिकामा दोस्रो भएको थियो। यसपटक पुनः आफ्नै देशमा आयोजना हुन लागेको तेह्रौं सागमा त्यही उपलब्धि दोहोर्याउन नेपालले ठूलै कसरत गर्नुपर्ने देखिन्छ। नेपालका लागि कराँते पदकीय दृष्टिकोणले उपलब्धिमूलक खेल मानिन्छ। बाह्रौं सागमा कराँते समावेश गरिएको थिएन। तर, यसपटक कराँतेलाई समावेश गरिएकाले पनि नेपाली भने केही उत्साही देखिएका छन्।"
फेरिएको धरान रंगशाला,धरान : बाँसको प्यारापिट निर्माण गरी खेलकुद प्रतियोगिता सञ्चालन हुने धरान रंगशालाको मुहार अहिले फेरिएको छ। भीआईपीसहित ६ हजार दर्शक क्षमताको तीनवटा प्यारापिटसँगै खेलमैदान निर्माणको काम सम्पन्न भएपछि रंगशालाको मुहार फेरिएको हो। सुविधासम्पन्न रंगशाला निर्माणसँगै यहाँ अब राष्ट्रिय तथा अन्तर्राष्ट्रिय प्रतियोगिता सञ्चालनमा सहज हुने भएको छ। पूर्वपश्चिम फैलिएको धरान रंगशालाको डिजाइन परिवर्तन गरी उत्तरदक्षिणतर्फ फर्काएर २०७१ सालदेखि पुनर्निर्माण कार्य थालिएको थियो। सरकारले सुनसरीमा क्षेत्रीय स्तरको रंगशाला निर्माण गर्ने घोषणा गरी रकम विनियोजन गरेपछि क्षेत्रीय रंगशाला निर्माणका विषयमा इटहरी र धरानवाबीच विवाद बढेको थियो। विवादका कारण सरकारले दुवै स्थानमा रंगशाला निर्माणका लागि रकम भागबन्डा लगाइएपछि धरान रंगशाला निर्माणको काममा ढिलाइ भएको हो। सरकारले धरानलाई भन्दा बढी रकम इटहरीलाई विनियोजन गरेपछि धरान रंगशालाको निर्माणमा ढिलाइ भएको धरानवासीको गुनासो छ। धरान उपमहानगरपालिका १६ स्थित ६ कठ्ठा १७ धुर सरकारी जमिनमा पुनर्निर्माण थालिएको रंगशालामा सुविधासम्पन्न प्यारापिट र सुविधा सम्पन्न कभर्डहलको निर्माण भएको छ। नेपाल सरकारले बर्सेनि क्रमगत रूपमा विनियोजन गरेको रकमबाट पुनर्निर्माणको काम सुरुआत गरी रंगशालालाई बनाइएको जिल्ला खेलकुद विकास समितिका कार्यालय प्रमुख कुमार पोखरेलले बताए। उनले २०७१ सादेखि पुनर्निर्माण थालिएको धरान रंगशालामा हालसम्म आठ करोड रुपैयाँ खर्च गरिएको जानकारी दिए। रंगशालाको पश्चिमपिट्ट भीआईपी र पूर्वपट्टिको भागमा सुविधासम्पन्न प्यारापिट निर्माण गरिएको छ। रंगशालाको उत्तरपट्टि नेचुरल प्यारापिट निर्माण गरिएको छ। रंगशालामा एक सय पाँच मिटर लम्बाइ र ६८ मिटर चौडाइको फुटबल मैदान तयार गरिएको छ। फुटबल मैदानको चारैतिर तारबारले छेकबार गरी दूबो रोपेपछि रंगशालाको सौन्र्दय थप आर्कषण बनेको छ। धरान रंगशालाको पुनर्निर्माण अन्तिम चरणमा पुगेसँगै राष्ट्रिय तथा अन्तर्राष्ट्रिय स्तरका प्रतियोगिता सञ्चालन गर्न सहज भएको एन्फाका मानार्थ वरिष्ठ उपाध्यक्ष किशोर राईले बताए। उनले राखेपले धरानलाई बजेट विनियोजनमा कम प्राथमिकतामा राखेका कारण रंगशालाको निर्माण कार्यमा ढिलाइ भएको पनि बताए। धरान रंगशालामा मोफसलको चर्चित बूढासुब्बा गोल्डकपलगायतका राष्ट्रिय तथा अन्तर्राष्ट्रिय फुटबल प्रतियोगिता सञ्चालन हुँदै आएका छन्।
बेल्ट एन्ड रोड रेस्लिङ शनिबार,"काठमाडौं : नेपाल रिङ रेस्लिङ संघ र एकेडब्लू चीनको समन्वयमा एमकेडब्लू बेल्ट एन्ड रोड रेस्लिङ च्याम्पियनसिप शनिबार हुने भएको छ। नेपाल र चीनबीचको मित्रतालाई उत्सवका रूपमा मनाउन चीनद्वारा प्रवर्तित वान बेल्ट वान रोडको नाममा प्रतियोगिता आयोजना गर्न लागेको नेपाल रिङ रेस्लिङ संघकी अध्यक्ष सुनिता थापाले जानकारी दिइन्। उनले यही प्रतियोगितामार्फत नेपाल र चीनबीचको सम्बन्ध अझ प्रगाढ बनाउन मद्दत पुग्ने विश्वास गरिएको बताइन्। त्रिपुरेश्वरस्थित राष्ट्रिय खेलकुद परिषद्को कभर्डहलमा हुने च्याम्पियनसिपमा आठ देशका उत्कृष्ट रेस्लरबीच प्रतिस्पर्धा हुने छ। च्याम्पियनसिपमा नेपालका नुवाकोटे टाइगर, ठाकुर, डेभिड, एक्स हिरो, साइन, चट्टान र दिलसाले प्रतिस्पर्धा गर्ने छन्। यसैगरी अमेरिकाका एस सिल्भा, जेडा, जोम्बिई ड्रायगन, अंकल मनी, बेलायतका बिग साम, चीनका बेम्बो क्रुसर, दा बाई, ब्ल्याक माक्बा, हङकङका केसी, चियरम्यान, एएल, मिचेल सु र न्युजिल्यान्डका टोमी कम्ब्याटले प्रतिस्पर्धा गर्ने छन्। च्याम्पियनसिपमा दुईवटा बेल्टका लागि भिडन्त हुने संघकी महासचिव सुवर्ण श्रेष्ठले जानकारी दिइन्। उनका अनुसार च्याम्पियनसिप सञ्चालनका लागि ४५ लाख रुपैयाँ खर्च हुने अनुमान गरिएको छ। उनले च्याम्पियनसिपको सम्पूर्ण तयारी पूरा भएको जानकारी दिइन्। च्याम्पियनसिपको डिस मिडिया नेटवर्कको एक्सन स्पोर्ट्सले प्रत्यक्ष प्रसारण गर्नेछ। नेपाल रिङ रेस्लिङ संघले यसअघि पनि विभिन्न प्रतियोगिता आयोजना गरिसकेको छ। २०७३ सालमा पहिलो रिङ रेस्लिङ च्याम्पियनसिप आयोजना गरेको संघले नेपाल र भारतका रेस्लरबीच मैत्रीपूर्ण प्रतिस्पर्धा र गत कात्तिकमा काठमाडौं र इटहरीमा दोस्रो अन्तर्राष्ट्रिय च्याम्पियनसिप आयोजना गरेको थियो।"
पाका खेलाडीको टोलीसँग युवाको टोली निरीह,"काठमाडौं : भारतीय पूर्वकप्तान महेन्द्रसिंह धोनीको कप्तानीमा रहेको चेन्नई सुपर किंग्स इन्डियन प्रिमियर लिग(आईपीएल)को फाइलनमा पुगेको छ। शुक्रबार राति भएको दोस्रो क्वालिफायर खेलमा नेपालका युवा क्रिकेटर सन्दीप लामिछाने आवद्ध टोली दिल्ली क्यापिटललाई ६ विकेटले हराउँदै फाइनलमा स्थान बनाउन सफल भएको हो। विशाखापाटनको क्रिकेट रंगशालामा भएको खेलमा चेन्नईले टस जितेर पहिले बलिङ रोजेको थियो। पहिले ब्याटिङमा उत्रिएको दिल्लीले २० ओभरमा ९ विकेट गुमाएर १४७ रन बनायो।, चेन्नईले १९ ओभरमा ४ विकेट गुमाएर १५१ बनाउँदै जित हात पार्यो। अनुभवी टोली चेन्नईका अगाडी युवा टोलीले भरिएको दिल्लीका ब्याट्सम्यान निरीह देखिए। दिल्लीले सुरुवातदेखि नै लगातार विकेट गुमाउँदा दबाबमा आई उच्च स्कोर खडा गर्न सकेन। दिल्लीका लागि ऋषभ पन्तले बनाएको ३८ रन नै सर्वाधिक रन बन्यो। त्यसपछि कोलिन मुन्रोले २७ र शिखर धावनले १८ रन बनाए। दिल्लीको ब्याटिङ लाइन धरासायी बनाउने क्रममा चेन्नईका दिपक चरह, हरभजन सिंह, रविन्द्र जडेजा र ब्राभोले २२ विकेट र इमरान ताहिरले १ विकेट लिए। १४८ रनको सामान्य लक्ष्य पछ्याएको चेन्नईका ओपनर शेन वाट्सन र डुप्लेसी सुरुका ३ ओभरमा खासै चल्न सकेका थिएन्। पछि निरन्तर आक्रमण गरी टोलीलाई जितको आधार बनाइदिए। दुवैजना ५०, ५० रन बनाएर आउट भए। अन्तिममा दिल्लीका बलरले चेन्नईका महत्वपूर्ण ब्याट्सम्यानको निरन्तर विकेट लिई दबाब बनाए पनि लक्ष्य निकै कम भएकाले चेन्नईलाई रोकेर खेल आफ्नो पक्षमा ल्याउन भने सकेनन्। दिल्लीका लागि अमित मिश्रा, इशान्त शर्मा, अक्सर पटेल, ट्रेन्ट बोल्टले ११ विकेट लिए। वेस्ट इन्डिजका किमो पउलबाहेक सबै बलरे उत्कृष्ट प्रदर्शन गरे। पउलले भने ३ ओभर बलिङ गर्दा कुनै विकेट नलिई ४९ रन लिए। बलरले राम्रो प्रदर्शन गरे पनि ब्याटिङमा जम्न नसक्दा पहिलो पटक आईपीएलको फाइनल पुग्ने दिल्लीको सपना पूरा हुन पाएन। पाका खेलाडी भर्सेस युवा खेलाडी अनुभवी खेलाडी ३७ वर्षीय धोनीको कप्तानीमा रहेको चेन्नई आईपीएलमा सबैभन्दा पाका खेलाडीले भरिएको टोली हो भने दिल्ली युवा खेलाडीले भरिएको टोली हो। शुक्रबारको टोलीमा समावेश मध्ये दिपक चहर २६ वर्ष र सार्दुल ठाकुर २७ वर्षबाहेक सबै खेलाडी ३० वर्ष पार गरेका छन्। दक्षिण अफ्रिकाका लेग स्पीनर इमरान ताहिर ४० वर्षीय सबैभन्दाबढी उमेरका हुन्। यता २४ वर्षीय श्रेयस अयरको कप्तानीमा रहेको दिल्लीमा भने यस खेलमा उत्रिएका ११ जनामा शिखर धावन, इशान्त, शर्मा कोलिन मुन्रो र अमित मिश्राबाहेक अन्य ७ जनाको ३० वर्षभन्दा कमै उमेर छ। आक्रामक ब्याटिङ गर्न ओपनर पृथ्वी शाह १९ वर्षका मात्रै छन्। ५ जना त २५ वर्षमुनि कै खेलाडी समावेश थिए। अमित मिश्रा ३६ दिल्लीका सबैभन्दा पाका खेलाडी हुन् । लिग चरणाको खेलमा निकै उत्कृष्ट प्रदर्शन गरी प्लेअपमा स्थान बनाएको दिल्लीले इलिमिनेटर खेलमा हैदराबादविरुद्ध उत्रदाँ पनि फितलो ब्याटिङ गरेको थियो । हैदराबालले दिएको १६३ रनको लक्ष्प पार गर्ने क्रममा पनि ब्याटिङ लाइन धरमराएको थियो । ओपनर पृथ्वी शा र ऋषभ पन्तको उत्कृष्ट इनिङको मदतले मात्रै टोलीको जित सम्भव भएको थियो । त्यही खराब लयलाई पछ्याउँदा दिल्लीले फाइनलको यात्रा तय गर्न सकेन । शुक्रबारको खेलमा थप १५, २० रन मात्रै जोड्न सकेको भइ खेल दिल्लीको पक्षमा जाने देखिएको थियो ।"
रुपन्देही लन टेनिस संघमा विवाद : तोकिएको अधिवेशन समेत स्थगित,"बुटवल : रुपन्देही लन टेनिस संघ चार वर्षदेखि तदर्थ समितिमै सीमित बनेको छ। विधान अनुसार तीनतीन वर्षमा अधिवेशन गर्नुपर्ने भए पनि रुपन्देही संघ चार वर्षदेखि तदर्थ समितिमै रहेको हो। अधिवेशन आह्वान भए पनि विवादले रोकिएको छ। संघका अधिकांश सदस्यले अधिवेशन आह्वान गर्न बारम्बार आग्रह गरेपछि अध्यक्ष आशोक गुरुङले अधिवेशन आह्वान गरेका थिए। संघमा १५ सदस्य छन्। जसमध्ये पदाधिकारीसहित १२ जनाले अधिवेशन गर्न माग गरेका थिए। वैशाख १६ अधिवेशन आह्वान भए पनि हिसाब मिलान र सदस्यता विवादले स्थगित भएको छ। अध्यक्ष गुरुङ आफू अल्पमतमा परेपछि लन टेनिस कोर्ट आसपासका स्थानीयलाई सदस्यता दिने पक्षमा थिए। तर, अधिवेशनकै दिन सदस्यता विस्तार गर्न नहुने भन्दै अन्य सदस्यले आपत्ति जनाएपछि अधिवेशन स्थगित भएको हो। अधिवेशनको माग गर्दै उपाध्यक्ष मनोजकुमार बस्नेत, सचिव गोपाल ज्ञवाली, कोषाध्यक्ष अर्जुन गुरुङ, सदस्य अब्दुल सहमद मिया, रामबहादुर विक, सञ्जयप्रकाश श्रेष्ठ, अनिल सेञ्चुरी, शेषमणि चौधरी, भिष्म काउचा, सविता विक, सबर मिया र सल्लाहकार दीर्घबहादुर केसीले चैत महिनामा खेलकुद विकास समिति रुपन्देही र नेपाल टेनिस संघमा निवेदन दिएका थिए। निवेदन दिएपछि चैत २३ मा अधिवेशन मिति तोकिएको थियो। सो मिति अधिवेशन हुन नसकेपछि केन्द्रको आग्रहमा बैशाख १६ गते अधिवेशन आह्वान भएको हो। अधिवेशनका लागि टेनिस संघले खेलकुद विकास समितिलाई प्रतिनिधिका रुपमा पठाएको थियो। अधिवेशनको उद्घाटन शत्र चलिरहेका बेला अध्यक्ष गुरुङले सदस्यता विस्तार र कोर्ट निर्माणको रकम दिनुपर्ने माग गरेपछि विवाद शुरु भएको हो। आठौं राष्ट्रिय खेलकुदका लागि देविनगरमा दुई वटा कोर्ट निर्माणका लागि ७० लाख बजेट विनियोजन भएको थियो। अध्यक्ष गुरुङले कोर्ट निर्माणमा आफ्नो व्यक्तिगत रकम खर्च भएको भन्दै करिव १५ लाख संघले जिम्मा लिनुपर्ने बताएका थिए। उपभोक्ता समितिबाट काम गराउदा बढी रकम खर्च भएको छ, सो रकम संघले जिम्मा लिनुपर्छ, उनले भने। संघका बाहुल्य सदस्यले सदस्यता विस्तारका लागि पूर्वसूचना हुनुपर्ने बताएका छन्। गुरुङले भने कोर्ट निर्माणमा स्थानीय क्लवको सहयोग रहेकाले उनीहरुलाई समेत सदस्यता दिनुपर्ने बताए। संघ तदर्थ समितिबाट चलेको हो। अधिवेशन गर्ने ख्याल नै नहुदा ढिलाई भयो, उनले भने। रुपन्देही खेलकुद विकास समितिका अध्यक्ष योग गुरुङले आन्तरिक समस्याले अधिवेशन रोकिएको भन्दै समस्या समाधान गरिने बताए। आन्तरिक समस्याले अधिवेशन रोकिएको हो, छलफल भइराखेको छ। समस्या समाधान हुन्छ, उनले भने। संघका पदाधिकारी र सदस्यहरुले कोर्ट बनाउन खर्च भएको भनिएको रकमको जिम्मा लिन नसकिने बताएका छन्। कार्यसमिति सदस्य शेषनारायण चौधरीले अध्यक्ष एक्लैले काम गरेकाले त्यसको जिम्मा नसकिने बताए। पहिला हामीलाई जानकारी नै दिनुभएन। अहिले एक करोडजति खर्च भएको छ भनेर हिसाव देखाउनुभएको छ, उनले भनेयसको जिम्मा लिन सकिदैन। अध्यक्ष गुरुङले हिसावकिताव फाइनल नहुदासम्म अधिवेशन हुन नसक्ने बताएका छन्। कोर्ट निर्माणको हिसाव मिलान गरेपछि अधिवेशन गर्छौ, उनले भने। समयमा अधिवेशन भएपछि विकास हुदै गरेको लन टेनिसमा निराशा छाएको छ। खेलाडीले संघलाई बलियो बनाउनका लागि विवाद अन्त्य गरी अधिवेशन गर्नुपर्ने माग गरेका छन्।"
सन्दीपलाई खेलाएको भए दिल्लीले इतिहास रच्न सक्थ्यो ?,"काठमाडौं : टी२० क्रिकेट लिग मध्ये इन्डियन प्रिमियर लिग(आईपीएल) विश्वकै सबैभन्दा महंगो लिग हो। विश्वमै सबैभन्दा धेरै क्रिकेटको क्रेज भएको भारतमा विश्वका उत्कृष्ट खेलाडीहरू समावेश हुने भएकाले क्रिकेटका पारखीलाई त्यो निकै रोचक प्रतियोगिता हो। आक्रामक ब्याट्म्यानहरूले निरन्तर छक्का, चौका वर्षाएको हेर्न पाउनु पनि आईपीएलको एक मज्जा हो। क्रिकेट मन पराउने नेपालीहरूका लागि त आईपीएल पहिलेदेखि नै आकर्षणको विषय थियो। यसको ११औं संस्करणदेखि आईपीएलले धेरै नेपालीको मन तान्न सफल भयो। जसको कारण थियो नेपालका १७ वर्षीय लेग स्पीनर सन्दीप लामिछानेलाई दिल्लीले आफ्नो टोलीमा भित्र्याउनु ११ औं संस्करणको पछिल्ला तीन खेलमा मौका पाएका सन्दीपले उत्कृष्ट प्रदर्शन गरी सबैको मन जित्न सफल भए। त्यसपछि उनले विभिन्न देशमा भएका अधिकांश ठूला फ्रेन्चाइज लिगमा खेल्ने मौका पाए। ती सबैमा राम्रो प्रदर्शन गरेका सन्दीपलाई दिल्लीले १२ औं संस्करणमा पनि आफ्नो टोलीमा यथावत राख्यो। आईपीएलको १२औं संस्करणमा भने तारिफयोग्य तरिकाले जम्न सकेनन्। दिल्लीले यस सिजनको आईपीएलमा १६ खेल खेल्यो। त्यसमध्ये ६ खेलमा सन्दीपले मौका पाए। त्यसमा उनले ८ विकेट लिन सफल भए पनि बलिङ इकोनोमीमा भने सुधार गर्न सकेनन्। तसर्थ टोलीले उनलाई खेलमा निरन्तर मौका दिएन। शुक्रबार दोस्रो क्वालिफयरमा दिल्ली पराजित भई पहिलो पटक आईपीएलको फाइनल पुग्ने मौका गुमायो। आईपीएलको टोलीमा फाइनल पुग्न नसक्ने दिल्ली मात्रै एक मात्र टोली हो। सन्दीप सहभागी भएको भए के हुन्थ्यो ? राम्रो प्रदर्शन गर्न नसकेकाले महत्वपूर्ण खेलमा दिल्लीले सन्दीपलाई समावेश गरी जोखिम मोल्ला भन्ने अनुमान गर्नसक्ने अवस्था थिएन्। अनुमान गरेजस्तै सन्दीप टोलीमा समावेश भएनन्। इलिमिनेटर खेलमा हैदराबादसँग उतारेकै टोली मैदानमा उतार्यो। चेन्नईविरुद्ध सन्दीप नयाँ बलर भएको र गतसाल पनि चेन्नईसँग खेल्दा राम्रो प्रदर्शन गरेकाले सन्दीपलाई मैदानमा उतार्छ की भन्ने झिनो सम्भावना थियो। खेल सुरु हुनु अगाडी कप्तान श्रेयस अयरले महत्वपूर्ण खेलमा नयाँ खेलाडीलाई प्रेसर दिनु त्यति ठीक नहुने भएकाले टोलीमा परिवर्तन नगरिएको प्रतिक्रिया दिए। शुक्रबारको खेलमा दिल्लीको ब्याटिङ नै हारको मुख्य कारण बन्यो। तर बलिङमा पनि अलिकति कन्ट्रोल गर्न सकेको खण्डमा दिल्लीले चेन्नईलाई त्यति मै पनि रोक्न सक्ने अवस्था देखिएको थियो। यस खेलमा वेस्ट इन्डिजका किमो पउलको सट्टा सन्दीपलाई खेलाएको भए जितको सम्भावना देखिन्थ्यो । पउलले ३ ओभरमा ४९ रन दिएर महंगो बलिङ गरी कुनै विकेट लिएनन्। उनले १३ औं ओभरमा मात्रै २५ रन दिए। दिल्लीका २ स्पीनर अमित मिश्रा र अक्सर पटेलले राम्रो बलिङ गरेकाले सन्दीपले पनि पउललेभन्दा सस्तो बलिङ गर्ने सम्भावना थियो। ३ ओभरमा सन्दीपले ३० रन दिएको भएपनि चेन्नईका लागि यही गतिले ब्याटिङ गर्दा अन्तिम ओभरमा कम्तिमा १५ रन बनाउनु पर्नेहुन्थ्यो। यसलाई दिल्लीका बलरले रोक्ने सम्भावना धेरै थियो। सुरुमा स्पीनरमाथि आक्रमण गर्न प्रयास गरेपनि पछि चेन्नईका ब्याट्सम्यानले स्पीनरमाथि धेरै रन बनाउन सकेनन्। सन्दीपको आईपीएलमा अहिलेसम्मको सबैभन्दा खराब बलिङ बैंग्लोरविरुद्ध ३ ओभरमा ३६ रन दिनु रह्यो। पउलले शुक्रबारको खेलमा १६ भन्दामाथिको इकोनोमिमा बलिङ गरे। त्यस कारण पनि शुक्रबारको खेलमा सन्दीप खेलेका भए उनले १० को इकोनोमीभन्दा बढी रन दिने सम्भवना कमै देखिन्थ्यो। अझ उनले यसभन्दा राम्रो बलिङ गरेको खण्डमा त दिल्लीले चेन्नईलाई रोक्ने सम्भावना थियो। अघिल्लो खेलमा अन्तिम २ बल बाँकी छँदा जितका लागि २ रन चाहिएको अवस्थामा चौका प्रहार गरी जित दिलाएका पउलले शुक्रबार ७ बल सामना गर्दा ३ रन भन्दा बनाउन सकेनन्। यस खेलमा चेन्नईले पनि ३ जना स्पीनरलाई उतारेको थियो। स्पीनरहरूले नै दिल्लीका सुरुवाती महत्वपूर्ण ब्याट्सम्यानलाई आउट गराएका थिए। चेन्नईका ओपनर ब्याट्सम्यानले आक्रमणको प्रयास गरेका भए पनि १४८ रनको सामान्य लक्ष्य पार गर्न १९ औं ओभर खर्चिनु परेको थियो । यो अवस्थामा पउलको महंगो बलिङ मात्रै रोकेको खण्डमा दिल्लीतर्फ जित ढल्कने सम्भावना थियो। यसमा सन्दीपले काम गर्न सक्थे। यस खेलमा पउलको सट्टामा सन्दीपलाई सहभागी गराएको खण्डमा दिल्लीलाई पक्कै फाइदा पुग्ने थियो। फाइनल पुगेर इतिहास रच्ने दिल्लीको यात्रामा सन्दीपले योगदान दिन सक्थे की भन्ने आधार देखिन्छ।"
