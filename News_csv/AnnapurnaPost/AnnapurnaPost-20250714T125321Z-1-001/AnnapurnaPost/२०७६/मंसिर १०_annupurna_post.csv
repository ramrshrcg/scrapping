शीर्षक,विवरण
मन्त्री हेरफेरको अन्तर्य,"कालापानी र लिम्पियाधुराको नक्सा अतिक्रमण गरेर भारतले नेपालको माटोमाथि धावा मात्र बोलेर प्रधानमन्त्री ओलीको झरिलो राष्ट्रवादी अनुहारमा अतिक्रमणको ध्वाँसो पोतिदिएको छ। सायद यही कुसंयोग छल्ने बाध्यताले मन्त्रिमण्डल पुनर्गठनको पाइला सार्दासार्दै २१ महिनापछि शुभसाइत जुरेको छ। सास गनाएका भरमा निकालिएका शेरबहादुर तामाङबाहेक अन्य मन्त्रीहरू भनेजति नालायक भए पनि बहिर्गमनको जोखिम मोल्नुपरेन। प्रधानमन्त्रीले मन्त्री फेर्ने सकसबाट बच्न वैकल्पिक उपाय गर्न होमवर्कको रिपोर्ट कार्डको जोहो गर्नुपर्यो। त्यति गर्दा पनि परिणाम नदेखिएपछि प्रधानमन्त्रीले मन्त्रीसँग तमसुक गरेर सम्झौता गर्नुपर्यो। मन्त्रीहरूले पनि सचिवहरूसँग लिखतमै करारनामा बनाए। यस्तो मौलिक प्रणालीको आविष्कार गर्नु प्रधानमन्त्रीको रहर नभएर आवश्यकता हो भन्ने ठम्याउन त्यति गाह्रो छैन। विषयगत प्रणालीको नतिजा न पारदर्शी न त वस्तुगत हुन सक्यो। आखिर भागबण्डाका आधारमै मन्त्रीहरू बाहिरिए या भित्रिए पनि। बरु विगतका मन्त्रीहरूमा वाइडबडी काण्डको दाग लागेका पर्यटनमन्त्रीको निधनसँगै आरोप पनि सती गयो भने सोही मन्त्रालयका सचिवले नै भ्रष्टाचारमा औंला ठड्याइएका खानेपानीमन्त्री कार्यकारी अध्यक्षकी साख्य नाता परेकाले प्रधानमन्त्रीलाई भ्रष्टाचारी मन्त्रीको संरक्षण गर्यो भन्ने अवगाल टार्ने सुअवसर फेला परेको छ। उता कालापानीको घाउ भने झन् बल्झेर गएको छ। लिपुलेकलगायतका भाग भारतमा भित्याएर नयाँ राजनीतिक नक्सा जारी गरेको तीन साता बितेको छ। नेपालले जनस्तर र सरकारी स्तरबाट त्यो पनि सर्वदलीय समर्थनबाट विरोध जनाए पनि त्यसको प्रतिवाद गर्दै भारतीय विदेश मन्त्रालयका प्रवक्ता रविश कुमारले सीमा नमिचेको ठाडो प्रतिक्रिया दिन छाडेका छैनन्। अझ उदेकलाग्दो कुरा त नेपालको विरोधलगत्तै नवौं संस्करणको नयाँ नक्सा सर्भे अफ इन्डियाले प्रकाशित गरेको छ। यो संशोधित नक्सामा पनि काली नदी यथावतै राखेर नाममात्र झिकियो। नेपालले गत बिहीबार पठाएको कूटनीतिक नोटमा भने नेपालले दृढ र स्पष्ट शब्दमा सुगौली सन्धिको धारा ५ मा काली नदीपूर्वको भूभाग नेपालको भन्ने प्रस्ट उल्लेख भएकाले दुई देशको सीमा पनि त्यसैअनुसार हुनुपर्छ भनेर अडान लिएको छ। साथमा पुसको पहिलो सातामा परराष्ट्र सचिवस्तरीय वार्ता गर्न पनि सुझाएको छ। यसपछि भारतले मौनता साँधेर थप प्रतिक्रिया पठाएको छैन। मन्त्रिपरिषद् पुनर्गठन निरर्थक भए पनि यसकै प्याकेजमा दुई अध्यक्षको कार्यविभाजन टुंग्याएर ओलीले राजनीतिक बाजी मारेका छन्। पालैपालो सरकार चलाउने प्रचण्डको पुरानो रटानलाई प्रतिस्थापन गरेर पार्टीको कार्यकारी अध्यक्षमा थान्को लगाएका छन्। प्रचण्डले पार्टी सचिवालयको निर्णयले समानता र समान अवधिका आधारमा अवश्यकताअनुरूप दुवै अध्यक्षले सरकारको नेतृत्व गर्ने पुरानो सहमति प्रतिष्ठापन गरेको दाहालको भनाइ छ। सँगसँगै एकता महाधिवेशनले सहमतिमा नेतृत्व छान्ने समझदारी कायमै छ भन्न दाहालले छाडेका छैनन्। नाकाबन्दीमा देखाएको अडानले प्रधानमन्त्री बनेका ओलीले भारतको नांगो हस्तक्षेपको मुकाबिला गर्न सके मात्र पद सुरक्षित हुन सक्छ। परिस्थितिको सीमालाई बुझेर मलाई प्रधानमन्त्री हुने हतारो छैन भनेर चित्त बुझाएको प्रतिक्रिया पनि सार्वजनिक भइसकेको छ। भागबण्डाको किचलोलाई किनारा लगाएर प्रधानमन्त्रीले पार्टी, सरकार मात्र होइन मुलुकलाई नै राहत दिलाएका छन्। यसरी २०७५ जेठ ३ गते सांसदद्वय विष्णु पौडेल र जनार्दन शर्मालाई साक्षी राखेर बनाएको पालैपालोको तमसुकलाई २०७६ मंसिर ४ गते प्रधानमन्त्रीले राष्ट्रपतिको रोहबरमा रजिस्ट्रेसन पास गराएका छन्। मुलुकको राष्ट्रिय अखण्डतामा आँच आइलागेको बेलामा सरकारमा बसेको पार्टीको अन्तरद्वन्द्व समाप्त हुनु सबैका लागि शुभलक्षण हो। संगठन र सत्तालाई आफ्नो सीमाभित्र राखेर बसे भने दुवै संस्था सबल हुनेमा आशा गर्न सकिन्छ। तर दुवै नेताको उग्र महत्वाकांक्षा र मिचाहा संस्कारले गर्दा एकअर्काको परिपूरक भएर नेतृत्व गर्लान् भन्नेमा पर्याप्त शंकाको सुविधा लिने ठाउँ कायमै रहेको छ। मन्त्रिपरिषद् हेरफेर गर्ने प्रधानमन्त्रीको अक्षुण्ण अधिकार हुँदाहुँदै पनि आकांक्षी सांसदद्वारा यति धेरै गम्भीर प्रश्न उठाएको कमै सुनिन्थ्यो। प्रधानमन्त्रीले सल्लाहकारको सामूहिक राजीनामाको ट्रेलर देखाएर कस्ता पात्रहरू बलिका बोका बन्छन् भनेर बुझाइसक्नुभएको थियो। अन्धविश्वासमा आड लाग्नुमा महत्वाकांक्षीहरूको पनि कमजोरी झल्किन्छ। पदमा बसुञ्जेल दबाएका प्रधानमन्त्रीप्रतिका गुनासा पदमुक्त भएपछि मात्र छताछुल्ल भएका छन्। सल्लाहकारहरूले प्रधानमन्त्रीसँग सम्पर्क राख्न अवरोध खडा गरेको र संकीर्ण घेरामा राखेको पनि संगीन आरोप लगाएका छन्। फलामे अनुशासनमा चल्ने कम्युनिस्ट पार्टीका सांसदद्वारा आफ्नै पार्टीका प्रधानमन्त्रीलाई लेनदेनको आरोपसमेत लगाए। प्रधानमन्त्रीले आर्थिक चलखेलमा नफसेको स्पष्ट पार्नुपर्ने अवस्था सिर्जना भयो। महिला सांसद र महिला अधिकारकर्मीले प्रधानमन्त्रीले संविधान मिचेको आरोप लगाएका छन्। राज्यका हरेक क्षेत्रमा महिलाको समानुपातिक र समावेशी प्रतिनिधित्व ३३ प्रतिशत हुनुपर्ने संवैधानिक प्रावधान छ। यसअघिको मन्त्रिमण्डलमा कमसेकम चारजना मन्त्रीसहित १६ प्रतिशत सहभागी थिए। अहिलेको हेरफेरमा महिलामन्त्री हटाएर पुरुष मन्त्री नियुक्त गरिएका कारण आठ प्रतिशतमा ओरालो लागेको छ। पूर्वमहिला सभामुख ओनसरी घर्तीले समेत गुटउपगुटका कारण महिला पछाडि परेको टिप्पणी गरिन्। मन्त्रिपरिषद् हेरफेरमा समाजवादी दल पनि अचानो भएको छ। दलभित्रको अन्तर्घातको अरण्यरोदनले पनि यसैबेला मुखरित हुने मौका पाएको छ। राजपा र समाजवादी एकता हुन लागेको बेलामा मन्त्रिपरिषद् हेरफेरले समाजवादी दललाई झन् संकटग्रस्त बनाएको छ। प्रधानमन्त्री ओलीको कूटनीतिक चालले खास गरेर उपप्रधानमन्त्री उपेन्द्र यादवलाई गहिरो चोट पुगेको छ। राजपाको दबाब थेग्न नसकेको बेलामा पार्टीका अर्का अध्यक्ष डा बाबुराम भट्टराईको दबाबले मन्त्री त्याग्नैपर्ने अवस्था झन् टड्कारो भएको छ। संविधान संशोधनको उच्चारण गर्न नरुचाउने प्रधानमन्त्रीमातहतमा कुन नैतिकताले उपप्रधानमन्त्री खाने ? यसपालिको हेरफेर र कार्य विभाजनले पुरस्कृत पात्रलाई पुलकित बनाए पनि संविधानविद्हरूलाई चिन्तित बनाएको छ। आलंकारिक राष्ट्रपतिलाई पार्टीको आन्तरिक कार्यविभाजनमा घचेटेर पार्टीसँगको सामीप्य र सरोकारको खुलासा गरेका छन् भने मन्त्रीहरूको नामसमेत राष्ट्रपतिद्वारा अनुमोदन गराएको सूचना चुहाएर कार्यकारी राष्ट्रपतिको झल्को दिलाएका छन्। प्रधानमन्त्रीले जानीबुझी आफ्नो अक्षुण्ण अधिकारलाई संकुचन गराएर हस्तक्षेपको जुन बीउ रोपेका छन्। यसले परम्पराका रूपमा झांगिँदै गयो भने संसदीय परम्पराले चिनेको शक्तिशाली प्रधानमन्त्री निशस्त्र हुने सम्भावना टार्न असम्भव हुन सक्छ। पाँचबर्से कार्यकालको विभाजन र मन्त्रिपरिषद्को हेरफेर तपसिल मात्र हुन्। मूल मुद्दा त कालापानी नै हो। कालापानीको सीमा अतिक्रमणको बादल प्रधानमन्त्रीको सत्ताको छतमा मडारिरहेको छ। नेपालको राजनीतिमा भूराजनीतिको अहम् चाप रहिरहने अवस्थाले ओली मात्र चापमुक्त होलान् भन्न सकिँदैन। नाकाबन्दीमा देखाएको अडानले प्रधानमन्त्री बनेका ओलीले भारतको नांगो हस्तक्षेपको मुकाबिला गर्न सके मात्र पद सुरक्षित हुन सक्छ। सदा स्वतन्त्र रहेका नेपाली जनताले माटोमाथिको धावा सहन सक्दैनन्।"
खुला संसद् संघीयताको आधार,"सरकार र विधायिकाका कामकारबाही खुला हुनुका साथै खुला तथ्यांक र सहज पहुँच संघ, प्रदेश र स्थानीय तहका सबै सरकार र संसद्मा हुन आवश्यक छ गत महिनाको अन्तिम हप्तामा फ्रिडम फोरमले आयोजना गरेको खुला संसद् अन्तरसंवाद कार्यक्रममा भाग लिने अवसर मिल्यो। खासगरी प्रदेश ३ का सभामुख र प्रदेश सांसदको सक्रिय सहभागिता रहेको त्यस कार्यक्रममा संघीयतामा प्रदेशलाई लोकतन्त्रको प्रयोगशाला मानिने र प्रादेशिक आवश्यकताको यथेष्ट मन्थन गर्ने उत्साह ती प्रदेश सांसदमा देखियो। बाह्य वातावरणले वाधा नपुर्याएमा र संघ एवं स्थानीय तहले सहजीकरण गरेमा प्रदेशले मौलिकता प्रदर्शन गर्न सक्छ कि भन्ने झीनो आशा मुखरित भएको थियो। यद्यपि राष्ट्रिय राजनीतिक दलको राजनीतिक संस्कार संघीयताको मर्मअनुरूप कति परवर्तित भई कति राजनीतिक दलहरूले सच्चा संघीयताका हिमायती भएको व्यवहारमा देखाउन सक्लान् भन्ने यक्षप्रश्नको उत्तर त्यस कार्यक्रममा पाउन सकिएन। खुला सरकार लोकतन्त्रको सुदृढीकरणको आत्मा हो भने खुला संसद् शासन प्रणालीको नैतिक बल हो। अझ खुला स्थानीय सरकार त सरकारको अनुहार जनताले हेर्ने ऐना हो। लोकतान्त्रिक शासन पद्धतिमा जनताको अधिकार निर्वाचित जनप्रतिनिधिहरूले लिएर शासन गर्छन्। त्यस्ता शासकले जनताका लागि गरेका निर्णयहरू जनताले थाहा पाउनुपर्छ। निर्वाचित जनप्रतिनिधिहरूको प्रभावकारिता, पारदर्शिता, समावेशी सहभागिता, सुझबुझ, जनताको आवाजमा सुनवाइ, सरोकारवालालाई न्याय, जवाफदेही सुनिश्चित गर्नेगराउने संरचनात्मक व्यवस्था आवश्यक हुन्छ। सुशासन र सेवा प्रवाहलाई प्रभावकारी बनाउन खुला सरकार र खुला संसद् संघीयताका तीनै तहमा हुन अपरिहार्य छ। खुला सरकार साझेदारीको अभ्यास लोकतान्त्रिक व्यवस्थालाई आम नागरिकको अधिकतम हित, लाभ तथा सन्तुष्टिको मापन गराउने मान्यताबाट विश्वव्यापी रूपमा चिनिँदै आएको छ। यसको नेपाल सदस्य भइनसकेको भए पनि सहभागिता जनाई आएको छ। यो साझेदारीमा नागरिक संस्थाहरू र निजी क्षेत्रसँगै बसेर शासन पद्धतिमा सुधार, सेवाको प्रभावकारितामा एकअर्काको भूमिकाका आधारमा सरकारसँग सहकार्य गरी कार्ययोजना बनाउँछन्। कार्यसम्पादनका उपलब्धिको पारदर्शी मूल्यांकन गर्छन्। खुला सरकार साझेदारीको सिद्धान्तअन्तर्गत सहभागिता, सहकार्य र सहसिर्जना, विविधताको सम्बोधन र समावेशीकरण, खुला तथ्यांकन, सार्वजनिक महत्वका सूचना प्रवाह र प्रयोग पहुँच र सहजता पारदर्शिता तथा जवाफदेहीको अवलम्बन गर्नुपर्ने विषय समाहित गरिएका छन्। यी विषय लोकतन्त्रको सुदृढीकरण र लोककल्याणका लागि उपयोगी छन्। सरकार र संसद् दुवै खुला भएमा निर्णय प्रक्रिया र कार्यान्वयन पक्ष सक्षम हुन्छ। विधायिकी निकाय संसद्को पारदर्शिता र जवाफदेहिता लोकतान्त्रिक प्रतिनिधिमूलक व्यवस्थामा सर्वाधिक महत्वका आयाम हुन्। गुणस्तरीय कानुन निर्माण र संसदीय समितिको नियमन सक्षमताले समग्र शासकीय प्रणालीलाई मार्गदर्शन गर्छन्। खुला संसद्का पारदर्शिता, उत्तरदायित्व, नागरिक सहभागिता र सदाचारलाई चार खम्बा मानिन्छ। यसमुताविक संघीय संसद् प्रादेशिक संसदहरू र स्थानीय सभाहरूले यी विषयलाई अवलम्बन गर्न सकेमा मात्र संघीय शासन प्रणालीको मर्मलाई आत्मसात गरेको ठहरिनेछ। समन्वयात्मक शासकीय तथा विधायिकी शैली अवलम्बन गर्नगराउन खुला सरकार तथा खुला संसद् महत्वपूर्ण औजार ठानी सबै तहले काम गरेगराएमा हाम्रो संघीय शासन प्रणालीले जनतालाई दिन खोजेको दिगो शान्ति, सुशासन, विकास र समृद्धि दिनमा टेवा पुग्नेछ। अन्तरव्यवस्थापिका परिषद्ले संसदीय खुलापनका प्रमुख आधार पहिचान गरेको छ। ती हुन् अभिव्यक्ति स्वतन्त्रताको रक्षा र सम्मान, पत्रकार र सञ्चारमाध्यमका लागि सहज पहुँच, सूचनाको हकको कानुनी दायित्वको पालना तथा खुला तथ्यांकहरूको उपलब्धता, सार्वजनिक प्रसारण सेवासहित बहुल आमसञ्चारमाध्यमहरूको पहुँचको कानुनी सुनिश्चितता सूचना, प्रविधिका माध्यम जस्तै वेबसाइट, एप्स, सोसल मिडिया आदिका अधिकतम सदुपयोग, जनतासँग सांसद र कानुन पारित प्रक्रियामा जनतासँग परामर्श। नेपालको संविधानले स्वतन्त्रताको हक, सञ्चारको हक, सूचनाको हक र संवैधानिक उपचारको हकजस्ता मौलिक हकहरूको व्यवस्था गरेको छ। यी हकहरूको प्रचलनमा पनि खुला संसद् अवधारणा सहयोगी हुन्छ। यसैगरी नेपालको संविधानबमोजिम प्रधानमन्त्री र मन्त्रीहरू सामूहिक रूपमा संघीय संसद्प्रति उत्तरदायी हुने र मन्त्री आफ्नो मन्त्रालयको कामका लागि व्यक्तिगत रूपमा प्रधानमन्त्री र संघीय संसद्प्रति उत्तरदायी हुनेछन् भने प्रदेशका मुख्यमन्त्री र मन्त्री सामूहिक रूपमा प्रदेश सभाप्रति उत्तरदायी हुनेछन् र मन्त्रीहरू आफ्नो मन्त्रालयको कामका लागि व्यक्तिगत रूपमा मुख्यमन्त्री र प्रदेश सभाप्रति उत्तरदायि हुनेछन्। संविधानले निर्दिष्ट गरेका उत्तरदायित्व निर्वाह गर्नगराउन पनि खुला सरकार र खुला संसद् उपयोगी हुन्छ। खुला सरकार भएका संसद्ले सूचना तथ्यांक एवं जानकारी प्राप्त गर्छ भने संसद् खुला समावेशी र सहभागितामूलक भएमा सरकार र स्वयं संसद्लाई पनि सुझाव तथा पृष्ठपोषण प्राप्त हुन जान्छ। यसर्थ संसद् सफल हुन आपू र सरकार खुला हुनुपर्नेमा सबै तहका संसद्सभाहरू निरन्तर प्रयत्नशील हुन अपरिहार्य छ। संघीय संसद्, प्रदेश संसद्हरू र स्थानीय सभाहरू तथा तिनका समिति, उपसमितिहरू खुला, पारदर्शी, सहज पहुँचयुक्त सक्षम र जवाफदेही भएका मात्र संघीय लोकतान्त्रिक प्रणालीको मजबुत आधार कानुन निर्माण प्रक्रिया व्यावसायिक भई गुणस्तरीय कानुन बन्नुका साथै जवाफदेही एवं नियन्त्रण र सन्तुलन कायम भई राज्य प्रणाली असल शासनमुखी हुनेमा दुईमत छैन। हाम्रो राज्यसंयन्त्रमा सूचनाको पहुँच सहज छैन भन्ने सञ्चारकर्मीको आरोप एकातिर छ भने दिइएका सूचना तथा जानकारीका प्रस्तुतिमा सूचना दिनेहरू सन्तुष्ट हुन नसकेको स्थिति अर्कातिर छ। संविधानले दिएको वाक् तथा प्रकाशन स्वतन्त्रता र सूचनाको हकलाई वरकरार राख्नु पालिका सभा, प्रदेश संसद् र संघीय संसद्को दायित्व र कर्तव्य हो। सहभागितामूलक निर्णय पद्धति, सरोकारवालाका आवाजको सम्बोधन र मुलुकको अधिकतम हितार्थ कानुन बनाउने मुख्य काम विधायिकाको हो। कानुन बनाउँदाको जवाफदेही लिनुपर्नेमा यथेष्ट ध्यान नपुगेको विज्ञहरू बताउँछन्। अर्थात् कतिपय कानुन हतारमा पारित हुने र फुर्सदमा पछुताउने अवस्थामा पुगेको पाइन्छ। संघीयतामा तीन तहका कानुन बनाइने भएकाले खुला संसद्विधायिकाको विशेष महत्व छ। संविधानले भनेको अन्तरसरकारी सम्बन्धमा संघ र प्रदेशले निर्माण गर्ने कानुनको भूमिका गहन छ। हाम्रा कानुनहरू पानीमाथिबाट तल बगेजस्तै छन्। एउटासँग अर्को बाझिन हुँदैन। फरकफरक कानुनहरू शासनरूपी नदीमा अन्तरघुलित भएर वा पृथकल्प देखाएर बग्दै सिञ्चित गर्दै प्रतिफल दिने कानुन बन्नुबनाउनुपर्ने बाध्यता छ। त्यसैले हाम्रा तहगत विधायिकामा सहभागिता, पारदर्शिता, जवाफदेहिता, खुला, छलफल, खुला तथ्यांक तथा सूचना पद्धति अवलम्बन गर्नु संघीयताको मूल मर्म हो। यसका लागि सकारात्मक सोच प्रविधिको प्रयोग क्षमता विकास, सूचना तथ्यांकको पर्याप्तता र सहज पहुँचजस्ता पक्षमा विशेष योजना र तयारीका साथै व्यावहारिक अभ्यास बढाउँदै जानुपर्छ। खुला सरकार र खुला संसद् भएमा लोकतन्त्रप्रति जनविश्वास बढ्छ। खुला संसद्को अर्थ यथेष्ट प्रतिनिधित्व, उत्तम कानुन निर्माण, नतिजामुखी सरकार र सन्तुष्ट नागरिक भएकाले यसबाट आउने प्रतिफल मुलुकको हितमै हुनेमा कसैेले शंका गर्नु पर्दैन। अर्कोतर्फ संघीयता भनेको सीमित सरकार हो। शक्तिको अधिक केन्द्रीकरण होइन, विकेन्द्रीकरण संघीयताको मूल मान्यता हो। एउटा सरकारले अर्को सरकारलाई नियन्त्रण गर्ने होइन कि सबलीकरण गरी निर्धारित कार्यहरू तत्तत् तहबाटै सम्पन्न गराउनुका साथै साझा अधिकारमा सहकार्य गर्ने दायित्व सबै तहका सरकारको हुन्छ। कानुन बहुलता, संस्थागत जटिलता, अधिकारको स्पष्टताका मुद्दा सरकारका तहगत कार्यशैलीमा सम्बोधन गर्दै समन्वयात्मक शासकीय तथा विधायिकी शैली अवलम्बन गर्नगराउन खुला सरकार तथा खुला संसद् महत्वपूर्ण औजार ठानी सबै तहले काम गरेगराएमा हाम्रो संघीय शासन प्रणालीले जनतालाई दिन खोजेको दिगो शान्ति, सुशासन, विकास र समृद्धि दिनमा टेवा पुग्नेछ। छलफल तथा अन्तरक्रियामा प्रदेशका सांसदहरूबाट समयमा विधेयक प्राप्त नगर्ने, भवन तथा भौतिक पूर्वाधारको कमी, कर्मचारी अभाव र भएका कर्मचारीको ज्ञान, सीप र जाँगरका साथै प्रविधि प्रयोगमा समस्या रहेको प्रतिक्रिया व्यक्त भएको थियो। सञ्चारकर्मीहरूले सूचनामा पहुँच नहुने, नियमितता नहुने, अपूरा सूचना पाइनेजस्ता अप्ठ्यारा बताएका थिए। यसैगरी सांसदहरूले प्रदेशका सूचना केन्द्रमा नआउने, राम्रा कामको कम उल्लेख हुने र कतिपय अवस्थामा अपरिपक्क सूचना प्राप्तिमा दबाब हुने गरेको अनुभव बताएका थिए। तर पनि खुला प्रदेश संसद् अवधारणालाई व्यवहारमा लागू गर्ने प्रतिबद्धता प्रदेशका सांसदहरूको देखियो। वर्तमान समयमा सूचना पनि एउटा शक्ति हो। सूचनामा नागरिकको पनि चासो बढ्दै गएको छ। सूचना प्रविधिको प्रयोग पनि दिनानुदिन बढ्दै गएको छ। शासन सञ्चालन पारदर्शी र जवाफदेही बन्नुपर्ने संवैधानिक व्यवस्थापनका साथै नागरिकको चाहना र सरोकार पनि बढिरहेको छ। तसर्थ, सरकार र विधायिकाका कामकारबाही खुला हुनुका साथै खुला तथ्यांक र सहज पहुँच संघ, प्रदेश र स्थानीय तहका सबै सरकार र संसद्मा हुन आवश्यक छ। खुलापन सहज पहुँच, सहभागिता, सरोकारवालाको आवाजको सुनवाइ र जनसरोकारका विषयमा सावधानीका साथ राज्यव्यवस्था तथा विधायन प्रक्रिया सुचारु हुन सकोस्। संविधानको अभीष्ट पूरा गर्नमा सबै निकाय जिम्मेवार, जवाफदेही र कर्तव्यपरायण हुन खुला संसद् र सरकारले मद्दत पुर्याउन सकून्। एउटा निकायले अर्को निकायलाई सरकारको एउटा तहले अर्को तहलाई सहअस्तित्व र सहकार्यको सहयोगीका रूपमा मनन गरी कार्य गर्नेगराउने शासकीय संस्कार मजबुत हुन पुगोस्।"
समाजवादी निर्वाचन प्रणाली,"संविधानले नेपाललाई समाजवादउन्मुख राज्य भनेको छ। यसको अर्थ समाजवादतर्फ अग्रसर राज्य भन्ने हो। माक्र्सवादी मान्यतामा समाजवादी राज्यको अर्थ श्रमिक वर्गको राज्यसत्ता हो, जसमा कम्तीमा मजदुरकिसानको संयुक्त अधिनायकत्व हुनुपर्छ। तर, के नेपाल राज्यको संसद्, सरकार र अदालतमा श्रमिक वर्गको अधिनायकत्व छ अथवा श्रमिक वर्गको सत्ता सुनिश्चिततातर्फ अग्रसर छ ? अधिनायकत्वको कुरा छाडौं, संसद् र सरकारमा श्रमिक वर्गका कुनै एकजना आधिकारिक प्रतिनिधित्व छ ? जवाफ हो, किमार्थ छैन। तब संविधानको समाजवाद माक्र्सवादी अर्थात् श्रमिक वर्गीय सामाजवाद होइन। राजनीतिक अग्रगमनको प्रश्नमा कांग्रेस र एमाले सुतुवा गोरु नै थिए, जसको नाकमा अकबरे खोर्सानीको डढेलो सक्काए पनि चलमल गर्दैन। नयाँ जनवादी क्रान्तिको नारामा जनयुद्ध लडेका प्रचण्डहरूकै मुख्य दोष हो, जसले संविधानमा मजदुरकिसानका एकजना प्रतिनिधित्वसम्म गराएनन्। र, मजदुरकिसानको प्रश्नमा प्रचण्डबाबुरामहरू पनि सुतुवा गोरु नै बन्न पुगे। परिणाम, संविधानको समाजवाद काल्पनिक बन्यो र विद्यमान संसद्, सरकार तथा अदालत मजदुर, किसान, सुकुमवासीलगायत उत्पीडित वर्गको हुन सकेन। जनयुद्धको बलिदानले नेपाली समाजमा राष्ट्रिय जागरण ल्यायो। उत्पीडित वर्ग, जाति, क्षेत्र तथा महिलाको अधिकारका निमित्त लडिएको माओवादी आन्दोलनकै उपलब्धिस्वरूप राष्ट्रिय समुदाय र महिला सशक्त संघर्षमा उत्रिए। मधसी, दलित, जनजाति र महिलाले ठोकठाक गर्दा तिनका निमित्त सीमित समानुपातिक समावेशी स्थान बन्यो। तर, आफूलाई उत्पीडित वर्गको प्राधिकार दाबी गर्ने प्रचण्ड मजदुरकिसानको राजनीतिक प्रतिनिधित्व शून्य तुल्याउँदै माओवाद नै त्यागेर एमालेको संसद्वादीकरण भए। परन्तु, नेकपा (माओवादी केन्द्र) गणतन्त्रलगायत उपलब्धिको संस्थागत तथा संविधानको जघन्य कमजोरी सच्याउन वर्ग संघर्ष उठानमा केन्द्रित छ। कमजोरी सच्याउन संविधानको समाजवादी पुनर्लेखन कार्यसूचीमा सडक आन्दोलन अपरिहार्य छ। त्यसबाट दलीय प्रतिस्पर्धाकै संरचनामा वर्गीय समानुपातिक निर्वाचन प्रणाली अख्तियार गर्नुपर्छ, जसले श्रमिक वर्गको सत्ता सुनिश्चित गरोस्। मजदुर, किसान र पँुजीपति वर्गको जनसंख्याका आधारमा बहुसदस्यीय समानुपातिक प्रतिनिधित्व प्रणालीको राजनीतिक कार्यक्रमबाट नेपालमा श्रमिक वर्गको सत्ता सुनिश्चित गर्न सकिन्छ र संविधानको कमजोरी सच्याउँदै काल्पनिक समाजवादलाई वैज्ञानिक समाजवादमा रूपान्तरण गर्न सकिन्छ। काल्पनिक अन्तर्वस्तुको समाजवादी संविधानलाई वैज्ञानिक अन्तर्वस्तुको समाजवादी संविधानमा रूपान्तरण गर्न राज्य व्यवस्थाका यावत् पक्षहरूमध्ये एक निर्वाचन प्रणालीमा गुणात्मक परिवर्तन गर्नुपर्छ। विद्यमान गणतन्त्रलाई पहिलो हुनेले जित्ने संसदीय प्रणालीद्वारा उत्पन्न भयानक विकृतिबाट मुक्त गर्न त्यत्तिकै जरुरी छ। त्यसका निमित्त बहुसदस्यीय समानुपातिक प्रतिनिधित्वको विशेषताअनुरूप संघीय प्रतिनिधिसभा सदस्यको निर्वाचन क्षेत्र देशव्यापी र स्वायत्त प्रदेश सदस्यको निर्वाचन क्षेत्र सम्बन्धित प्रदेशव्यापी रूपमा बहुवर्गीय, बहुजातीय तथा बहुलैंगिक निर्वाचन प्रणाली अख्तियार गर्नुपर्छ, जसलाई समाजवादी निर्वाचन प्रणाली भन्न सकिन्छ। उदाहरणका लागि नेपालको भावी समाजवादी राज्यसत्तामा मजदुर, किसान, पँुजीपति, महिला र राष्ट्रिय समुदायको स्थान कस्तो हुनुपर्छ ? निम्न कार्यविधिले मार्ग प्रशस्त गर्छ समाजवादी सत्तामा मजदुर, किसान र पुँजीपति प्रारम्भिक चरणको समाजवादमा देशको मजदुर जनसंख्या, कृषि श्रमिक जनसंख्या र पुँजीपति वर्ग (निश्चित श्रेणीको उद्योगी, व्यापारी, व्यवसायी) को जनसंख्या यकिन गरी राज्यसत्ताका सबै तहको प्रतिनिधिसभामा मजदुर, किसान तथा पुँजीपति जनसंख्याको समानुपातमा प्रतिनिधि निर्वाचन प्रणाली अख्तियार गरिन्छ। देशमा सयजनाको प्रतिनिधिसभा बनेछ र कृषि श्रमिकको जनसंख्या ६५ प्रतिशत रहेछ भने ६५ जना कृषि श्रमिक प्रतिनिधिसभा सदस्य हुनेछन्। मजदुर जनसंख्या २० प्रतिशत रहेछ भने २० जना मजदुर प्रतिनिधिसभा सदस्य हुनेछन्। त्यस्तै १५ प्रतिशत पुँजीपति वर्ग रहेछ भने १५ जना पुँजीपति प्रतिनिधिसभा सदस्य हुनेछन्। स्वायत्त र स्थानीय तहमा उपस्थित मजदुर, कृषि श्रमिक तथा पुँजीपति जनसंख्याको समानुपातमा प्रतिनिधि हुनेछन्। सम्बन्धित वर्ग र समुदायबीचको पूर्ण जनवादी प्रतिस्पर्धामार्फत यसरी तीन वर्गीय अर्थात् बहुवर्गीय प्रतिनिधिसभा बन्ने छ। परन्तु, उत्पादक शक्ति श्रमिकको भारी बहुमत हुन पुग्नाले श्रमिक वर्गीय ऐन, कानुन निर्माण र शासन व्यवस्था सञ्चालन हुनेछ। समाजवादी सत्तामा महिला आधा आकाशको वस्तुस्थितिमा राज्यसत्ताका सबै तहको प्रतिनिधिसभामा ५० प्रतिशत महिला प्रतिनिधिसभा सदस्य हुनेछन्। वर्गीय रूपमा किसान महिला, मजदुर महिला र पुँजीपति महिलाको हैसियतमा उनीहरू निर्वाचित हुनेछन्। सामुदायिक रूपमा दलित महिला, आदिवासी जनजाति महिला, मधेसीमुस्लिम महिला, खसआर्य महिला एवं प्राज्ञिक महिलाको हैसियतमा निर्वाचित हुनेछन्। ५० प्रतिशत महिला सदस्य रहेको प्रतिनिधिसभाले ऐनकानुन निर्माण र शासन व्यवस्था सञ्चालन गर्दा त्यो स्वतः महिला अधिकारयुक्त तथा न्यायपूर्ण राज्य व्यवस्था हुनेछ। समाजवादी सत्तामा दलित समग्र नेपालमा १३ प्रतिशत दलित जनसंख्या रहेछ भने १३ जना दलित प्रतिनिधिसभा सदस्य हुनेछन्। वर्गीय रूपमा किसान दलित, मजदुर दलित तथा पुँजीपति दलितको हैसियतमा उनीहरू निर्वाचित हुनेछन्। स्वायत्त र स्थानीय तहमा उपस्थित दलित जनसंख्याको समानुपातमा प्रतिनिधित्व सुनिश्चित गरिन्छ। वर्ण व्यवस्थाद्वारा हदैसम्म उत्पीडित तथा ऐतिहासिक मजदुर वर्गको हैसियतमा दलित विशेषाधिकार हुनेछ। समाजवादी सत्तामा आदिवासीजनजाति नेपालमा ३६ प्रतिशत आदिवासी जनजाति रहेछ भने ३६ जना आदिवासी जनजाति प्रतिनिधिसिभा सदस्य हुनेछन्। वर्गीय रूपमा किसान आदिवासी, मजदुर आदिवासी तथा पुँजीपति आदिवासीको हैसियतमा निर्वाचित हुनेछन्। स्वायत्त र स्थानीय तहमा उपस्थित आदिवासी जनसंख्याको समानुपातमा उनीहरूको प्रतिनिधित्व सुनिश्चित गरिन्छ। समाजवादी सत्तामा मधेसीमुस्लिम नेपालमा २० प्रतिशत मधेसीमुस्लिम जनसंख्या रहेछ भने २० जना मधेसीमुस्लिम प्रतिनिधिसभा सदस्य हुनेछन्। वर्गीय रूपमा किसान मधेसीमुस्लिम, मजदुर मधेसीमुस्लिम तथा पुँजीपति मधेसीमुस्लिमको हैसियतमा निर्वाचित हुनेछन्। स्वायत्त र स्थानीय तहमा उपस्थित मधेसीमुस्लिम जनसंख्याको समानुपातमा प्रतिनिधित्व सुनिश्चित गरिन्छ। देशव्यापी बसोवास गरेका मुस्लिम समुदायको विशिष्ट पहिचानमा प्रतिनिधि व्यवस्था गर्न सकिन्छ। समाजवादी सत्तामा खसआर्य नेपालमा ३० प्रतिशत खसआर्य जनसंख्या रहेछ भने ३० जना खसआर्यहरू प्रतिनिधिसभा सदस्य हुनेछन्। वर्गीय रूपमा किसान खसआर्य, मजदुर खसआर्य तथा पुँजीपति खसआर्यको हैसियतमा निर्वाचित हुनेछन्। स्वायत्त र स्थानीय तहमा उपस्थित खसआर्य जनसंख्याको समानुपातमा प्रतिनिधित्व सुनिश्चित गरिन्छ। समाजवादी सत्तामा राष्ट्रसेवक कर्मचारी र प्राज्ञिक समूह राज्यसत्ताको विधि र नीति निर्माण तहमा प्रतिनिधित्व सुनिश्चित गरी राष्ट्र सेवामा कर्मचारी र प्राज्ञिक समूहको सशक्त भूमिका बढाउन राज्यको सबै तहको प्रतिनिधिसभामा उनीहरूको विशिष्ट प्रतिनिधित्व जरुरी छ। अतः जंगीबाट एक महिलासहित दुईजना, प्रहरीबाट एक महिलासहित दुईजना, निजामतीबाट एक महिलासहित दुईजना एवं शिक्षक, प्राध्यापक, पत्रकार, वकिल, डाक्टर, इन्जिनियर, वैज्ञानिकको प्रत्येक समूहबाट एकएक महिलासहित दुईदुईजना प्रतिनिधिसभा सदस्य हुनेछन्। उपरोक्त समाजवादी निर्वाचन प्रणालीका प्रत्यक्ष लाभ निम्न हुन सक्छन् १ श्रमिक वर्गको सत्ता सुनिश्चित गर्दै पुँजीपति वर्गसमेतको प्रतिनिधित्व एवं महिला र राष्ट्रिय समुदायको जनसंख्याको समानुपातमा न्यायोचित प्रतिनिधित्व सुदृढ गर्छ। श्रमिक उत्पीडित वर्ग, जाति र महिलाको संयुक्त राज्यसत्ता निर्माण तथा समाजवादी राष्ट्रिय एकीकरण गर्छ। २ मजदुरकिसानको राज्यसत्ता बनेपछि लाखौं युवा स्वदेशमै उत्पादन तथा निर्माण कार्यमा डट्नेछन्, विदेश पलायनको स्थिति अन्त्य हुनेछ। ३ कथित प्रत्यक्ष सांसदको ६ करोड बजेटको दादागिरीबाट स्थानीय सरकारलाई मुक्त गर्छ। स्थानीय सरकारहरू अधिकतम स्वायत्त अधिकार अभ्यासको सामथ्र्य प्रदर्शन गर्छन्। ४ मानव बेचबिखनसरहको घृणित मत खरिदबिक्री प्रथा रोक्छ। बलजफ्ती जित्ने प्रथा खारेज गरेर जनताद्वारा चुनिने प्रणाली स्थापित गर्छ। निर्वाचित प्रतिनिधिसभा सदस्यहरू राष्ट्रिय नीति निर्माण, कार्यान्वयन तथा अनुगमन कार्यमा चिन्तनमनन र समय दिन सक्षम हु्नेछन्। राजनीतिक दलहरूको छवि सुध्रिन्छ तथा बहुदलीय गणतन्त्रले स्थायित्व पाउँछ। ५ मुख्यतः श्रमिक वर्गको सत्ता सुतिश्चितताका आधारमा नेपालको नयाँ राष्ट्रिय एकीकरण गर्छ। यसले राष्ट्रको स्वाधीनता, सार्वभौमसत्ता र अखण्डता सुदृढ गर्दै समाजवादी गणतन्त्रको दिशामा देशलाई अग्रसर गराउँछ। अन्त्यमा उपरोक्त समाजवादी निर्वाचन प्रणालीका निमित्त पाँचौँ संविधान दिवसको अवसरमा ०७६ असोज ३ गते सरकारको प्रधानमन्त्री कार्यालयसमक्ष अठारबुँदे मागपत्र पे्रषित गरियो। एकमहिने चेतावनीसहितको मागपत्रलाई सरकारले बेवास्ता गरी लत्यायो। अन्यथा उपनिर्वाचनमा भाग लिन आयोगमा दल दर्ता गरी गोलाकारभित्रको हँसियाहथौडा चिह्नसमेत लिई अन्तिम तयारी गरिएको हो। बाध्यतावश शान्ति र समाजवादविरोधी उपनिर्वाचन भन्दै नेकपा (माओवादी केन्द्र) ले त्यसमा सहभागी नहुने निर्णय गर्नुपर्यो। संसद्वादी शासकहरूलाई हेक्का रहोस्, श्रमिक वर्गीय सत्ताको अभावमा समाजवाद हँुदैन र देश अघि बढ्दैन।"
जेसीजकप सुरु,"बेनी : बेनीमा मंगलबारदेखि अन्तर मावि जिल्लास्तरीय १८ औं जेसीजकप फुटबल प्रतियोगिता सुरु भएको छ। म्याग्दी जेसिजले आयोजना गरेको मंसिर १४ गतेसम्म सञ्चालन हुने प्रतियोगितामा विभिन्न २० विद्यालयले सहभागिता जनाएका छन् । विद्यालय स्तरका खेल प्रतिभाको पहिचान र अवसर प्रदान गर्न हरेक वर्ष जेसीज कप आयोजना गरिँदै आएको म्याग्दी जेसीजका अध्यक्ष खम थापाले बताए । प्रतियोगितामा विजेतालाई ट्रफी, मेडल, प्रमाणपत्रसहित ५१ हजार र उपविजेतलाई ट्रफी, मेडल, प्रमाणपत्रसहित ३१ हजार रुपैयाँ पुरस्कार रहेको छ । अनुशासित टिमलाई सात हजार ७७७ रुपैयाँ रहेको छ । उत्कृष्ट खेलाडी, डिफेण्डर, सर्वाधिक गोलकर्ता, प्रशिक्षक, मिडफिल्डर, स्ट्राइकर, गोलरक्षक र राइजिङ प्लेयर, उतकृष्ट कोचलाई २ हजार पाँच सय रुपैयाँ नगदसहित ट्रफी, मेडल र प्रमाणपत्र प्रदान गरिने म्याग्दी जेसीजका महासचिव सन्दिप खत्रीले बताए । उद्घाटन खेलमा साविक विजेता न्यु वेष्ट पोइन्ट आवासीय मावि बेनीले गौबमवस्त मावि मगरदाङलाई १ का विरुद्ध ८ गोल गर्दै विजय सुरुवात गरेको छ । सामसुङ मोबाइलको डिलर नरेश मोबाइल सेन्टर टाइटिल स्पोन्सर, मुख्य प्रायोजकमा सन्तोष श्रेष्ठ स्मृति कोष, प्रायोजकमा रारा हार्डवयररारा ग्रुप र मिनबहादुर विश्वकर्मा स्मृति कोष रहेको प्रतियोगिताका संयोजक हरि भण्डारीले बताए ।"
भारतले पुरुष फुटबल नखेल्ने,"काठमाडौं : उपाधि दाबेदार भारतले १३औं दक्षिण एसियाली खेलकुद (साग) मा पुरुषतर्फ फुटबल नखेल्ने निर्णय गरेको छ। फुटबलको समूह विभाजन र खेलतालिकासमेत सार्वजनिक भएपछि भारतले पुरुष फुटबलमा भाग नलिने निर्णय गरेको हो। भारतले नेपाल ओलम्पिक कमिटीमार्फत पुरुष फुटबलमा भाग नलिने निर्णय गरे पनि खेलतालिका र खेलको संरचनामा समेत परिवर्तन हुने भएको छ। अखिल नेपाल फुटबल संघ (एन्फा) ले गत शुक्रबार मात्र सागका लागि पुरुष र महिला दुवै टोलीको खेलतालिका सार्वजनिक गरेको थियो। यसअघि पुरुषतर्फ पाकिस्तानबाहेक ६ टोलीको समूह विभाजन र खेलतालिका सार्वजनिक गरिएको थियो। भारत र पाकिस्तानले नखेल्ने भएपछि अब पुरुष फुटबलमा पाँच टोलीबीच राउन्ड रोविन लिगका आधारमा प्रतिस्पर्धा हुनेछ। शीर्ष दुई टोलीबीच फाइनल खेल हुनेछ। नेपाल पुरुष फुटबलको साबिक विजेता टोली हो। नेपालले १२औं सागको फाइनलमा भारतलाई हराउँदै स्वर्ण जितेको थियो। यसैगरी एन्फाले यसअघि साग तयारी टोलीमा रहेका विमल घर्तीमगर, अञ्जन विष्ट र दिनेश राजवंशीलाई साग फुटबल टोलीबाट पनि हटाएको छ। भुटानमा कुवेतसँग विश्वकप खेल्न जानुअघि ठमेलका नाइट क्लब र डिस्कोमा गएर अनुशासनहीन काम गरेका यी खेलाडीलाई एन्फाले तत्काल कारबाही गरी टोलीबाट हटाएको थियो। एन्फाले यी तीन खेलाडीको स्थानमा प्रिजेन तामाङ, राजीव लोप्चन र राजेश परियारलाई समेटेको छ। पुरुष फुटबल दशरथ रंगशालामा हुनेछ। महिला फुटबलमा भने चार देशले मात्र भाग लिने भएका छन्। महिला फुटबलमा नेपालसहित, भारत, श्रीलंका र माल्दिभ्सले प्रतिस्पर्धा गर्दैछन्। महिला फुटबल पोखरामा हुनेछ।"
"खेलाडी आइसके, रंगशाला बन्दै","काठमाडौं : १३औं दक्षिण एसियाली खेलकुद (साग) को औपचारिक उद्घाटन हुन ६ दिन बाँकी छ। प्रतियोगितामा भाग लिन विदेशी खेलाडी आउन थालिसकेका छन्। तर, साग आयोजक राष्ट्र नेपालका खेल पदाधिकारीलाई भौतिक संरचना निर्माणकै चटारो छ। प्रतियोगिता उद्घाटन मंसिर १५ गते त्रिपुरेश्वरस्थित दशरथ रंगशालामा हुँदैछ। बंगलादेश, माल्दिभ्स र श्रीलंकाका भलिबल खेलाडी आइसकेका छन्। नेपालको हावापानीसँग घुलमिल हुन अन्य खेलका खेलाडी पनि आउन थालेका छन्। पाहुनाको सत्कारका लागि सोमबारदेखि त्रिभुवन अन्तर्राष्ट्रिय विमानस्थलमा आगन्तुक डेक्स राखिएको छ। १३औं सागको मुख्य स्थल दशरथ रंगशाला निर्माण कार्य अझै जारी छ। नेपाली खेलकुदको मुख्य निकाय राष्ट्रिय खेलकुद परिषद् (राखेप) का पदाधिकारी पाहुनाको सत्कार गर्ने समयमा संरचना निर्माणमै हस्याङफस्याङ गरिरहेका छन्। चिनियाँ प्राविधिकको सहयोगमा अहिले दशरथ रंगशालाको भीआईपी प्यारापिटमा धमाधम छानो हाल्ने काम भइरहेको छ। अघिल्लो दिन धुलाम्मे र खाल्टाखुल्टी देखिने रंगशाला परिसरका सडक पेटी रातारात पिचसहित रङरोगनले चिटिक्क बन्न थालेका छन्। रंगशालाको साधारण प्यारापिट निर्माणले भने पूर्णता पाएको छ। साधारण प्यारापिटमा छानो राख्ने, कुर्सी बिछ्याउने, सिन्थेटिक ट्र्याक, फुटबल मैदान, स्कोर बोर्ड, चेन्जिङ रुमलगायत संरचना तयार भइसकेका छन्। कभर्ड हलमा भलिबल खेलका लागि म्याट बिछ्याउने र रङरोगन गर्ने काम भइरहेको छ। भलिबल आगामी बुधबार नै सुरु हुँदै छ। सागका लागि मुख्य चासोका रूपमा रहेको सातदोबाटोस्थित अन्तर्राष्ट्रिय खेलकुद परिसरमा निर्माणाधीन हिटिङ सिस्टमसहितको पौडीपोखरी हो। पौडीपोखरीमा टायल बिछ्याउने काम भइरहेको छ। राखेपका सदस्यसचिव रमेशकुमार सिलवाल सबै काम तीव्र रुपमा भइरहेकाले संरचना निर्माणकै कारण खेल नरोकिने दाबी गर्छन्। १३औं सागको भव्य आयोजना गरेर देखाउनु नेपालको कर्तव्य हो। हतारमा काम गर्नु हाम्रो बाध्यता हो। खेलअघि सबै संरचना तयार भइसक्छ। हिटिङ सिस्टमको पौडीपोखरी निर्माण पनि सम्पन्न गरेर छाड्नेछौं, सिलवाल भन्छन्। सिलवालले मंसिर १२ गते सबै विषयको तयारी पूरा गरी पत्रकार सम्मेलनमार्फत जानकारी दिने बताए। दशरथ रंगशालामा मंसिर १३ गते बृहत् रिहर्सल गर्ने तयारी छ। नेपालले तेस्रोपटक साग आयोजना गर्न लागेको हो। यसअघि सन् १९८४ मा पहिलो र सन् १९९० मा आठौं साग नेपालले आयोजना गरेको थियो।"
इतिहास दोहोर्याउने तेक्वान्दोको लक्ष्य,"काठमाडौं : मार्सल आर्ट्सको उपलब्धि बिर्सने हो भने नेपाली खेलकुद अन्तर्राष्ट्रिय जगत्मा अझै पनि शून्यको स्थितिमा छ। मार्सल आर्ट्समा पाएको सफलता नै अन्तर्राष्ट्रिय प्रतियोगितामा नेपालको चिनारी हो। त्यसमा पनि तेक्वान्दोले नेपाललाई विशेष सफलता दिलाएको छ। नेपालले अन्तर्राष्ट्रिय खेलकुदमा सबैभन्दा बढी पदक तेक्वान्दोबाटै हासिल गरेको छ। दक्षिण एसियाली खेलकुद (साग) मा पनि नेपाललाई सर्वाधिक पदक तेक्वान्दोबाटै मिलेको छ। नेपालमै भएको आठौं सागबाट तेक्वान्दोले खेलले सागमा प्रवेश पाएको हो। सागको इतिहासमा नेपाललाई सर्वाधिक २४ स्वर्ण पदक दिलाएको तेक्वान्दो यसपटक पनि घरेलु एरिनामा पुरानो साख जगाउने लक्ष्यमा छ। नेपाली तेक्वान्दो टोली अहिले लामो समयदेखि राम्रो तयारी गरिरहेको छ। नेपालले भारतमा भएको १२औं संस्करणमा भने तेक्वान्दोमा आशलाग्दो प्रदर्शन गर्न सकेको थिएन। अघिल्लो संस्करणमा नेपाल स्वर्णविहीन बनेको थियो। नेपालबाट सहभागी १३ खेलाडीमध्ये १२औंमा सात खेलाडीले रजत र तीन जनाले कांस्य जितेका थिए। नेपालले साग तेक्वान्दोमा सर्वाधिक सफलता सन् १९९९ मा काठमाडौंमै सम्पन्न आठौं दक्षिण एसियाली खेलकुदमा पाएको थियो। त्यतिबेला नेपालले १४ स्वर्णमा सबै जितेर क्लिन स्विप नै गरेको थियो। त्यसपछि नेपाली तेक्वान्दोले नवौंमा ६ स्वर्ण, १० मा दुई स्वर्ण र ११ औं संस्करणमा दुई स्वर्ण जित्यो। नेपाली तेक्वान्दो खेलाडी र प्रशिक्षक अहिले तेक्वान्दोको त्यही पुरानो साखलाई जोगाउने तयारीमा छन्। देशमै हुने प्रतियोगितामा नतिजाका हिसाबले पनि उत्कृष्ट बनाउन नेपाल तेक्वान्दो संघ लागिपरेको छ। साग तेक्वान्दो टोलीलाई सुरुमा सातदोबाटोस्थित संघकै एकेडेमीमा राखेर लामो समयदेखि प्रशिक्षण गराईएको थियो। टोलीमा युवा र अनुभवी खेलाडी भएकोले नेपालले तेक्वान्दोबाट राम्रो नतिजा ल्याउने विश्वास गरिएको छ। नेपालले भाग लिने सबै तौलमा नेपालले पदक जित्नेगरी तयारी गरेको मुख्य प्रशिक्षक नविन श्रेष्ठले बताए। घरेलु मैदानमा हुने सागलाई नतिजामुखी बनाउने हिसाबले सबैले मेहनत गरेका छौं। प्रशिक्षणमा रहेका सबै खेलाडीबाट पदकको आशा गरिएको छ। हालै चीन र मलेसियामा गरिएको बैदेशिक प्रशिक्षणले खेलाडीमा थप उत्साह बढेको छ। अघिल्लो संस्करणको पीडा भुल्न पनि यस पटक राम्रो गर्नुको विकल्प छैन, श्रेष्ठले भने। साग तेक्वान्दो खेलाडी १३औं दक्षिण एसियाली खेलकुद (साग) का लागि तेक्वान्दोमा नेपालबाट यसअघि नै ३४ खेलाडी छनोट गरिएको छ। नेपाल तेक्वान्दो संघले पुम्सेमा १८ र क्यारोगीमा १६ गरी ३४ खेलाडी छनोट गरेको हो। पुम्सेमा समान नौ पुरुष र महिला तथा क्यारोगीमा समान आठ पुरुष र महिला खेलाडीले प्रतिस्पर्धा गर्नेछन्। सागको पुम्से महिलातर्फ १८ देखि २३ वर्षमा सीना मादेन, निशा दर्नाल, स्वस्तिका तामाङ र सञ्जिला तिमल्सिना छनोट भएका छन्। २४ देखि २९ वर्षसम्म पार्वती गुरुङ, नीता गुरुङ, प्रशंसा क्षेत्री र सुशीला राई छनोट भए। ३० वर्षमाथि एसियाली पदक विजेता आयशा शाक्य छन्। पुरुषतर्फ १८ देखि २४ वर्षमा कृष्ण तामाङ, शिशिर श्रेष्ठ, असीम राउत र दीपेन्द्र गुरुङ छन्। २४ देखि २९ वर्षसम्म कमल श्रेष्ठ, जितबहादुर बोटे र प्रेमबहादुर लिम्बू सागको छनोटमा छन्। ३० वर्षमाथि रेजिन रिमाल र सञ्जीव ओझाले प्रतिस्पर्धा गर्नेछन्। यसैगरी क्यारोगीमा महिला ४६ केजीमुनि काजल श्रेष्ठ, ४९ केजी मुनि युनिशा राई, ५३ केजीमुनि अस्किता खड्का, ५७ केजीमुनि निमा गुरुङ, ६२ देखि ७३ केजीमा मनिता शाही, ६७ केजीमुनि संगीता बस्याल, ७३ केजीमुनि अप्सरा कार्की र ७३ केजीमाथि निशा रावलले प्रतिस्पर्धा गर्नेछन्। पुरुषतर्फ ५४ केजीमुनि मनोज मल्ल, ५८ केजीमुनि गोविन्द आलेमगर, ६३ केजीमुनि ज्ञानेन्द्र हमाल, ६८ केजीमुनि वीरबहादुर महरा, ७४ केजीमुनि निश्चलमान श्रेष्ठ, ८० केजीमुनि किरण आलेमगर, ८७ केजीमुनि भूपेन श्रेष्ठ र ८७ केजीमाथि सक्षम कार्कीले प्रतिस्पर्धा गर्नेछन्। अन्तिममा मनिताको प्रवेश तेक्वान्दोकी चर्चित खेलाडी हुन् मनिता शाही। अमेरिकामा बस्दै आएकी शाही साग खेल्न नेपाल आइन्। छनोट खेलमा हेवी वेटमा निशा रावलसँग पराजित भएपछि सुरुमा मनिताको साग यात्रा सकिएको थियो। सागमा छनोट भएकी इन्दिरा बस्नेतले उमेर नपुगेर खेल्न नपाउने भएपछि नेपाल तेक्वान्दो संघले मनितालाई साग टोलीमा समावेश गरेको छ। नागरिकतामा इन्दिराको उमेर साढे १६ वर्ष पुगेको छ। विश्व तेक्वान्दो महासंघ (डब्लूटीएफ)को नियमानुसार अन्तर्राष्ट्रिय प्रतियोगिता खेल्न खेलाडीको उमेर १८ वर्ष पूरा गरेको हुनुपर्छ। त्यसैले इन्दिराका लागि साग खल्लो बन्यो। यसको फाइदा मनितालाई भएको छ। इन्दिरा बाहिरिएसँगै संघले महिलातर्फ ६२, ६८ र ७३ केजीको आन्तरिक छनोट खेल गराएर मनितालाई साग टोलीमा समावेश गरेको मुख्य प्रशिक्षक नवीन श्रेष्ठले बताए। मनिता पदकको सम्भावना बोकेकी खेलाडी हुन्। उनले पुनः छनोट खेलबाट टोलीमा स्थान बनाउँदा पदकका हिसाबले नेपाललाई फाइदा हुनेछ, प्रशिक्षक श्रेष्ठले भने। तेक्वान्दोकी सफल खेलाडी मनिताले २००६ को दोहा एसियाडमा कांस्य जितेकी थिइन्। उनले १०औं सागमा स्वर्ण र ११औं सागमा रजत पदक जितेकी थिइन्।"
