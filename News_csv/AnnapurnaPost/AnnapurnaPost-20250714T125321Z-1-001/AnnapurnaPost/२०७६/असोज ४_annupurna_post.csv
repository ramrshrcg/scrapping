शीर्षक,विवरण
अन्यायमा पिल्सिएका न्यायिक समिति,"परिपक्व र सन्तुलित निर्णयले मात्र नागरिकमा साँचो न्याय प्राप्त हुन्छ किनकि अपरिपक्व र असन्तुलित निर्णय भयो भने न्याय थप अन्याय मा बदलिन्छ। उजुरीका चाङ बढे पनि पर्याप्त जनशक्ति छैनन्। अधिकांश पालिकामा इजलासका लागि कोठा र कार्यालय पनि राख्ने ठाउँ छैन। न कम्प्युटरमा अभिलेख राख्ने कमचारी छन् न कानुनी सल्लाहकार। धेरै पालिकाले दुई वर्ष बित्दासम्म नगर प्रहरी राख्न सकेका छैनन्। समितिले पत्र काटेपछि कसैले अटेर गरे नगर प्रहरी लगाएर गिरफ्तार गर्ने व्यवस्थालाई प्रयोगसम्म गर्न सकेका छैनन्। न्याय खोज्दै प्रहरी र अदालत धाउने चलन हराउँदै गएको छ। सिंहदरबार को अधिकार पाएको स्थानीय सरकारमा पुगेर न्याय माग्ने कामले भने व्यापकता पाउन थालेको छ। संघीयता कार्यान्वयनसँगै बनेका सात सय ५३ स्थानीय सरकार (गाउँपालिका र नगरपालिका) बाट सहज रूपमा न्याय दिलाउने काम पनि अघि बढेको छ। सबै स्थानीय सरकारमा उपप्रमुख वा उपाध्यक्षको नेतृत्वमा न्यायिक समिति गठन भएसँगै थुप्रै अन्याय न्याय मा बदलिएका छन्। सरल, सहज र कम खर्चमा सत्य तथ्यलाई आधार मानेर न्याय दिनुपर्छ भन्ने विश्वव्यापी मान्यता छ। न्यायिक समिति सक्रिय हुन थालेपछि सामाजिक न्याय बलियो बन्दै गएको हो, जसको परिणाम देखिन थालेको छ अर्थात् समाजमा हुने अपराधहरू घट्दै र कमजोर हुँदै गएका छन्। सिंहदरबार को अर्को स्वरूप मानिएका स्थानीय सरकारको मुख्य काम सुशासन भएकाले न्यायिक समिति जति सक्रिय हुन्छ न्याय पाउने काम पनि त्यत्तिकै बढी हुन्छ। न्यायिक समितिले पनि न्यायका लागि बलियो हतियार मेलमिलाप लाई बनाएकाले न्याय सहज भएको अनुभूति धेरैले गर्न थालेका छन्। समितिमा मुद्दा आउने क्रम बढ्दो छ। तर त्यसलाई सामना गर्न भने सबै गाउँपालिका र नगरपालिका त्यत्तिकै मात्रामा सक्षम भने छैनन्। उनीहरू आफैं विभिन्न कारणले समस्यामा छन्। कतै प्रमुख वा अध्यक्षको दबाब र अन्य विभिन्न प्रभावमा परेर पनि निर्णय वा मिलापत्र भएका छन्। संविधानले स्थानीय तहलाई दिएको २२ वटा अधिकारका सूचीमध्ये उपाध्यक्ष वा उपप्रमुखले गर्ने गरी स्थानीय सरकारमै न्याय दिलाउने व्यवस्था पनि एक हो । यस्तो विशेष अवस्थामा पनि सबैभन्दा खट्किएको विषय भनेको कानुन नपढेकालाई न्यायिक समितिको मुख्य जिम्मेवारी दिइनु हो। यति मात्र होइन, ७५३ सरकारका अधिकांश प्रमुखले समेत उपाध्यक्ष वा उपप्रमुखको काम हो भनेर पन्छाउने गरेको पाइएको छ। यसको एउटै कारण प्रमुख र उपप्रमुख वा अध्यक्ष र उपाध्यक्षबीच वैचारिक मतभिन्नता हुनु हो। समितिमा कानुनी सल्लाहकारको व्यवस्था नगरिनु अर्को समस्या हो र अझै सयभन्दा बढी पालिकामा कानुनी सल्लाहकार नियुक्त गरिएका छैनन्। स्थानीय तहको निर्वाचन भएको एक वर्ष बित्दासमेत कतिपय स्थानीय तहका उपप्रमुख, उपाध्यक्ष र अन्य पदाधिकारीले न्यायिक समितिको गठन, काम, कर्तव्य र अधिकारका विषयमा थाहा पाएका थिएनन्। स्थानीय सरकार हुनुको विशेष अवसर न्यायिक समिति पनि हो। संविधानको धारा २१७ अनुसार गाउँपालिका तथा नगरपालिकामा एक न्यायिक समिति रहनेछ। गाउँपालिकाका उपाध्यक्ष र नगरपालिकाका उपप्रमुखको अध्यक्षतामा बन्ने न्यायिक समितिले पनि छिटोछरितो न्याय दिन सक्ने अवस्था सिर्जना भएको हो। समितिले विभिन्न ११ विषयमा मिलापत्र गर्न सक्नेछ भने मेलमिलापको नीतिले नछुने विषयमा भने उक्त इजलास (सुनुवाई कक्ष) ले निर्णय गर्न सक्नेछ। लुटपाट, गालीबेइज्जती, कुटपिट, दम्पतीबीचको सम्बन्धविच्छेद, ध्वनि प्रदूषण गरी वा फोहोरमैला फ्याँकी असर पुर्याएको, अरूका आवासमा अनधिकृत प्रवेश गरेको, अर्काका जग्गामा भोगचलन गरेमा जस्ता विषय मेलमिलापमा छन्। यसका लागि ऐनको दफा ४७ बमोजिमको विवादमा न्यायिक समितिले मेलमिलाप गराउने प्रयोजनका लागि प्रत्येक वडामा मेलमिलाप केन्द्र गठन गर्न सक्ने छन्। विधायिकीसँगै न्यायिक अधिकार पाएको स्थानीय सरकारले लोकतन्त्रमा समन्यायिक अधिकार पाउनेमा संविधान विश्वस्त छ। यसका लागि नगरपालिकामा उपप्रमुख र गाउँपालिकामा उपाध्यक्ष नै न्यायिक समितिका संयोजक अर्थात् न्यायाधीश हुने व्यवस्था छ। अबका दिनमा न्याय सस्तो र सहज हुने साथै पहुँचयुक्त हुने जनविश्वास नागरिकमा छ। कानुनको राज्य भएमात्र सुशासन हुन्छ र त्यसबाट समृद्धि प्राप्त गर्न सकिन्छ। त्यसैले न्यायाधीश बनेकाहरूले कानुन कार्यान्वयन र छिनोफानो मात्र गर्दैनन्, आवश्यक कानुन पनि सभामार्फत बनाउने भएकाले संविधान र नागरिकअनुरूप चाँडै बन्नुपर्ने देखिएको छ। ऐनअनुसार न्यायिक समितिका विभिन्न १३ वटा क्षेत्राधिकार छन् । कानुनी ज्ञानको अभाव, जानीनजानी काम समितिमा आउने उजुरीको चाङ बढ्दो छ, तर त्यसअनुसारको न जनशक्ति छ न भौतिक पूर्वाधार। यसभन्दा बढी चाहिने कानुनी ज्ञान र अनुभव झनै कम। मुलुकभरका स्थानीय सरकारमा उपाध्यक्ष वा उपप्रमुख महिला छन्। उनैले न्यायिक समिति संयोजक बन्नुपर्ने प्रावधान छ, करिब ९० प्रतिशत महिला उपाध्यक्ष वा उपप्रमुख छन्, जसले समितिको नेतृत्व गरिरहेका छन्। उजुरीका चाङ बढे पनि पर्याप्त जनशक्ति छैनन्, अधिकांश पालिकामा इजलासका लागि कोठा र कार्यालय पनि राख्ने ठाउँ छैन। न कम्प्युटरमा अभिलेख राख्ने कमचारी छन् न कानुनी सल्लाहकार। धेरै पालिकाले दुई वर्ष बित्दासम्म नगर प्रहरी राख्न सकेका छैनन्। समितिले पत्र काटेपछि कसैले अटेर गरे नगरप्रहरी लगाएर गिरफ्तार गर्ने व्यवस्थालाई प्रयोगसम्म गर्न सकेका छैनन्। जानीनजानी काम गर्नुपरेको छ, मिलापत्र गर्नसमेत समस्या छ, एक संयोजकले भनिन्, कानुनी ज्ञान छैन, दुर्गमका उपाध्यक्षहरू कतिपयले एसएलसीसमेत सकेका छैनन्, त्यसैले पनि हामीजस्तालाई काम गर्न ठूलो समस्या छ। संयोजक बनेका जनप्रतिनिधिले सर्वपक्षीय भेला बोलाएर छलफल गराई मिलापत्र गराउँदै आएका छन्। कतिपयले कानुनी पाटो छोएका विषयलाई अदालत पठाएका छन्। कतिपय महिला उपाध्यक्ष वा उपप्रमुख साक्षर पनि नभएको तथ्यांकले देखाएको छ। साक्षर भएका पनि कतिपयले क्याम्पस पढ्न पाएका छैनन् भने क्याम्पस पढेका पनि सबैले कानुन विषय लिएका छैनन्। कानुनमै स्नातक वा स्नातकोत्तर तह सकेका संयोजक औंलामै गन्न सकिने सरोकारवालाको भनाइ छ। महिलाले उत्कृष्ट कार्य सम्पादन गर्ने हो भने अधिकारसँगै सामाजिक, आर्थिक र मनोवैज्ञानिक क्षमताको विकास गरिनु आवश्यक छ। परिवारभित्रै राम्रो नेतृत्व र व्यवस्थापन गर्न नजान्ने वा नगरेका महिला निर्वाचित हुने पदमा ३३ प्रतिशत आरक्षणका कारण स्थानीय सरकारमा नेतृत्व गर्न पुग्दा कस्तो अवस्था आउँछ, सबैले सहजै अनुमान लगाउन सक्ने विषय हो। संघीयता लागू भएपछिको तीन तहको निर्वाचनमा कूल निर्वाचित पदाधिकारीमध्ये संघमा ३३५, प्रदेशमा ३४५ र स्थानीय तहमा ४१ प्रतिशत महिला छन्। संवैधानिक व्यवस्थाका कारण दलित, जनजाति र सीमान्तकृत समुदायबाट पनि पर्याप्त संख्यामा जनप्रतिनिधि निर्वाचित भएका छन्। स्थानीय तहमा भएका गतिविधिबारे कतिपय उपाध्यक्ष तथा उपप्रमुखले सूचना पाउन नसकेको पनि एक अध्ययनले देखाएको छ। जबकि अद्यावधिक सूचना नेतृत्वमा हुनेका लागि ठूलो शक्ति हो। अध्ययन अर्को महत्वपूर्ण पाटो भए पनि जनप्रतिनिधि सबैमा अध्ययन को कमी देखिन्छ। जनताको काम गर्न भ्याइनभ्याइ छ कतिखेर पढ्नु ती कानुनका ठेली ? अनौपचारिक कुराकानीमा न्यायिक समिति सम्हालेका एक जनप्रतिनिधिले भनेको यो वाक्यले गुणस्तरीय न्याय पाउनेमा शंका गर्नुमा कुनै सन्देह हुने छैन। घाँसदाउरादेखि सम्बन्धविच्छेदसम्म गाउँपालिका तथा नगरपालिकामा नेपालको संविधानको धारा २१७ बमोजिमको एक न्यायिक समिति रहने व्यवस्था छ। स्थानीय सरकार सञ्चालन ऐन २०७४ मा पनि यसलाई पूर्णता दिन न्यायिक कार्यसम्बन्धी व्यवस्था गरिएको छ, जसमा आलीधुर, बाँध पैनी, कुलो वा पानीघाटको बाँडफाँट तथा उपयोग, अर्काको बाली नोक्सानी गरेको, चरन, घाँस, दाउरा, ज्याला मजुरी नदिएको, घरपालुवा पशुपक्षी हराएको वा पाएको, ज्येष्ठ नागरिकको पालनपोषण तथा हेरचाह नगरेको र नाबालक छोराछोरी वा पतिपत्नीलाई इज्जत आमदअनुसार खान लाउन वा शिक्षादीक्षा नदिएको, वार्षिक २५ लाख रुपैयाँसम्मको बिगो भएको घर बहाल र घर बहाल सुविधाबारेका विवाद निरूपण गर्नुपर्नेछ। यसैगरी, समितिले अन्य व्यक्तिका घर, जग्गा वा सम्पत्तिलाई असर पर्ने गरी रूखबिरुवा लगाएको, आफ्नो घर वा बलेंसीबाट अर्काका घरजग्गा वा सार्वजनिक बाटोमा पानी झारेको, सँधियारको जग्गातर्फ झ्याल राखी घर बनाउनुपर्दा कानुनबमोजिम छाड्नुपर्ने परिमाणको जग्गा नछाडी बनाएको, कसैको हक वा स्वामित्वमा भए पनि परापूर्वदेखि सार्वजनिक रूपमा प्रयोग हुँदै आएको बाटो, वस्तुभाउ निकाल्ने निकास, वस्तुभाउ चराउने चौर, कुलो, नहर, पोखरी, पाटी पौवा, अन्त्येष्टि स्थल, धार्मिक स्थल वा अन्य कुनै सार्वजनिक स्थलको उपयोग गर्न नदिएको वा बाधा पुर्याएको र संघीय वा प्रदेश कानुनले स्थानीय तहबाट निरूपण हुने भनी तोकेका अन्य विवाद मिलाउने काम गर्नुपर्छ। मेलमिलापबाट निरूपण गर्नुपर्ने विषयमा सरकारी, सार्वजनिक वा सामुदायिकबाहेक एकको हकको जग्गा अर्कोले चापी, मिची वा घुसाई खाएको, सरकारी, सार्वजनिक वा सामुदायिकबाहेक आफ्नो हक नपुग्ने अरूका जग्गामा घर वा कुनै संरचना बनाएको र पतिपत्नीबीचको सम्बन्धविच्छेदसम्म छन्। अंगभंगबाहेकको बढीमा एक वर्षसम्म कैद हुन सक्ने कुटपिट, गालीबेइज्जती, लुटपिट, पशुपक्षी छाडा छाडेको वा पशुपक्षी राख्दा वा पाल्दा लापरबाही गरी अरूलाई असर पारेको, अरूको आवासमा अनधिकृत प्रवेश गरेको, अर्काको हक भोगमा रहेको जग्गा आबाद वा भोगचलन गरेको, ध्वनि प्रदूषण गरी वा फोहोरमैला फ्याँकी छिमेकीलाई असर पुर्याएको र प्रचलित कानुनबमोजिम मेलमिलाप हुन सक्ने व्यक्ति बादी भई दायर हुने अन्य देवानी साथै एक वर्षसम्म कैद हुन सक्ने फौजदारी विवाद मेलमिलापका विषय हुन्। निर्णय र कार्यान्वयन स्थानीय सरकार सञ्चालन ऐनमा मिलापत्र वा निर्णय कार्यान्वयन गर्ने विषयमा कार्यपालिकाले न्यायिक समितिबाट भएको मिलापत्र वा निर्णयको तत्काल कार्यान्वयन गर्नुगराउनु पर्नेछ। न्यायिक समितिबाट भएको मिलापत्र वा निर्णय कार्यान्वयनसम्बन्धी अन्य व्यवस्था स्थानीय कानुनबमोजिम हुने उल्लेख छ। तर झापाको गौरादह नगरपालिकामा न्यायिक समितिले मेलमिलाप गरेका केही विषय पनि कार्यान्वयन भएका छैनन्। यो एउटा प्रतिनिधि उदाहरण मात्र हो। उपप्रमुख एवं समिति संयोजक गीता भेटवालका अनुसार, लेनदेनको विषयमा पटकपटक छलफल गरेर टुंगो लगाए पनि बीचमा उकास्नेका कारण कार्यान्वयन भएको छैन। २६ लाख रुपैयाँको उक्त विषयसँगै अन्य पाँचवटा उजुरी वैचारिक धारका कारण कार्यान्वयन हुन नसकेको उनको भनाइ छ। जनप्रतिनिधिले सहमति खोज्ने हो, उनी भन्छिन्। गाउँपालिका तथा नगरपालिकाले न्यायिक समितिबाट मिलापत्र वा निर्णय भएका विवादसँग सम्बन्धित लिखत, मिलापत्र वा निर्णयको अभिलेख व्यवस्थित र सुरक्षित रूपमा राख्नुपर्नेछ। समितिले कामको वार्षिक विवरण अध्यक्ष वा प्रमुखमार्फत सम्बन्धित सभामा पेस गर्नुपर्ने व्यवस्था छ। राजधानीसमेत रहेको काठमाडौं महानगरपालिकामा हालसम्म करिब चार सय उजुरी परेका छन्। सबैभन्दा बढी १२३ वटा उजुरी घर र कोठा खाली गरिपाऊँ भन्ने छन्। यस्ता ४४ थरीका विवाद दर्ता भएका छन्। विगतमा सम्बन्धविच्छेदका घटना बढी आउँथे, महानगरपालिकाको कानुन महाशाखा प्रमुख वसन्त आचार्य भन्छन्, देवानी संहिता लागू भएपछि केटा र केटी दुवैले सीधै जिल्ला अदालतमा मुद्दा दायर गर्ने व्यवस्थाले यो स्वाट्टै घटेको छ। महानगरपालिकाले समेत दुई वर्ष पुग्दासम्म कुनै वडामा मेलमिलाप केन्द्र खडा गर्न सकेको छैन। रुकुमपूर्व खाबाङस्थित भूमे गाउँपालिकामा भने वर्ष दिनसम्म कुनै उजुरी परेनन्। यस्तै थुप्रै पालिकामा वर्ष दिनसम्म उजुरी परेका थिएनन् भने ग्रामीण परिवेशका अधिकांश पालिकामा दुई वर्षमा मुस्किलले एक सय मुद्दा पनि परेका छैनन्। कतिपय पालिकामा भने समिति संयोजकलाई मेलमिलापको विषय टाउको दुखाइको विषय बनेको छ। एक उपाध्यक्ष भन्छिन्, श्रीमान्ले आधा रातमा घरबाट निकालिदिएपछि एक महिलाको फोन आयो, विवाद समाधान नहुञ्जेल उनलाई आफैंले घरमै बसाउने, खुवाउने र सुरक्षा दिनेसम्मका काम गर्नुपर्यो, यस्ता थुप्रै घटना मसँग छन्, जसले दिनको भोक र रातको निद्रासमेत हराएको छ। उपत्यकाभित्रकै सूर्यविनायक नगरपालिकाकी उपप्रमुखले न्यायिक समितिका सबै काम आफ्नै कार्यकक्षबाट गर्नुपरेको बताइन्। इजलासका लागि छुट्टै कक्ष हुन अनिवार्य छ। एकातिर नगरपालिकामा इजलासका लागि कोठा छैन अर्कोतिर कार्यविधिको अभावले काममा समस्या छ। उता वडाहरूमा मेलमिलाप केन्द्र सुरु गर्न सकेका छैनौं, सधियार र घरायसी प्रयोजनका उजुरी बढी आएको बताउँदै उनी भन्छिन्। जनप्रतिनिधिकै मारमा नागरिक न्याय दिने निकाय न्यायिक समितिबाटै नागरिक अन्यायमा परेका छन्, स्थानीय सरकारको प्रमुखबाटै नागरिक अन्यायमा परेका छन्। अन्याय पनि असामान्य रूपमा भएको छ। धनुषाको हंसपुर नगरपालिकाका प्रमुख रामजान मण्डल र उपप्रमुख एवं न्यायिक समिति संयोजक रेणु झाबीच भएको विवादमा यही भदौ १८ गते एक स्थानीयको ज्यान गएको थियो। दुईबीच नगरपालिकाको कार्यालय सार्ने विषयमा विवाद बढेपछि साउन २१ गते ५७ वर्षीय स्थानीय सत्येश्वर मण्डल घाइते भएका थिए। उपचारका क्रममा उनको मृत्यु भएको थियो। दुवै जनप्रतिनिधि राजपाका कार्यकर्ता हुन्। उक्त मुद्दा जिल्ला प्रहरी कार्यालय धनुषामा मुद्दा परेको छ। प्रमुख र उपप्रमुखले एकअर्कोलाई दोषी देखाएका छन्। अझैसम्म पीडितको परिवारले न्याय पाउन सकेको छैन। एकातिर न्यायिक समितिकी संयोजकले अन्याय दिएको घटना सार्वजनिक भएको छ भने अर्कोतिर समिति संयोजक स्वयं अन्यायमा परेको घटना पनि सार्वजनिक भइसकेको छ। अरूलाई न्याय दिने न्यायिक समितिकी संयोजक मुना अधिकारी उनकै पतिको हिंसामा परेकी हुन्। पतिले कुटपिट गरेको भनी ललितपुरस्थित गोदावरी नगरपालिकाकी उपप्रमुख एवं समिति संयोजक अधिकारीले महानगरीय प्रहरीपरिसरमा उजुरी दर्ता गराइन्। प्रहरीले घटना साम्य बनाउन पति पत्नीबीच मिलापत्र गरायो। अधिकारीले उजुरी फिर्ता लिइन्। अरूलाई न्याय दिने न्यायाधीश स्वयं घरेलु हिंसामा परेको घटना सार्वजनिक भएको भने यो पहिलो हो। प्रमुख र उपप्रमुख साथै अध्यक्ष र उपाध्यक्षबीच पछिल्ला दिनमा सम्बन्ध चिसिने क्रम बढ्दो छ। यसको मारमा न्याय को ढोका घच्घच्याउन पुग्ने नागरिकसमेत पर्ने गरेका छन्।राजधानीकै गोकर्णेश्वर नगरपालिकामा परेको उजुरीमा बाटो खुलाउने विषयमा न्यायिक समिति तात्यो। बाटो खुलाइयो तर त्यसको पीडा भोग्ने अर्का स्थानीय नगरपालिकाको अधिकार क्षेत्रभित्र नपर्ने दाबी गर्दै नगरपालिकालाई विपक्षी बनाएर केही महिनाअघि पुनरावेदन अदालत पाटन पुगेका थिए। मेलमिलाप विगतदेखि वर्तमानसम्म हामी डराउँछौं। किनकि हामी जान्दैनौं, हामी जान्दैनौं। किनकि हामी बुझ्दैनौं, हामी बुझ्दैनौं। किनकि हामीलाई जानकारी छैन, हामीलाई जानकारी छैन किनकि हामी सञ्चार गर्दैनौं, हामी सञ्चार गर्दैनौं किनकि हामी अलग्गिएका छौं, मार्टिन लुथर किङले भनेको कुरा यहाँ सान्दर्भिक छ। विवाद भएपछि सञ्चार लगभग ठप्प हुन्छ। यस्तो बेला मध्यस्थकर्ताले आपसमा सञ्चारबाटै परिणाम खोज्नुपर्ने हुन्छ। मेलमिलाप वा निर्णयका लागि छलफल, संवाद र वार्ता जरुरी हुने भएकाले त्यस्तो वातावरण बनाउन सञ्चारको अहम् भूमिका हुन्छ। तथ्यहरू आदानप्रदान भए मात्र विवादले परिणाम पाउँछ। यो हिजो र आजको पनि आवश्यकता हो। किनकि सहजीकरणका लागि सञ्चार पहिलो सर्त हो। सिंगापुर, अमेरिका, फिलिपिन्स, श्रीलंका, बंगलादेश, भारत र दक्षिण अफ्रिकाजस्ता देशले स्थानीय तहमा दर्ता भएकामध्ये ८० प्रतिशतसम्म विवादलाई मेलमिलापकै माध्यम र प्रक्रियाबाट मिलाएको पाइन्छ। यसबाहेक बेलायत, मलेसिया, चीन, जापान र अस्ट्रेलियाले पनि मेलमिलापलाई प्राथमिकता दिएका छन्। नेपालका न्यायिक समितिले पनि मेलमिलापलाई मुख्य आधार बनाएका छन्। नेपालमा मेलमिलापबाट समस्या समाधान गर्ने चलन पुरानो हो। मुखिया प्रथा, बड्घर प्रथा, खादायाँजी प्रथा, मगर समाज, तमु धी प्रथा, गुठी प्रथा, पञ्चायत, महत (माथवर), टीका दिने प्रथा, देव न्याय, लिम्बू सुब्बा र तलाक प्रथा नेपालमा प्रयोग गरिएका मेलमिलापका केही रैथाने पद्धति हुन्। न्यायिक समितिको गन्तव्य भनेकै न्याय हो। मेलमिलाप भिन्न तहबाट गर्न सकिन्छ। मेलमिलाप पुस्तकका लेखकसमेत रहेका वसन्त आचार्यका अनुसार, अदालत, कानुन मन्त्रालय, गैरसरकारी संस्था, निजी कम्पनी तथा स्वायत्त संस्था, स्थानीय तह, बार एसोसिएसन, सामुदायिक सम्मेलन वा मेलमिलाप मेलाबाट सञ्चालित मेलमिलापका साथै अदालतमा मुद्दा चल्दाचल्दैको अवस्थामा हुने मेलमिलाप छन्। यो लेख स्थानीय तहसँग सम्बन्धित छ। उनका अनुसार, स्थानीय समाज विवादमा अल्झियो भने त्यहाँ सुशासन र विकास सम्भव छैन। विवादले समाजका सबै क्षेत्र र वर्गलाई प्रभाव मात्र पार्दैन अधोगतितिर लैजान्छ। यद्यपि स्थानीय स्वायत्त शासन ऐन २०५५ को दफा ३३ र १०१ को न्यायिक अधिकार १८ वर्षसम्म लागू भएन। स्थानीय निकाय (हाल तह) का सानातिना विवादहरूको निरूपण गर्न बनाइएको भए पनि त्यो कार्यान्वयन नहुँदा सरकारकै उपहास भएको थियो। अन्त्यमा नेपालको संविधानले जनताको सार्वभौमिकता, स्वशासन र स्वायत्तताको अधिकार नागरिकलाई दिएको छ। स्थानीय सरकारलाई पहिलोपटक संविधानमा व्यवस्था गरेकाले केन्द्रीकृत राज्य व्यवस्थाको अन्त्य भएको छ। यसले नागरिकमा सामाजिक एवं आर्थिक न्याय हुने र समानता, सहभागितासँगै समृद्धि प्राप्त गर्ने अवसर प्राप्त भएको छ। तर, स्थानीय सरकार प्रमुख र उपप्रमुख अनि अध्यक्ष र उपाध्यक्षको चिसिएको सम्बन्धका कारण हुने असहयोगको मारमा पर्ने नागरिकले कसको सहयोग लिने ? यो विषय जटिल बन्दै गएको छ। जनप्रतिनिधिसँग मत बाझेर कर्मचारीले गरेको असहयोगलाई कसरी सम्बोधन गर्ने ? यी र यस्तै थुप्रै समस्याका लागि पनि माथिल्लो निकायबाट अनुगमन र कामको मूल्यांकन हुन जरुरी छ। विगतमा ऐनकानुन मिचेर न्याय हातमा लिने प्रवृत्तिले पहुँचबाहिरका जनता अनागरिक को श्रेणीमा बस्न बाध्य भए। अब त्यो अवस्था हुन हुँदैन आमनागरिकको चाहना, आवश्यकता र बुझाइ यही हो। यति हुँदाहुँदै पनि न्यायिक समितिको सानो लाप।बाही वा राजनीतिक वा अन्य कारणले हुने एकपक्षीय निर्णयले हुने क्षतिले दीर्घकालीन असर पुग्न सक्छ। परिपक्व र सन्तुलित निर्णयले मात्र नागरिकमा साँचो न्याय प्राप्त हुन्छ किनकि अपरिपक्व र असन्तुलित निर्णय भयो भने न्याय थप अन्याय मा बदलिन्छ। प्रमुख वा अध्यक्षको प्रभावमा परेर न्यायिक समितिहरू निर्णय गर्न बाध्य भएका केही घटनाले यो अवस्था ननिम्तेला भन्न सकिन्न। यसै पनि सुनुवाइ कक्षबिनै उपप्रमुख वा उपाध्यक्षको कुर्सीमा बसेर न्यायिक समिति संयोजकले राजनीतिक आँखाले गरेको निर्णयहरूले केहीलाई अन्याय को बदला न्याय नभई न्याय को बदला अन्याय भइसकेको छ, जुन संविधान र सरोकारवाला ऐनकानुनको मर्मविपरीत हो। सिंहदरबार मानेर स्थानीय सरकारसम्म पुगेका सबैखाले विवाद र मुद्दालाई छिनोफानो गरेर न्यायिक समितिले गल्ती गरिरहेको छ। यसबाट अधिकारमा भएका प्रहारको क्षतिपूर्ति खोज्न नागरिक पुनः जिल्ला, पुनरावेदन वा सर्वोच्च अदालतसम्मको ढोका घच्घच्याउनुपर्ने अवस्थाको जिम्मेवार सम्बन्धित जनप्रतिनिधि हुनुपर्ने कि नपर्ने ? सबै स्थानीय सरकारले नागरिकको दर्जा दिएर न्यायका लागि कुनै कसर बाँकी नराखे मात्र समग्र विकास र समृद्धि खोज्न टाढा जानुपर्दैन। टिप्पणी समिति नै स्वतन्त्र र निष्पक्ष हुन सकेको छैन टीकाराम भट्टराई, संवैधानिक कानुनविज्ञ अधिकार क्षेत्रका बारेमा न्यायिक समिति द्विविधाग्रस्त अवस्थामा छ। कतिपय कतिपय मुद्दा मिलापत्र र कतिपयमा निर्णय गर्न पाउने अधिकार छ तर निर्णय गर्ने अधिकार नपाए पनि जबर्जस्ती गरेको देखिएको छ। मिलापत्र गराउन नपाउने विषयमा पनि मिलापत्र गराएको पाइएको छ। घरेलु हिंसा, महिला हिंसा आदिमा मेलमिलाप गर्ने होइन। जबर्जस्ती करणी र मानव बेचबिखनका सन्दर्भमा जिल्ला अदालत जानुपर्छ। किनकि सरकार बादी हुने फौजदारी मुद्दा न्यायिक समितिले हेर्ने होइन। इजलास (सुनुवाइ कक्ष) छुट्टै तोक्नुपर्छ। कुर्सीमा बसेर उपाध्यक्ष वा उपप्रमुख भएर निर्णय गर्नेभन्दा न्यायाधीशको कुर्सीमा बसेको भनेर सोही हैसियतमा काम गर्नुपर्छ। त्यसबेला राजनीतिक हैसियत देखिनु हुँदैन। उत्तरदायी कोप्रति रहने भन्ने परम्परा छ। अनुगमन कसले गर्ने भन्ने समस्या छ। यीबारे कानुनी व्यवस्था पनि छैन। सिंहदरबार गाउँघरमा आयो भनेर बुझेका कारण (न्यायिक अधिकार) सबै खालका विवाद लिएर गाउँसरकारमा आइरहेका छन्। जनप्रतिनिधिले पनि अधिकार क्षेत्रभित्र वा बाहिर केही नहेरी सबै काम जिम्मा लिएका छन्। यसरी फस्र्यौट गरिँदा कतिपय काम गैरकानुनी भएका छन्। यसले गर्दा अन्यत्र जाने हदम्यादसमेत गुज्रिएको छ। अधिकारसमेत कुण्ठित भएका छन्। मुद्दाको सुनुवाइ कसरी गर्ने, तारिख कसरी तोक्ने, म्याद कसरी पठाउने, फिराद र प्रतिउत्तरको ढाँचा के हुनेजस्ता विषयमा छिटै कार्यविधि बनाएर कार्यान्वयन गर्नुपर्नेमा त्यसो हुन सकेको छैन। मुलुकभरमा ९० प्रतिशत पालिकाले कार्यविधि बनाएका छैनन्। जुन मुद्दा छिन्न पाउने अधिकार राख्दछ, त्यो मुद्दामा जसले हार्छ त्यसलाई पुनरावेदन गर्न जिल्ला अदालत जानु भनेर पुनरावेदनको म्याद दिनुपर्छ तर यो प्रचलन अधिकांश पालिकाले गरेकै छैनन्। मुद्दा हारेर पनि यसै चित्त बुझाएर बसेका छन्। न्यायिक समितिका दुई सदस्य जसलाई नगर वा गाउँ सभाले वडा सदस्यबाट चयन गर्छ, त्यहाँ एउटै दलले चुनाव जितेको भए काम गर्न सहज छ अन्यथा दुई वा तीनवटा दलका प्रतिनिधि भएका न्यायिक समितिमा निर्णयमा थुप्रै समस्या भएका छन्। कतिपय ठाउँमा गाउँपालिकाका अध्यक्ष र प्रमुखले यस मुद्दामा यो निर्णय गर्ने भनेर निर्देशन दिएको र सोहीअनुसार काम भएका छन् तर न्यायिक समिति स्वतन्त्र र निष्पक्ष निकाय हो भन्ने व्यवहारमा देखिएको छैन। जवाफदेही र उत्तरदायी कसैप्रति हुनुपर्ने कानुनी व्यवस्था छैन भन्ने समितिका पदाधिकारीले बुझ्नुपर्छ। कामकारबाहीका सम्बन्धमा अनुगमन गर्ने व्यवस्था हुनुपर्छ। यसका लागि क्षेत्राधिकार जिल्ला अदालतलाई दिनुपर्छ किनभने पुनरावेदनको हक भएकाले जिल्ला अदालतलाई अधिकार दिइनु उचित हुन्छ। सुनुवाइ गर्ने, पेसी तोक्ने, तारेख तोक्ने म्याद दिनेजस्ता विषयको कार्यविधि कानुन बनाएर सोहीअनुसार काम गर्नुपर्छ। हरेक गाउँपालिका वा नगरपालिकामा छुट्टै इजलास (सुनुवाइ कक्ष) स्थापना हुनुपर्छ। न्यायिक समितिले भरसक मुद्दा छिनेर एउटालाई हराउने र अर्कोलाई जिताउने गर्नुभन्दा मिलापत्र गरेर दुवै पक्षलाई मान्य हुने वातावरण सिर्जना गर्ने नीति अवलम्बन गर्नु बेस हुन्छ। समितिमा रहेका व्यक्ति कोही पनि कानुनको ज्ञान भएको नहुन सक्छ। त्यसमा प्रत्येक समितिमा न्यायिक निर्णय गर्न सक्ने क्षमता भएको कानुन अधिकृत हरेक पालिकामा नियुक्ति गर्न दरबन्दीको व्यवस्था हुनुपर्छ।"
"भोजन, भोक र स्वास्थ्य मन्त्रालय","मैले अब छोरीलाई खाजा बनाउँदा नानाथरीका बाहिरका खानेकुरा दिनै पर्दैन। म त डाक्टरले भनेअनुसार घरकै खाना र खाजा दिन्छु। खानामा अमिलो, तिल, आलस आदि मिसाउँदा खानाको स्वाद बढ्छ साथै पोसिला तत्वहरू पनि बढ्छ, एउटी महिला खुसी भएर आफ्ना साथीलाई सुनाउँदै थिइन्। उनलाई स्वास्थ्यकर्मीले फलामका भाँडामा पकाएको दाल, तरकारी र भातसँग अलिकता कागतीको रस वा गोलभेंडाको अचार छोरीलाई ख्वाउनु भनेर सिकाएका रहेछन्। ती महिलाले दालमा कागतीको रस मिसाउँदा यसले दालमा रहेको लौहतत्व (आइरन) शोषण गर्न मद्दत गर्छ भन्ने जानकारी पनि पाएकी थिइन्। उनी भन्दै थिइन्, छोरीलाई स्वस्थ राख्नका लागि अब बाहिरका भिटामिन चक्की किन्नै पर्दैन। विज्ञापन र अन्य ठाउँबाट उनले भ्रमपूर्ण कुरा सुनेकी थिइन्, घरको खानाले मात्रै ससाना बालबालिकालाई पोषण पुग्दैन, बाहिरको खाना वा औषधि ख्वाउनै पर्छ। केही महिनाअघि एकजना जनस्वास्थ्य विज्ञले नेपालमा रक्तअल्पता कम गर्न फलामको माछा प्रयोग गर्नुपर्छ। त्यसका लागि अध्ययनअनुसन्धान गर्न तपाईंसँग छलफल गर्नुपर्छ भनी मलाई निम्त्याए। छलफलमा उनले भने, कम्बोडियामा धेरै महिलालाई रगतको कमी भएको थाहा पाएपछि एक विदेशी डाक्टरले खाना पकाउँदा फलामको माछा खाना पकाउने भाँडामा हाले। फलामको माछामा रहेको फलाम खानेकुरामा जान्छ र महिलाले पर्याप्त लौहतत्व पाउँछन् भनेर आविष्कार गरे। आविष्कारलाई प्रयोगमा पनि ल्याए अनि कम्बोडियाका महिलाको स्वास्थ्यमा सुधार आयो भनेर बिबीसीमा पनि समाचार आयो। तर, नेपालमा फलामकै भाँडामा खाना पकाउने चलन नै छ। त्यसका लागि भिन्नै फलामको माछा बनाउनु पर्दैन। अझ हाम्रो देशमा त फलामका भाँडामा पकाएका दाल र तरकारीमा भात मुछेर खाने गरिन्छ। अझ अचारमा रहेको भिटामिन सी ले दालमा रहेको लौहतत्व शोषण गर्न मद्दत गर्छ। दालको प्रोटिन शरीरमा पुगेपछि त रक्तअल्पता कम हुन्छ। बरु यो ज्ञानचाहिँ स्वास्थ्य मन्त्रालयले सार्वजनिक गर्ने हो कि, लौ, नेपाली स्थानीय खानाले नै रक्तअल्पता कम गर्छ। अहिले स्वास्थ्य मन्त्रालयले पनि बालबालिकालाई स्वस्थ राख्न भोजनलाई फोर्टिफाइ (बाहिरका वस्तु मिसाएर खानाको पौष्टिकता बढाउने काम) गर्नुपर्छ भनेर अनेक थरीका प्याकेटका वस्तु ल्याउन थालेको छ। महिला स्वयंसेविकाले आमाहरूलाई बालभिटा खानामा छर्कनु, यसले शिशुहरूका खानामा अनेक भिटामिन बढाउँछ भनेर भ्रमपूर्ण कुरा सिकाउने गरेका छन्। तर स्वास्थ्य मन्त्रालयले कहिल्यै पनि भोजन फोर्टिफाइ गर्न हाम्रा सांस्कृतिक मान्यता र परम्परागत ज्ञान प्रयोग गर्न सकिन्छ भन्ने कुरालाई बेवास्ता गरेको छ। मन्त्रालयले सस्तो र सहज तरिकाले भान्छामा पाइने पौष्टिक तत्वका कुरा बिर्सेर प्याकेट र औषधिमै जोड दिन्छ। किन यस्तो गरिन्छ ? आधुनिक विज्ञानले पनि सिद्ध गरिसकेको छ कि हाम्रो भोजन नै औषधि हो। प्रोटिन धेरै पाइने दाल पकाएर जिम्बु, जिरा र लसुनले झानेपछि पेटमा उत्पन्न हुने ग्यास कम गर्छ। टिमुरको छोपले स्वास्थ्य र स्वाद दिन्छ। म पोषणविद् त होइन, तर नेपाल र विश्वका विभिन्न तेस्रो देशहरूमा काम गरेको अनुभवबाट म के भन्न सक्छु भने स्वस्थकर खाना खान धेरै पैसा तिर्नुपर्छ भन्ने मान्यता गलत हो। हामी आफ्नै वरिपरि पाइने पौष्टिकताले भरिपूर्ण भोजनलाई वास्ता गर्दैनौं। हामीलाई थाहा छ शरीर स्वस्थ राख्न प्रोटिन चाहिन्छ। तर प्रशस्त प्रोटिन पाइने खानेकुरा भटमासलाई हेलाँ गर्छौं। बढ्ने बालबालिकालाई प्रोटिन झन् महत्वपूर्ण मानिन्छ। तर सजिलोसँग त्यही प्रोटिन पाइने बोडी, मास, गहतको प्रयोग गर्नेतर्फ त्यति ध्यान दिँदैनौं। बालबालिकालाई प्रोटिन खुवाउनुपर्यो भनेर औषधिको बट्टा किन्छौं वा प्रोटिनले भरिपूर्ण भएको भनेर विज्ञापनमा देखाइएका खाना किन्छौं। जबकि हामी बढी पैसा तिरेर कम पोषण प्राप्त गरिरहेका छौं। हामी विभिन्न गलत विज्ञापनबाट बढी प्रभावित छौं र नजिकको तीर्थ हेलाँ भने झैं भान्छाका सस्ता खानामा पौष्टिक हुँदैन भन्ने भ्रम पाल्छौं। उदाहरणका लागि विभिन्न विज्ञापनमा हामी देख्छौं, सुन्छौं, ल्याक्टो व्यासिलाई खाए पेट स्वस्थ रहन्छ। यसबाट प्रभावित भएर ल्याक्टो व्यासिलाई भएको क्याप्सुल किन्छौं र खुवाउँछौं। अनि हाम्रो पेट स्वस्थ भयो भन्ठान्छौं। तर ल्याक्टो व्यासीलाई हाम्रै भान्छामा छ भन्ने बिर्सन्छौं। जबकि दूधबाट दही बनाउने क्रममा नै ल्याक्टो व्यासिलाई उत्पन्न हुन्छ। ल्याक्टो व्यासीलाई किन्न बाहिर जानै पर्दैन। हाम्रा पुर्खाहरूले दहीभात, मोही र मकै खान्थे। उनीहरू स्वस्थ रहने र पेट कब्जियत नहुने कारण नै दही हो। तराईतिर दहीमा पानी मिसाएर मठ्ठा, मोही, छाछ बनाएर खान्छन्। गर्मीका बेलामा खाँदा यसले शरीरमा पानीका साथै क्याल्सियम पनि पाइन्छ। दहीले शरीरका रोगसँग लड्ने शक्ति बढाउन मद्दत गर्छ। हाम्रा पुर्खालाई सायद ल्याक्टो व्यासिलाई भन्ने वैज्ञानिक नाम थाहा थिएन, तर पञ्चामृत अर्थात् पाँच अमृतमध्ये एक दही उत्तम भोजन हो भन्ने ज्ञानचाहिँ थियो। हाम्रै भान्छामा पाइने अमिल्याएका वस्तुहरूले पनि पेटको स्वास्थ्य राम्रो राख्न मद्दत गर्छ। भोजनमा भएका अनेक पौष्टिकतत्वहरू सानो आन्द्रामा राम्रोसँग शोषण हुन मद्दत गर्छ। गुन्दु्रक, सिन्की, आदि अमिल्याइएका वस्तु हुन्, जसले स्वाद त बढाउँछन् नै, स्वास्थ्य पनि दिन्छन्। भोजनको पौष्टिकता बढाउने र भान्छामै तयार गर्न सकिने अर्को स्वस्थकर परम्परागत खाना हो टुसा उमारेका गेडागुडी। विभिन्न गेडागुडी मिसाएर टुसा उमार्न सकिन्छ। यसले गेडागुडीमा रहेका सूक्ष्म पोषणतत्वहरू धेरै गुणा बढ्न जान्छ। टुसा उमारेको गेडागुडीको तरकारी पचाउन पनि सजिलो हुन्छ। खाँदा पनि स्वादिलो हुन्छ। शरीर र मनमा आनन्द आउँछ। त्यसैगरी तिल, चाकु, घिउ, खिचडी, सक्खरखण्ड पनि बढी पौष्टिक भएका खाना हुन्। यी खाना खाने विशेष दिन हो माघ १ गते। जाडोका बेलामा शरीरमा बढी ऊर्जा चाहिन्छ भनेर हाम्रा पुर्खाहरूले माघ १ गते यस्ता खाना खाने चलन चलाएका थिए। शरीरमा क्याल्सियम पुर्याउने उत्तम स्रोत हुन् चाकु र तिल। साना नानीबाबूलाई तिलको लड्डु बनाएर दिन सकिन्छ, दही र चिउरामा अलिकता चाकु, सक्खर हालेर खुवाउन सकिन्छ। सहजै नानीबाबूहरूलाई पौष्टिकताले भरिपूर्ण भोजन दिन सकिन्छ। अनि किन बाहिरबाट फोर्टिपाइ आयात गर्नुपर्यो ? आफ्नै वरिपरि पाइने गेडागुडी, कन्दमूल, अन्नअनाज आदिलाई सन्तुलित तवरले प्रक्रिया पुर्याएर बनाएको परिकार खाँदा महिला र बालबालिकालाई पौष्टिक तत्व भरिपूर्ण प्राप्त हुन्छ भन्ने जानकारी स्वास्थ्य मन्त्रालयले किन दिन सक्दैन ? आइरन चक्की र बालभिटा जस्ता वस्तु बाँडेर महिला र शिशुको स्वास्थ्य सुधार हुँदैन भन्ने कुरा स्पष्ट छ। तर विभिन्न तथ्यांकलाई बेवास्ता गरेर स्वास्थ्य मन्त्रालय के बालबालिकाको स्वास्थ्य राम्रो पार्न सक्ला ? उनीहरूलाई चाहिने पौष्टिक तत्व पुर्याउन सक्ला ?सरकारले केवल भिटामिन र क्यालोरीका विषयमा मात्र छलफल गरेर महिला र बालबालिकाको कुपोषण ठीक पार्न सकिन्छ भन्ने ठानेको छ ? हाम्रा परम्परागत ज्ञान र सांस्कृतिक महत्वलाई बेवास्ता गरेर जनस्वास्थ्य राम्रो पार्न सकिन्छ भन्ने ठानेको छ ? हजारौं वर्षदेखिको हाम्रो पोषणका ज्ञानलाई लिखित रूपमा राखेर भविष्यका पुस्तालाई उपहार दिनुपर्छ भन्ने लाग्दैन स्वास्थ्य मन्त्रालयलाई ? बाहिरका खानामा भिटामिन, क्याल्सियम आदि जति मिसाइएको छ भनेर लेखिएको छ, त्योभन्दा धेरै कम र नुन र चिनीको मात्रा भनिएभन्दा बढी मिसाएको पाइयो।स्वास्थ्य मन्त्रालयले यसरी गलत लेबल लगाउने निजी व्यापारीलाई रोक्ने काम गर्ला ? व्यापारीहरूले जनस्वास्थ्यप्रति कुनै उत्तरदायित्व छ भनेर अनुभव गरेका छन् ? गर्छन् भने किन भ्रमपूूर्ण विज्ञापन दिन्छन् ? त्यस्ता कम्पनीलाई बोलाएर गलत विज्ञापन गर्न पाउँदैनौ, नभएका भिटामिन छ भनेर पत्रु खानालाई स्वस्थकर छ भनेर भन्न पाउँदैनौ भन्ने साहस के सरकारसँग छ ? हाइलाइट आफ्नै वरिपरि पाइने गेडागुडी, कन्दमूल, अन्नअनाज आदिलाई सन्तुलित तवरले प्रक्रिया पुर्याएर बनाएको परिकार खाँदा महिला र बालबालिकालाई पौष्टिक तत्व भरिपूर्ण प्राप्त हुन्छ भन्ने जानकारी स्वास्थ्य मन्त्रालयले किन दिन सक्दैन ?"
संविधान र न्यायपालिकाको चार वर्ष,"ईश्वरप्रसाद खतिवडा नेपाली जनताको लामो प्रयास, त्याग र बलिदानको परिणामस्वरूप संघीय नेपालको गणतान्त्रिक संविधान २०७२ साल असोज ३ गते जारी भएको हो। जनताद्वारा निर्वाचित प्रतिनिधि (संविधानसभा) बाट संविधान जारी गर्ने झण्डै ७० वर्ष लामो प्रयास सफल भएको छ। यो संविधानलाई आधुनिक नेपालको राज्य सञ्चालन गर्ने मूल सूत्रका रूपमा लिन सकिन्छ। राज्य सञ्चालनका लागि संविधानलाई एउटा पवित्रतम् दस्ताबेजका रूपमा पनि हेरिनुपर्छ। यसका साथसाथै, संविधानवाद एक गतिशील अवधारणा भएकाले यसलाई समय सन्दर्भअनुसार सुधार गर्ने प्रक्रिया पनि स्वाभाविक रूपमा क्रियाशील रहनुपर्छ। हामी संविधान कार्यान्वयनको प्रारम्भिक अवस्थामा छौं। संविधानले आत्मसात गरेका मूल्यमान्यतालाई नागरिक जीवनमा रूपान्तरण गर्नुपर्ने छ। संविधानको सफल र प्रभावकारी कार्यान्वयनका लागि संयम, समझदारी, विवेक, सिर्जनशीलता, समर्पणलगायत राज्यबाट अतिरिक्त लगानीसमेतको अनिवार्यता रहन्छ। यही पृष्टभूमिमा न्यायपालिकाबाट भएका कामकारबाही र संस्थागत संरचना निर्माणका सन्दर्भमा केही समीक्षा गर्नु सान्दर्भिक विषय बनेको छ। संविधानले प्रदान गरेको जिम्मेवारी नेपालको संविधानको प्रस्तावनामा स्वतन्त्र, निश्पक्ष र सक्षम न्यायपालिका र कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने कुरालाई महत्वका साथ समावेश गरिएको छ। संविधानको भाग ११ मा नेपालको न्यायसम्बन्धी अधिकार यो संविधान, अन्य कानुन र न्यायका मान्य सिद्धान्तबमोजिम अदालत तथा न्यायिक निकायबाट प्रयोग गरिनेछ भन्ने व्यवस्था छ। संविधानले नागरिकलाई विभिन्न मौलिक हक प्रदान गरेको छ। यी हकको प्रचलनका लागि संवैधानिक उपचारको हक पनि सुरक्षित गरिएको छ। सबै प्रकारका संवैधानिक तथा कानुनी हक अधिकार प्रचलन गराई न्यायको प्रत्याभूति दिने तथा राज्यशक्तिको पृथकीकरण र सन्तुलनको मान्यताअनुरूप राज्य सञ्चालन कार्यमा रचनात्मक भूमिका निर्वाह गर्ने जिम्मेवारी पनि न्यायपालिकामा रहेको छ। संविधानले प्रदान गरेका जिम्मेवारी पूरा गर्दै न्यायिक सुशासन कायम गर्नु सबैको चासो, सरोकार र जिम्मेवारीको विषय बनेको छ। चुनौती र सम्भावना वर्तमान अवस्थामा न्यायपालिकाउपर मुख्यतः चार प्रकारका चुनौतीहरू रहेका छन् : क आर्थिक तथा प्रशासनिक स्वायत्ततासहितको न्यायपालिकाको स्वतन्त्रता मजबुत तुल्याउने ख मूल्य, मान्यता, निष्ठाबाट अनुप्रणीत आस्था र विश्वासको धरोहरको रूपमा न्यायपालिकालाई प्रतिस्थापित गर्ने ग आधुनिक युगअनुकूल, संविधानले अपेक्षा गरेअनुरूप आम जनअपेक्षाको सम्बोधन हुने गरी न्याय निरूपण गर्न सक्षम न्यायपालिकाको प्रत्याभूति दिने र घ न्यायिक उत्तरदायित्व निर्वाहको अवस्था सुनिश्चित गर्ने। सर्वोच्च अदालतले न्यायपालिकाको समग्र सुधारका लागि रणनीतिक योजना बनाई लागू गर्दै आएको छ। यसका प्रशस्त सकारात्मक प्रभाव देखिएका छन्। तर योजनाले प्रक्षेपण गरेअनुसारको स्रोतसाधन उपलब्ध हुन नसकेकाले आशातीत उपलब्धि हासिल हुन सकेको देखिँदैन। उदाहरणका लागि न्यायपालिकाको चौथो (वर्तमान) पञ्चवर्षीय रणनीतिक योजनाले आर्थिक वर्ष २०७६०७७ का लागि मात्र १४ अर्ब ४६ करोड रुपैयाँ बजेट प्रक्षेपण गरिएकोमा यो आवमा प्रशासनिक खर्च (मूलतः तलबी खर्च) सहित कूल ६ अर्ब २० करोड विनियोजन भएको छ। यस प्रकारको सिलसिला योजना निर्माणको प्रारम्भिक अवस्थादेखि नै कायम रहेको देखिन्छ। यो अवस्थाले योजना कार्यान्वयनको प्रारम्भमै अपेक्षित परिणाम हासिल हुन नसक्ने तथ्य प्रस्ट्याएको छ। सीमित आर्थिक स्रोत साधनको तुलनामा राज्यले प्रवाह गर्नुपर्ने सेवा र प्राथमिकताका क्षेत्र धेरै छन् भन्ने बुझ्न सकिन्छ। तथापि यस्ता प्राथमिकतामध्ये न्याय प्रणालीलाई सुदृढ र सबल पार्ने, न्याय सरल सुलभ र पहुँचयोग्य बनाउने, यसमा सक्षमता अभिवृद्धि गर्ने तथा न्यायपालिकाको स्वतन्त्रता मजबुत तुल्याउने विषयमा राज्यले गर्नुपर्ने लगानी सम्भवतः सर्वाधिक प्राथमिकताको विषय बन्नुपर्ने थियो। तर त्यसो हुन सकिरहेको छैन। न्याय क्षेत्रका लागि राज्यले गरी आएको लगानी कमजोर अवस्थामा रहेको छ। विगत १० वर्षमा अदालतको कार्यबोझमा दोब्बर वृद्धि भएको छ, तर साधन स्रोत र जनशक्ति भने न्यून मात्रामा मात्र वृद्धि भएको छ। परिणामतः न्यायिक सेवा प्रवाहको कुरा प्रभावित हुन पुगेका छन्। कानुनी, नीतिगत तथा सरोकारवाला निकायहरूको कार्यशैलीसमेतका कारणबाट आर्थिक तथा प्रशासनिक स्वायत्तताको विषय थप पेचिलो बन्दै गएको छ। कानुनको शासन कायम गर्ने कुरा वर्तमान संविधानले अगाडि सारेको एक महत्वपूर्ण मान्यता हो। कानुनको शासनसम्बन्धी अवधारणालाई मजबुत तुल्याउन कानुन परायणताको संस्कार कायम हुन आवश्यक हुन्छ। तर हाम्रा सार्वजनिक क्षेत्रमा देखा परेका प्रवृत्तिहरू हेर्दा त्यस प्रकारको सुसंस्कृत संस्कारको विकास हुन नसकेको अनुभूति हुने गरेको छ। उदाहरणका लागि अदालतबाट भएका फैसला र आदेश कार्यान्वयनको अवस्थामा वाञ्छित सुधार आउन नसकेको कुरालाई पनि लिन सकिन्छ। अदालतबाट भएका फैसला र आदेशको कार्यान्वयन गर्ने विषयमा भरसक पन्छिने, बहाना खोज्ने वा अटेर गर्ने सरकारी संयन्त्रहरूको विगतदेखिको प्रवृत्तिमा अझै सुधार आउन सकेको छैन। न्यायपालिकाको स्वतन्त्रता मजबुत र न्यायिक निष्पक्षता भरपर्दो तुल्याउनुपर्ने हो। तर, न्यायपालिकाको आन्तरिक तथा बाहिरी चुनौती, सरोकारवालाको रबैया, तथा पद्धति वा संस्थागत संरचना आदि कारणबाट न्यायपालिकाको स्वतन्त्रता मजबुत तुल्याउने कुरा संवेदनशील बनेको छ। न्यायपालिकामा राजनीतिक प्रभाव पर्ने गरेको छ भन्ने आलोचना बेलाबखत सुन्ने गरिन्छ। यसरी प्रभाव पर्नु अथवा प्रभाव परेको छ भन्ने देखिनु सुःखद होइन। तथापि न्यायिक व्यवस्थापनका लागि अपनाइएको पद्धति वा खडा गरिएको संस्थागत संरचनाको कारणबाट न्यायिक जनशक्तिको व्यवस्थापन विषयमा राजनीतिक प्रभावलाई ठाउँ दिइएको महसुस हुने गरेको पाइन्छ। न्यायाधीश आफैंले आफ्नो कामकारबाहीको सार्वजनिक प्रतिवाद गर्नु हुँदैन भन्ने न्यायिक मान्यता रहिआएको छ। अदालतको कामकारबाहीको विधिशास्त्रीय समालोचना गर्ने, स्वस्थ र सिर्जनशील सार्वजनिक बहस गर्ने र अवस्थानुसार अदालतको प्रतिरक्षा गर्ने कार्य वार (कानुन व्यवसायी), प्रेसजगत तथा सचेत नागरिक समाजबाट हुनुपर्ने हो। तर नेपालको सन्दर्भमा यस प्रकारको सोच र संस्कार निर्माण हुन अझ समय लाग्ने देखिन्छ। सबैलाई कुनै न कुनै आग्रह वा एजेन्डा प्रिय बन्ने गर्दोरहेछ। यसबाट कतिपय सन्दर्भमा अदालत एक्लो बनेको महसुस हुने गरेको पनि देखिन्छ। सामान्य नागरिक जीवनको भूमिकामा रहँदा प्रायः सबैले न्यायपालिकाको स्वतन्त्रता, निश्पक्षता र सक्षमता कायम रहोस् भनिठान्ने, कामना गर्ने, यसबाट हकअधिकारको अधिकतम र प्रभावकारी संरक्षण होस् भन्ने मान्यता राख्ने गरेको देखिन्छ। यो कुरा स्वाभाविक छ र त्यस प्रकारका स्वाभाविक प्रवृत्ति निरन्तर देखिने पनि गर्छ। तर, जब उनै व्यक्तिहरूको भूमिका परिवर्तन हुन्छ, त्यसपछि न्यायपालिकालाई कज्याउने, नियन्त्रणमा राख्ने, अप्ठ्यारो पार्ने, विकास तथा परिवर्तनको बाधक ठान्ने गज्जबको प्रवृत्ति देखिने गर्छ। सार्वजनिक जीवनका प्रवृत्तिलाई नजिकैबाट हेर्न थालेको लगभग चार दशकको आफ्नै अनुभव सम्झदा समय र सन्दर्भहरू पटकपटक फेरिएका देखिन्छन्। तर न्यायपालिकालाई हेर्ने र यसप्रति गर्ने व्यवहारको प्रवृत्तिमा यसबीच खासै गुणात्मक परिवर्तन आएको देखिँदैन। आफ्नो अवस्था र हैसियतअनुसार दृष्टिकोण बदल्ने प्रयोग वा उपयोगवादी सोच हिजो पनि थियो र आज पनि छ। यो प्रवृत्ति पनि स्वतन्त्र, निष्पक्ष र सक्षम न्यायपालिका र कानुनी राज्यको अवधारणा कायम गर्नका लागि एउटा चुनौतीको विषय बनेको छ। कुनै पनि कारण वा बहानामा मूल्य, मान्यता र निष्ठाबाट विचलन हुने कुरा स्वीकार्य हुँदैन। न्यायपालिकाले जनआस्था र विश्वासबाट शक्ति प्राप्त गर्नुपर्छ। तर विगत चार वर्षको अवधितर्फ फर्केर हेर्दा मूल्य, मान्यता, निष्ठासँग जोडिएका प्रश्न पटकपटक सघन रूपमा उठाइँदै आएको छ। यो सिलसिलामा कुनै सन्दर्भमा आग्रहपूर्वाग्रह पनि जोडिन पुगेका छन्। यिनलाई पद्धतिगत रूपमा समयमै सम्बोधन गर्न सकिएन भने परिणामतः राज्यको प्रमुख तीन अंगमध्येको एउटा महत्वपूर्ण अंग अनपेक्षित रूपमा कमजोर बन्ने खतरा रहन्छ। सक्षम न्यायपालिकाको प्रत्याभूति दिने कुरा संविधानको घोषित अभीष्ट रहेको छ। यो सक्षमता रहर वा लहडबाट प्राप्त हँुदैन। ज्ञातव्य छ क्षमता, ज्ञान, विवेक, सद्गुण पदेन हँुदैन। यसका लागि मेहनत, त्याग, समर्पण, सुसंस्कार आदि चाहिन्छ। वर्तमान अवस्थामा पद बहालीपूर्व सबैलाई सक्षम देख्ने र पद बहालीपश्चात् सबैलाई अक्षम ठानेर शंकाको घेरामा राख्ने शैलीको मनोविज्ञान पनि बेलामौकामा देखा पर्ने गरेको छ। यसलाई अर्को चुनौतीपूर्ण विषयका रूपमा लिन सकिन्छ। नेपालको संविधानले महत्वपूर्ण मूल्य, मान्यता आत्मसात गरेको सन्दर्भमा यसलाई एक जीवन्त वा गतिशील अवधारणाका रूपमा थप सिर्जनशील मूल्यमान्यताको संश्लेषण गर्दै चीरस्थायी तुल्याउने पक्षमा भूमिका निर्वाह गर्ने क्षमता कायम गर्नुपर्ने चुनौती पनि न्यायपालिकासमक्ष रहेको छ। न्याय छिटोछरितो र सुलभ तुल्याउने जिम्मेवारी न्यायपालिकामा रहेको छ। यो न्यायपालिकाको मूल कार्य नै हो। विगत १० वर्षअगाडिको स्थितिसँग तुलना गरिहेर्ने हो भने सम्पादित कार्यको परिमाण लगभग दोब्बर वृद्धि भएको छ। यस दृष्टिले यो गर्व गर्नलायक विषय पनि होला ! तर सँगसँगै चुनौतीको अर्को पाटो पनि छ। खासगरी सर्वोच्च अदालतको कार्यबोझको स्थिति हेर्ने हो भने अहिले करिब २३ हजारको हाराहारीमा चालु अवस्थाका मुद्दा रहेका छन्। यसमध्ये दुई वर्ष नाघेका (पुराना) मुद्दाको संख्या नै करिब ९ हजार चार सयको हाराहारीमा रहेका छन्। यसलाई छिटोछरितो र सुलभ न्यायको सन्दर्भमा चुनौतीपूर्ण अवस्थाको रूपमा बुझ्न सकिन्छ। यसमा सुधार कसरी गर्ने हो ? यो पद्धतिगत कमीकमजोरीको परिणाम हो कि न्यायिक अकर्मण्यताको परिणति मात्रै हो ? देशभरका विभिन्न ७६१ वटा सरकारबाट (संघ, सातवटा प्रदेश र ७५३ स्थानीय तहका निकायबाट) निर्माण हुने कानुन र अन्य कामकारबाहीको सन्दर्भमा आउन सक्ने सम्भावित विवादको निरूपणको जिम्मेवारी छिटोछरितो र सुलभ रूपमा पूरा गर्न भोलिका दिनमा अरू चुनौती पनि थप होलान् ? यी र यस्ता पेचिला प्रश्न अरू पनि छन्। यस प्रकारका यक्षप्रश्न समाधानका लागि न्यायपालिका, व्यवस्थापिका, कार्यपालिकालगायत राज्यका सरोकारवाला निकायहरूको सुझबुझपूर्ण सहकार्य देखिएको छ।राज्य संरचनाभित्रका संस्थागत भ्रष्टीकरण रोक्ने र सुशासनका पक्षमा न्यायपालिकाले निर्वाह गर्नुपर्ने भूमिकाका पक्ष सबल र सुदृढ तुल्याउने चुनौती पनि हाम्रो अगाडि छ।  राज्य संन्यन्त्रभित्रका सबै निकाय तथा पदाधिकारीमा सार्वजनिक उतरदायित्व रहन्छ। कुनै पनि तहका न्यायिक पदाधिकारी यस कुराको अपवाद रहन सक्दैन। यो उत्तरदायित्व बहन गराउने पक्ष भने निकै गहन, महत्वपूर्ण र संवेदनशील छ। उतरदायी बन्नुपर्ने वा बनाइनुपर्ने पात्रहरूले उन्मुक्ति प्राप्त गर्ने, निष्ठावान् सरल प्राणीहरूले उत्तरदायित्वको कोटा पूर्ति गरिदिनुपर्ने परिस्थिति निर्माण नहोस् भन्नेतर्फ पर्याप्त हेक्का राखिएन भने पनि परिणाम प्रत्युत्पादक नै हुनेछ। हाम्रो विगतको अनुभवले यस पक्षमा गम्भीर हुन सन्देश दिएको महसुस भएको छ। न्यायपालिका सार्वजनिक सेवाप्रदायक राज्य संयन्त्रको एक अंग भएकाले यसको पनि सार्वजनिक जवाफदेहिता रहेको छ। न्यायपालिकाको संस्थागत गरिमाको आडमा कुनै पनि किसिमको अवाञ्छित गतिविधि, क्रियाकलाप वा प्रवृत्तिले छुट पाउनु हुँदैन। यसमा रहेका कमीकमजोरी र प्रत्येक अवाञ्छित गतिविधिको उत्खनन हुनुपर्छ र प्रत्येक अवाञ्छित क्रियाकलापप्रति पद्धतिगत रूपमा उत्तरदायित्व बहन गराइनुपर्छ। खराबीको ढाकछोप गरेर न्यायपालिकाको स्वतन्त्रता मजबुद बन्दैन, यसको श्रीवृद्धि पनि हुँदैन। तर यसो गर्दा कुन व्यक्तिको भागमा कति जवाफदेहिता रहन्छ, संस्थागत र व्यक्तिगत जवाफदेहिता कति हो भन्ने पक्षमा भने विवेकको उच्चतम प्रयोग अपेक्षित र वाञ्छनीय रहन्छ। उत्तरदायित्व बहन गराउँदा न्याय पद्धतिमा गडबडी पैदा नहोस्, स्वतन्त्र न्यायपालिकाको धरोहर नधर्मराओस् भन्नेतर्फ विवेकको उच्चतम प्रयोग र संवेदनशीलता अपेक्षित रहने गर्छ। सन्तुलन मिलाएर परिणाम दिने कुरा सम्भवतः अर्को चुनौतीको विषय बनेको छ। हामीले संघीय गणतान्त्रिक संविधान कार्यान्वयनको नयाँ अभ्यास सुरु गरेका छौं। यसलाई संस्थागत गर्न लोकतान्त्रिक मूल्यमान्यतामा आधारित संविधान निर्माण भएको छ। संविधान लागू भएको केवल चार वर्ष हुँदै छ। पद्धति निर्माण र संस्थागत सुदृढीकरणका लागि यो समयावधिलाई प्रारम्भिक अवस्था मान्न सकिन्छ। संविधानमा लेखिएका कतिपय शब्द वा वाक्यमा सुधार होस् भन्ने हाम्रो स्वाभाविक अपेक्षा पनि होलान् ! संविधानवाद एक गतिशील अवधारणा भएकाले संवैधानिक सुधारको प्रक्रिया पनि जीवन्त रहन्छ, रहनुपर्छ। संवैधानिक प्रक्रियाबाट सुधार नभएसम्म संविधानमा लेखिएका प्रत्येक शब्द र वाक्यलाई हामी यसका प्रयोगकर्ताले पवित्रतम आदेश मान्नुपर्छ। यो नै राज्य सञ्चालनको आधारभूत धर्म हो। जुनसुकै मूल्य चुकाएर भए पनि राज्यले न्याय प्रणालीलाई सबल, सक्षम, प्रभावकारी र मजबुत तुल्याउनुपर्छ। कतिपय सम्झनलायक सकारात्मक कार्य न्यायपालिकाबाट भएका छन्। नागरिकको हक अधिकारको संरक्षणका लागि सशक्त पहरेदारका रूपमा पनि न्यायपालिकाले निरन्तर आफ्नो संवैधानिक भूमिका निर्वाह गरिआएको छ। यो क्षमता न्यायपालिकामा हिजो थियो, आज पनि छ र भोलिका दिनमा पनि रहनुपर्छ। (सर्वोच्च अदालतका न्यायाधीश खतिवडाले संविधान दिवसका उपलक्ष्यमा नेपाल कानुन समाजद्वारा बिहीबार आयोजित छलफल कार्यक्रममा प्रस्तुत अवधारणापत्रको सम्पादित अंश)"
ब्याडमिन्टनप्रेमी सिते बा,"काठमाडौं : पछिल्लो समय अन्नपूर्ण पोस्ट् ब्याडमिन्टनले अन्तर्राष्ट्रिय वृत्तमै गतिलो चर्चा बटुलेको छ। वल्र्ड ब्याडमिन्टन फेडरेसनको क्यालेन्डरमा समेत समावेश भएपछि अन्नपूर्ण पोस्ट् नेपाल इन्टरनेसनल ब्याडमिन्टन सिरिजको चर्चा झनै चुलिएको छ। यही सोमबारदेखि सुरु हुने प्रतियोगितामा उत्कृष्ट प्रदर्शन गर्न राष्ट्रिय तथा अन्तर्राष्ट्रिय खेलाडीदेखि कर्पोरेट क्षेत्रका व्यक्तिहरूले पनि तयारी गर्दै आएका छन्। अन्नपूर्ण पोस्ट् कर्पोरेट ब्याडमिन्टनमा उत्कृष्ट प्रदर्शन गर्ने तयारीमा छन्, मधुसूदन पाठक अर्थात् सिते बा पनि। टेलिचलचित्र भद्रगोलमा सिते बाको नामबाट चर्चाको शिखरमा रहेका पाठक ब्याडमिन्टनप्रेमी हुन्। कर्पोरेट ब्याडमिन्टनको पहिलो संस्करणदेखि नै प्रतियोगितामा सहभागिता जनाउँदै आएका पाठक यस पटक सिंगल्स र डबल्स दुवै स्पर्धामा प्रतिस्पर्धा गर्ने तयारीमा छन्। अन्नपूर्ण पोस्ट् कर्पोरेट ब्याडमिन्टनको पहिलो संस्करणदेखि नै सहभागिता जनाउँदै आएको छु। यसअघिका प्रतियोगितामा क्वार्टरफाइनलभन्दा अगाडि पुग्न सकेको छैन, पाठकले भने, यस पटक भने फाइनलमा पुग्ने हिसाबले तयारी गरेको छु। काभ्रे कोशीदेखाका ३१ वर्षीय पाठक सानैदेखि ब्याडमिन्टन भनेपछि हुरुक्क हुन्थे। घरनजिकैको डाँडामा प्लास्टिकको ककले उनी साथीसँगै ब्याडमिन्टन खेल्थे। हावा चलेको बेला प्लास्टिकको ककलाई उडाउँथ्यो। ककलाई हावाले जता लग्यो त्यतैतिर दौडिन्थे। यसरी दौडँदा उनी दुर्घटनामा पनि परे। त्यही बेलादेखिको ब्याडमिन्टन मोहकै कारण अहिले पनि यस खेलमा सक्रिय छन्। उनले २०७२ सालदेखि सामाखुसीमा जेस्ट ब्याडमिन्टन एकेडेमी सञ्चालन गर्दै आएका छन्। एकेडेमीमा एक हजारभन्दा बढीले प्रशिक्षण गर्दै आएका छन्। एकेडेमीका खेलाडीले राष्ट्रिय तथा अन्तर्राष्ट्रिय प्रतियोगितामा पनि उत्कृष्ट प्रदर्शन गर्दै आएका छन्। ब्याडमिन्टन खेल्ने आफ्नो रहरका कारण नै एकेडेमीले मूर्त रूप लिएको पाठक बताउँछन्। ब्याडमिन्टनका लागि स्थान खोज्ने क्रममा सुदीप योञ्जनको प्रेरणाबाट एकेडेमीले मूर्त रूप पाएको हो, पाठकले भने। पहिले रहरमा ब्याडमिन्टनको पछि लागेका पाठक अहिले भने स्वास्थ्यका लागि खेल्ने गरेका छन्। त्यसैले अरू खेलाडीसँगै उनी पनि हरेक दिन र्याकेट बोकेर एकेडेमी धाउने गर्छन्। उनी ब्याडमिन्टन अति उपयोगी खेल भएको बताउँछन्। ब्याडमिन्टन स्वास्थ्यका लागि अति उपयोगी खेल हो, पाठक भन्छन्, यसले मानसिक लाभ दिनुका साथै शरीरलाई पनि फिट राख्छ। स्वास्थ्य, शिक्षा, सहकारी, कलाकारितालगायत विभिन्न क्षेत्रमा हात हालेका पाठक आफूले समयको उचित व्यवस्थापन गर्न सकेकै कारण हरेक क्षेत्रमा सफलता हासिल गरेको बताउँछन्। आफ्नो स्वास्थ्यप्रति सचेत रहनेहरूकै कारण पछिल्लो समय नेपालमा ब्याडमिन्टनको क्रेज निकै बढेको पाठकको ठम्याइ छ।"
झापा स्पोर्टस अवार्ड : मनोनित खेलाडीको नाम सार्वजनिक,"झापा : नेपाल खेलकुद पत्रकार मञ्च (एनएसजेएफ) जिल्ला समन्वय शाखा झापाले झापा स्पोर्टस अवार्ड तेस्रो संस्करणको मनोनयनमा परेका खेलाडी र प्रशिक्षकको नाम सार्वजनिक गरेको छ। झापा स्पोर्टस अवार्ड २०७५ का लागि विभिन्न चार विधामा प्रत्येक विधाबाट तीन तीनजना मनोनित भएका हुन्। झापा स्पोर्टस अवार्ड २०७५ को मनोनयनमा पर्न सफल प्रतिभा वर्ष उत्कृष्ट खेलाडी (पुरुष) मा उमेश राई (शारीरिक सुगठन), राम दाहाल (शारीरिक सुगठन), नवयुग श्रेष्ठ (फुटबल) छन्। त्यसैगरी, वर्ष उत्कृष्ट खेलाडी (महिला) मा एस्तर राई (कराते), अन्जिला तुम्बापो सुब्बा (फुटबल), बिनिता बुढाथोकी (भलिबल) छन्। वर्ष उत्कृष्ट खेलाडी (युवा) विधामा छिरिङ गुरुङ (फुटबल), अप्सरी बेगम (क्रिकेट), अमिता गिरी (ब्याडमिन्टन) मनोनयनमा परेका छन्। वर्ष उत्कृष्ट प्रशिक्षकमा हरि खड्का (फुटबल), डम्बर लिम्बू (बक्सिङ), योगश चम्लिङ (कराते) परेको झापा स्पोर्टस अवार्ड २०७५ तथा प्रतिभा छनोट समितिका संयोजक बुद्ध तामाङले जानकारी दिए। खेलकुद पत्रकार मञ्चले (पुरुष) लाई एक थान मोटरसाइकल, वर्ष खेलाडी (महिला) लाई एक थान स्कुटर, वर्ष खेलाडी (युवा) लाई नगद २५ हजार, वर्ष उत्कृष्ट प्रशिक्षकलाई नगद २५ हजार र ट्रफी प्रदान गर्ने मञ्चका अध्यक्ष हिमाल खरेलले जानकारी दिए। खरेलका अनुसार पिपुल्स च्वाइज र लाइफ टाइम्स अचिभमेन्ट अवार्डका विजेता कार्यक्रम हुने दिन सिधै घोषणा गरिनेछ। उनीहरुले क्रमशः नगद २५ हजार र ३५ हजार रुपैयाँ पाउनेछन्। झापा स्पोर्टस् अवार्ड को तेस्रो संस्करण आगामी असोज १३ गते हुनेछ। अवार्डमा २०७५ सालमा राष्ट्रिय तथा अन्तर्राष्ट्रिय प्रतियोगितामा पदक प्राप्त साविक मेची अञ्चलका झापा, इलाम, पाँचथर र ताप्लेजुङ जिल्लाका खेलाडी र प्रशिक्षकलाई सहभागी गराइने मञ्चका अध्यक्ष खरेलले बताए।"
ब्याडमिन्टनप्रेमी सिते बा,"काठमाडौं : पछिल्लो समय अन्नपूर्ण पोस्ट् ब्याडमिन्टनले अन्तर्राष्ट्रिय वृत्तमै गतिलो चर्चा बटुलेको छ। वल्र्ड ब्याडमिन्टन फेडरेसनको क्यालेन्डरमा समेत समावेश भएपछि अन्नपूर्ण पोस्ट् नेपाल इन्टरनेसनल ब्याडमिन्टन सिरिजको चर्चा झनै चुलिएको छ। यही सोमबारदेखि सुरु हुने प्रतियोगितामा उत्कृष्ट प्रदर्शन गर्न राष्ट्रिय तथा अन्तर्राष्ट्रिय खेलाडीदेखि कर्पोरेट क्षेत्रका व्यक्तिहरूले पनि तयारी गर्दै आएका छन्। अन्नपूर्ण पोस्ट् कर्पोरेट ब्याडमिन्टनमा उत्कृष्ट प्रदर्शन गर्ने तयारीमा छन्, मधुसूदन पाठक अर्थात् सिते बा पनि। टेलिचलचित्र भद्रगोलमा सिते बाको नामबाट चर्चाको शिखरमा रहेका पाठक ब्याडमिन्टनप्रेमी हुन्। कर्पोरेट ब्याडमिन्टनको पहिलो संस्करणदेखि नै प्रतियोगितामा सहभागिता जनाउँदै आएका पाठक यस पटक सिंगल्स र डबल्स दुवै स्पर्धामा प्रतिस्पर्धा गर्ने तयारीमा छन्। अन्नपूर्ण पोस्ट् कर्पोरेट ब्याडमिन्टनको पहिलो संस्करणदेखि नै सहभागिता जनाउँदै आएको छु। यसअघिका प्रतियोगितामा क्वार्टरफाइनलभन्दा अगाडि पुग्न सकेको छैन, पाठकले भने, यस पटक भने फाइनलमा पुग्ने हिसाबले तयारी गरेको छु। काभ्रे कोशीदेखाका ३१ वर्षीय पाठक सानैदेखि ब्याडमिन्टन भनेपछि हुरुक्क हुन्थे। घरनजिकैको डाँडामा प्लास्टिकको ककले उनी साथीसँगै ब्याडमिन्टन खेल्थे। हावा चलेको बेला प्लास्टिकको ककलाई उडाउँथ्यो। ककलाई हावाले जता लग्यो त्यतैतिर दौडिन्थे। यसरी दौडँदा उनी दुर्घटनामा पनि परे। त्यही बेलादेखिको ब्याडमिन्टन मोहकै कारण अहिले पनि यस खेलमा सक्रिय छन्। उनले २०७२ सालदेखि सामाखुसीमा जेस्ट ब्याडमिन्टन एकेडेमी सञ्चालन गर्दै आएका छन्। एकेडेमीमा एक हजारभन्दा बढीले प्रशिक्षण गर्दै आएका छन्। एकेडेमीका खेलाडीले राष्ट्रिय तथा अन्तर्राष्ट्रिय प्रतियोगितामा पनि उत्कृष्ट प्रदर्शन गर्दै आएका छन्। ब्याडमिन्टन खेल्ने आफ्नो रहरका कारण नै एकेडेमीले मूर्त रूप लिएको पाठक बताउँछन्। ब्याडमिन्टनका लागि स्थान खोज्ने क्रममा सुदीप योञ्जनको प्रेरणाबाट एकेडेमीले मूर्त रूप पाएको हो, पाठकले भने। पहिले रहरमा ब्याडमिन्टनको पछि लागेका पाठक अहिले भने स्वास्थ्यका लागि खेल्ने गरेका छन्। त्यसैले अरू खेलाडीसँगै उनी पनि हरेक दिन र्याकेट बोकेर एकेडेमी धाउने गर्छन्। उनी ब्याडमिन्टन अति उपयोगी खेल भएको बताउँछन्। ब्याडमिन्टन स्वास्थ्यका लागि अति उपयोगी खेल हो, पाठक भन्छन्, यसले मानसिक लाभ दिनुका साथै शरीरलाई पनि फिट राख्छ। स्वास्थ्य, शिक्षा, सहकारी, कलाकारितालगायत विभिन्न क्षेत्रमा हात हालेका पाठक आफूले समयको उचित व्यवस्थापन गर्न सकेकै कारण हरेक क्षेत्रमा सफलता हासिल गरेको बताउँछन्। आफ्नो स्वास्थ्यप्रति सचेत रहनेहरूकै कारण पछिल्लो समय नेपालमा ब्याडमिन्टनको क्रेज निकै बढेको पाठकको ठम्याइ छ।"
झापा स्पोर्टस अवार्ड : मनोनित खेलाडीको नाम सार्वजनिक,"झापा : नेपाल खेलकुद पत्रकार मञ्च (एनएसजेएफ) जिल्ला समन्वय शाखा झापाले झापा स्पोर्टस अवार्ड तेस्रो संस्करणको मनोनयनमा परेका खेलाडी र प्रशिक्षकको नाम सार्वजनिक गरेको छ। झापा स्पोर्टस अवार्ड २०७५ का लागि विभिन्न चार विधामा प्रत्येक विधाबाट तीन तीनजना मनोनित भएका हुन्। झापा स्पोर्टस अवार्ड २०७५ को मनोनयनमा पर्न सफल प्रतिभा वर्ष उत्कृष्ट खेलाडी (पुरुष) मा उमेश राई (शारीरिक सुगठन), राम दाहाल (शारीरिक सुगठन), नवयुग श्रेष्ठ (फुटबल) छन्। त्यसैगरी, वर्ष उत्कृष्ट खेलाडी (महिला) मा एस्तर राई (कराते), अन्जिला तुम्बापो सुब्बा (फुटबल), बिनिता बुढाथोकी (भलिबल) छन्। वर्ष उत्कृष्ट खेलाडी (युवा) विधामा छिरिङ गुरुङ (फुटबल), अप्सरी बेगम (क्रिकेट), अमिता गिरी (ब्याडमिन्टन) मनोनयनमा परेका छन्। वर्ष उत्कृष्ट प्रशिक्षकमा हरि खड्का (फुटबल), डम्बर लिम्बू (बक्सिङ), योगश चम्लिङ (कराते) परेको झापा स्पोर्टस अवार्ड २०७५ तथा प्रतिभा छनोट समितिका संयोजक बुद्ध तामाङले जानकारी दिए। खेलकुद पत्रकार मञ्चले (पुरुष) लाई एक थान मोटरसाइकल, वर्ष खेलाडी (महिला) लाई एक थान स्कुटर, वर्ष खेलाडी (युवा) लाई नगद २५ हजार, वर्ष उत्कृष्ट प्रशिक्षकलाई नगद २५ हजार र ट्रफी प्रदान गर्ने मञ्चका अध्यक्ष हिमाल खरेलले जानकारी दिए। खरेलका अनुसार पिपुल्स च्वाइज र लाइफ टाइम्स अचिभमेन्ट अवार्डका विजेता कार्यक्रम हुने दिन सिधै घोषणा गरिनेछ। उनीहरुले क्रमशः नगद २५ हजार र ३५ हजार रुपैयाँ पाउनेछन्। झापा स्पोर्टस् अवार्ड को तेस्रो संस्करण आगामी असोज १३ गते हुनेछ। अवार्डमा २०७५ सालमा राष्ट्रिय तथा अन्तर्राष्ट्रिय प्रतियोगितामा पदक प्राप्त साविक मेची अञ्चलका झापा, इलाम, पाँचथर र ताप्लेजुङ जिल्लाका खेलाडी र प्रशिक्षकलाई सहभागी गराइने मञ्चका अध्यक्ष खरेलले बताए।"
