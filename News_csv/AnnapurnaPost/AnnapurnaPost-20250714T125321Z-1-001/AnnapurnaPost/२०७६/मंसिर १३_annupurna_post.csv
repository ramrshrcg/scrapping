शीर्षक,विवरण
निजामतीमा विज्ञता उपयोग कसरी ?,"नेपालको निजामती सेवामा देशविदेशमा पढेलेखेका प्रतिभा बढ्दै गए पनि सार्वजनिक सेवा प्रवाहमा त्यसको पुष्टि हुन सकेको छैन। कर्मचारीमा विस्तारै अतिवृत्तिवादी प्रवृत्ति देखिन थालेको छ। सेवा प्रवेशपछि प्रमोसन, परीक्षा र वृत्ति विकासका पक्षहरूमा बढी नै ध्यान दिने प्रवृत्तिले नागरिक सेवा वितरणमा प्रतिकूल प्रभाव परी निजामती सेवाको छवि गिर्दै गएको छ। एकातर्फ सरकारले लगानी गरी तयार गरेको जनशक्ति उपयोग गरी सेवा प्रवाह र सरकारी नीति कार्यान्वयन गर्न नसक्नु र अर्कोतर्फ छिटोछिटो वृत्ति खुट्किला चढ्नेहरूमा पनि माथिल्लोे पदमा पुगेपछि छिटै अवकाश हुने चिन्ताका कारण कर्मचारीमा स्वयम् उत्साह जगाउन नसक्नुको दोहोरो मारमा निजामती सेवा पुगेको छ। तेस्रो मार पनि छ, त्यो हो आस्था र आग्रहले अनुशासनहीनता पनि हुर्किएको छ। निजामती सेवाभित्र ज्ञान र विज्ञता भएका प्रतिभा बढ्दै गए पनि त्यसलाई सीपमा परिणत गरी कार्यरूपमा उतार्न नसकिएकाले समग्र प्रणाली नै अकर्मण्य बन्दै जाँदा समग्र राज्य सञ्चालन कुँजो बन्न सक्छ र यसले शासन प्रणाली र विकास व्यवस्थापनलाई सीधै चुनौती दिन्छ। भनिन्छ निजामती सेवाले अनुमति दिएभन्दा उत्तम राज्य प्रणाली हुनै सक्दैन। निजामती सेवा आफैंमा राष्ट्रसेवाको अवसर पनि पाउने र वृत्ति अवसर पनि पाउने दोहोरो फइदाको वृत्ति प्रणाली हो। यसभित्रको प्रवेशले सामाजिक प्रतिष्ठा र सुरक्षाको सुनिश्चितता पनि दिन्छ। मुलुुकका विभिन्न भूगोल र संस्कृतिसँग घुलमिल हुने, सामाजिक सम्बन्ध कायम हुने र कार्यपरिवेशबाट माझिँदै जाने अवसरका कारण निजामती सेवा जिम्मेवारीभन्दा पनि अवसर पनि हो। तर यसलाई अवसरका रूपमा मात्र लिँदा सेवाका आदर्श, निष्ठा र नैतिकताजस्ता पक्ष ओझेलमा पर्ने गरेका छन्। कर्मचारी सधैं कर्मको आचरण गर्छ। कामबाहेक उसको नाम वा पहिचान केही छैन भन्ने आदर्श स्थापित छ। तर यदि उसले सामाजिक अपेक्षाअनुसार कार्यसम्पादन गरेन भने कर्मचारी नामजस्तो कर्मको आचरण गर्ने वर्ग बन्दैन, जुन अहिले देखिएको छ। कर्मचारीमा अहिले किन अतिवृत्तिवादी प्रवृत्ति हुर्कियो वा किन पेसागत अनुशासनमा रहेनन् भन्ने सन्दर्भमा हामीले छानेको निजामती सेवा कस्तो हो भन्ने पृष्ठभूमिको सापेक्षमा रहेर विश्लेषण गर्नुपर्ने हुन्छ। नेपालले अवलम्बन गरेको निजामती सेवा नर्थकोट ट्रेभेलियन प्रतिवेदनपछि संस्थागत हुँदै आएको निजामती सेवा हो, जसका दुई प्रमुख विशेषता छन्, पहिलो योग्यता प्रणाली। यसले सेवा प्रवेश र त्यसपछिका वृत्ति गतिशीलतालाई उसको क्षमतासँग आबद्ध गर्छ। (ख) दोस्रो राजनीतिक रूपमा मूल्यतटस्थ निजामती सेवा, जसले जुन राजनीतिक विचारधारा बोक्ने दल शक्तिमा पुगे पनि जनतामा पुग्ने सेवा विनाभेदभाव सुनिश्चित गर्छ। साथै पेसागत विशिष्टताका आधारमा राजनीतिक समाजसँग सम्बन्ध कायम गर्छ। राजनीतिक कार्यकारी सूचना, परामर्श र आवश्यक पर्दा व्यावसायिक चेतावनी पनि दिने गर्छ। नेपालको निजामती सेवासम्बन्धी कानुनका प्रावधानले कार्यसम्पादनमुखी र योग्य कर्मचारीको कल्पना गरेको छ, जसले स्तरीय र जनमुखी सेवा दिन सकोस्। पेसागत आचरणका सन्दर्भमा करारीय दायित्व र सामाजिक दायित्व निर्वाहको अपेक्षा गरेको देखिन्छ। तर भर्ना छनोट क्षमता र सीपभन्दा सूचना र ज्ञानमुखी छ। यसले गरेको भन्दा गरेजस्तो देखाउने कर्मचारी नै राम्रा भन्ने प्रमाणित गर्दै आएको छ। वैयक्तिक प्राज्ञलाई महत्व दिने प्रणालीका कारण कार्यसम्पादन क्षमता विस्तारै पातलिँदै गएको र सीमित रूपमा आर्जित क्षमता पनि संस्थाले आफ्नो बनाउन सक्ने गरी कार्यविनियोजन र प्रोत्साहन पद्धति अवलम्बन गर्न सकेन। निजामती सेवाको पद हरेक दिन, महिना र पदमा परीक्षित हँुदै वृत्ति चढ्ने पद हो, त्यसको आधार कार्यसम्पादन क्षमता मात्र हो। यसर्थ प्रणाली निर्माण सहज होइन, तर असम्भव पनि छैन। निजामती सेवामा भर्ना तथा वृत्ति व्यवस्थित गर्ने दुई पद्धति (क) ज्येष्ठतामूलक र (ख) प्रतिस्पर्धामूलकमध्ये नेपालले दुवै पद्धतिको आदर्श मि श्रण गरेको छ। यसको आशय कार्यसम्पादन क्षमता उम्दा भएका र अनुभवले खारिएका वरिष्ठहरू पनि वृत्ति तह चढून् र प्रतिस्पर्धात्मक क्षमता भएका मेघावी प्रतिभा पनि प्रशासनिक नेतृत्वमा पुगून् भन्ने हो। अनुभव र प्रतिस्पर्धात्मक क्षमताका समागमले सधैं राम्रो नतिजा दिन्छ भन्ने सोच नीतिनिर्माताले राखेको देखिन्छ। यसले प्रणालीभित्र अनुभव र प्रतिभाको समवेशीकरण र सिर्जनात्मक तनाव पैदा गर्ने उद्देश्य राखेको देखिन्छ। यसर्थ निजामती सेवामा यी मूल्य स्थापना गर्दा निजामती सेवा वास्तवमै उम्दा, इमानदार, व्यावसायिक, नतिजामुखी र जनमुखी हुन्छ भन्ने निष्कर्ष हो। साथै संगठनलाई सहभागितात्मक मान्यताअनुरूप लैजान युनियनले सहयोग गर्छ भन्ने मान्यता पनि राखिएको हो। उद्देश्य र प्रावधान जेजस्ता भए पनि अभ्यास र उपलब्धिका आधारमा नै प्रणालीको मूल्यांकन हुने हो। निजामती प्रणाली कति योग्यतामूलक र मूल्यमा आधारित छ भन्ने कुरा कार्यसम्पादन उपलब्धि र उसप्रतिको सर्वसाधारणको सम्बन्धमा देखिने हो। अहिलेको अवस्था हेर्दा निजामती सेवाले न राज्यइच्छालाई संस्थागत गर्ने क्षमता र निष्ठा देखाउन सक्यो न सेवाग्राही नागरिकलाई सन्तुष्टि दिन सक्यो। न राजनीतिक कार्यकारीको विश्वास जित्न सक्यो, न राज्यसंरचना बाहिरका पात्रसँग सहकार्य गर्ने क्षमता देखाउन सक्यो। न खुला प्रतिस्पर्धाबाट आएका व्यक्तिहरूले प्रणालीभित्र सिर्जनात्मक तनाव ल्याउने सामथ्र्य नै देखाउन सके। केवल पदलाई अवसरका रूपमा लिई वृत्ति शृंखलामा निरन्तर अघि बढ्ने र वृत्तिसोच मौलाउँदै गएको देखियो। यसलाई एक प्रकारको विकृति नै भने पनि हुन्छ। प्रश्न उठ्न सक्छ के अतिवृत्तिवादी प्रवृत्ति हानिकारक हो ? के गरेर यो प्रवृत्ति सुधार गर्न सकिन्छ ? निजामती सेवा क्षमता, इमानदारी, निष्ठा र नैतिकताका आधारमा क्रियाशील हुने प्रणाली हो। क्षमता मात्र भएर निष्ठा र नैतिकता भएन भने यसको अर्थ रहँदैन भने क्षमताविहीन निष्ठा र नैतिकताले पनि प्रणाली निर्माण गर्न सक्दैन। कर्मचारीको क्षमताविहीनता वा कुण्ठाले सेवाग्राहीको अपेक्षा पूरा नहुनु प्रणालीगत अपराध नै हो। साथै वैयक्तिक प्रतिभा बढ्ने (बढुवा हुने) तर कार्य सम्पादन उपलब्धिचाहिँ दिन नसक्ने अवस्था पनि नागरिकप्रतिको अन्याय हो। यस अवस्थामा निजामती कर्मचारीको वृत्ति प्रणालीमा आमूल परिवर्तन आवश्यक छ। अन्यथा कार्यमूलक, मूल्यमा आधारित, व्यावसायिक र जनमुखी निजामती सेवा निर्माण गर्न सकिँदैन। देखिएको प्रवृत्तिलाई सुधार गर्न केही महत्वपूर्ण कार्य निरन्तर गरिनु आवश्यक छ, ताकि यसले स्वचालित मार्गप्रशस्त गर्न सकोस्। पहिलो, निजामती सेवाको परीक्षण विधि नै सुधार गर्न आवश्यक छ। अहिले लोकसेवा आयोगले निष्पक्ष परीक्षा प्रणाली अवलम्बन गरे पनि व्यक्तिको ज्ञानको मात्र परीक्षण भएको छ, सीप र स्वभावको परीक्षण हुन सकेको छैन। कार्यविधिगत निष्पक्षता आवश्यक छ, सबैथोक होइन। लिखित परीक्षा, त्यहाँभित्रको ब्लाइन्ड सिस्टम र परीक्षण विधिले अमूक पदका लागि चाहिने क्षमता र स्वभाव आकलन गर्दैन। यसर्थ पहिलो कुरा पाठ्यक्रमलाई सीपमा आधारित बनाउने र दोस्रो कुरा दोस्रो चरणमा स्वभाव र क्षमताको स्तर परीक्षण गर्ने र तेस्रो चरणमा कार्यजिम्मेवारी पाएको निश्चित अवधिपछि वैधता परीक्षण गर्ने चरणबद्ध विधि अवलम्बन गर्न सकिन्छ। व्यवस्थापनका उच्च तहमा छनोट गर्नुअघि नेतृत्व क्षमता र परिस्थितिबोध क्षमता पनि त्यत्तिकै आवश्यक छ। अहिले पहिलो चरणको परीक्षण मात्र भएकाले पढेरै माथि पुगिन्छ भन्ने मनोवृत्ति हावी भएको हो। उम्मेदवार सेवामा प्रवेश गर्नेबित्तिकै खटिएको कार्यालयसँग समाजीकरण र कामको अभिमुखीकरण गरिनु जरुरी छ। अहिले समाजीकरण त गरिँदैन नै, स्टाफ कलेजले गर्ने सेवा प्रवेश तालिमले कार्य अभिुमुखीकरणभन्दा अनुशासनहीनता र काम नगर्दा पनि हुन्छ भन्ने सन्देश गएको छ। सेवा प्रवेश तालिमले व्यक्तिलाई सेवा अभिमुखीकरणबाट अलग्याएको छ। कोर्स मोडुल, प्रशिक्षण विधि र प्रविधि परिवर्तन गर्न आवश्यक छ। ताकि काम नै कार्यप्रेरणा हो भन्ने आन्तरिक भावना जगाउन सकियोस्। व्यक्तिलाई पदस्थापन गरी कार्यजिम्मेवारी दिएपछि उसलाई खास कामको नतिजाप्रति जिम्मेवार बनाउने गरी कार्यविवरण दिनुपर्छ र संगठनभित्र दरिलो कार्यसम्पादन प्रणाली लागू गरिनुपर्छ। साथै प्रत्येक आर्थिक वर्षमा पुनर्ताजगी तालिम र अनुभव आदानप्रदान कार्यक्रममार्फत नयाँ प्रविधि, नीति, निर्देशिकाका विषयमा जानकारी दिनुपर्छ। कुन प्रकारको पुनर्ताजगी कार्यक्रम सञ्चालन गर्ने भन्ने विषय व्यक्तिको जिम्मेवारी, स्वभाव, सीपको स्तर, कार्यमुकाम र उमेरजस्ता आधारमा निर्धारण गरिनुपर्छ। हाल रहेको बढुवा प्रणालीमा परिवर्तन गर्नुपर्छ। प्रतिस्पर्धात्मक परीक्षालाई परिमार्जनसहित अपनाउन आवश्यक छ। कुनै पनि पदको एउटा वृत्ति चक्र (७ वर्ष) लाई उपल्लो पदमा परीक्षाको पूर्वसर्तका रूपमा लिनुपर्छ। ३० वर्षलाई अधिकृत सेवा प्रवेशको उमेर कायम गरी त्यसपछि प्रत्येक सात वर्षपछि मात्र माथिल्लो पदको प्रतिस्पर्धात्मककार्यसम्पादन बढुवाको योग्यता सर्त कायम गरी यो क्रम त्यसपछिका पदहरूमा पनि कायम गर्नु उचित हुन्छ। बढुवा हुनका लागि निश्चित ब्राकेटभित्र परेका (नकारात्मक सचीमा नपरेका) लाई व्याच प्रणाली लागू गरिनुपर्छ। सेवाग्राही नागरिकसँंग निरन्तर अन्तरक्रियाको स्वचालित प्रणाली बसाइनुपर्छ। कतिपय कार्यमा नागरिक पहुँच विस्तार र सहउत्पादन प्रक्रिया पनि अवलम्बन गर्न सकिन्छ। यस प्रकारको व्यवस्थाले निजमती सेवालाई सुध्रिने स्वाभाविक मनोवैज्ञानिक दबाब पर्छ। उत्कृष्ट कार्यसम्पादन गर्नेका लागि मात्र मान, पदवी पुरस्कारबाट प्रोत्साहन गरिनुपर्छ। पुरस्कार वा सम्मानबाट प्रोत्साहनको आधार सेवाग्राही सन्तुष्टिलाई पनि लिनुपर्छ भने प्रस्तावित व्यक्तिउपर सिकायत र सुनुवाइको च्यानल खुला गरिनुपर्छ। एकजना मात्र गलत व्यक्ति पुरस्कृत भएमा पूरै प्रणाली दण्डित हुन्छ, जसरी अहिले भएको छ। युनियानिज्मको कार्यप्रणाली व्यवस्थित गर्न बेलायतको जस्तो ह्विट्ले काउन्सिल विधि अपनाउन सकिन्छ। युनियन एउटा मात्र हुनुपर्छ र त्यसले प्रणाली सुधार र निजामती सेवाका गरिमा विस्तार गर्न काम गर्नुपर्छ। यसको कार्यसम्पादन विधि बनाई सम्पादित कामको तेस्रो पक्षसमेत भएको परीक्षण संयन्त्र बनाइनुपर्छ। विधि र व्यवस्थालाई निर्मम विवेकशीलताको सिद्धान्तमा अवलम्बन गरिनुपर्छ। निजामती सेवाको पद हरेक दिन, महिना र पदमा परीक्षित हँुदै वृत्ति चढ्ने पद हो, त्यसको आधार कार्यसम्पादन क्षमता मात्र हो। यसर्थ प्रणाली निर्माण सहज होइन, तर असम्भव पनि छैन। मात्र वास्तविक इच्छाशक्ति चाहिन्छ।"
अझै शौचालय अभाव,"शौचालय अभाव हाम्रो सहरी समस्या हो। शौचालय अभावकै कारण कतिले असहज रूपमा मध्यसहरमा मुख छोपेर जथाभावी शौच गरिरहेको देखिन्छ। झाडी, कुनाकाप्चा, खोलाकिनार तथा सडकछेउ नै विकल्पका रूपमा प्रयोग हुँदै आएका छन्। ग्रामीण भेगका अधिकांश ठाउँको हालत पनि यही नै हो। त्यसो त मुलुकको जनसंख्याको ४९ प्रतिशतले अहिले पनि चर्पी प्रयोग गर्दैन। सीमित ठाउँमा बाहेक सार्वजनिक शौचालय नै छैनन्। भएका पनि दुर्गन्धित र जीर्ण छन्। पस्नै नसक्ने, पिनास नै निको पार्ने कडा दुर्गन्ध भएका शौचालय छन् पनि कसरी भन्ने ? उपत्यकावासी पनि बाहिर निस्कनुअघि पानी नखाई शौचालय प्रयोग गरेर मात्र निस्कन्छन्। बाहिर पनि समयको हिसाबकिताब गरी पिसाब च्यापेर फर्कन्छन्। यात्रु, व्यापारी तथा अन्य चिसो, चिया तथा नास्ताको बहानामा होटल तथा पसलमा शौचालय प्रयोग गर्न बाध्य छन्। महिला त झनै बढी समस्यामा पर्छन्। कहिलेकाहीं हिँड्दाहिँड्दै महिनावारी भए प्याड लगाउने तथा फेर्ने ठाउँका रूपमा उपयोग गर्न मिल्ने शौचालयको अभाव छ। भएका सार्वजनिक शौचालयमा पनि न चुकुल छन् न त सफा। औद्योगिक युगको आरम्भपछि सन् १८५१ मा लन्डनको क्रिस्टल प्यालेसमा सबैभन्दा पहिलो फ्लस गर्ने सार्वजनिक शौचालय जर्ज जेनिड्डस नामका प्लम्बर अर्थात् स्यानिटेसन इन्जिनियरले निर्माण गरेका थिए। पछि अंग्रेजको शासनकालमा यस्ता आधुनिक शौचालय भारतका ठूला रेलवे स्टेसनमा पनि व्यापक रूपमा बनाएको पाइन्छ। समय र विकासक्रमसँगै कतिपय देशमा व्यापारिक सहर, कलकारखाना, उद्योगधन्दाको तीव्र विस्तारले पानी, वायु प्रदूषित भई विभिन्न रोग देखिन थालेपछि सरसफाइमा ध्यान दिन लागियो र आधुनिक सुविधायुक्त शौचालय बन्न थाले। तथापि औद्योगिक युगपछि पनि धेरै समयसम्म शौचालय पुरुषका लागि मात्र उपयुक्त बनाइन्थे। बेलायतमा महारानी भिक्टोरियाको शासनकालमा महिलाका निम्ति पनि शौचालय बन्नुपर्छ भन्ने महसुस भयो। सन् १८७७ मा अमेरिकाको म्यासाचुसेट्स राज्यमा पहिलोपटक महिलालाई कारखानामा काम लगाउँदा अनिवार्य रूपमा उनीहरूका लागि आराम गर्ने कोठासहित छुट्टै शौचालय बनाउनुपर्ने कानुन पारित भयो। नेपालमा आधुनिक सार्वजनिक शौचालय भर्खर मात्र महसुस हुन थालेको छ। काठमाडौं महानगरपालिकाकी उपमेयर हरिप्रभा खड्गीले सार्वजनिक स्थानमा यस्ता शौचालय निर्माण गर्ने प्रतिबद्धता जनाएकी छन्। त्यसो त यसअघि पनि धेरैले धेरैपटक यसो नभनेका होइनन्। स्वच्छ खानेपानी र उचित सरसफाइ र सफा शौचालयको सुविधा व्यक्ति वा वर्गविशेषका लागि मात्र नभई सबै मानिसलाई नभइनहुने विषय हुन्। एम्नेस्टीले महिला र विद्यालयका छात्राका लागि विशेष सुरक्षित शौचालय हुनुपर्नेमा जोड दिएको छ भने विश्व स्वास्थ्य संगठनले सार्वजनिक शौचालय गोप्य, सुरक्षित, उमेर, अपागंता, बिरामी आदिलाई सुविधा पुग्ने किसिमको, सुरक्षाको दृष्टिकोणले पनि शौचालयका ढोकाहरू भित्रबाट सजिलै खोल्न र बन्द गर्न मिल्ने हुनुपर्ने बताएको छ। महिला र पुरुषका लागि छुट्टाछुट्टै शौचालय बढी सुरक्षित मानिएको छ। बीसौं लाख जनसंख्या भएको काठमाडौंमा बढीमा पाँच दर्जन सार्वजनिक शौचालय छन्। त्यसमा पनि प्रयोग गर्नलायक कति छन् भन्ने यकिन महानगरपालिकालाई थाहा छैन। हाम्रा सार्वजनिक स्थलहरूमा महिलामैत्री शौचालय बनाउनुपर्छ। साबुन, पानी, बत्ती, टिस्यु पेपरजस्ता सुविधाका अतिरिक्त शौचालयको भित्रपट्टि ढोकामा महिलाको हाते झोला अड्काउने हुक वा किला पनि चाहिन्छ, जुन सार्क राष्ट्रकै विमानस्थल, होटल, रेस्टुरेन्टका शौचालयमा भने पाइने गरेको छ। नेपालका पाँचतारे होटलबाहेक अन्यत्र यस्तो सुविधा पाइँदैन। खर्च बढी नपरी सामान्य पूर्वाधारमा स्तरोन्नति नगर्ने हो भने भ्रमण वर्ष, स्मार्ट सहर, समृद्धि नेपालको नारा रट्नेबाहेक केही हुँदैन। कतिपय समाज र घरमा चर्पी नभएकाले महिलाले दिसापिसाब गर्न अँध्यारो हुञ्जेल कुर्नुपर्ने वा एकान्त ठाउमा दिसा बस्नका लागि लामो बाटो हिँड्नुपर्ने भएकाले उनीहरूमाथि यौन शोषण हुने र जनावरले आक्रमण गर्नेजस्ता घटना भइरहेका छन्। खुला ठाउँमा दिसापिसाब र फोहोर गर्ने आनीबानीले छाला, श्वासप्रश्वास र झाडापखालाजन्य रोग आउँ, टाइफाइड, जुका, जण्डिस, हैजा आदि लाग्ने गरेको छ। नेपालमा झाडापखालाजन्य रोगहरूले पाँच ववर्षामुनिका बालबालिका वावर्षािक हजारौं मर्छन्। न्यून सरसफाइ र खुला दिसाका कारण जनस्वास्थ्य र पर्यटन क्षेत्रमा देशले बर्सेनि अर्बौं रुपैयाबराबरको क्षति बेहोरिरहेको छ। अझ परिवारको सदस्य बिरामी हुदा र अकालमा मर्दा आफन्तले भोग्नुपर्ने मानसिक तनावलाई कुनै मूल्यमा आक्नै सकिँदैन। हिसाबकिताब गरिएकै छैन। विश्व स्वास्थ्य संगठनले सरसफाइमा गरिएको एक रुपैया लगानीबाट आठ रुपैयासम्म प्रतिफल पाइने तथ्यांक सार्वजनिक गरेको छ। स्वच्छ खानेपानी र उचित सरसफाइ र सफा शौचालयको सुविधा व्यक्ति वा वर्गविशेषका लागि मात्र नभई सबै मानिसलाई नभइनहुने विषय हुन्। खानेपानी र सरसफाइले शिक्षा, स्वास्थ्य, पर्यटन आदि क्षेत्रमा पुर्याउने सकारात्मक प्रभावको विवेचना गरेर तथा यसले मानिसको आत्मसम्मान बढाउने तथ्य दृष्टिगत गरिनुपर्छ। सहरहरू दिनप्रतिदिन दुर्गन्धित, ढल थुनिएका, खोलानाला पुरिएका र केही मिनेट पानी पर्दा घर ढलले जलमग्न हुने गरेका छन्। सहर सार्वजनिक शौचालय र सरसफाइयुक्त नबनाई सन् २०२० मा २० लाख पर्यटन भित्याउने सरकारको लक्ष्य पूरा होला, तर देशको इज्जतमा दाग लाग्ने भएकाले यसमा सरोकारवाला सचेत हुन जरुरी छ।"
कालापानीले ब्युँझाउन नसकेको पक्ष,"मालपोत तिरेको रसिद र लालपुर्जा भएका नेपालीहरू दुई देशबीच सीमांकन हुँदा किन भारतीय हुन पुग्छन् ? नेपाली भूभाग कालापानी अतिक्रमण गरेको औपचारिक नक्सा भारतले सार्वजनिक गरेको करिब एक महिना हुन लागेको छ। यो अवधिमा नेपालमा जनस्तरमै व्यापक विरोध भइरहेको छ। नेपाल सरकारले औपचारिक रूपमा यसको विरोध पनि गर्यो। तर भारतले नेपाली पक्षको प्रतिक्रिया सार्वजनिक भएलगत्तै उसले सार्वजनिक गरेको नक्सा आधिकारिक भएकोबाहेक अरू बोलेको छैन। अर्थात् त्यसपछि भारत मौन छ। नेपालले वार्ता प्रस्ताव पठाइसक्दा पनि उसले कुनै जवाफ दिएको छैन। भारतीय मौनताको एउटै कारण हो कालापानी, लिपुलेक, लिम्पियाधुरालगायत तीन सय ९५ वर्ग किलोमिटर अतिक्रमित भूमि उसको हो भन्ने सबुद प्रमाण नहुनु। प्रमाण भएको भए भारतले सन् १९६२ मै देखाइसक्थ्यो। अझ नेपालमा कालापानी विषयलाई लिएर तीव्र विरोध भइरहँदा उसले कुनै न कुनै प्रतिक्रिया जनाइसक्थ्यो। नेपालसँग स्पष्ट प्रमाण छन्। हामी प्रमाण देखाउँछौं, बैठक गरौं भन्ने नेपालको प्रस्तावप्रति प्रतिक्रियाविहीन अवस्थामा पुगेको छ। अर्काे शब्दमा, कालापानी उसको हो भन्ने ऊसँग कुनै प्रमाण नभएकै कारण नेपालले चासो र पत्राचार गरिरहँदा पनि आफ्नो मौनता भंग गरेको छैन। साँधसिमानाका विषयलाई लिएर छिमेकीबीच विवाद उत्पन्न हुनु स्वाभाविक हो। तर आधिकारिक र प्रामाणिक दस्ताबेजका आधारमा यस्ता विवाद निरूपण गरिन्छ। नेपाल र भारतबीच मुद्दा अलि फरक छ। आज नेपालको भूमि अतिक्रमण गरेर नक्सा नै सार्वजनिक गर्ने आँट गरेको भारतले के चीनलाई पनि यस्तै गर्न सक्छ ? नेपाललाई सानो, शान्तिप्रिय, गरिब भनेर हेप्दै आएको त हो नै, साथसाथै नेपाली नेताहरूलाई पनि उसले बेलाबेला गरेको अहसान ले पनि काम गरेको छ। राजा महेन्द्रले समेत प्रतिरोध नगरी मौन बसिदिएकाले भारतले यो भूमि अतिक्रमण गरेको कसैबाट लुकेको छैन। तर २०४६ पछि गठित कुनै पनि सरकारले कालापानीबारे आफ्नो स्पष्ट र दह्रो अडान राख्न सकेनन्। भारतले पेल्दै र हेप्दै गयो। हुँदाहुँदा नक्सा नै सार्वजनिक गरेर हाम्रै हो समेत भन्न भ्यायो। एउटा सार्वभौमसत्तासम्पन्न मुलुकको भूमि अतिक्रमण गर्ने उसलाई साहस कहाँबाट आयो ? यहींनेर छ हाम्रो राष्ट्रियता र देशको सुरक्षा संवेदनशीलता। नेपालका कुनै पनि नेताले आफ्नो भूमि रक्षार्थ गर्नुपर्ने सामान्य धर्म पनि निर्वाह गरेनन्। कारण एउटै थियो नेपाल रिसायो भने केही पनि फरक पर्दैन। तर भारत रिसायो भने समस्या पर्छ। उदेकलाग्दो कुरो के छ भने कालापानी र सुस्ताको सीमा विवाद सल्टाउन भनेर परराष्ट्र सचिवको तहमा एउटा संयन्त्र बन्यो, तर एकपटक पनि त्यो संयन्त्र बैठक बसेन। बैठक बस्न मानेन वा चाहेन भन्ने सन्देश नेपाल सरकारका जिम्मेवार अधिकारीहरूले कहिल्यै पनि बताएनन्। प्रधानमन्त्री वा क्याबिनेटमा कहिल्यै यस विषयमा छलफलसम्म भएन। यस्तो हुनुको मुख्य कारण भारतले जेसुकै गरोस् के मतलब ? भन्ने नै रह्यो। विगतमा भारतले यहाँ माइक्रो म्यानेजमेन्ट गरेकै हो। त्यही म्यानेजमेन्टमा परेर पद खुस्किन्छ कि भन्ने सदावहार भयले हाम्रा कर्मचारी र मन्त्री आक्रान्त रहँदै आए। त्यसैको परिणति हो सचिवस्तरीय बैठक एकपटक पनि बस्न नपाउँदै भारतले नक्सा सार्वजनिक गर्यो। सन् १८१६ को सुगौली सन्धिलाई भारतले मानेकै हो। यसैका आधारमा सन् १९५० को सन्धि भयो। सुगौली सन्धिको धारा ५ नै नेपालको सबैभन्दा ठूलो सबुद प्रमाण हो। त्यसबाहेक त्यस क्षेत्रका जनताले तिरेको तिरो, नेपाल सरकारले गराएको जनगणनालगायतका यथेष्ट प्रमाण छँदैछन्। सुगौली सन्धिको धारा ५ भन्छ लिम्पियाधुरा काली नदीको मुहान हो। र, काली नदी नै नेपाल र भारतबीचको आधिकारिक सिमाना हो। भारत र चीनबीच युद्ध हुनुअघिसम्म कालापानी अतिक्रमित थिएन। जब भारत चीनसित नराम्रोसँग पराजित भयो, नेपालको भूभागलाई रणनीतिक रूपमा उपयोग गर्न पेलेरै आफ्ना फौज तैनाथ गर्यो। काली नदी तरेर लिपुलेक आएका भारतीयले त्यही कृत्रिम नदी बनाई सिमाना यही हो भन्दै आए। आधिकारिक र प्रामाणिक नक्सामा लिपिम्पयाधुरा नेपालको हो भन्ने प्रस्टै छ। तर कृत्रिम नदीलाई नै काली नदी बनाई सीमा त्यही हो भन्ने भारतले सबुद प्रमाण केही दिन सकेको छैन। किनभने भए पो दिनु ? त्यसयता कालापानीको कतै चर्चा भएन। २०५० को दशकमा दार्चुलाका तत्कालीन सांसद प्रेमसिंह धामीले यो मुद्दालाई राष्ट्रिय चर्चामा ल्याए। धामीको अवसानपछि पुनः सेलायो। कालापानीको चर्चा एकपटक उठेर सेलाएपछि सन् २०१५ को मे १५ मा भारत र चीनबीच नेपालको लिपुलेक क्षेत्र उपयोगसम्बन्धी व्यापारिक नाका सम्झौता भयो। अर्काको भूमिको उपयोगबारे अनुमति नै नलिई भएको त्यस सहमतिको राष्ट्रिय स्तरमा विरोध भयो। तर हाम्रा दलका नेताहरू बिरालो शैलीमा चुप लागे। विरोध गर्ने आँट गरेनन्। औपचारिकताका लागि चीनलाई पत्राचारसम्म गरे। त्यसपछि फलोअप गरेनन्। जब परराष्ट्र हाँक्ने रथिहरू निवृत्त हुन्छन् अनि तिनै सबैभन्दा राष्ट्रवादी कित्तामा उभिन पुग्छन्। यो पञ्चायतकालदेखिको प्रवृत्ति हो। यही प्रवृत्तिको आड पाएर भारतले नेपाललाई जहिले पनि पेल्दै आएको छ। यसको ज्वलन्त उदाहरण भारतले नक्सा सार्वजनिक गरिसकेपछि परराष्ट्र मन्त्रालयले जारी गरेको विज्ञप्ति। नेपालको ब्युरोक्रेसी कमजोर छ। कारण, नेता कमजोर छन्। नेतृत्व कमजोर छ। देशलाई माया गर्ने नेता कहिल्यै पनि पदमा पुग्नै पाउँदैनन्। अब हुँदाहुँदा कालापानी सम्बन्धमा भारतको पछिल्लो कदम (नक्सा सार्वजनिक) लाई लिएर नेताहरूबीच आरोपप्रत्यारोप चलिरहेको छ। वास्तवमा भारतले चाहेको पनि यही हो कि नेपाल विवादमा अल्झिरहोस्। अहिले शेरबहादुर देउवाले वर्तमान प्रधानमन्त्रीलाई आरोप लगाइरहेका छन्। देउवा पाँचपाँचपटक प्रधानमन्त्री भए। उनका पालामा कालापानी विवाद किन सल्टेन ? सल्टिन त परै जाओस्, यो मुद्दै उठेन। यसैगरी प्रधानमन्त्री ओली पनि पटकपटक मन्त्री बनेकै हुन्। विदेशमन्त्री, गृहमन्त्री हुँदा उनले पनि के गरे भन्ने प्रश्न छ। यसरी नेपालका कुनै पनि नेताले आफ्नो भूमि रक्षार्थ गर्नुपर्ने सामान्य धर्म पनि निर्वाह गरेनन्। कारण एउटै थियो नेपाल रिसायो भने केही पनि फरक पर्दैन। तर भारत रिसायो भने समस्या पर्छ। जब नेतामा राष्ट्रियता, देशप्रतिको धर्म र कर्तव्य हुँदैन, भारतले यस्ता हर्कत गर्दै जान्छ। विरोधका लागि विरोधले मात्र पुग्दैन। स्पष्टरूपमा भन्न त्यतिबेला सकिन्छ, जब राष्ट्रिय स्वार्थबाहेक केही हुँदैन। तर यहाँ ठीक उल्टो छ। आफ्नो स्वार्थ पूरा हुने भएपछि बाँकी स्वार्थको कुनै अर्थ रहन्न। हिजो महाकाली जसरी पनि पारित गराउनैपर्ने बाध्यतामा उभिएको भारतलाई कालापानीको मुद्दा जोड्न हामीले सकेनौं। महाकाली सन्धि माइक्रो म्यानेजमेन्ट अन्तर्गत भएको थियो। संसद्को दुईतिहाई बहुमतबाट पारित गरिएको महाकालीको आजको अवस्था के छ, जगजाहेरै छ। सन्धि भएको ६ महिनामा विस्तृत परियोजना प्रतिवेदन (डीपीआर) पूरा गर्ने भनिएकोमा दुई दशक बितिसकेको छ। यी सबैका कारण नेपालमा उचित नेतृत्व अभावले हो। जहाँ जनताको आर्थिक अवस्था माथि हुन्छ, देश सम्पन्न हुन्छ, नेताहरू राष्ट्रवादी हुन्छन्, त्यस्ता देश उभो लागेको विश्व इतिहास छ। आर्थिक अवस्था कमजोर भएका मुलुकलाई जसले पनि हेप्छ, यो देखिएकै हो। हाम्रा नेताहरू देशको आर्थिक विकास होइन आफ्नै आर्थिक विकासमा दत्तचित्त भएर लागिपरे। अझै लागिरहेकै छन्। देशलाई समृद्ध र स्वाभिमानी बनाउन आर्थिक विकास प्रमुख शर्त हो। त्यही कुराको अभाव छ। भारत निश्चय पनि शक्तिशाली छ। तर राष्ट्रसंघीय बडापत्रअनुसार सबै स्वतन्त्र देशको हैसियत बराबर हुन्छ। भारतले अर्घेलो गरिहाल्यो, करायो भने रिसाउँछ, बरु चुप लागौं भन्ने लघु मानसिकताबाट जबसम्म नेताहरू निवृत्त हुन सक्दैनन्, भारतीय हस्तक्षेप रोकिनेवाला छैन। मालपोत तिरेको रसिद र लालपुर्जा भएका नेपालीहरू दुई देशबीच सीमांकन हुँदा किन भारतीय हुन पुग्छन् ? सीमा कायम गर्न नेपाली अधिकारीहरू भारतीय अधिकारीसित किन मिलिदिन्छन् ? कालजयी प्रश्न नै यही हो। तसर्थ पहिला आफ्नो थैली बलियो बनायो भने मात्र सुरक्षित होइन्छ भन्ने चेत हाम्रा नेताहरूका हृदयमा कहिले पलाउने होला ?"
निकाय जिम्मेवार हुँदा विकास,"व्यक्तिका चिल्ला गाडी र बंगाला हुँदैमा मुलुकले विकासमा छलाङ मार्दैन। नेपालको विकास प्रक्रियालाई नजिकबाट नियाल्ने प्रयास गर्दै आएको छु। लामो समयदेखि विकास र मानवीय क्षेत्रसँग आबद्ध रहेर १० भन्दा बढी मुलुकमा काम गर्नेक्रममा नेपालको विकास प्रक्रियालाई नियाल्ने प्रयास गरेको हुँ। दिगो विकास भनौं या लक्ष्यमा नेपाल पछि परेको छ। तर, निराशाजनक अवस्था भने छैन। नेपालभन्दा कम अवसर भएका मुलुकहरूले राम्रो प्रगति गरिसक्दा पनि हामी किन पछि (? ) भन्ने प्रश्न खडा भएको छ। यसको मूल जड सरकारी निकायमा देखिने भ्रष्टाचार नै हो। काममा इमानदारी नभएपछि समस्या त्यहींबाट आरम्भ हुन्छ। नेपालका संस्थाहरूले तोकिएको जिम्मेवारी पूरा गरेको पाउन निकै गाह्रो छ। यहाँका आयोगहरू स्वतन्त्र त छन् तर शक्तिहीन। काम गर्न सकेका छैनन्। यसको कारण हो राजनीतिक प्रभाव। संस्थालाई विकास गर्नु राम्रो हो, तर यो विस्तारै बिग्रँदै गएको छ। संस्था पहिला राम्रा थिए होलान् तर अहिले कमजोर देखिन थालेका छन्। लोकतन्त्रमा संस्थाहरूले राम्रोसँग काम गर्न सकेन भने त्यहाँ कुनै काम अघि बढ्न सक्दैन। काम भनेको सामूहिक भावमा हुने हो। त्यसको मापन कहीं न कहींबाट भइरहेको हुन्छ। कुनै पनि परिवार कति सुसंस्कृत छ भनेर बुझ्न उसको भान्सा र शौचालय हेर्ने हाम्रो संस्कार नै हो। सहरको सभ्यता हेर्ने भनेको सडक, विद्युतीय पोल, तार र सडक पेटीलगायतले हो, जसले नेपाली संस्कृति नियाल्ने झ्याल उपलब्ध गराउँछ, पर्यटक नेपाल आउने आधार पनि त्यहींबाट तय हुन्छ। योजना निर्माणकै क्रममा कति समयमा के काम कसले गर्ने भन्ने तय हुनुपर्छ। नेपालमा योजना सार्वजनिक नहुने र जिम्मेवारी बोकेको व्यक्ति त्यसमा सहभागी नहुनु पनि अर्को पाटो देख्छु। एकजना व्यक्ति (कुलमान घिसिङ) ले गर्नुपर्ने काम राम्रोसँग गरिदिँदा जनता उज्यालोमा बस्न पाएका छन्। त्यसैले निकायमा नेतृत्व गर्नेले अरू निकाय वा क्षेत्रको होइन। त्यही निकायमा राम्रोसँग भूमिका निर्वाह गरिदिएर इमानदार हुँदा विकास टाढा छैन भन्ने उदाहरण खोज्न विद्युत् प्राधिकरण काफी छ। यसमा अडेर विकास प्रक्रिया अघि बढाउन आवश्यक छ। आठ दशकअघि गाडी बोकेर ल्याई गुडाइएको काठमाडौं उपत्यका अहिले विश्वका महँगामध्येका गाडी देख्न सकिने सहरमा पर्छ। त्यसले मात्र मुलुकको विकास हुने होइन। उतिबेला गाडी ल्याउँदा यहाँ पक्कै गुडाउने सडक थिएनन्। त्यसका लागि सडक बनाइए होला। यही मागका आधारमा विकास कार्य अघि बढ्ने हो। व्यक्तिका चिल्ला गाडी र बंगाला हुँदैमा मुलुकले विकासमा छलाङ मार्दैन। हुन त, त्यतिबेला शासककै लागि त्यो कार ल्याइएको थियो होला। ती राणा हुन् या राजा ? त्यतिबेला सभ्यताको मापन सडक पक्कै थिएन। अरू नै केही थियो होला तर अहिले मुलुकको विकास नियाल्न सडक, भवन र त्यहाँ हिँड्ने व्यक्तिको आचरणलाई केलाइन्छ। जसरी सडकले विकाससँग र सडक सभ्यताले सामाजिक सुसंस्कारसँग प्रत्यक्ष सम्बन्ध राख्छ, त्यसरी नै त्यो विकासक्रम र सभ्यता कायम राख्न चालिने कदमले त्यो देशको नीतिनिर्माणको मापन गर्छ। यो विषयमा नेतृत्व तह सजग हुन आवश्यक छ। सधैं भूपरिवेष्ठित नेपाल दक्षिण एसियाको भूपरिवेष्ठित हिमाली मुलुकका रूपमा परिचित छ। पुरानो मुलुक भएकाले पनि विश्वमा हाम्रो आफ्नै महत्व छ। विश्वयुद्धमा गोर्खाहरूको साहस, बेलायतीसँग लडेर सार्वभौम रहन सफल पहिचान, असंलग्न आन्दोलनको पाण्डित्याईं र छिमेकसँग सम्बन्धमा अब्बल रहेर आफ्नो साख बचाएर बसेको मुलुक हो नेपाल। यतिबेला पनि नेपालको भूराजनीतिक र सामारिक महत्व उच्च छ। १ लाख ४७ हजार १ सय ८१ वर्ग किलोमिटरमा फैलिएको नेपाल उत्तरमा विश्व अर्थतन्त्रमा राज गर्न अग्रसर चीनको स्वशासित क्षेत्र तिब्बत र दक्षिण, पूर्व र पश्चिममा विश्व अर्थतन्त्रमा चीनलाई पछ्याइरहेको खुला परिवेशमा विकास गर्दै आएको भारतले घेरिएको छ। हाम्रो सीमा जोडिएका ती मुलुकका भूभाग बल्ल विकासको खुट्किलोमा छन्। सायद त्यसकै प्रभावले पनि यहाँ सहज विकासमा ढिलाइ भएको हो कि ? खाडीमा मसल्स बेच्ने होइन, त्यो मसल्सको उपयोग हामीले नै गर्नुपर्छ। त्यसका लागि कानुनी शासन नै सबैभन्दा महत्वपूर्ण पाटो हो। नेपाल विकासका लागि आवश्यक पर्ने स्रोतले भरिपूर्ण छ। संसारका सबैभन्दा उच्च १४ हिमशृंखलामध्ये आठवटा नेपालमा छन्। संसारको सर्वोच्च शिखर सगरमाथा हाम्रो गर्वका रूपमा छ। विश्व शान्तिको उद्गम स्थल बुद्धभूमि पनि नेपाल नै हो। तीन खालको मौसम भएको मुलुक विश्वमा विरलै भेटिन्छन्। तराई, पहाड र हिमाल यहाँको विशेषता हो। यस्तो मुलुकको विकासमा हामी किन पछि परेका छौं ? शोधको विषय बन्नुपर्छ। जिम्मेवार निकाय कामको प्राथमिकता तय गरेर अघि बढ्नुपर्छ। निरन्तर राजारजौटाहरूको अधीनमा रहेर फुट्ने र जुट्ने लामो तर सम्पन्न इतिहास बोकेको यो मुलुकमा नेतृत्वले सामान्य चासो देखाए विकासको आधार स्पष्ट छ ठूला अर्थशास्त्रीको आवश्यकता नै पर्दैन। ०४६ को जनआन्दोलनपछि नेपालले खुलारूपमा विकासमा फट्को मार्न खोजेको थियो। त्यो गति र आधार मात्र पछ्याउन सक्ने हो भने विकासका अन्य थप नयाँ कार्यक्रम आवश्यक पर्दैन। हामीले आफूलाई सधैं सार्कको राजधानीका रूपमा मात्र व्याख्या गरेर हुँदैन। हामीले अग्रसरता लिएर यस क्षेत्रलाई जल, सडक र हवाईले राम्रोसँग जोड्न सक्नुपर्छ। भारतसँग सहकार्य मात्र होइन, तालमेल गरेर उसका छिमेकसँग पनि सहकार्य गर्ने बाटो खोज्नुपर्छ। सधैं विवाद मात्र गरेर हुँदैन। कतिपय विषय कूटनीतिक तवरले सम्पन्न गर्न त्यही प्रकारको गृहकार्य हुनुपर्छ। समस्या आएपछि मात्र समाधान खोजेर विकास अघि बढ्न सक्दैन। किन ढिलाइ जब नेपाल दसबर्से सशस्त्र द्वन्द्वमा फस्यो त्यसपछि विकास क्रममा एक प्रकारको ब्रेक लाग्यो। त्यो अझै खुल्न सकेको पाइँदैन। ०४६ पछि अघि बढेको पूर्वाधारका काम पूरा हुन सकेनन्। विदेशी लगानी आउन सकेन। नेपालभित्र रहेको उद्योगधन्दालाई सबल राख्न सकिएन। मुलुक विदेशीको सहायता र ऋणले मात्र बन्ने होइन। यहाँ हामीले कति कर्म गर्न खोजेका छौं र कसरी अघि बढ्ने प्रयास गर्दै छौं, त्यसमा निर्भर गर्छ। यहाँको नेतृत्वले बुझ्न नसकेको हो वा ख्याल नगरेको हो, बुझ्न कठिन भएको छ। मुलुकको प्रगति हुँदा त्यसको बढी फाइदा नेतृत्वलाई नै हुन्छ। त्यसतर्फ उनीहरू किन गएनन् ? त्यसैले त यहाँको विकासको गतिमा ढिलाइ भयो। जबकि उनीहरू सम्पन्न मुलुकको नेता भएर विश्वमा कहीं जाँदा गरिने श्रद्धामै फरक हुन्छ। उदाहरणका लागि सिंगापुरका प्रधानमन्त्री र हामीजस्तै अल्पविकसित मुलुकका प्रधानमन्त्रीलाई हेर्ने दृष्टिकोण अर्को मित्र मुलुकको दृष्टि पक्कै फरक हुन्छ। किनकि सम्पन्न मुलुकका नेतृत्व (अझै आफैं सक्रिय रहेर सम्पन्न बनाएको) सँग गरिने वार्ता र सम्पन्न हुन सक्ने आधार हुँदाहुँदै गर्न नसकेका नेतृत्वसँग गरिने वार्ता फरक हुन्छ। यसलाई हाम्रो नेतृत्वले पनि बुझिदिए राम्रो हुने थियो। दिगो विकासका लागि पनि हामीले के गर्ने भन्ने विषयमा स्पष्ट हुन जरुरी छ। त्यसका लागि खाका कोर्न आवश्यक छ। शिक्षा र स्वास्थ्यमा सहयोग आइरहेका छन्। हामीप्रति सदासयता राख्ने मुलुकको कमी छैन। हुन त, नेपालले आगामी ११ वर्षमा विकसित मुलुकको दाँजोमा पुग्ने लक्ष्य लिएको छ। त्यसका आधारहरू पनि प्रस्तुत गरिसकेको छ। तर, नेपालभन्दा गरिब भनिएका मुलुकहरू अहिले त्यो दाँजोमा पुगिसकेका छन्। त्यो पाटोलाई हाम्रो नेतृत्वले हेर्नुपर्छ। विकास योजना बनाउनेहरूको पनि ध्यान जानुपर्छ। जनताका चाहना जनताले सामान्य रूपमा मुलुकको विकास भनेको शान्तिसँग बस्न पाउने, बिहानबेलुका सहज खान पुगोस्, बिरामी हुँदा अस्पतालमा उपचार मिलोस्, शान्तिसुरक्षा राम्रो होस्, सबैले अध्ययन गर्ने पाऊन्, वृद्धवस्थामा बेहाल भएर बस्न नपरोस् र सरकारी काममा ढिलासुस्ती एवं झण्झट बेहोर्न नपरोस् भन्ने नै हो। त्यो मुलुकको नेतृत्वले चाहँदा सहजै गर्न सकिने प्रक्रिया हुन्। यस्ता कार्यको आधार तय गर्न केले रोकेको छ ? भ्रष्टाचार नहुने भन्ने त होइन तर कम र बढी नै हो। भ्रष्टाचार गरेको व्यक्ति विश्वमा ठाडो शिर गर्न सक्दैन तर यहाँ उसकै रवाफ चल्छ। अनि कसरी मुलुक अघि बढ्छ ? जनता संयमित छन् भनेर नेतृत्वले जे पनि गर्दै अघि बढेमा मुलुक सधैं यही अवस्थामा रहन्छ। अहिले भएको विकास नेतृत्वले गरेर भएको होइन। स्वाभाविक रूपमा हुनुपर्ने काम कछुवा गतिमा अघि बढे झैं देखिन्छ। दिगो विकास लक्ष्यको आँकडा अर्थात् इन्डिकेटर हेर्दा नेपाल राम्रो स्थानमा रहेको पाउँछौं। तर कार्यान्वयनमा किन जोड दिइएन ? यो विषय गौण छ। त्यो विकास लक्ष्य अघि बढाउन हरेक मन्त्रालयले आफ्नो जिम्मेवारी पूरा गरिदिए पुग्छ। हामीले प्रतिवेदन तय गरेर त्यसका लागि विभिन्न आवश्यकता पूर्ति गर्न लाग्नुपर्छ। निष्कर्ष एकदशक लामो सशस्त्र द्वन्द्वको असर नेपालको अर्थतन्त्रमा देखिएको भए पनि यसलाई सम्हाल्न गाह्रो छैन। द्वन्द्व समाधान भएर राजतन्त्र अन्त्यका साथै संघीय गणतन्त्र कार्यान्वयनमा रहँदा विकासको आधार तय गरेर अघि बढ्न आवश्यक छ। म आफू जिम्बाबेमा काम गरेको हुनाले पनि स्पष्ट भन्न सक्छु त्यहाँ विकासको मोडल हेर्दा हामीमा अझै काम गर्ने र विकासमा अग्रसर हुने हुटहुटी नेतृत्वमा पलाएको छैन। नेतृत्वले भ्रष्टाचारलाई नियन्त्रण गर्ने र कर्मचारीलाई वास्तविक काममा लगाउन सके मात्र पनि स्वतः विकास प्रक्रिया अघि बढ्नेछ। नेपाल सामरिक दृष्टिबाट महत्वपूर्ण भूगोलमा छ। छिमेक र शक्ति राष्ट्रको खिचातानीमा नेपाल नपरेको होइन। त्यसलाई चिर्दै आधारभूत १७ लक्ष्यहरूमा हामीले जोड दिन सक्नुपर्छ। त्यसको मुख्य आधार युवा शक्ति र कृषि नै हो। त्यसको आधार बलियो बनाएर आधुनिकीकरण गर्दै अघि बढ्न सक्नुपर्छ। भ्रष्टाचार गरेर रातारात मौलाएकालाई समाजमा बहिष्कारको वातावरण तय हुनुपर्छ। खाडीमा मसल्स बेच्ने होइन, त्यो मसल्सको उपयोग हामीले नै गर्नुपर्छ। त्यसका लागि कानुनी शासन नै सबैभन्दा महत्वपूर्ण पाटो हो। डुइङ बिजनेस मा केही सुधार भएको देखिए पनि कतिपय आधार किन आए, त्यो ख्याल गरेर सरकार अघि बढ्नुपर्छ। विकासका लागि नेतृत्वले त्याग गर्न आवश्यक छ। सडक बनाउने निकायले यति वर्षमा यो काम गर्छौं अनि त्यहाँ काम गर्ने इन्जिनियर्सहरू कोको हुन्, त्यो सबै सार्वजनिक गर्न आवश्यक छ। सम्बन्धित मानिसले किन काम गरेनन्। यहाँ सुधार गर्न आउनेहरू हरेस खाएर फर्केका उदाहरण छन्। विश्वका कुनाकुनामा नेपालका विज्ञहरू उपयोग भइरहेका छन्, तर यहाँ किन त्यस प्रकारका काम गर्न थालेका छैनन्। (भारतका लागि राष्ट्रसंघीय विश्व खाद्य कार्यक्रमका आवासीय प्रतिनिधि तथा निर्देशक पराजुलीसँगको कुराकानीमा आधारित)"
साग भलिबल : नेपाली पुरुष टिम समूह चरणबाटै बाहिरियो,"काठमाडौं : १३ औं दक्षिण एसियाली खेलकुद (साग) अन्तर्गत पुरुष भलिबलमा नेपाल समूह चरणबाटै बाहिरिएको छ। शुक्रबार भएको समूह चरणको अन्तिम खेलमा भारतसँग ३० को सोझो सेटमा पराजित भएपछि नेपाल समूह चरणबाट बाहिरिएको हो। सेमिफाइनलमा स्थान बनाउन जित्नै पर्ने खेलमा नेपाल २५१५, २५१३, २५१६ ले पराजित भयो। नेपालले समूह चरणको पहिलो खेलमा बंगलादेशसँग ३२ सेटमा पराजय बेहोरेको थियो। प्रतियोगिताको प्रमुख दाबेदारका रूपमा हेरिएको भारतविरुद्ध नेपालले कुनै पनि सेटमा दबाब सिर्जना गर्न सकेन। शारीरिक रूपमा निकै अग्ला भारतीय खेलाडीका अगाडि नेपाली खेलाडीले खुलेर खेल्न सकेनन्। समूह एमा रहेको भारत विजेता बन्दै सेमिफाइनलमा प्रवेश गरेको छ। यस समूहबाट बंगलादेश उपविजेता बन्दै सेमिफाइनल पुग्न सफल भयो। महिला भलिबलको सेमिफाइनलमा नेपालले श्रीलंकाको सामना गर्ने भएको छ। शुक्रबार समूह चरणको खेलमा श्रीलंकाले माल्दिभ्सलाई पराजित गरेसँगै नेपालले श्रीलंकालाई प्रतिद्वन्द्वी पाएको हो। अर्को सेमिफाइनलमा भारतले माल्दिभ्सको सामना गर्नेछ। दुवै सेमिफाइनलका खेल शनिबार हुनेछ। समूह एबाट भारत विजेता र नेपाल उपविजेता हुँदै सेमिफाइनलमा पुगेका हुन्। यसैगरी समूह बीबाट श्रीलंका विजेता र माल्दिभ्स उपविजेता बने। त्रिपुरेश्वरस्थित राखेप कभर्डहलमा भएको समूह चरणको अन्तिम खेलमा श्रीलंकाले माल्दिभ्सलाई ३० को सोझो सेटमा पराजित गर्यो। एकपक्षीय खेलमा श्रीलंकाले माल्दिभ्सलाई २५१५, २५१८, २५१४ ले पराजित गर्यो।"
साग उद्घाटनको अन्तिम तयारी : दशरथ रंगशालामा आतिसबाजी,"काठमाडौं : दक्षिण एसियाली खेलकुद (साग) को १३औं संस्करण आइतबारदेखि सुरु हुँदैछ । नेपालले सन् २०१६ मा यो प्रतियोगिता आयोजनाको जिम्मेबारी पाएको थियो । नेपालले जिम्मेवारी पाएको दुई वर्षभित्र यो प्रतियोगिता आयोजना गर्नु पथ्र्यो । तर, अपर्याप्त भौतिक पूर्वाधारका कारण पटकपटक प्रतियोगिता स्थगित हुँदै आएको थियो । अन्नतः चौथो पटक तोकिएको मितिमा आएर १३औं सागले साकार रुप लिने अवसर जुरेको छ । त्रिपुरेश्वरस्थित दशरथ रंगशालामा आइतबार राष्ट्रपति विद्यादेवी भण्डारीले प्रतियोगिताको उद्घाटन गर्नेछिन् । उद्घाटन अगाडि नै दशरथ रंगशालामा आतिसबाजी गरिएको छ । उद्घाटन सत्रको तयारी स्वरुप शुक्रबार साँझ आतिसबाजी गरिएको हो । तस्बिर : सुनिता डंगोल"
नेपाल साग महिला भलिबलको सेमिफाइनलमा,"काठमाडौं : नेपाल दक्षिण एसियाली खेलकुद (साग) अन्तर्गत महिला भलिबलको सेमिफाइनलमा प्रवेश गरेको छ । समूह चरणको अन्तिम खेलमा भारतले बंगलादेशलाई ३० को सोझो सेटमा पराजित गरेपछि नेपाल पनि उपविजेता हुँदै सेमिफाइनलमा प्रवेश गरेको हो। भारत भने समूह विजेता हुँदै सेमिफाइनलमा प्रवेश गरेको छ । शुक्रबार त्रिपुरेश्वरस्थित राष्ट्रिय खेलकुद परिषद् (राखेप)को कभर्डहलमा भएको खेलमा भारतले बंगलादेशलाई २५८, २५११ र २५९ को सेटमा पराजित गयो। यससँगै बंगलादेश भने लगातार दुई खेलमा पराजित हुँदै बाहिरिएको छ । पहिलो खेलमा नेपालले बंगलादेशलाई बुधबार ३० कै सोझो सेटमा पराजित गरेको थियो । समूहमा तीन टोली मात्र रहेकाले बंगलादेशलाई पराजित गरेपछि नेपालको सेमिफाइनल यात्रा सहज भएको हो । भारतसँग भने बिहीबार ३० को सोझो सेटमा नेपाल पराजित भएको थियो ।"
साग पुरुष भलिबल : भारतलाई जित्नै पर्ने दबाबमा नेपाल,"काठमाडौं : १३ औ दक्षिण एसियाली खेलकुद (साग) अन्तर्गत पुरुष भलिबलमा नेपालले समूह चरणको अन्तिम खेल आज भारतसँग खेल्दैछ। त्रिपुरेश्वरस्थित राष्ट्रिय खेलकुद परिषद्को कभर्डहलमा भारत र नेपाल साँझ ५ बजे प्रतिस्पर्धा गर्दैछन्। समूह ए मा रहेको नेपाल बुधबार बंगलादेशसँग पराजित भएको थियो। नेपाली खेलाडीले चार सेटमा उत्कृष्ट प्रदर्शन गरे पनि पाँचौं सेटमा कमजोर प्रदर्शन गरेका थिए। बंगलादेशसँग ३२ सेटले पराजय भएको नेपाल सेमिफाइनलमा स्थान सुरक्षित गर्न भारतलाई जित्नैपर्ने दबाबमा छ। तर यस अगाडि भारतसँग भएको मैत्रीपूर्ण खेलमा सोझो सेटबाटै नेपाल पराजित भएको थियो। बिहीबार भएको बंगलादेश र भारतबीच भएको खेलमा भारतले (३० को) सोझो सेटमा बंगलादेशलाई पराजित गरेको छ। समूह एमा भारत, बंगलादेश र नेपाल रहेका छन्। समूह बी अन्तर्गत बिहीबार भएको खेलमा पाकिस्तानले (३० को) सोझो सेटमा माल्दिभ्सलाई पराजित गरेको छ। पाकिस्तानले समूह चरणको अन्तिम खेल आज श्रीलंकासँग खेल्नेछ। राष्ट्रिय खेलकुद परिषद्को कभर्डहलमा आज ७ बजे दुई देशबीच प्रतिस्पर्धा हुनेछ। समूह बीमा श्रीलंका, पाकिस्तान र माल्दिभ्स रहेका छन्।"
सागका लागि सुरक्षा व्यवस्था कडा,"काठमाडौं : १३औं दक्षिण एसियाली खेलकुद प्रतियोगितामा सुरक्षा व्यवस्था कडा पारिने भएको छ। राष्ट्रिय खेलकुद परिषद् (राखेप) ले बिहीबार पत्रकार सम्मेलन गरी साग हुने सहरमा सुरक्षा व्यवस्था कडा पारिने जनाएको हो। राखेपका सदस्यसचिव रमेशकुमार सिलवालले सागका लागि भौतिक संरचनाको निर्माणकार्य करिब सम्पन्न भएको बताए। दशरथ रंगशालाको भीआईपी प्यारापिटमा बिहीबार रातिसम्म छानो लगाउने र कुर्सी बिछ्याउने काम हुनेछ। सातदोबाटोको हिटिङ पौडी पोखरीमा शनिबार खेलाडीले खेल्न सक्नेछन्। शुक्रबार पोखरीमा पानी हालिनेछ। हामीले निर्माणकार्य धन्न सक्यौं। अब पनि ढिला भयो भनेर नभन्दिनु होला, पत्रकार सम्मेलनमा सिलवालले भने। नेपालले आगन्तुक विदेशी पाहुना र खेलाडीको बसोबासदेखि आवश्यक सुरक्षाको सम्पूर्ण तयारी गरिसकेको पनि सिलवालले बताए। यसैगरी साग सुरक्षा समितिका संयोजक एवं प्रहरी महानिरीक्षक सर्वेन्द्र खनालले सागका लागि सुरक्षा व्यवस्थामा कुनै कमजोरी नहुने बताए। खनालले सागका लागि आवश्यकताअनुसार १८ हजार सुरक्षा तैनाथ गरिने पनि बताए। सागका लागि नेपाल प्रहरी, नेपाली सेना, सशस्त्र प्रहरी र राष्ट्रिय अनुसन्धान विभागसहितको सुरक्षा टोली खडा गरिएको छ। ट्राफिक व्यवस्थापनलगायत विशिष्ठ पाहुनाको सुरक्षामा हामी कुनै कमजोर हुन दिने छैनौं, खनालले भने। खनालले सागको सुरक्षाका लागि विमानस्थलदेखि नै विशेष तयारी गरिएको बताए। खेलाडी र पाहुनाका लागि विमानस्थल, समारोह र खेलस्थल, आवास, सपिङ मल, सवारीमार्ग, पार्किङस्थललगायतका ठाउँमा विशेष सुरक्षा प्रदान गरिनेछ, खनालले भने। यसैगरी सागको फुटबल, क्रिकेट, भलिबल र बास्केटबल खेलमा दर्शक शुल्क राखिएको छ। अन्य खेलमा दर्शकका लागि निःशुल्क गरिएको छ। दर्शकले ईसेवामार्फत टिकट किन्न सक्नेछन्। पहिलो पटक दशरथ रंगशालामा दर्शकलाई सिट नम्बरसहितको टिकटको व्यवस्था गरिएको राखेपले जनाएको छ। दर्शकले टिकट लिन फोटोसहितको परिचयपत्र अनिवार्य देखाउनु पर्नेछ। दशरथ रंगशालाको क्षमता १५ हजार नौ सय भए पनि सुरक्षालाई मध्यनजर गरी १४ हजार टिकट मात्र बिक्री गरिने बताइएको छ। काठमाडौंको ट्राफिक चापलाई मध्यनजर गरी सागको उद्घाटनको दिन मंसिर १५ गते बिजोर र समापनको दिन २४ गते जोर नम्बरको गाडी चलाउने व्यवस्था गरिएको छ।"
यस्तो बन्यो पोखरामा अन्तर्राष्ट्रिय फुटबल स्टेडियम,"पोखरा : १३ औं दक्षिण एसियाली खेलकुद प्रतियोगिता (साग) अन्तर्गत पोखरामा फुटबल मैदानमा महिला फुटबल प्रतियोगिता हुँदैछ । साग फुटबल प्रतियोगिताका लागि प्यारापिटसहित फुटबल मैदान तयार भएको छ । खेलकुद प्रतियोगिताका लागि करिब दस हजार सिट क्षमताको फुटबल स्टेडियम लगभग तयार भएको हो । पोखरा फुटबल स्टेडियममा १६ हजार ५ सय दर्शक क्षमताका प्यारापिट बन्ने भए पनि साग खेलकुदका लागि करिब दस हजार सिट तयार पारिएको हो । प्यारापिटका लागि आवश्यक सामाग्री फ्रान्सबाट ल्याएर फिट गरिएको हो । फुटबल मैदानमा दुबोको चपरी भारतबाट ल्याएर बिच्छयाइएको हो । पूर्व तिर ५५ सय सिट क्षमता पश्चिम तर्फ ३५ सय र भीआईपी सिटसहित करिब दस हजार क्षमताको प्यारापिट सागका लागि लगभग तयार भएको निर्माण कम्पनीका प्रोजेक्ट मेनेजर इन्जिनियर दिपक बरालले जानकारी दिए । पोखरा फुटबल मैदानमा मंसिर १७ देखि २४ गतेसम्म साग फुटबल प्रतियोगिता अन्तर्गत महिला फुटबल प्रतियोगिता हुँदैछ । साग खेलकुद अन्र्तगत पोखरामा महिला फुटबल, महिला क्रिकेट, ट्रायथोलन, आर्चरी, बिच भलिबल, ह्यान्डबल, ब्याटमिण्टन र भारत्तोलनलगायत ८ खेल हुनेछ । अन्तर्राष्ट्रिय खेलकुद प्रतियोगिता नजिकिदै गर्दा पोखरा रंगशालामा अन्तर्राष्ट्रिय स्तरको फुटबल स्टेडियम यसरी पारिएको छ तयार । पोखरामा ४८ स्वार्णसहित कुल ९ सय ४६ पदकका लागि प्रतिस्पर्धा हुनेछ । ८ खेलका लागि ६ सय ७६ खेलाडी सहभागी हुँदैछन् । प्रतियोगितामा ७ देशका खेलाडीको सहभागीता रहनेछ । महिला खेलाडी ४ सय ४ जना र पुरुष खेलाडी २ सय ७२ जना रहने सागका टेक्नीकल कमिटीका अध्यक्ष विद्याप्रसाद मर्शानीले जानकारी दिए ।"
