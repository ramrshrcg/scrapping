शीर्षक,विवरण
किसान नचिन्ने कृषि नीति,"दृश्य १: रूपन्देही जिल्लाको शुद्धोधन गाउँपालिकास्थित फर्साटिकरका प्रकाश खनालले वैदेशिक रोजगारका लागि झन्डै एक दशक विभिन्न देश चहारे; वर्षौं देशदेशावर डुल्दा धेरै उकालीओराली भोगे; थरीथरीका अनुभव बटुले तर सोचेअनुरूप धन भने बटुल्न सकेनन्। परदेशमा बसेर काम गर्दै गर्दा उनमा विदेशी भूमि दीर्घकालीन नहुने चेत पलायो र आफ्नै गाउँठाउँमा केही उत्पादनशील काम गर्ने अभिलाषाका साथ फर्किए। नेपाल फर्किएपछि यताउता डुल्दाडुल्दै उनी कृषितर्फ आकर्षित भए। अनि आफ्नै गाउँघरमा आफ्नो र केही अरूको समेत गरी तीन बिघा जमिन एकत्रित गरी ऋणधन गरेरै व्यावसायिक तरकारी खेती सुरु गरे। व्यवस्थित र आधुनिक शैलीमा गरिएको तरकारी खेतीले छोटो समयमै प्रख्याति पनि पायो। उनको कृषि पौरख हेर्न नजिकैको सहर (अहिले त प्रादेशिक मुकाम) बुटवलबाट बैंक म्यानेजर, सामाजिक कार्यकर्ता, राजनीतिक दलका नेताकार्यकर्तादेखि प्रदेश सरकारका मन्त्रीसम्म पटकपटक पुगे। तर उनले तरकारी खेतीबाट केकस्तो लाभ पाए ? त्यो भने कसैको चासो बनेन, बन्ने कुरा पनि भएन। उन्नत प्रविधिसहित तरकारी खेती गर्न कस्सिएका उनको जग्गा तयारी लागत भने अनुमान गरेभन्दा तेब्बर पुग्यो। परिणामतः उनी सुरुमै ऋणमा परे। अनि गाउँघरमा महँगो ब्याजमा पैसा सापटी लिएर तरकारी खेती धानिरहेका छन्। उनले कहींकतैबाट सहयोग र अनुदान त परै जाओस्, सहुलियतपूर्ण कृषि ऋणसमेत पाउन सकेका छैनन्। पंक्तिकार उनको तरकारी बारीमा पुग्दा करेला, सिमी, टमाटर, फर्सी लगाउनका लागि ठाउँ तयार हुँदै थियो। कृषिमा काम गर्दाको दुईबर्से कालखण्डमा उनको नमीठो अनुभव छ, यहाँ कृषिका लागि भन्दै राजनीतिक पहुँच बनाएर सरकारी अनुदान हसुर्ने धेरै छन्, तर साँच्चिकै हामीजस्ता उत्पादनमै जोडिएका किसानलाई सरकारले नचिन्ने रहेछ। दृश्य २: ललितपुर जिल्ला, गोदावरी नगरपालिकास्थित चापागाउँमा ब्रोइलर कुखुरापालन गरिरहेका एक युवा हुन् मनोज कार्की। उनी पनि एकदशकभन्दा बढी वैदेशिक रोजगारमा संलग्न रहे। विदेशी भूमिमा पसिना बगाउँदाबगाउँदै दिक्क मानेका उनी पनि स्वदेशमै केही गर्ने उत्साह बोकेर फर्किए। उनी नेपाल फर्किएकै वर्ष सरकारले विदेशबाट फर्किएका युवाहरूलाई सहुलियत ब्याजदरमा १० लाख ऋण दिने घोषणा गर्यो। उनी खुसी भए, आफूसँग भएको धेरथोर रकम अनि सरकारले दिने ऋणले कुखुरा पाल्ने सपना बुन्दै काम सुरु गरे। ऋण गरेरै टहरा बनाए र कुखुराका चल्ला हाले। दुई वर्ष भयो उनले कुखुरासँग बिताउन सुरु गरेको दैनिकी। काम सुरु गरेपछि सरकारले घोषणा गरेको ऋण पाउन उनी पनि पटकपटक ब्यांक धाए। अनेक कागजपत्र जुटाएर बैंकमा आवेदन दिए। तर त्यो आवेदन कहाँ पुग्यो उनैलाई पत्तो छैन। अझै पनि ब्यांकले ऋण दिएको छैन। सरकारी घोषणा सरकारी दस्ताबेजमै सीमित भयो। जेनतेन ऋणधन गरेरै उनले कुखुरा पाल्ने आँट गरेर अहिले कुखुरा हुर्काइरहेका छन्। तर कुखुरा राम्रो भएका बेला बजारमा भाउ हुँदैन। बजारमा भाउ भएका बेला कुखुरा गतिला हुँदैनन्। अनि कुखुरा बजार भने चल्ला र दानावालाकै कब्जामा हुने गरेको छ। यिनले समग्र कुखुरा व्यवसायलाई नै नियन्त्रणमा लिएका हुन्छन्। अनि बजारले जहिल्यै पनि बोल्नेहरूकै पक्ष लिन्छ। नबोल्ने र नजान्ने किसानका पक्षमा न त बजार छ, न व्यापारी, न त सरकारले नै उपयुक्त नीति बनाउन सकेको छ। उनको पनि अमिलो अनुभव छ, यो देशमा सरकारले पनि गरिखाने हामीजस्ता साना किसानलाई नचिन्ने रहेछ। दृश्य ३: एक दिन प्रदेश ५ को कृषि विकास कार्यालयमा कृषि क्षेत्रमा प्रवाहित अनुदानबारेमा बुझ्न गइयो। त्यहाँका कृषि अधिकृतहरूसँग अनौपचारिक भलाकुसारी भयो। किसानका समस्या के हुन् ? कृषि र किसान हितका लागि सरकारले किन काम गर्न सकेको छैन ? किन सरकारी नीतिहरूले किसानलाई चिन्दैन ? किसानका समस्या समाधान गर्न किन सरकारी संयन्त्रहरू अग्रसर हुँदैनन् ? यी र यस्तै प्रश्न सम्बन्धित कृषि अधिकारीसँग राख्दा उनीहरू आफैं साँच्चिकै किसान हितका लागि काम गर्न नसकेकोमा गुनासो गर्दै थिए। यस्तो किसान नचिन्ने नीतिले न कृषिकै विकास हुन्छ, न त किसानकै उन्नति। बिचौलिया हैन किसानलाई चिन्ने कृषि नीति ल्याउनुपर्यो। अनौपचारिक संवादमा कृषि अधिकृतहरू नै स्वीकार गर्छन्, भन्नु भएन, नेपालको कृषि अनुदान नीति कागजपत्र मिलाएर खाने खालकै छ। एक अधिकृतले अलिक खुलै भएर गुनासो गरे, कृषिसम्बन्धी ज्ञान हासिल गरियो। यही क्षेत्रमा काम गर्ने रहर भएरै यता लागियो। हामीलाई त किसान आफैं अनुदान र सहयोग लिन आइदिए हुन्थ्यो भन्ने लाग्छ। किसानकै उन्नति होस्। उत्पादन बढोस्। हाम्रो ज्ञान साँच्चिकै काममा लगाउन पाइयोस्। किसानले प्रगति गरेको देख्न पाइयोस् भन्ने लाग्छ तर, के गर्नु यहाँको संरचनागत उल्झन र किसानको अवस्था देख्दा आफूहरूले पनि चाहेजसरी काम गर्न नसक्दा दिक्कै लाग्छ। दृश्य ४: किसानका लागि भन्दै सरकारले घोषणा गर्ने सहुलियतपूर्ण ऋण वितरण प्रक्रियाले किसानलाई भन्दा किसानका नाममा खडा भएका टाठाबाठा बिचौलियाहरूलाई नै पोस्ने काम गरेका ऋण प्रवाह गर्ने व्यक्तिहरू नै स्वीकार गर्छन्। कृषि ऋण प्रवाह गर्ने सन्दर्भमा भएका नीतिगत एवं प्रक्रियागत असन्तुष्टि पोख्दै कृषि विकास ब्यांकका एकजना अधिकृत सुनाउँदै थिए, खासमा हामीले पनि साँच्चिकै कृषकका लागि काम गर्न सकेका छैनौं। अनेक प्रक्रियागत झन्झटका कारण वास्तविक किसान ब्यांक तथा वित्तीय संस्थाको पहुँचभन्दा बाहिर छ। अनि सहजताका लागि कृषकका नाउँमा खडा भएका तिनै बिचौलिया ब्यांकका ऋणी बनेका छन्। हामीले तिनैलाई लगानी गरिरहेका छौं। यी केही प्रतिनिधि दृश्य हुन्, जसले कहीं न कहीं सरकारले लिएको कृषि नीति र व्यावहारिक अभ्यासबीच तादात्म्य नमिलेको झल्को दिन्छ। त्यसो त नीति र योजना बनाउने सवालमा नेपाल सरकार सधैं दुई कदम अगाडि नै छ। देशमा कुनै न कुनै नीति बनेकै हुन्छ। योजना चलेकै हुन्छ। कृषिकै सवाललाई हेर्दा सरकारले समग्र कृषि क्षेत्रको रूपान्तरण विकासका लागि भन्दै पाँच वर्षअघि नै बीसबर्से कृषि विकास रणनीति, २०१५२०३५ ल्याइसकेको छ, भलै त्यो नीतिबारे किसान अनभिज्ञ किन नहोऊन् ? नीति त छ। सरकारले समग्र कृषि क्षेत्रको प्रतिव्यक्ति कूल ग्राहस्थ उत्पादन उल्लेख्य बढाउने, कृषि क्षेत्रको उत्पादकत्व बढाउने योजनासहित ल्याएको कृषि विकास रणनीतिसँगै दसबर्से कृषि विकाससम्बन्धी मार्गचित्र योजना पनि ल्याएको छ। यो योजना ल्याएको पनि पाँच वर्ष बितिसकेको छ। तर त्यो रणनीति न किसानमुखी हुन सक्यो, न त त्यसले किसानलाई नै चिन्न सकेको छ। बस्, ती नीतिगन व्यवस्थाको पैरवी गर्ने तिनै कृषि बिचौलिया छन् र त्यसबाट सरकारी लाभ लिने पनि तिनै छन्। नेपालको कृषि विकाससम्बन्धी सरकारी नीति र किसानका समस्या ठीक उल्टो लाग्छ। सबैभन्दा पहिले किसानले कहिल्यै पनि बीउ र मल उचित समयमा पाउँदैनन्। अनि पाइहाले पनि गुणस्तरहीन बीउ, मल। जसका कारण उत्पादनै हुँदैन। अहिले पनि पूर्वका किसानका सयौं हेक्टरमा लगाइएको मकै बालीमा मकैका घोगामा दाना नपसेको खबर आइरहेको छ। अन्नबालीमा गेडा नलाग्ने नयाँ समस्या होइन, तर सरकार त्यही तमासा हेरेरै बसिरहेको छ। केही वर्षअघि पनि गुणस्तरहीन बीउका कारण मकैका बोटमा घोगा नलागेर किसान मकैका थांक्रा बोकेर आन्दोलन गर्न काठमाडौं आए। यसै वर्ष पनि दाङ, कपिलवस्तु, बाँके, बर्दिया, कैलालीलगायतका केही जिल्लामा किसानले लगाएका गरिमा जातको धान पसाएन। धान नपसाएपछि किसानको सयौं हेक्टरको धानबाली घाँसमा परिणत भयो। यस्ता घटना पटकपटक दोहोरिइरहेका छन्। बजारमा कृषकलाई नक्कली बीउ भिडाउने एग्रोभेट व्यापारीहरूलाई न त कुनै कारबाही हुन्छ, न त किसानले समयमै बाली नोक्सानीको क्षतिपूर्ति पाउँछन्। अन्न भिœयाउने बेलामा अमिलो मुख बनाएर रित्तै फर्किनुपर्ने अवस्था पटकपटक दोहोरिँदा पनि राज्य उदासीन छ। सरकार मौन छ। अनि कृषिमन्त्री फेरि अर्को कृषि रणनीति बनाउनमै व्यस्त छन्। कृषिका लागि सरकारका गतिविधि भने उट्पट्याङ लाग्ने खालका छन्। कृषि विकासका लागि राजधानी अनि सहरबजारका सुविधासम्पन्न होटेल तथा रिसोर्टहरूमा गोष्ठी, छलफल, सेमिनार, कार्यशाला अनवरत चलेकै छन्। अहिले राजधानी काठमाडौंमा हुने यसखाले छलफल, सेमीनार प्रादेशिक मुकाममा सरेका छन्। कृषि विकासका नाउँमा एकथरीले कागजी योजना बनाएरै दिन कटाइरहेका छन् भने स्थानीय तहमा सञ्चालित कृषि अभिमुखीकरण कार्यक्रम गमलाखेती, कौसीखेती अनि भान्सा कोठाको फ्रिजमा तरकारी राख्न सिकाउने विधिमै सीमित भएका छन्। कृषिसम्बन्धी विमर्शमा अर्को एउटा ट्रेन्ड पनि छ तथ्यांक केलाउने। कृषिका कुरा गर्दा जहिल्यै पनि सम्भावना र चुनौतीकै हुन्छ र त्यसको आधार प्रशोधित आँकडा नै हुने गरेको छ। अनि ती आँकडाले किसानका समस्या, कृषिका समस्या, बीउमलका समस्या, बजारका समस्यालाई कहिल्यै उजिल्याउँदैन। बरु एकोहोरो शैलीमा जमिन बाँझो रहेको, मान्छे कृषिबाट विमुख भएको, वर्षात्को प्रतिकूलताका कारण कृषि उत्पादन घटेको वा अनुकूलताका कारण बढेकोबारे नै कुरा हुन्छ। सरकारको बीसबर्से कृषि रणनीति पनि त्यस्तै आँकडाहरूको संग्रहजस्तो देखिन्छ। जहाँ कृषिका धेरै सैद्धान्तिक पाटाक्षेपबारे मसिनो व्याख्या छ, तर किसानका जल्दाबल्दा समस्या र समाधानका उपायबारे मौनता। त्यसैले यस्तो किसान नचिन्ने नीतिले न कृषिकै विकास हुन्छ, न त किसानकै उन्नति। त्यसैले अब कृषिका कुरा गर्दा किसानलाई ध्यानमा राखेर, उनीहरूका सुरक्षालाई ध्यानमा राखेर गर्नुपर्यो। बिचौलिया हैन किसानलाई चिन्ने कृषि नीति ल्याउनुपर्यो।"
कांग्रेसमा बन्डापत्र,"भागबन्डा संवैधानिक प्रक्रिया हो भने त्यसले संविधान संस्थागत हुनुपहिल्यै क्षयीकरण हुँदै जानेछ, त्यसले राजनीतिक दल मात्रै होइन राज्यलाई पनि निल्दै छ। विगत कैयन् महिनादेखि नेपाली कांग्रेसमा सल्किरहेको भुसको आगो नेपाल विद्यार्थी संघको बन्डापत्र गरेपछि निभेजस्तो देखिन्छ किनभने सोही बन्डापत्रअनुसार कांग्रेसका नौजना महानुभावले जनही ११ प्रतिशतको सेयरधनी लिनुभयो। त्यसो त कांग्रेस आफैं पनि टाट पल्टिने स्थितिमा पुगेको निजी कम्पनीजस्तै छ। किनकि आफ्नो मातहतका यावत् संघसंस्थालाई भागबन्डा गर्दै कांग्रेसका पदाधिकारीले तिनीहरूलाई कसरी दिगो राख्नेभन्दा उनीहरूले आफ्नो पुख्र्यौली संस्थाहरूलाई भागबन्डा गरेर साविकको संस्थालाई नवीकरण गर्छौं भनेर झुटा आश्वासन र सान्त्वनामा बाँच्न रमाएको कांग्रेसको नेतृत्वबाट आम नागरिकले के अपेक्षा गर्ने ? किन दिग्दारी ? धेरै पुरानो घाउ कोट्याउनुभन्दा पहिले विगत २५ वर्षमा मौलाएको आन्तरिक विग्रह र वैमनस्यहरूको न्यूनीकरणभन्दा पनि झन् मौलाउँदै गएको यथार्थलाई वर्तमानको बन्डापत्रलाई कमिलालाई के जातिको न्यानो भन्दा फरक पर्दैन। समाज रूपान्तरणका निम्ति सिर्जित संस्था र संस्थानहरूलाई व्यक्तिहरूले आआफ्नो अभीष्टका खातिर लागिपरेपछि समाज स्वयं ती संस्था र संस्थानहरूबाट विमुख हुन पुग्छन्। कांग्रेसले आफ्नो ७० वर्षको इतिहासका कम्तीमा ५० वर्ष दुःखका साथ बिताएको इतिहासलाई यसरी बिर्सन पुग्यो कि वर्तमान पदाधिकारीलाई स्वयं नै कांग्रेसको रूपमा प्रतिस्थापित गर्न थाले। उहिल्यै २०१२ सालतिर विश्वेश्वरप्रसाद कोइरालाले उठाएका कांग्रेसका सात खराबी : अहमता, व्यक्तिवादी सोच, गैरजिम्मेवारीपन, अध्ययनको अभाव, नैतिकताको संकट र जगत्बाट टाढिँदै जाने मनोवृत्तिले आज पनि कांग्रेसहरू पीडित मात्रै छैनन् कि ६५ वर्षपछि पनि ती खराबी झन् संस्थागत भइसक्यो। विगत २५ वर्षमा चाहे त्यो ०४७ को संविधानपछिका आमचुनाव हुन् वा गणेशमान सिंह र कृष्णप्रसाद भट्टराईले कांग्रेस परित्याग गर्नुपर्ने बाध्यता वा ०५८ मा विभाजित कांग्रेस वा २०७२ को संविधानको प्रक्रियामा नेपाली जनताको सुझावभन्दा विदेशीहरूको गुलियो झुकावको प्रभाव; ती यावत् प्रकरणले प्रजातान्त्रिक मूल्य र मान्यतालाई संस्थागत क्षयीकरणमा प्रत्यक्ष भूमिका खेलेको भए पनि कांग्रेस नेतृत्वले त्यसलाई महत्व दिएको देखिएन। सम्भवतः कांग्रेसमा खराबीहरू न्यूनीकरणभन्दा झन् थपिँदै गएको प्रत्यक्ष अनुभव आम नागरिकको अनुभव रह्यो। त्यसका अतिरिक्त, अहिले थपिएको प्रतिशत खोज्ने नयाँ लुतेरोग १५ वर्षभन्दा बढी नै भइसक्यो, तर त्यो रोगले समग्र कांग्रेसको नेतृत्व पीडित देखिन्छ। त्यतिले नपुगेर जब नेतृत्वले आफ्नो दलको आदेशलाई बिक्री गर्न पछाडि परेन तब कांग्रेसमा किन दिग्दारी आउँदैन ? नेपालमा प्रजातन्त्र भनेको चारपाँच वर्षमा जनताले एकदुईपटक दिने भोट मात्रै हो; यदि त्यही मान्यता नै कांग्रेसको आदर्श हो भने चुनाव त रसियामा पुटिनले पनि गरेकै छन्; जहाँ ९० प्रतिशतभन्दा बढी भोट तिनैले ल्याउँछन्। के अहिलेको कांग्रेसले ठानेको प्रजातन्त्र भनेको सिर्प भोटको राजनीति मात्रै हो ? उदाहरणनिम्ति वर्तमानको नेका नेतृत्ववर्गले आफ्नो इतिहास, आदर्श र यावत् मूल्य एवं मान्यताको विसर्जन दुई वर्षअगाडि भएको स्थानीय सरकारको चुनावको दौरान गरे पनि त्यसको एकांश ग्लानि अथवा क्षमताको याचना गरेनन्। तोकेरै भन्नुपर्दा चितवनको भरतपुरमा जब पार्टी सभापति एवं महामन्त्रीद्वय पुगेर कांग्रेसका सम्पूर्ण कार्यकर्तालाई माओवादीलाई भोट दिनुस् भन्दै उद्घोषण गरे, सम्भवत् बीपी कोइराला बाँचिराखेका भए अवश्य पनि रुने थिए। गणेशमान र किसुनजी रुनुभएको थियो। त्यो त्यही भरतपुर चितवन हो, जहाँ २०१७ सालको कु पछि, कांग्रेसका साहसी योद्धाहरूले सशस्त्र लड्दै २०१८ मा माघ २६ मा भरतपुर कब्जा गरेका थिए (हेर्नुस्, गोवद्र्धन शर्माको मेरो जीवन यात्रा, २०७६)। तसर्थ यो केन्द्रीय पदाधिकारीहरूले इतिहासमाथि कुल्चेको मात्रै होइन कि कांग्रेसको आदर्श र आमजनता जसले प्रजातान्त्रिक आन्दोलनमा सहादत प्राप्त गरेका थिए। तिनीहरूको योगदान र भावनालाई समेत गम्भीर आघात पुर्याए, जुन अपूरणीय क्षति हो। फलस्वरूप कांग्रेसभित्र र बाहिर दिक्दार मात्रै नभएर नैराश्य छाएको यथार्थ हो र छ। भागबन्डाको निम्ति राजनीति ? कांग्रेसमा अहिले मेरो प्रतिशत कति भनेर भाग खोज्नेहरूको भीड यत्रतत्र सर्वत्र देखिन्छ। सम्भवतः २००७ सालदेखि २०४५४६ सम्म कांग्रेसका हरेक आन्दोलनमा होमिएर पनि कुनै सत्ताको लाभ लिन नचाहेका घरपरिवारका बारेमा कांग्रेसको नेतृत्व बिर्सन चाहन्छ। त्यसैले अहिले ११ प्रतिशत, ४० प्रतिशत वा ६० प्रतिशतको सौदा हुन्छ। कांग्रेसको यी प्रचलित प्रतिशतको भागबन्डाले जनताप्रति आकर्षक वा विकर्षण के गर्छ, त्यसको लेखाजोखा गर्न जरुरी छैन। किनभने त्ससको नेतृत्वलाई लाग्छ, तिनीहरूले आफ्नो सेयर धनी पुर्जा देखाएपछि जनताले तिनीहरूलाई भोट दिने नै छन्। अब नेपालमा प्रजातन्त्र भनेको चारपाँच वर्षमा जनताले एकदुईपटक दिने भोटमात्रै हो; यदि त्यही मान्यता नै कांग्रेसको आदर्श हो भने चुनाव त रसियामा पुटिनले पनि गरेकै छन्; जहाँ ९० प्रतिशतभन्दा बढी भोट तिनैले ल्याउँछन्। के अहिलेको कांग्रेसले ठानेको प्रजातन्त्र भनेको सिर्प भोटको राजनीति मात्रै हो ? अहिले कांग्रेसभित्र मात्रै नभएर बाहिर पनि भागबन्डा राजनीतिक सहमति र आवश्यकताको सिद्धान्त ठानिएको छ, जुन प्रजातान्त्रिक मूल्यमा आधारित राजनीति हुन सक्दैन। मुलुकका यावत् राज्य संरचनागत संस्थानहरूमा भागबन्डाले योग्यता र क्षमताको पद्धति (मेरिटोक्रेसी) करिबकरिब ध्वस्तै भइसकेको छ। त्यसको प्रत्यक्ष उदाहरण हरेक विश्वविद्यालय, अख्तियार आयोग, अदालतका निर्णयहरू अनि सरकारी कार्यालयहरूमा पाइलापाइलामा भेटिन्छन्। अरू त अरू कांग्रेस जसले आपूलाई प्रजातन्त्रको पर्याय हौं भन्ने गफ गर्न छाड्दैन, अब त त्यो हैसियत पनि गुमाइसक्यो किनभने कांग्रेसले कानुन बनाउनेजस्तो महत्वपूर्ण जिम्मेवारी भएको पदको प्रमुख सभामुख पदमा चुनाव नलड्ने निर्णय गर्दै कम्युनिस्ट तर त्यो पनि जघन्य मानवअधिकार हनन गर्ने अपराधहरूमा संलग्न व्यक्तिहरू (यदि कानुनी राज्य भएको मुलुक थियो भने ती व्यक्तिहरू सभामुख होइन कि सुरक्षा कानुनको घेरामा हुने थिए) लाई लंगडो तर्क दिँदै उम्मेदवारसम्म दिएनन्। फेरि त्यही कांग्रेसी हो, जसले एउटा पदमा १६ पटकसम्म पनि एउटै व्यक्तिलाई उठाउँदै जग हँसाएको थियो। कांग्रेसको व्यक्तिहरूले केके बक्छन् त्यो महत्वपूर्ण छैन, तर तिनीहरूले के गर्छन्, त्यसको महत्व हुन्छ। मुलुकमा प्रतिपक्ष जिउँदै छ भनेर त्यसको उपस्थिति देखाउने भनेको के हो ? हेर्नुस् आत्मवृत्तान्त को पृष्ठ २२६ः मलाई लाग्छ, सुरुसुरुको जवाहरलालजीको संसद्भन्दा हाम्रो संसद् (२०१५) कुनै हालतमा कम थिएन। त्यसमा सभामुख कृष्णप्रसाद भट्टराईको पनि उत्कृष्ट थियो। विरोधी दलका व्यक्तिहरू पनि पक्का सांसद थिए। विरोधी भनेको मुख गोरखा परिषद् थियो, उनीहरू १८ जना थिए। १८ जनाले विभिन्न विषयमा विशिष्टता हासिल गर्नुभएको थियो। जस्तो शिक्षासम्बन्धी कुनै विधेयक आएको छ भने एकदुईजना पहिलेका प्रोफेसर र शिक्षकहरूलाई नै विशेष दक्खल लिई काम गर्नु भनेको थियो। विगत दुई वर्षमा एक दर्जन बढी विवादास्पद र विशुद्ध कम्युनिस्ट सोचका विधेयकहरू प्रस्तुत भए, कति त कानुन पनि भए होलान् त आमनागरिकले त्यसको गुदी के छ पत्तै पाएनन्। अहिले कम्युनिस्टहरूले आफ्नो वर्गीय चरित्रअनुसारको जनमुखी शिक्षा विधेयक संसद्मा प्रस्तुत गरेका छन्। यसमा विज्ञान र गणितलाई इच्छाधीन वा तिरस्कार गरिएको समाचार छ। अर्थात् एक्काइसौं शताब्दी भनेको विज्ञान र गणितको युग हो, अब नेपाली कम्युनिस्टहरूको सहरमा हुने हरूलाई विज्ञान र गणित पढ्ने, तर गाउँगाउँमा नहुने हरूले अरू नै विषयवस्तु पढे भइहाल्छ भन्ने सोच नै धिक्कारयुक्त छ। मुुलुकको कम्तीमा ८० प्रतिशत विद्यार्थीलाई कम्युनिस्टहरूले झोले कार्यकर्ता उत्पादन गर्ने विधेयकको विरोध गर्न नेविसंघ भन्ने संस्थाले जरुरी ठानेन, न त ज्ञान वा किताब करको नै विरोध गर्यो। बरु उल्टै एउटा ११ प्रतिशत सेयरधनीको नाममा जुलुस निकाल्यो। कमिलाले जब पखेटा लगाएर उड्न थाल्छ, त्यसपछि त्यसको अन्त्य हुने एउटा प्राकृतिक नियम छ। अगाडि कि पछाडि ? भारत स्वतन्त्र हुनुपहिले सन् १९१४ देखि कम्तीमा ३० वर्षसम्म महात्मा गान्धीले अनेक दुःखकष्ट सहेर भारतमा प्रायः सहर र राज्यहरूमा घुम्दै भारतीयहरूलाई जगाउनुभयो, त्यसरी नै २००७ सालअगाडि र पछाडि सुवर्णशमशेर र विश्वेश्वरप्रसाद कोइरालाले जेजति कष्ट र दुःख गरे, त्यसलाई बिर्संदै गएको यो कांग्रेसको केन्द्रीय समिति अहिले कथित कुलिन वर्गमा स्थापित भइसकेको छ। किनभने कांग्रेस भनेको ९१० जनाको झुन्ड होइन, जसले प्रतिशतमा कांग्रेसको सेयरधनी पुर्जा बाँड्ने अधिकार वा हैसियत राखेको छ। त्यसो हो भने रबर्ट मिसलले सन् १९११ मा भनेजस्तै त्यो दल अब कुलिनतन्त्रको फलामे नियम (आइरन ल अफ ओलिगार्सी) अनुसार चलेको छ; जहाँ तिनै सेयरधनीहरूको हुकुम प्रमांगीअनुसार कांग्रेस चल्छ। अब कुलिन भन्नाले नेतृत्ववर्ग (वा सेयर धनी ) भनेर बुझ्नुपर्ने हुन्छ र त्यो नियम कम्युनिस्ट पार्टीहरूमा नलाग्ने त कुरै भएन। योग्यता र क्षमताको ढोका बन्द गरेर व्यक्तिविशेषहरूको वरिपरि परिक्रमा गर्नेहरूको भीडले लोकतन्त्र धानेको हो भने अब कांग्रेसले त्यसको संस्थापक आदर्श प्रजातन्त्र को पुनर्भाषित गर्नुपर्ने हुन्छ। नेपाली समाजमा विधिको राज्य एवं गुणस्तरीय आवश्यकताको चिन्ताभन्दा पनि चीन घेर्नेनघेर्ने नीतिको चिन्ताले ग्रसित सत्ताधारीहरूको मानसिकता अनि कथित राजनीतिक सहमति र आवश्यकता भन्दै राज्यका हरेक संयन्त्रमा योग्यता र क्षमतालाई पाखा लगाई आआफ्नालाई काखी च्याप्दै भागबन्डा गर्ने संस्थागत प्रवृत्ति यदि संवैधानिक प्रक्रिया हो भने त्यसलाई गलत भन्न समाज पछि पर्नु हुँदैन। अन्यथा संविधान संस्थागत हुनुपहिल्यै क्षयीकरण हुँदै जानेछ किनकि भागबन्डाको राजनीतिक दल मात्रै होइन, राज्यलाई पनि निल्दैछ। वास्तवमा कांगे्रसले राज्यका सम्पूर्ण संरचना र संस्थानहरूमा योग्यता र क्षमताको कदर, समान अवसर, पारदर्शिता एवं प्रतिस्पर्धात्मक वातावरणमार्फत प्रजातन्त्रको गुदी दिगो राख्नुपर्नेमा भागबन्डामा सरिक हुँदै प्रजातन्त्रको बीउ नै मास्न थाल्यो। त्यसैले अब अनिष्ट अवश्यम्भावी बन्दै छ।"
ट्रम्पको भारत भ्रमणको सन्देश,"युद्ध नै नभए पनि आर्थिक लडाइँमा अमेरिकाले भारतको साथ लिएर चीनसँग खेल्ने रणनीतिप्रति नेपाल चनाखो हुनपर्छ अमेरिकी राष्ट्रपति डोनाल्ड ट्रम्पले छिमेकी मुलुक भारत भ्रमण सम्पन्न गरे। भ्रमण अमेरिकाको आगामी निर्वाचनसँगै यो क्षेत्रको राजनीतिमा पनि जोडिएको छ। विश्व महाशक्ति मुलुकका राष्ट्रपतिबाट ठूलो लोकतान्त्रिक मुलुकको भ्रमण हुनुले यो क्षेत्रको महत्व बढेको स्पष्ट हुन्छ। विश्वको एकतिहाइभन्दा बढी जनसंख्या इन्डोप्यासिफिक क्षेत्रमा छ। संसारका ठूलो अर्थतन्त्र भएका ६ मध्ये चार (अमेरिका, चीन, जापान र भारत) मुलुक यही क्षेत्रमा छन्। आसियानका १० उपभोक्ता मुलुक यही क्षेत्रमा रहेकाले पनि अमेरिका बढी सजग छ। अमेरिकी विदेशमन्त्री माइक पम्पियोले बारम्बार भन्दै आएका छन्, यस क्षेत्रमा अमेरिकाका लागि उपलब्ध पर्याप्त अवसरबारे अमेरिकी सरकार गम्भीर र जिम्मेवार छ। एसिया प्यासिफिकले अमेरिका र प्रशान्त क्षेत्रका एसियाली मुलुकलाई मात्र बुझाउँछ भने इन्डोप्यासिफिकले दक्षिण एसिया, हिन्द महासागर र प्यासिफिक क्षेत्रका मुलुकसम्म बुझाउने भएकाले पनि यो क्षेत्रलाई बृहत् बनाउने काम अमेरिकाले गरेको हो। इन्डो शब्दले सामान्यतः हिन्द महासागरलाई बुझाउने भए पनि यस क्षेत्रमा चीनको बढ्दो प्रभुत्वलाई चुनौती दिन अमेरिका रणनीतिक तयारीमा रहनु स्वाभाविक पनि हो। उदीयमान भारतको भूमिकालाई बढी महत्व दिँदै भएको ट्रम्पको यो भ्रमण रणनीति स्पष्ट छ। ट्रम्पको ३७ घन्टे भारत बसाइपछि जारी वक्तव्यले भारत र अमेरिक चतुर्भुज सहकार्य (क्वाड) मा अघि बढ्ने सन्देश दिएको छ। अमेरिका, भारत, जापान र अस्ट्रेलियाले आआफ्नो स्थानमा भूमिका निर्वाह गर्न सके सहकार्य अघि बढ्ने स्पष्ट छ। भारतअमेरिका रणनीतिक सहकार्य भएका सम्झौता मूल्यांकन गर्दा ट्रम्पको भारत भ्रमण रणनीतिक हो किनकि कुनै ठूलो व्यापारिक सम्झौता भएको छैन। तीन अर्बको रक्षा सम्झौता (२६ बिलियन डलरबराबरको हेलिकप्टर खरिद) हुनु भारतले इन्डोप्यासिफिक रणनीति (आईपीएस) हितकारी भन्नु आफैंमा अर्थपूर्ण छ। पछिल्लो १३ वर्षमा अमेरिकासँग भारतले २० अर्ब डलरकोे अत्याधुनिक हतियार खरिद गरेको छ। संयुक्त वक्तव्यमा उल्लेख भएका इन्डोप्यासिफिक रणनीति (आईपीएस) सहकार्य, बृहत् विश्वव्यापी रणनीतिक साझेदारी र विश्वव्यापी नेतृत्वका लागि साझेदारी विषयले पनि त्यसलाई चरितार्थ गरेको छ। ट्रम्प मोदीको गृह प्रदेश गुजरातको राजधानी अहमदावाद पुग्दा उनको स्वागतमा मटेरा क्रिकेट स्टेडियममा नमस्ते ट्रम्प आयोजना मात्र भएन; ट्रम्पलाई खुसी पार्न भारतले सक्दो प्रयास गर्यो। पछिल्लो समय मोदी अमेरिका जाँदा टेक्सासमा गरिएको हाउडी मोदी कार्यक्रमको जवाफ थियो त्यो। ट्रम्प परिवार दिल्ली जाँदै गर्दा त्यहाँका मुस्लिमबहुल उत्तरी इलाकामा नागरिकता कानुनको विरोधमा प्रदर्शन भइरहेको थियो। प्रदर्शनकारी र प्रहरीबीचको झडपमा दुई दर्जन बढीको मृत्यु भइसकेको छ। भारत आईपीएसको महत्वपूर्ण साझेदारका रूपमा चिनाउन खोजेको अमेरिकाले नेपाललाई भारतका आँखाबाट नियालेको लुकाएर लुक्दैन। एमसीसी संसद्मा विचाराधीन रहनु र आईपीएसमा भारतको साथ लिनु सामान्य विषय होइन। ट्रम्पले कश्मीरको विषयमा केही भन्लान् भनेरै अन्तर्राष्ट्रिय मिडिया चनाखो बनेका थिए भने भारत सरकार डराइरहेको थियो तर ट्रम्पले त्यसबारे केही बोलेनन्। पाकिस्तानलाई सँगसँगै लिएर हिँड्नेबाहेक अन्य विषयमा खासै टिप्पणी गर्न चाहेनन्। इस्लामिक अतिवादी, आतंकवादको विरोध गरे पनि उनले कश्मीर मामिला र पाकिस्तानसँगको सम्बन्धबारे केही बोलेनन्। भारत यो क्षेत्रमा अमेरिकाको सबैभन्दा ठूलो सुरक्षा साझेदार हुन सक्छ, हामी सहकार्य गरेर हिँड्न सक्छौं, ट्रम्पले भने। ट्रम्प भारत भ्रमण गर्ने अमेरिकाका सातौं राष्ट्रपति हुन्। यसअघि बाराक ओबामाले दुईपटक भारत भ्रमण गरेका थिए। ओबामा भारतको गणतन्त्र दिवसमा सम्मानित हुने पहिलो अमेरिकी राष्ट्रपति नै बने। सन् १९९० अघि भारतका लागि अमेरिका खासै महत्वमा थिएन। शीतयुद्धकालमा भारत सोभियत ब्लकमा थियो। अढाई दशकयता भारत र अमेरिका सम्बन्ध नजिकिँदो छ। भारत, चीन र अमेरिकाको चेपमा नेपाल पछिल्लो समय चीनप्रति नेपालको बढ्दो झुकावबारे चर्चापरिचर्चा हुने गर्छ। राजनीतिक विचारधाराले पनि महत्व राखेको हुन सक्छ। हिमालयवारि दक्षिण एसियामा चीनलाई उपलब्ध हुँदै आएको विशिष्ट रणनीतिक लाभ र भारतसँगको सम्बन्धमा नेपाल चीनका लागि आवश्यक देखिन्छ। चीनले नेपालसँगको सम्बन्धलाई दाँत र ओठ को जस्तो भन्नुले पनि यसलाई थप पुष्टि गर्छ। नेपालको आन्तरिक राजनीतिमा चीन हाबी हुँदै गएको छ। संसद्मा नौ महिनाअघि दर्ता गरिएको अमेरिकी सहयोग मिलेनियम च्यालेन्ज कर्पोरेसन (एमसीसी) पारित हुन नसक्नुलाई पनि चिनियाँ क्याम्पसँग जोडेर हेरिएको छ। कतिपयले चीनले अघि बढाएको बेल्ट एन्ड रोड इनिसिएटिभ (बीआरआई) सभ्य र आर्थिक रूपको सहकार्य भन्छन् भने अमेरिकाले अघि बढाएको आईपीएस चीनको नक्कल र रक्षा रणनीति। वास्तविकता त्यो होइन। बीआरआई २०१३ मा उद्घोष नीति हो भने आईपीएस त डेढ सय वर्षअघि नै अमेरिकाले एटलान्टिक, प्यासिफिक हुँदै इन्डियन ओसनतर्फ भनेको थियो। अहिले अमेरिकी नीति इन्डोप्यासिफिकमा बढी केन्द्रित देखिएको हो। दोस्रो विश्वयुद्धपछि विश्व अमेरिकी नेतृत्वमा अघि बढेको छ। चीन पनि त्यहीभित्र एउटा एक्टर हो। वर्तमान विश्वका सबैजसो क्षेत्रीय र अन्तर्राष्ट्रिय राजनीतिक, सैनिक, आर्थिक, सामाजिक र मानवीय संगठनात्मक संरचना वासिंटन कन्सेन्ससबाट अघि बढेकाले पनि अमेरिकी प्रभाव कमजोर छैन। सामरिक शक्ति र सहकार्य अन्य मुलुकको भन्दा फरक र बलियो छ। आफ्ना रणनीतिक स्वार्थ र मूल्यमा कुनै पनि मुलुकलाई अमेरिकाले सहजै उभ्याउने गरेको विगत छ। यसलाई भत्काउन सहज नभएको जनाउ भारतीय नेतृत्वको अमेरिकासँगको सहकार्य पछिल्लो उदाहरण हो। हुन त चीनले पनि आफ्नो अनुकूल क्षेत्रीय र अन्तर्राष्ट्रिय संरचनाहरू अघि बढाएको छ। त्यस्ता संरचना निर्माण गर्ने र अमेरिकी प्रभावलाई शिथिल बनाउने उद्देश्यले उसले बीआरआई अघि बढाएको हो। त्यस्तै सुरक्षाका लागि भन्दै सांघाई सहयोग संगठन खडा गरेर अघि बढेको छ। क्षेत्रीय तथा पूर्वाधार बैंकको अवधारणा पनि जोडिन्छ। चीनले आर्थिक क्षेत्रमा गरेको प्रगति र सैनिक सामर्थबाट विज्ञान र प्रविधिका क्षेत्रमा विकास गर्दै राजनीति विश्वास, सामाजिक, सांस्कृतिक र कूटनीतिक क्षमता बढाउन धेरै दशक लाग्नेछ। यस्तो अवस्थामा नेपालजस्तो मुलुकले पेलिने र हौसिनेभन्दा सन्तुलित कूटनीतिमै जोड दिनुपर्छ। हुन त सत्तासीन दल र नेतृत्वको ठूलो पंक्ति तत्कालीन द्वन्द्वका कारण अन्तर्राष्ट्रिय दण्डमा पर्नसक्ने आशंकामा डुबेकाले पनि कूटनीतिक अवयव सन्तुलित हुन सकेको छैन। अमेरिका, चीन र भारत तीनै मुलुकलाई एकअर्काको साथ आवश्यक देखिन्छ। तर आन्तरिक प्रतिस्पर्धामा रहन्छ नै। त्यही बीचमा नेपालले फाइदा लिन सहकार्य उत्तिकै राख्नुपर्छ। तर उनीहरूको स्वार्थमा उपयोग हुनु हुँदैन। ट्रम्पको यो भ्रमणबाट भारतलाई मात्र होइन; उनी स्वयंलाई आगामी निर्वाचनमा सहज खुट्किला पार गरेको अवस्था छ। चीनको कोपाइलट भारतलाई बन्न दिन नहुने निष्कर्ष पश्चिमाको छ। त्यसलाई पनि गोडमेल भएको छ। ड्रम्पले भारत भ्रमणको प्रहसनमा अमेरिकाले भारतमा प्रविधि हस्तान्तरण गरेको छ। भारतलाई पछिल्ला प्रविधिले सुसज्जित गर्न खोज्नुले भारतलाई यस क्षेत्रको मुख्य कर्ता बनाउनु हो। यस क्षेत्रमा अमेरिकी चाहना अमेरिका यस क्षेत्रमा बलियो भारत खोजिरहेको छ। भारत आईपीएसको महत्वपूर्ण साझेदार मात्र होइन; यो क्षेत्रमा प्रभाव राख्ने लोकतान्त्रिक मुलुक हो। रसियाबाट अमेरिका ढल्किँदै गएको छ। अमेरिकाले भारतमार्फत अघि बढाउने कुनै पनि रणनीतिको प्रभाव नेपालमा स्वतः पर्छ। रक्षा र सुरक्षा सहयोग हाम्रो रणनीतिक साझेदारीको खास पाटो हो। अत्याधुनिक उपकरणको सहयोगले क्षमता बढेको छ, प्रधानमन्त्री मोदीले ट्रम्पसँगै उभिएर भने, हाम्रा सेनाले सबैभन्दा बढी प्रशिक्षण अमेरिकी सेनासँग लिएको छ। मातृभूमिको रक्षा र अन्तर्राष्ट्रिय अपराधसँग जुध्नका सहयोग बढाइरहेका छौं। उनको यो धारणालाई सामान्य मान्नु हुँदैन। जति मोदीलाई पूर्वीय दर्शन र एसियाको सहकार्य भन्दै चीनसँग भारतीय निकटता भनिए पनि त्यो फेक प्रचार मात्र हुनेछ। मुलुकबीचको सम्बन्ध भावनामा भन्दा पनि दस्ताबेजबाट निर्देशित हुन्छ। जसरी मोदीले भने त्यसैगरी ट्रम्पले पनि भारतको खुलापन, स्वतन्त्रता र लोकतान्त्रिक व्यवस्थाको मुक्तकण्ठले प्रशंसा गर्दै भने, फाइभजी दमन र सेन्सरसिपमा प्रयोग गर्नका लागि होइन। यस्ता विषयलाई रक्षा मामिलाको एक पाटोका रूपमा लिएर केलाउन आवश्यक छ। यस क्षेत्रको दबाबलाई काउन्टर दिन सक्ने बलियो (स्थानीय) शक्तिका रूपमा अमेरिकाले भारत (सेना) लाई बलियो बनाउन चाहेको खुल्छ। उनीहरूबीच अहिले भएको सहकार्यले यस क्षेत्रको भविष्यलाई आकार दिने काम गरेको मात्र होइन; अमेरिकी चाह स्पष्ट भएको छ। नेपाल चनाखो हुनैपर्छ ट्रम्प यतिबेला दोस्रोपटक अमेरिका (विश्व) हाँक्ने सपना देख्दै छन्। त्यसैलाई मूर्तरूप दिन सहयोग पुग्छ भनेर उनी भारत आएका हुन्। यस क्षेत्रमा अमेरिकाको पुरानो मित्रराष्ट्र नेपाल भएको उसले भुलेको छैन। नेपालको राजनीतिबारेमा मोदीसँग छलफल पक्कै भएन तर आईपीएस र चीनसँगको विषय उठ्दा नेपाल प्रसंग आएको अनुमान गर्न सकिन्छ। भारत, जापान र अस्ट्रेलिया तीन कुना थपेर चौघेरामार्फत आईपीएस रणनीतिमा खरो उत्रन लागेको अमेरिकासँग अन्यको सम्बन्ध नियाल्दै चनाखो बन्न आवश्यक छ। व्यापारी पृष्ठभूमिका ट्रम्प राजनीतिमा खारिसकेका छन्। उनी जे भनिरहेका हुन्छन्, त्यसमा उनको पार्टीको पनि साथ र सहयोग देखिन्छ। त्यसो हुँदैनथ्यो भने उनीविरुद्ध माथिल्लो सदनमा पेस भएको महाभियोग प्रस्ताव पास गराउँथे। रिपब्लिकनले यतिबेला ट्रम्प कार्डमा राजनीति अघि बढाएको छ। रिपब्लिनको कार्डमा पछिल्लो समय दक्षिणपश्चिम एसिया नै रहेको छ। त्यसको राडरमा नेपाल पनि परिसकेको छ। अमेरिका, चीन र भारत तीनवटै शक्तिको सामरिक राडारभित्र प्रवेश गरिसकेको नेपालले शक्ति मुलुकको राष्ट्रसँग छिमेकले गरेको सम्झौता र त्यसको प्रभावको विश्लेषण गर्नुपर्छ। त्यस्तो फुर्सद हाम्रा कूटनीतिज्ञमा छैन पनि। राजनीतिज्ञले त्यसमा ध्यान दिन भ्याउँदैनन्। संयुक्त वक्तव्यको बुँदाबुँदा केलाउने हो भने रणनीतिक साझेदारको विषय आफैंमा अर्थपूर्ण छ। भारत आईपीएसको महत्वपूर्ण साझेदारका रूपमा चिनाउन खोजेको अमेरिकाले नेपाललाई भारतका आँखाबाट नियालेको लुकाएर लुक्दैन। एमसीसी संसद्मा विचाराधीन रहनु र आईपीएसमा भारतको साथ लिनु सामान्य विषय होइन। युद्ध नै नभए पनि आर्थिक लडाइँमा अमेरिकाले भारतको साथ लिएर चीनसँग खेल्ने रणनीतिप्रति नेपाल चनाखो हुनुपर्छ। अमेरिका आईपीएस र ब्लु डट नेटवर्कलाई अघि बढाएर जानेछ। अध्ययन गरेर नेपालले आवश्यक नीति लिन आवश्यक छ।"
अपराजित रहँदै उपाधि जित्ने लिभरपुलको सपना अधुरै,"लन्डन : अपराजित रहँदै इङ्लिस प्रिमियर लिगको उपाधि चुम्ने लिभरपुलको सपना पूरा नहुने भएको छ । २७ खेलसम्म अपराजित रहँदै उपाधितर्फ लम्किरहेको लिभरपुल शनिबार राति सम्पन्न २८औं खेलमा पराजयको नमिठो स्वाद चाख्न बाध्य बन्यो । लिभरपुलको अपराजित यात्रामा विराम लगाउने टोली हो, वाटफोर्ड । रेलिगेसनको खतरामा रहेको तुलनात्मक रूपमा कमजोर टोली वाटफोर्डले घरेलु मैदानको फाइदा उठाउँदै लिभरपुललाई ३० गोलले हरायो । लिभरपुलका खेलाडीले ७१ प्रतिशत समय बलमाथि आफ्नो नियन्त्रण राखे पनि टोलीको हारलाई भने टार्न सकेनन् । पहिलो हाफ गोलरहित बराबरीमा सकिएको उक्त खेलमा वाटफोर्डले तीनवटै गोल दोस्रो हाफमा गरेको थियो । वटफोर्डको जितमा इस्माइला सार नायक बने । उनले टोलीको अविस्मरणीय जितमा दुई गोलको योगदान गरे । उनले निर्धारित समयको ५४औं मिनेटमा वाटफोर्डका लागि पहिलो गोल गरेका थिए । ६०औं मिनेटमा उनले नै टोलीको अग्रतालाई दोब्बर बनाएका थिए । वाटफोर्डका लागि तेस्रो गोल भने ७२औं मिनेटमा कप्तान ट्रोई डिनीले थपे । यसअघि लिभरपुलले प्रिमियर लिगमा लगातार १८ खेलमा जित हात पारेको थियो । सन् २०१९ को जनवरीयता प्रिमियर लिगमा लिभरपुललाई हराउने वाटफोर्ड पहिलो टोली हो । सन् २०१९ को जनवरीमा लिभरपुललाई म्यानचेस्टर सिटीले हराएको थियो । वाटफोर्डसँग पराजित हुनुअघि लिभरपुल ४४ खेलमा अपराजित रहेको थियो । प्रिमियर लिगको इतिहासमा यो दोस्रो ठूलो अपराजित यात्रा हो । प्रिमियर लिगमा सन् २०१५ को नोभेम्बरयता यो सबैभन्दा ठूलो अन्तरको हार पनि हो । सन् २०१५ को नोभेम्बरमा लिभरपुलले म्यानचेस्टर सिटीलाई ४१ गोलले हराएको थियो । प्रिमियर लिगको इतिहासमा ३५ वर्षपछि रेलिगेसनको खतरामा रहेको कुनै पनि टोलीले लिग लिडर टोलीलाई ३० गोलको अन्तरले हराएको हो । यसअघि सन् १९८५ को नोभेम्बर २३ तारिखमा खेलिएको खेलमा लेस्टर सिटीले म्यानचेस्टर युनाइटेडलाई ३० गोलले हराएको थियो । यसैगरी वाटफोर्डले सन् १९८२८३ सिजनपछि पहिलो पटक अंक तालिकाको पहिलो स्थानमा रहेको कुनै पनि टोलीलाई हराएको हो । सन् १९८२८३ सिजनमा पनि वाटफोर्डले लिभरपुललाई नै २१ गोलले हराएको थियो । सन् २०१९ को मार्चपछि पहिलो पटक लिभरपुलले प्रिमियर लिगमा गोल गर्न नसकेको हो । सन् २०१९ को मार्चमा लिभरपुल एभर्टनसँग गोलरहित बराबरीमा रोकिएको थियो । जारी प्रिमियर लिगमा हालसम्म २८ खेल खेलेको लिभरपुल ७९ अंकसहित तालिकाको पहिलो स्थानमा छ । २७ खेलबाट ५७ अंक जोडेको म्यानचेस्टर सिटी दोस्रो स्थानमा छ । २८ खेलबाट २७ अंक हात पारेको वाटफोर्ड भने रेलिगेसन क्षेत्रबाट एक स्थान माथि (१७औं स्थान) उक्लिएको छ ।"
त्रिभुवन आर्मी सेमिफाइनलमा,इलाम : त्रिभुवन आर्मी क्लब इलाममा जारी छैटौं माई भ्याली गोल्डकपको सेमिफाइनलमा प्रवेश गरेको छ । आइतबार भएको खेलमा आर्मीले संकटा क्लबलाई २१ गोलले हरायो । आर्मीको जितमा दुवै गोल सुदिल राईले गरे । उनले खेलको सातौं र ७२औं मिनेटमा गोल गरेका थिए । संकटाका लागि डेडी बम्बाले एक गोल फर्काए । आर्मीका सुदिल म्यान अफ दी म्याच भए । उनले १० हजार रुपैयाँ पुरस्कार पाए । सोमबारको खेल लिग विजेता मच्छिन्द्र र गोर्खा ब्वाइज रूपन्देहीबीच प्रतिस्पर्धा हुनेछ । लिगको विजेताले आठ लाख र उपविजेताले पाँच लाख रुपैयाँ पाउनेछ।
नेपाललाई हङकङले दियो १५५ रनको चुनौती,बैंकक : थाइल्यान्डको बैंककमा जारी एसीसी इस्टर्न रिजन क्रिकेटको आफ्नो दोस्रो खेलमा नेपाललाई हङकङले १५५ रनको चुनौती दिएको छ। टस जितेर नेपालले फिल्डिङ रोजेपछि हङकङले निर्धारित २० ओभरमा ६ विकेट गुमाउँदै १५४ रन बनाएको हो। हङकङले राम्रो सुरुवात गरेको थियो। उसका ओपनरले ४७ बलमा ५८ रनको साझेदारी गरेका थिए। उक्त साझेदारी सुशन भारीले ७५ ओभरमा तोड्दै नेपाललाई पहिलो सफलता दिलाएका थिए। उनले २६ रन बनाएर खेलिरहेका ओपनर शाहिद वासिफलाई आरिफ शेखको हातबाट क्याच आउट गराएका हुन्। त्यस्तै दोस्रो विकेट पनि कुशलले नै लिएका थिए। उनले अर्का ओपनर निजकात खानलाई ४८ रनमा पेभिलियन पठाएका हुन्। हङकङका मोहम्मद अजिज खान भने २९ रनमा रनआउट भए। यसैगरी लेग स्पीनर सन्दीप लामिछानेले २ विकेट लिए। उनले किंचित साहलाई शून्य र जेम्स एट्किन्सनलाई १३ रनमा आउट गराएका हुन्। नेपालका लागि कुशल मल्लले १ विकेट हात पारे। नेपालले केही समयपछि जवाफी ब्याटिङ गर्नेछ। यसअघि नेपालले शनिबार भएको पहिलो खेलमा मलेसियासँग ११ वर्षपछि २२ रनको अप्रत्यासित हार व्यहोरेको थियो।
सुशनले दिलाए नेपाललाई पहिलो सफलता,बैंकक : थाईल्यान्डको बैंककमा जारी एसीसी इस्टर्न रिजन क्रिकेटको आफ्नो दोस्रो खेलमा नेपालका लागि सुशन भारीले पहिलो सफलता दिलाएका छन्। टस जितेर हङकङविरुद्ध बलिङ गरिरहेको नेपालका लागि उनले महत्वपूर्ण विकेट लिएका हुन्। सुशनले २६ रन बनाएर खेलिरहेका ओपनर शाहिद वासिफलाई क्याच आउट गराएका हुन्। उनले आठौँ ओभरको पाँचौँ बलमा क्याच आउट गराएका हुन्। उनले दुई ओभर बलिङ गर्दा १७ रन खर्चिएर १ विकेट लिएका छन्। नेपालका बलरसामु हङकङका ओपनरको सुरुवाती हाबी टस जितेर बलिङ गरेको नेपालका बलरसामु हङकङका ओपनर ब्याट्स्म्यान सुरुवातमा हाबी देखिएका थिए। ओपनर वासिफ र निजकात खानले ५८ रनको साझेदारी गरे। उनीहरूले मात्र ७४ ओभर खेल्दै हङकङका लागि ५८ रन जोडेका हुन्। अहिले ९१ ओभरको समाप्तीमा हङकङले १ विकेट गुमाउँदै ७५ रन जोडिसकेको छ। यसअघि नेपालले शनिबार भएको पहिलो खेलमा मलेसियासँग २२ रनको अप्रत्यासित हार व्यहोरेको छ।
हङकङसँग नेपालको लज्जास्पद हार,बैंकक : थाइल्यान्डमा जारी एसीसी स्टर्न रिजन टी२० क्रिकेटको दोस्रो खेलमा हङकङसँग नेपालले लज्जास्पद हार व्यहोरेको छ। आइतबार बिहान भएको खेलमा हङकङसँग ४३ रनले नेपाल पराजित भएको हो। टस जितेर नेपालबाट ब्याटिङको निम्तो पाएको हङकङले निर्धारित २० ओभरमा ६ विकेट गुमाउँदै १५४ रन बनाएको थियो । जवाफमा नेपालले १८१ ओभरमा १११ रन मात्रै बनाउन सक्यो । नेपालका लागि कप्तान ज्ञानेन्द्र मल्लले सर्वाधिक ४६ रन जोडे । उनले ४३ बलको सामना गर्दै ४ चौका र १ छक्का हिर्काएका थिए। त्यस्तै ओपनर कुशल मल्लले १४ बलको सामना गर्दै १९ रन बनाएका थिए । त्यस्तै तेस्रो नम्बरमा आएका पारस खड्का र मध्यम क्रममा आएका कुनै पनि ब्याट्स्म्यान चल्न सकेनन्। पूर्व कप्तान पारस ४ रनमै एलबीडब्लू धरापमा परे। अबिनाश बोहराले ७ बलको सामना गर्दै १२ रन जोडे । आरिफ शेखले १० रन बनाए भने उपकप्तान दीपेन्दसिंह ऐरी ८ बलको सामना गर्दै ५ रनमै पेभिलियन फर्किए। यसअघि ब्याटिङ गरेको हङकङले राम्रो सुरुवात गरेको थियो। उसका ओपनरले ४७ बलमा ५८ रनको साझेदारी गरेका थिए। उक्त साझेदारी सुशन भारीले ७५ ओभरमा तोड्दै नेपाललाई पहिलो सफलता दिलाएका थिए। उनले २६ रन बनाएर खेलिरहेका ओपनर शाहिद वासिफलाई आरिफ शेखको हातबाट क्याच आउट गराएका हुन्। त्यस्तै दोस्रो विकेट पनि कुशलले नै लिएका थिए। उनले अर्का ओपनर निजकात खानलाई ४८ रनमा पेभिलियन पठाएका हुन्। हङकङका मोहम्मद अजिज खान भने २९ रनमा रनआउट भए। यसैगरी लेग स्पीनर सन्दीप लामिछानेले २ विकेट लिए। उनले किंचित साहलाई शून्य र जेम्स एट्किन्सनलाई १३ रनमा आउट गराएका हुन्। नेपालका लागि कुशल मल्लले १ विकेट हात पारे। यो हारसँगै नेपाल एसियाकप छनोट चरणमा पुग्ने सम्भावना लगभग समाप्त भएको छ। यसअघि शनिबार मलेसियाविरुद्ध ब्याटिङनचल्दा अप्रत्यासित रूपमा नेपालले २२ रनको हार व्यहोरेको थियो। सन्दीपको कीर्तिमानी सय विकेट १५५ रनको लक्ष्य पछ्याएको नेपालको मध्यम ब्याटिङ मलेसियासँग नेपाल पराजित नेपाललाई हङकङले दियो १५५ रनको चुनौती नेपालको फेरि कमजोर ब्याटिङ
नेपालको फेरि कमजोर ब्याटिङ,काठमाडौं : थाइल्यान्डको बैंककमा जारी एसीसी इस्टर्न रिजन त्रिकेटको आफ्नो दोस्रो खेलमा नेपालले फेरि कमजोर ब्याटिङ गरेको छ। जारी खेलमा हङकङविरुद्ध १५५ रनको लक्ष्य पछ्याइरहेको नेपालले १५औं ओभरको समाप्तीमा ६ विकेट गुमाउँदै ९० रन जोडेको छ। आइतबार पनि ओपनिङमा मलेसियाविरुद्ध खेलाइएको जोडी नै उतारिएको थियो। नयाँ ओपनरका रूपमा कुशल मल्ललाई ल्याइएको छ। त्यस्तै अर्का ओपनर कप्तान ज्ञानेन्द्र मल्ल रहेका छन्। आइतबार भइरहेको दोस्रो खेलमा पहिलो खेलमाभन्दा ओपनरले सुधार भने गरेका छन्। ओपनर कुशलले १४ बलको सामना गर्दै १९ रन जोडे। त्यस्तै ज्ञानेन्द्र मल्लले ४३ बलमा ४६ रन बनाउँदै छैठौँ विकेटका रूपमा क्याच आउट हुन पुगे। त्यस्तै तेस्रो नम्बरमा आएका पारस खड्का र मध्यम क्रममा आएका कुनै पनि ब्याट्स्म्यान चल्न सकेनन्। पूर्व कप्तान पारस ४ रनमै एलबीडब्लू धरापमा परे। त्यस्तै उपकप्तान दीपेन्दसिंह ऐरी ८ बलको सामना गर्दै ५ रनमै पेभिलियन फर्किए भने पवन सर्राफ १ रनमा आउट भए। यसैगरी विनोद भण्डारी ५ रनमा क्याच आउट हुन पुगे। अहिले क्रिजमा आरिफ शेख र करण केसी ९० रनको योगफलमा खेलिरहेका छन्। यसअघि शनिबार मलेसियाविरुद्ध ब्याटिङ नचल्दा अप्रत्यासित रूपमा नेपालले २२ रनको हार व्यहोरेको थियो।
बूढासुब्बा गोल्डकपको उपाधि मनाङलाई,"धरान : मनाङ मस्र्याङ्दी क्लबले २२औं बूढासुब्बा गोल्डकप फुटबल प्रतियोगिताको उपाधि जितेको छ । धरान रंगशालामा शनिबार भएको फाइनलमा नेपाल पुलिस क्लबलाई ३१ गोलले पराजित गर्दै मनाङले उपाधि जितेको हो । धरान फुटबल क्लबको आयोजनामा भएको प्रतियोगिताको विजेता मनाङले नगद १० लाख पुरस्कार प्राप्त गयो । उपविजेता बनेको पुलिसले पाँच लाखमा चित्त बुझायो । मनाङलाई उपाधि दिलाउन दयानन्द सिंहले खेलको ११औं, निशान लिम्बूले ४९औं र विमल रानाले ९३औं गोल गरेका थिए । पुलिसका लागि एक मात्र गोल भोला सिलवालले गरे । मनाङका पुजन उपरकोटीले डिबक्स एरियामा बललाई हातले छोएपछि पुलिसले पेनाल्टी पाएको थियो । खेल अवधिभर मनाङले पुलिसलाई दबाबमा राखेको थियो । फाइनल खेलको म्यान अफ दी म्याच मनाङका अञ्जन विष्ट घोषित भए । उनले १५ हजार नगद पुरस्कार प्राप्त गरे । प्रतियोगिताको उत्कृष्ट खेलाडी मनाङका सुरज विक घोषित भए । उनले एक थान स्कुटर प्राप्त गरे । सर्वाधिक गोलकर्ता मनाङका दयानन्द सिंह घोषित भए । उनले नगद ३५ हजार प्राप्त गरे । उत्कृष्ट मिडफिल्डर मनाङका पुजन उपरकोटी, गोलरक्षक मनाङका अशोक बराल, डिफेन्स पुलिसका सुमन सुवेदी र फरवार्ड पुलिसकै जुमनु राई घोषित भए । मनाङका फुजा टोपे उत्कृष्ट प्रशिक्षक घोषित भए । विधागत रूपका उत्कृष्ट सबैले नगद २५ हजार प्राप्त गरे । विजेतालाई प्रदेश १ का मुख्यमन्त्री शेरधन राई र धरान फुटबल क्लबका अध्यक्ष किशोर राईले पुरस्कार प्रदान गरेका थिए ।"
खप्तड गोल्डकप : सुदूरपश्चिम फाइनलमा,धनगढी : आयोजक सुदूरपश्चिम११ स्पोर्ट्स क्लब पहिलो पटक सुदूरपश्चिम अन्तर्राष्ट्रिय आमन्त्रण खप्तड गोल्डकपको फाइनलमा प्रवेश गरेको छ । धनगढी रंगशालामा शनिबार भएको पहिलो सेमिफाइनलमा विभागीय टोली एपीएफ क्लबलाई २१ गोलले हराउँदै आयोजक सुदूरपश्चिम फाइनलमा पुगेको हो । सुदूरपश्चिमको जितमा दुवै गोल विक्रमसिंह ठकुरीले गरे । एपीएफका आशिष लामाले एक गोल फर्काएका थिए । रोमाञ्चक बनेको खेलको तीनै गोल पहिलो हाफमा भएको थियो । घरेलु समर्थकको साथ पाएको सुदूरपश्चिमले एपीएफविरुद्ध खेलको आठौं मिनेटमा अग्रता लिएको थियो । विक्रमले डिबक्स भित्रबाट उत्कृष्ट गोल गर्दै घरेलु टोलीलाई अग्रता दिलाए । उनले एपीएफका दुई रक्षकलाई बिट गर्दै गोल गरेका थिए । ११औं मिनेटमा विक्रमले व्यक्तिगत दोस्रो गोल गर्दै सुदूरपश्चिमको अग्रता दोब्बर बनाए । त्यसपछि २४औं मिनेटमा एपीएफका आशिषले गोल गरे । डीबक्सको अगाडि प्राप्त बललाई आशिषले दुई रक्षक र आयोजकका गोलरक्षक सुजित बीसीलाई बिट गर्दै उत्कृष्ट गोल गरेका थिए । दोस्रो हाफमा दुवै टोलीले थप गोल गर्न नसक्दा आयोजक विजयी भयो । सुदूरपश्चिमले पहिलोपटक फाइनलमा स्थान बनाएको हो । खेलको म्यान अफ दी म्याच सुदूरपश्चिमका विक्रम चुनिए । उनले १० हजार रुपैयाँ पुरस्कार पाए । आइतबार थ्रीस्टार क्लब र हिमालयन शेर्पा क्लबबीच अर्को सेमिफाइनल खेल हुनेछ । फागुन २० सम्म सञ्चालन हुने प्रतियोगिताको विजेतालाई २१ लाख एक रुपैयाँ र उपविजेतालाई १० लाख एक रुपैयाँ पुरस्कार प्रदान गरिनेछ । सर्वोत्कृष्ट खेलाडीलाई मोटरसाइकल र विधागत उत्कृष्ट खेलाडीलाई जनही १५१५ हजार रुपैयाँ प्रदान गरिने आयोजकले जनाएको छ ।
