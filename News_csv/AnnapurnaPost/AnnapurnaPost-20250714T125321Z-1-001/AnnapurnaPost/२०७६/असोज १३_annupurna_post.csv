शीर्षक,विवरण
वर्क कल्चरलाई संस्थागत गरौं,"आजभोलि हामीमा काम गर्ने जाँगर हराएको छ। कामको सिन्को नभाँची कुरा ठूला गरेर ठालु बन्नलाई कसैले सिकाउनु नै पर्दैन। अरूका आङमा जुम्रो देख्ने, आफ्नो आङमा भैंसी नदेख्ने उखानलाई वास्तविकतामा नै प्रयोग गरिरहेका छौं। केही कामको सुरुवात गर्नु पनि आधा उपलब्धि हो तर हामीलाई काम गर्न लाज लाग्छ। काम गर्न अल्छी लाग्छ, आफूले काम गरेको अरूले देखेमा हेप्छन् भन्ने मानसिकताले जरा गाडेको छ। काम गराइका रूपरङ, तौरतरिका परिवर्तन भएका छन्। करेसाबारीमा झार फुलाएर हरेक दिन मर्निङ वाकको काम गर्न कसले सिकायो ? गाई, भैंसी पाल्न छाडेर आफूले पालेका कुकुरलाई आची गराउन डोर्याउँदै सार्वजनिक बाटोमा लैजाने सभ्यताले हामीलाई अब कस्तो बनाउला ? खेतबारी सबै बाँझा राखेर खुर्सानीसमेत सातआठवटा देशबाट आयात गर्नुले मुलुकको समृद्धि कस्तो होला ? केही वर्ष पहिला दसैं आउँदा सबै गाउँघरका गोरेटा र घोडेटा बाटा खनेर राम्रो बनाउँथे। समूहमा बाबियो र खर काटेर लट्ठे पिङमा चचहुई, चचहुई गर्दथे। सबैका घरआँगनमा फलफूल ढकमक्क फुल्थे र फल्थे। घरगोठधन्सार पँधेरो, विद्यालय, पौवा, इनार, मन्दिरलगायत सबै सार्वजनिक महत्त्वका ठाउँमा मर्मत तथा लिपपोत गरेर चिरीच्याट्ट हुन्थे। करेसाबारीमा फलेका काँक्राहरू एक हातले उचाल्न सकिँदैनथ्यो। बोडी, करेला, घिरौंला, रामतोरिया, लौका, फर्सी, चिचिण्डा फालाफाल हुन्थे। काँक्रा, करेला र कुभिण्डोको अचार अनि दसैंमा पकाएको सेल, रोटी सम्झदा आज पनि मुख मीठो भएर आउँछ। दसैंलाई भनेर पकाउन राखेको मालभौ केरा, लैनो र बकेर्नो भैंसीका दूध मिसाएर जमाएको दही हिजोआज त भन्दा पनि आनन्द लाग्छ। अहिले गाउँगाउँका गोरेटा बाटामा कुरौ र वनमाराले ढकमक्क ढाकेको छ। नाममात्रका कच्ची मोटरबाटाले प्रकृतिलाई नै उजाड र कुरूप बनाएको छ। जहाँजहाँ वरपीपलका चौतारी थिए, तिनै काटेर बनाएका छन् मोटर बाटो। त्यही मोटर बाटो पनि सबैलाई घरघरमै जोड्न मन लाग्छ। भन्दा मोटर बाटो हो, तर चरन चर्ने गाई भैंसी त हिँड्न सक्दैनन् भने त्यो बाटोमा भने मोटर गाडी कसरी गुडोस् ? गुड्न नसकेको मोटरलाई हामीले रसिले बाँधेर तान्न खोज्छौं तर खाल्टाखुल्टी भएर बिग्रिएको बाटोलाई बनाउने जाँगर किन निकाल्दैनौं ? समूहमा मिलेर काम गर्न छाडे मानिसहरू। विदेशबाट झिकाएको महँगा आयातीत कपडा लगाई गोरेटो बाटोमा भएका वनमारा र कुरौंका पत्ताहरू टिप्दै बाटो मर्मतका लागि आर्थिक सहयोग लिन दिनहुँ वडामा र पालिका धाउँछन् हिजोआजका आधुनिक मान्छे। दिनहुँ पालिका धाउनुको साटो सबै मिलेर एकछिन वनमारा फडानी गर्न केले रोक्छ हामीलाई ? वीर नेपालीका सन्तान हामी जस्तोसुकै सानो कामलाई पनि अरूसँग निर्लज्ज हात थाप्ने कसले बनायो ? यो तरिकाले स्वाभिमानी नेपालीको स्वाभिमान खै कता जाँदै छ ? भर्खर विकास हुन थालेको बजार बस्तीमा म बस्छु। घरवरपरका बाटो सबै पिच छन्। जब पानी पर्न थाल्छ, पानीका भेल र घरका ढलहरू सबै त्यही पिच बाटोबाट बग्छन्। त्यो समयमा हेर्दा लाग्छ, यो कुनै पिच बाटो नभएर खोला हो। दुईचारजना मिलेर हाम्रा सामान्य घरेलु कोदालाले पानीका भेल पन्छाउने हो भने पनि त्यो पानीलाई सजिलै बाटो काटेर अन्यत्र तर्काउन सकिन्छ। हामी वास्ता गर्दैनौं। खैं हाम्रो जाँगर कहाँ हरायो ? दिनहुँ कार्यालय हिँड्दा भन्छन्, म्याम, यो पानी तर्काउन बजेट पार्नुपर्यो। नाला र ढलका लागि लौ न पहल गर्नोस्। म सोच्न थाल्छु बजार बस्तीको नलढल त सरकारी बजेटले बनाउला रे, तर हाम्रो मस्तिष्कमा जमेर बसेका केही गर्न नसक्ने ढललाई कसरी सफा गर्ने हो ? आफ्नो काम आफैं गर्दा सानो भइन्छ भन्ने सोचाइलाई कसरी हटाउने हो ? हरेक ठूला मान्छेहरूले ससाना काम आफैंले निर्धक्कसँग गर्छन् कहिलेसम्म बुझ्दैनौं ? हरेक मानिस काममा व्यस्त हुने हो भने अन्य नराम्रा कामकुरा गर्न फुर्सद हुँदैन। हामी त बाह्रै घण्टा फुर्सदमा बिताउने बानी परेका छौं। कि त सामाजिक सञ्जालमा लाइक र कमेण्डमै भुलेका छौं कि त अरूका कुरा काट्नमै। घरमा एक कप चिया बनाउन ढंग नहुनेहरूलाई बाहिर आकाशपातलका कुरा गर्ने कसले बनायो ? अरूका जति कुरा काटे पनि आफ्नो उन्नति र प्रगति हुँदैन भन्ने हामीले कहिले बुझ्ने ? यहाँ त गफ सबैलाई ठूला लगाउन मनपर्छ, कुरा सबैलाई पूरा गर्न मन पर्छ। बूढापाका भन्ने गर्थे, काम साँच्यो आफूलाई, खाना साँच्यो अर्कोलाई यति पनि बुझ्दैनौं हामी। हामी त शौचालय जान च्याप्दा पनि कुरा काट्नमै तल्लीन हुन्छौं। जुनसुकै विषयको परीक्षा हलमा छिर्नभन्दा पहिला पनि कुरा नै काट्छौं, हलबाट बाहिर निस्कँदा पनि कुरा नै काट्छौं। जुवातास खेलेर समय र धनको बर्बादी गर्छौं र पनि आफूलाई ठूलै मान्छे हौं भन्छौं। हामीले बुझ्न जरुरी छ काम कुनै पनि सानो र ठूलो हुँदैन। यो त हाम्रो सोचाइको उपज मात्र हो। मानिलिनोस् जहाजमा चढेको बेला पाइलट ठूलो, बसमा चढेको बेला ड्राइभर ठूलो, स्कूलमा शिक्षक ठूलो, अस्पतालमा डाक्टर ठूलो, खेतबारीमा किसान ठूलो यहाँ कुनै पनि काम र पेसा सानो हुँदैन। आवश्यकताअनुसार आआफ्नो सबै क्षेत्रमा सबै ठूलो हुन्छ र ठूलो हुन पाउनुपर्छ। शारीरिक रूपमा कमजोर हुनेहरूले त पत्याउनै नसकिने निकै ठूलाठूला काम गर्न सक्छन् भने हामी त झन् सबै कुराबाट निकै बलिया छौं। कमजोर भनेको हाम्रो मानसिकता हो। केही गर्न सकिँदैन भन्ने हीनताको भावना हो। आफूले आफ्नो घरभित्रको फोहोर जथाभावी सडकमा मिल्काउने अनि सरकारले केही गरेन भनेर कुरा मात्र काट्ने हो भने यस्तो बानीले न त देशको विकास हुन्छ न त आफ्नो विकास। परिश्रमको फल मीठो हुन्छ। परिश्रम गर्न छाडेर जेजस्तो कामकुरामा पनि लाजै नमानी अरूसँग हात थाप्ने बानी र पद्धतिको अन्त्य हुन जरुरी छ। यहाँ धेरै भारतीय नागरिकले काम गरेर निकै राम्रो कमाइ गरेका छन्। कपाल काट्नेले, चटपट र पानीपुरी बेच्नेले, तरकारी र फलफूल बेच्नेले, कबाडी सामान संकलन गर्नेलगायत अन्य काम गर्नेले समेत न्यूनतम मासिक रूपमा ५० हजार रुपैयाँभन्दा बढी नाफा कमाउँछन्। हामी नेपाली भने बीसपच्चीस हजार रुपैयाँ मासिक रूपमा कमाउन भनी खाडी मुलुक जानका लागि लाखौं लाख रुपैयाँ लगानी गर्छौं। आफ्नै देशमा, आफ्नै घरआँगनमा जेजस्ता काम गर्न सकिन्छ, त्यही गरेर कमाएको आम्दानी दिगो हुन्छ। यसले पारिवारिक अवस्थामा पनि निकै राम्रो प्रभाव पार्छ। घरपरिवारको मायामोहलाई पैसामा तुलना गर्नु हुँदैन। विदेशमा कमाउने एक लाख रुपैयाँले भन्दा आफ्नै देशमा कमाएको बीसपच्चीस हजार रुपैयाँको बढी महŒव हुन्छ। यसले पारिवारिक विखण्डन ल्याउँदैन। डिप्रेसन, आत्महत्यालगायत अन्य मानसिक रोगबाट व्यक्ति र परिवारलाई बचाउँछ। सामाजिक मूल्यमान्यतालाई समेत टेवा दिन्छ। अबको आवश्यकता भनेको वर्क कल्चरको निर्माण गर्नु हो। आफूले काम नगर्ने अनि दोष अरूलाई लगाउने बानी हटाउनु हो। चियापसलमा जम्मा भएर अनावश्यक राजनीतिक गफ गर्ने बानीलाई घटाउनु हो। काम गर्ने बानीको सुरुवात आफूबाट सुरु गरौं। सुरुवाती चरणमा थोरै काम गर्न थाल्यौं भने पनि पछि यसले विस्तारै निकै ठूला उपलब्धि हासिल गर्न सकिन्छ।"
संविधानप्रतिको अपनत्व,"सरकारी कार्यशैली, व्यवहारमा सुधार आएन भने संविधानप्रति अपनत्व बढ्ने नभई आम मानिसमा निराशा उत्पन्न हुन सक्नेतर्फ दलहरु सजग हुन आवश्यक छ जनइच्छा र आकांंक्षा प्रतिबिम्बित भएको संविधान लागू भएको चार वर्ष पूरा भयो। तर, कार्यान्वयनका प्रक्रियामा देखिएका जटिलता र शैलीले संविधानले अंगीकार गरेको व्यवस्थाप्रति क्रमश: जनविश्वास घट्दो छ। संविधान दिवस मनाउन उर्दी लगाउनुपर्ने अवस्था यसको ज्वलन्त प्रमाण हो। जनताले संविधानप्रति अपनत्व महसुस गर्नै सकेनन्। संविधान जारीपछि मुलुकलाई द्रूत आर्थिक विकासतर्फ लैजान सकेको भए आमजनतामा संविधान र व्यवस्थाप्रति अपनत्व बढ्ने थियो। राजनीतिक दलहरूले जनताको संविधान भनेर ढोल पिट्दै गर्दा असुरक्षा, गरिबी र वैदेशिक रोजगारमा जानेको संख्या झन् बढ्न थालेपछि संविधानले अंगीकार गरेको व्यवस्थाप्रति नै वितृष्णा उत्पन्न हुन थाल्यो। दलहरू जनअसन्तुष्टि सम्बोधनमा गम्भीर हुन नसक्दा संघीय व्यवस्थाप्रति नै प्रश्न उठ्न थालेको छ। व्यवस्था आफैंमा खराब हुँदैन। त्यसलाई सञ्चालन गर्ने पात्र असल हुन सकेन भने व्यवस्थाले दोष पाउँछ। २००४ देखि ०७२ सम्म जारी भएका सातवटैमध्ये ६ वटा संविधान राजनीतिक द्वन्द्व र अस्थिरताकै कारण लामो समयसम्म स्थिर हुन सकेनन्। ठूलो सकस र जनताको भावनाअनुसार बनेको पछिल्लो संविधान कार्यान्वयनका सिलसिलाले पनि शुभसंकेत देखाइरहेको छैन। संविधान जारी हुँदा बाँडिएको राजनीतिक स्थायित्व र आर्थिक समृद्धिका सपना पूरा गर्नेतर्फ थोरै मात्र प्रगति हुन सकेको भए सायद यस्तो अवस्था आउने थिएन। धर्म, संस्कृति, परम्परा र मुलुकको संघात्मक स्वरूपमा भौगोलिक तथा सामाजिक विभाजन र संघात्मक तथा समावेशी सिद्धान्त अन्तर्निहित देखिएका छन्। राजनीतिक विकासक्रममा व्यक्ति, परिवार र समाजको शृंखलाबद्ध विचलन र विघटन भएको पाइन्छ। यसबाट हाम्रो सामाजिक स्वरूप कस्तो हुने र हामी कतातिर उन्मुख छौं भन्नेमा मतान्तर देखिन थालेको छ। ठूलाठूला राजनीतिक दलले आफ्नो नीति तथा सिद्धान्तमा समाजवाद र साम्यवादसम्मको रूपान्तरणलाई मूलरूपमा उल्लेख गरे पनि यतिखेरको बदलिँदो विश्व संरचना र त्यसमा भएका परिवर्तनले यी सैद्धान्तिक आधारलाई विकृत तुल्याउँदै लगेको छ। कस्तो किसिमको सामाजिक तथा आर्थिक व्यवस्थातिर नेतृत्व वर्ग अभिमुख हुने हो भन्ने अझै स्पष्ट हुन सकेको छैन। संविधान कार्यान्वयनमा उत्पन्न जटिलता यसैका परिणाम हुन्। संविधानले सामाजिक स्वरूपको परिकल्पना गरे पनि हामी त्यतातिर अभिमुख भएका छैनौं। समावेशी सिद्धान्तलाई अंगीकार गरिएको भनिए पनि २०७४ सालमा भएका स्थानीय तथा प्रादेशिक निर्वाचनको नतिजा केलाएर हेर्ने हो भने समाज विकासको क्रम सकारात्मक रूपमा अघि बढेको पाइँदैन। संघात्मक स्वरूप नै विवादमा रह्यो। संघात्मक स्वरूपले राज्यको जनसंख्या र भौगोलिक अवस्थालाई भन्दा पनि जातीय र साम्प्रदायिक स्वरूपलाई बढी प्र श्रय दियो भन्नेहरू एकातिर क्रियाशील पाइएको छ भने अर्कोतिर भौगोलिक, जनसांख्यिक, भाषागत र जातीय स्वरूप हेर्दा संविधानमा उल्लिखित संरचनामै विवाद छ। यसले राष्ट्रिय एकता, सामाजिक सद्भाव र धार्मिक आस्थामा दक्खल दिएको छ। यसले विभाजन र वैमनस्य बढाएको छ। संविधानले दिएको अधिकार पनि नि:सृत हुन नसक्दा संघात्मक व्यवस्थाले नागरिकनागरिकबीच विभाजन र वैमनस्यको आधार खडा गर्यो। प्रदेश र गाउँ तथा केन्द्र र प्रदेशबीच अधिकारमै अन्योल छ। नगरपालिका र गाउँपालिकाको संरचना घोषणामा देखिएको अप्राकृतिक स्वरूपले सबैलाई आश्चर्यचकित बनाएको थियो। गहिरो अध्ययन, अनुसन्धान र विश्लेषण नगरी हतारमा गरिएको परिवर्तनका कारण निकायगत संगठन, काम, कर्तव्य र अधिकार क्षेत्रका विषयमा व्यावहारिक अवरोध र कठिनाइ उत्पन्न हुन थालेको छ। यी निकायमा निर्वाचित जनप्रतिनिधि कसरी आफ्नो क्षेत्रको विकास गर्ने, कस्तो नीति अवलम्बन गर्ने र आफ्नो कार्य अवधिभित्र के काम देखाउने भन्ने सम्बन्धमा उकुसमुकुस र उत्तेजित नभएका होइनन्। यो सकारात्मक पक्ष हो। तर, उनीहरूलाई नेतृत्व तहले सावधानी र बुद्धिमत्तापूर्ण तरिकाले डोर्याउनुपर्ने अवस्था छ। साधनस्रोत परिचालनका नाममा सर्वसाधारणलाई अत्यधिक करको भार परेकाले जनतामा संघीय, प्रादेशिक र स्थानीय सरकारप्रति नकारात्मक भावना उत्पन्न हुन थालेको छ। यसबाट सरकारको स्वरूप परिवर्तनमा दूरगामी असर पर्ने स्पष्ट छ। यसले संविधानलाई सार्थक बनाउन मद्दत गर्दैन। संविधानमा आर्थिक समृद्धिको कुरा गरिए पनि दुईतिहाइको सरकार हुँदा पनि आर्थिक नीतिको स्वरूप र साधनस्रोत परिचालनमा दीर्घकालीन तथा स्पष्ट योजना ल्याउन सकेको देखिँदैन। हचुवाका भरमा अर्थनीति, मुद्रानीति तथा व्यापार र परिवहन अनि लगानीको सम्बन्धका कार्यक्रम सञ्चालन गर्दा यसबाट पनि जनमानस तथा लगानीकर्तामा विश्वासको वातावरण बनाउन सकिएको छैन। निजी लगानीलाई नियन्त्रण गर्नु, भूनीतिबारे स्पष्ट दृष्टिकोण नहुनु र संविधानले मौलिक अधिकारभित्र राखेको शिक्षा र स्वास्थ्यसेवा सर्वसुलभ भनिए पनि दुई खालको शिक्षानीतिका कारण भएको वर्ग विभाजनले सरकारप्रति आक्रोश बढ्दो छ। गाउँघरमा व्याप्त लगानीकर्ता साहुमहाजनको सट्टा बैंकिङ व्यवस्थाले प्रवेश पाएको छ। तर, बैंकहरूको नियम, नीति र प्रचलन साहुकारको व्यवस्थाभन्दा पनि जटिल र जनतामा त्रासदीपूर्ण अवस्था उत्पन्न हुने खालका छन्। दैनिक पत्रपत्रिकामा प्रकाशित लगानी र असुलीको सूचनाले त्यसको पुष्टि गर्छ। व्यक्ति वा परिवारको सम्पत्तिको मालिक लगानीकर्ताका रूपमा बैंकहरू नै भइरहेको स्पष्ट छ। जुन कुरा बैंकको नाफाको स्रोत केलाएर हेर्ने हो भने स्पष्ट हुन्छ। यस्तो अवस्थामा संविधानले जनतालाई आर्थिकलगायत सम्पूर्ण अधिकार दिएको छ भन्ने तर्कलाई कसरी पुष्टि गर्ने ? सरकारको शासनशैलीले संविधानको मूल्यमान्यता घट्ने र बढ्ने हुन्छ। संविधान लचिलो र उदार भएर मात्र हुँदैन, शासनशैली अनुदार छ भने त्यसको अर्थ रहँदैन। सरकारले संवैधानिक सिद्धान्तअनुसार संविधानको अक्षरश: पालन गर्नुपर्ने हुन्छ, तर यहाँ संविधानको दायरा नाघेर अघि बढ्ने प्रचलन छ। ठूलाठूला आयोजनामा सरकारले प्रशस्त लगानी गर्दै आएको छ। नेपालजस्तो अप्ठेरो भौगोलिक परिस्थिति भएको मुलुकमा पूर्वाधार विकासमा राज्यको सर्वोपरि भूमिका रहन आवश्यक छ। विद्युत्, सडक तथा पुलजस्ता आयोजनामा लगानी रूपमा बढ्दो छ। साना लगानी प्रोत्साहन हुन सकेको छैन। ठूलाठूला आयोजना सञ्चालन गरेर मात्र पनि हुँदैन। लगानी ठूला आयोजनामा केन्द्रित भएपछि अर्थतन्त्र स्वाभाविक रूपमा अघि बढ्न सक्दैन। आज राष्ट्रको ऋण करिब ११ खर्बको हाराहारीमा पुगेको छ। जन्मँदै एउटा शिशुको थाप्लोमा करोडौं राज्यको ऋणभार पर्ने अवस्था छ। रोजगार सिर्जना, आयात प्रतिस्थापन र व्यापार घाटालाई प्राथमिकताका साथ अघि बढाउन सकिएन भने अर्थतन्त्रले गति लिन सक्दैन। भ्रष्टाचारको प्रसंग उठ्दा ठूला आयोजनाप्रति शंका उत्पन्न भएको छ। भ्रष्टाचारको गन्ध आएका कतिपय आयोजनाका जटिल प्रश्नमा सरकार मौन बसिदिँदा शंकाउपशंका उत्पन्न हुनु स्वाभाविक छ। यसका लागि राजनीतिक दल नै अघि बढ्नुपर्छ। संघीय व्यवस्थामा दलहरू नै सर्वोपरि भएकाले उत्पन्न समस्याको समाधान पनि उनीहरूले नै खोज्नुपर्छ। निजामती सेवालाई सक्षम, स्थिर र उपयोगी बनाउनसमेत दलहरू चुकेका छन्। कर्मचारीमा पनि जिम्मेवारी पन्छाउने प्रवृत्ति हावी छ। निजामती कर्मचारीको नियुक्ति र उनीहरूको संलग्नता भनेकै सरकारको अधीनस्थ रहने हो। उनीहरूसँग काम लिनकै लागि करारनामाजस्तो सम्झौताको दस्ताबेज आवश्यक थिएन र छैन। पुरस्कार र सजायको व्यवस्थासहित कर्मचारीलाई अनुशासनमा राख्ने दायित्व सरकारको हो। मूलभूत रूपमा संविधान कार्यान्वयनको मुख्य जिम्मेवारी राजनीतिक नेतृत्व र सरकारमा निहित हुन्छ। संविधान जारी गर्दा सहमतिको दस्ताबेज भनिएको थियो। तर, संवैधानिक, राजनीतिक र प्रशासनक संयन्त्रलाई तदनुकूल सञ्चालन गर्न सरकार र नेतृत्व सक्षम देखिएन। तीनै सरकारको नेतृत्वदायी भूमिकामा रहेका पदाधिकारीको खर्च गर्ने प्रवृत्ति, नेतृत्व तथा पूर्वनेतृत्वको सुरक्षामा देखिएको लावालस्कर, विलासिताका जहाज, गाडी तथा सुविधा हेर्ने हो भने राज्यको स्रोतको ठूलो अंश यसैमा खर्चिएको आभास हुन्छ। संविधान कार्यान्वयनमा देखिएका जटिलताको सम्बोधनमा यसले प्रतिकूल प्रभाव पारेको छ। यसले नेतृत्व वर्ग र दलप्रति बौद्धिक जमात र जनमानसको सोचाइमा प्रतिकूल प्रभाव पर्न थालेको छ। यसबाट संविधानप्रदत्त हकअधिकारकै दुरुपयोग हुन थालेको आभास हुन्छ। जनतालाई सडकमा आउने परिस्थिति निर्माणमा यसैको भूमिका छ। संघीय राज्यव्यवस्था भनेकै अधिकारको विकेन्द्रीकरण हो। सिंहदरबारको अधिकार गाउँगाउँसम्म पुर्याइने भनिए पनि नागरिकले त्यसअनुकूल सेवासुविधा पाउन सकेका छैनन्। सिंहदरबारभित्रको अधिकार होइन, भ्रष्टाचारलाई भने गाउँगाउँमा पुर्याइएको छ। शक्तिको विकेन्द्रीकरणको नाममा भ्रष्टाचारलाई विकेन्द्रीकरण गरिँदा जनतामा आक्रोश उत्पन्न हुनु स्वाभाविक हो। संविधानले लोकतन्त्र र यसका आधारभूत मूल्यमान्यतामा विश्वास राखेको छ। तर नागरिकमा त्यो प्रभाव पर्न सकेको छैन। नागरिक सार्वभौम र स्वतन्त्र रहने व्यवस्था मात्र लोकतन्त्र हुन्छ। यहाँ त कार्यकर्ताकेन्द्रित शासन व्यवस्थालाई लोकतान्त्रिक उपमा दिइएको छ। यसले लोकतन्त्रका धरोहरप्रति नै नागरिकको विश्वास टुट्दै गएको छ। हो, कुनै पनि देशको संविधान आफैंमा पूर्ण हुँदैन। संविधान जारी हुँदैमा सबै समस्याको एकमुष्ट समाधान सम्भव पनि हुँदैन। संविधानप्रति जब सबैको अपनत्व बढ्न थाल्छ अनि यसले पूर्णता पाउने हो। यसका लागि संविधान संशोधन आवश्यक छ। संविधान जारी भएदेखि नै असन्तुष्ट समूहको मात्र नभई सबै वर्ग र समुदायको माग सम्बोधन हुने गरी संशोधन गर्नु उपयुक्त बाटो हो। यसका लागि राष्ट्रिय हितलाई केन्द्रमा राख्न जरुरी छ। अनि मात्र संविधानको पालना गर्नु सबैको कानुनी दायित्व हो भन्ने मान्यताको पुष्टि हुनेछ। सरकारको शासनशैलीले संविधानको मूल्यमान्यता घट्ने र बढ्ने हुन्छ। संविधान लचिलो र उदार भएर मात्र हुँदैन, शासनशैली अनुदार छ भने त्यसको अर्थ रहँदैन। सरकारले संवैधानिक सिद्धान्तअनुसार संविधानको अक्षरश: पालन गर्नुपर्ने हुन्छ, तर यहाँ संविधानको दायरा नाघेर अघि बढ्ने प्रचलन छ। संविधानमा उल्लिखित शब्द र भाषाको अक्षरश: पालना हुने हो असन्तुष्टि पनि क्रमश: सम्बोधन हुँदै जान्छ। कताकता सरकारले बाटो बिराएजस्तो आभास भएको छ। मुलुकमा दुईतिहाइ बहुमतको सरकार छ। जनआकांक्षा सम्बोधन नहुँदा दुईतिहाइको संख्या पुर्याउने प्रतिनिधिप्रति नै निराशा उत्पन्न हुन्छ। यसले आम मानिसलाई समेत निराशातिर धकेल्न सक्छ। यसतर्फ दुईतिहाइको सरकार चनाखो हुनुपर्छ। जनसमर्थन हासिल गर्ने हो भने त्यसका लागि सरकार र दलहरूले कार्यशैली, व्यवहार र संस्कृति सुधार्न आवश्यक छ।"
नेकपामा सी विचारधारा : प्रशिक्षणको परकम्प,"प्रशिक्षण देश विकासका लागि आवश्यक वैचारिक छलफल र अनुभव साटासाट गर्नु मात्र थियाे उत्तरतिरको स्थल सिमाना नै १४१४ किमि जोडिएको छिमेकी मुलुक चीनसँगको नेपालको सम्बन्ध शदीयौं पुरानो छ। सातौं शताब्दीमा तिब्बतका स्रोङचोङ गम्पोसँग नेपालकी चेली भृकुटीसँग वैवाहिक सम्बन्ध स्थापित हुनुभन्दा तीन सय वर्षअगाडि अर्थात् चौथो शताब्दीमा नै भिक्षु बुद्धभद्र चीन पुगेको पाइएको छ। दक्षिण तथा पश्चिमका व्यापारी र पादरीहरूको तिब्बत जाने मुख्य पैदल मार्ग नेपाल हुँदै थियो। यो ऐतिहासिक, सांस्कृतिक सम्बन्ध हुँदाहुँदै पनि सन् १९५५ मा आधुनिक चीन र नेपालबीच कूटनीतिक सम्बन्धले औपचारिकता पाएको थियो। नेपालसँग दौत्य सम्बन्ध कायम भएको ६ दशकमा आर्थिक, भौतिक समृद्धिमा ठूलो फड्को मारेको छ भने नेपाल कछुवा चालमै छ। आधुनिक चीनको प्रारम्भिक चरणमा माओत्से तुङ गृहयुद्धमा फसेको चीनलाई मुक्त गराए र जनता एकजुट गराएर कम्युनिस्ट शासन प्रणाली लागू गरे। दोस्रो चरणमा देङ स्याओ पिङले चीनलाई खुला अर्थनीतिका माध्यमबाट अनुशासित आर्थिक समृद्धिमा डोर्याए। देङपछि चीनको नेतृत्व गरेका जियाङ जमिन र हु जिन्ताओले विदेश नीतिमा साइलेन्ट पोलिसी अवलम्बन गरेर आफ्ना पूर्ववर्ती नेता माओ र देङले निर्माण गरेको आधारशिलामा अडिएर देशलाई आर्थिक समृद्धिको बाटोमा नेतृत्व गरे। सन् २०१२ मा सी जिनपिङ सत्तामा आएपछि देङकै पालादेखि अवलम्बन गरेको साइलेन्ट वा डिफेन्सिभ पोलिसिभन्दा माथि उठी अफेन्सिभ वा प्रोएक्टिभ विदेश नीति अवलम्बन गरे। विश्व मञ्चमा चीनको बलियो उपस्थिति देखाए। देङले आफ्नो कार्यकालमा पाँचपटक मात्र देश छाडे भने जियान जमिन र हु जिन्ताओले आफ्नो कार्यकालमा १० देशको भन्दा बढी भ्रमण गरेनन्। सी चीनको इतिहासमै सबैभन्दा धेरै विदेश भ्रमण गर्ने नेतामा पर्छन्। सीले प्रोएक्टिभ विदेश नीतिअनुसार विश्व मञ्चमा चीनको प्रभावशाली उपस्थिति गराएर शीतयुद्धपछिको विश्व राजनीतिको एकल धु्रवीय शक्ति अमेरिकाकोे विकल्पका रूपमा चीनलाई स्थापित गर्ने क्रममा छन्। उनले चीनलाई विश्वको दोस्रो आर्थिक शक्तिका रूपमा स्थापित गरि नै सके भने व्यापारमा पहिलो बनाए। सीले चिनियाँ विशेषताको समाजवादी मोडल निर्माण गरे। उनकै पालामा चीनको गरिबी निवारण गति चमत्कारित रूपमा अघि बढ्यो। उनी सत्तामा आएपछि सात वर्षमा आठ करोड जनतालाई गरिबीमुक्त बनाए। सन् २०२० सम्म देशलाई गरिबीबाट पूर्णरूपमा मुक्त गराउने सीको योजना पूर्ण नहोला भन्न सकिँदैन। हाम्रै छिमेक चीनमा संसारलाई आश्चर्यमा पार्ने द्रूत गतिको विकास र समृद्धिको साक्षी नेपाल पनि हो। नेपालले आफ्नो छिमेकीले कुन विधि र प्रक्रिया अपनाएर द्रूत समृद्धिको बाटो लियो भन्ने छिमेकी देशको हैसियतले चासो राख्नु स्वाभाविक हो। सोहीअनुसार नेपालको सत्तासीन पार्टीको स्कुल विभाग र चिनियाँ कम्युनिस्ट पार्टीको विदेश विभागको संयुक्त आयोजनामा सी जिनपिङको विचारधाराबारे चिनियाँ कम्युनिस्ट पार्टीको धारणा तथा नेपाल कम्युनिस्ट पार्टी र चिनियाँ कम्युनिस्ट पार्टीबीच विचारधारात्मक छलफल कार्यक्रम राखियो। यो कार्यक्रम बाहिर भनिएजस्तो कुनै प्रशिक्षण कार्यक्रम नभएर वैचारिक छलफल थियो। चीनतिर ढल्कियो नेकपा सी पथ पढ्नै नहुने हो ? नेकपाको सी प्रेम : भूराजनीतिक भुमरीमा नेपाल यो दुईदिने कार्यक्रममा गरिबी निवारण, संगठन अभ्यास, बीआरआई, स्कुल विभाग, पार्टी सदस्यता वितरण र नियन्त्रण आदि विषयमा चिनियाँ अनुभव र नेपाली जिज्ञासासहितको छालफल प्रश्नोत्तर कार्यक्रम थियो। नेपालमा सुखी नेपाली भन्ने नाराजस्तै चीनमा पनि सहज जीवन भन्ने नारा लिइएको छ। जीवन सुखी अर्थात् सहज बनाउन चीनले अवलम्बन गरेका नीति कार्यक्रमका बारेमा जानकारी दिइयो। चीनमा अभ्यास गरिएका नीति कार्यक्रम चिनियाँ विशेषताका छन् र नेपालका लागि हुबहु अनुकरणीय नभए पनि सहयोगी हुन सक्छन्। दुईदिने छलफल कार्यक्रम सी पथ वा माओ पथको प्रशिक्षण नभएर चीनको नयाँ समाजवाद र विकासको मोडल अनि गरिबी निवारणमा अपनाइएका रणनीतिको चिनियाँ अनुभव लिनु मात्र थियो। स्थल सिमाना जोडिएको छिमेकी, विश्व महाशक्तिका रूपमा उदाउँदो समृद्ध मुलुकका प्रतिनिधिसँग नेपालका सत्तासीन पार्टीले अन्तरक्रिया गर्नु, अनुभव आदानप्रदान गर्नु देशका लागि राम्रो हो। यो कार्यक्रमका कारण नेपाल चीनतिर ढल्कियो वा अमेरिका, ईयू र भारतलाई चिढ्याइयो भन्ने खालका तर्क देशलाई यथास्थितिवादबाट अघि बढ्न नदिने कायर तर्क हुन्। महŒवपूर्ण कुरा त के हो भने चीन र नेपालका सत्ताधारी पार्टीका प्रतिनिधिबीच भएको छलफलबाट नेपालले केकस्तो र कति सिक्यो अनि सिकेका राम्रा कुरा नेपाली ढाँचामा कार्यान्वयन प्रयास गर्छ वा गर्दैन भन्ने मुख्य हो। एउटा आर्थिक, प्राविधिक, व्यापारिक, सामरिक हिसाबले विश्व शक्तिका रूपमा उदीयमान राष्ट्र जोसँग स्थल सिमाना मात्र जोडिएको होइन, परापूर्वकालबाट सांस्कृतिक, धार्मिक, वैवाहिक र व्यापारिक सम्बन्धसमेत जोडिएको नेपालको स्थायी मित्र, समृद्ध मुलुकसँग विचारको आदानप्रदान, छलफल, अन्तरक्रिया गर्नुलाई असंलग्न परराष्ट्रनीति, अन्तर्राष्ट्रिय राजनीतिक खिचातानी, भारत, युरोप, अमेरिका, इन्डोप्यासफिक स्ट्राटेजी आदिसँग जोडेर शंकाउपशंका गर्न जरुरी छैन। यस्ता कार्यक्रम अर्को छिमेकी भारतसँग पनि हुन आवश्यक छ। अन्य विकसित देशसँग पनि विकासका मोडलबारेमा ज्ञान लिन छलफल र अन्तरक्रिया गर्नु राम्रो हुनेछ। अहिलेको यो दुईदिने छलफल कार्यक्रम कुनै प्रशिक्षण कार्यक्रम हुँदै होइन, मात्र एक वैचारिक छलफल र अनुभवको साटासाट मात्र हो। चीनले सामानको निर्यात गर्छ प्रणालीको निर्यात गर्दैन। चीनले नेपाललाई आफ्नो जस्तै एकदलीय प्रणाली लागू गर कहिल्यै भनेन, भन्दैन पनि। चीनको चासो नेपालमा स्थिर सरकार, शान्ति र स्थिरता होस्। सरकार जुनसकै विचारधाराले निर्देशित भएको भए पनि चीनलाई तात्विक असर गर्दैन। चीनको मुख्य चासो नेपालमा पश्चिमा र अमेरिकी शक्ति खेलेर चीनको तिब्बत पठारलाई खल्बलाउने प्रयास नगरून् भन्ने मात्र हो। यस अर्थमा चीनको चासो नेपालमा रहँदै आयो र अहिले स्थिर सरकार भएको बेला अलि चासो बढेको पक्कै हो। हुन त छिमेकी मुलुकको मात्र नभएर नेपालको भौगोलिक अवस्थिति र राजनीतिक स्थिरताले नेपालप्रति अन्तर्राष्ट्रिय जगत्मा नै चासो बढेको छ, जुन हाम्रा लागि गर्वको विषय त हो नै, त्यत्तिकै अवसर र जोखिमयुक्त अवस्था पनि। संयोगवश पछिल्लो समय चीन र भारतबीच मधुमास चलेको बेला अमेरिकाले पनि दक्षिण एसियाका मुलुकसँग स्वतन्त्र सम्पर्क विस्तार गर्न चाहेको छ। नेपालजस्ता साना मुलुकका लागि यो कूटनीतिक क्षेत्र र महत्त्व बढाउने एक अवसर पनि हो। यस्तो बेला कूटनीतिक सन्तुलन राख्न सकिएन भने नेपाल विश्व कूटनीतिक मञ्चमा एक्लिन सक्ने खतरा पनि उत्तिकै छ। नेपाल स्वाधीन र सार्वभौमसत्ता जनतामा निहित रहेको लोकतान्त्रिक मुलुक हो, जसले आफ्ना निर्णय आफंै गर्न सक्छ। राजा महेन्द्रले कोदारी राजमार्ग खोल्ने सम्झौता चीनसँग गरेर आउँदा केही छिमेकी नेपालमा कम्युनिस्ट प्रणाली आउने भयो भनेर पिरोलिँदा साम्यवाद ट्याक्सी चढेर आउँदैन भन्नुपरेको थियो। त्यसैले यो दुईदिने छलफल कार्यक्रम पनि कुनै सी पथ वा माओ पथको प्रशिक्षण नभएर चीनको नयाँ समाजवाद र विकासको मोडल अनि गरिबी निवारणमा अपनाइएका रणनीतिको चिनियाँ अनुभव लिनु मात्र थियो। हो, हामीलाई थाहा छ, नेपाल दुई ढुंगाबीचको तरुल हो तर कमजोर बिरुवा होइन। बरु चट्टान फोरेर पनि उम्रिन र बढ्न सक्ने आफ्नो अस्तित्व जोगाउन सक्ने तरुल हो, मुलुक हो।"
प्रविधिमैत्री खेतीपातीका आधार,"संसारको विकसित देशहरूको इतिहास र विकासोन्मुख देशहरूको वर्तमान आवश्यकताले पुष्टि गरेको तथ्य के हो भने कृषि विकास र ग्रामीण रूपान्तरणविना देशको आर्थिक विकास र समृद्धि कठिन हुन्छ। किनकि, विकासोन्मुख देशहरूमा कृषिमा आधारित जीविकोपार्जन गर्ने सीमान्तकृत जनताको ठूलो संख्या छ। त्यसैले त्यो वर्गको रूपान्तरण नै समृद्धिको आधार बन्दछ। नेपालमा पनि यो मान्यता पूर्णत: लागू हुन्छ। नेपालको परिप्रेक्ष्यमा दसबर्से सशस्त्र द्वन्द्व र अर्को दसबर्से संक्रमणकाल पार गरी संविधानसभामार्फत जनताले बनाएको नयाँ संविधानले संघीय गणतान्त्रिक राज्य व्यवस्थाको प्रावधानअनुरूप देशको रूपान्तरणको खाका प्रदान गरिसकेको छ। अहिले सातवटा प्रदेश र ७५३ स्थानीय सरकारहरू पूर्ण सञ्चालनमा रहेको अवस्थामा अब देश विकासको महत्त्वपूर्ण आधार तयार भइसकेको छ भने सरकारले समृद्ध नेपाल, सुखी नेपाली भन्ने विहंगम दृष्टिकोणसहित कृषि, जलस्रोत र पर्यटन क्षेत्रको विकासबाट समृद्धि हासिल गर्ने प्राथमिक क्षेत्रहरू पनि पहिचान गरिसकेको छ। विकासका यी तीन प्राथमिक क्षेत्रमध्ये कृषि क्षेत्रको विकासबारे यहाँ चर्चा गरिएको छ। कृषि विकासका आधार विश्वका अपेक्षाकृत कृषिको विकास भएका देशहरूको अनुभव संशलेषण गर्दा हाम्रो देशमा कृषि क्षेत्रको विकास गर्न निम्न अन्तर्सम्बन्धित क्षेत्रहरूको समन्वयात्मक कार्य गर्नुपर्ने देखिन्छ : जनशक्ति विकास : सक्षम, समसामयिक र प्रतिबद्ध जनशक्ति कृषि विकासको आधार हुने रहेछ। कृषि जनशक्तिको समीक्षा गर्दा देशलाई आवश्यक पर्ने कृषि जनशक्ति कति हो, उपलब्ध कति छ र अपुग कति छ भन्ने तथ्यांकसमेत पाइँदैन। फेरि उपलब्ध जनशक्तिको दक्षता र देशको आवश्यकताबीच तालमेल देखिँदैन। कृषि क्षेत्रमा आवश्यक विशिष्टीकृत जनशक्तिमा कृषि व्यवसायीकरण, कृषि यान्त्रीकरण, कृषि इन्जिनियरिङ, खाद्य प्रविधि, खाद्यसुरक्षा, जलवायु मैत्रीकृषि, स्थानीय, ज्ञान सीप र अनुभव उपयोग गर्ने प्रविधि विकास, जैविक विविधता, कृषक अधिकार, बौद्धिक सम्पत्ति अधिकार, नवीन प्रविधि विकास (जस्तै टिस्यु कल्चर), पुष्प विज्ञान, कृषि उद्यमशीलता विकास, बाली विकास मूल्य शृंखला (भ्यालुचेन), पोस्ट हार्भेस्ट टेक्नोलोजी, मौरीपालन तथा रेशम खेती, गैरकाष्ठ वन पैदावार, कृषिसम्बन्धी नीति विश्लेषण, स्रोत व्यवस्थापन सुशासन, संघीय प्रणालीमा कृषि विकास, कृषि बिमा तथा जोखिम व्यवस्थापन, पानी तथा माटो संरक्षण, रोगकिरा व्यवस्थापन, जैविक प्रविधि र पुनर्प्रयोगीय ऊर्जा, कृषि कर्जा, क्वोरेन्टाइन, समावेशी कृषि प्रणाली, (लिंग, क्षेत्र र वर्ग मैत्री प्रविधि विकास) खाद्य प्रशोधन, कृषि व्यापार तथा बजार व्यवस्थापन, भण्डारण, उत्पादकत्वमा वृद्धिजस्ता विषयमा छ भने कृषि जनशक्ति पुरातनवादी झार विज्ञान, बाली विज्ञानजस्ता साधारण विषयमै सीमित भएको देखिन्छ। यस्तो कृषि जनशक्तिको माग र आपूर्तिबीच तालमेल नहुनुको एउटा प्रमुख कारण हो कृषि विश्वविद्यालयले देशको बदलिएको परिवेशअनुरूप दक्ष जनशक्ति उत्पादन गर्न नसक्नु। यसको पछाडिको कारण हो सक्षम जनशक्ति उत्पादन गर्ने संस्थाहरूमा प्राज्ञिक अभ्यास गर्ने वातावरण नहुनु। जबसम्म कृषि तथा वन विज्ञान विश्वविद्यालय (कृवविवि) लाई विधिसम्मत प्रणाली (सिस्टम) बाट चल्ने पारदर्शी, सहकार्यको संस्कार, प्राज्ञिक निष्ठा र नैतिकताको संस्कारयुक्त र अनुसन्धानमा आधारित प्राज्ञिक अभ्यास भएको बनाउन सकिँदैन। त्यतिबेलासम्म देशको आवश्यकताअनुकूलको जनशक्ति परिपूर्ति सम्भव छैन। यसका लागि सही अवसर आएको छ। किनकि, कृवविविको कार्यकारी नेतृत्व छनोट प्रक्रिया सुरु भइरहेको छ। कृषि विकासबाट देश विकास गर्ने लक्ष्य हासिल गर्न कृषिको जनशक्ति विकास र अनुसन्धान तथा प्रसारणलाई कृवविविमार्फत एकीकृत र प्राथमिकतापूर्वक अघि बढाउन आवश्यक छ। अबको जनशक्ति माथिका विषयमा नवीनतम ज्ञान र सीपले युक्त मात्रै नभई जीवनोपयोगी अभ्यासले निपुण हुन आवश्यक छ। यस्तो जनशक्ति विकास गर्ने थलो कृवविविको कानुन, नीति, पाठ्यक्रम, पठनपाठन शैली, अनुसन्धान, परीक्षा प्रणाली तथा मूल्यांकनका आधार, आर्थिक प्रशासन, सम्बन्धन प्रक्रिया, गुणस्तर निर्धारण, कृषि प्रविधि प्रसार र बाह्य सम्बन्धमा आधारभूत परिवर्तन अपरिहार्य छ। त्यसैले यी आवश्यकता सम्बोधन गर्ने गरी कृषि विश्वविद्यालयको अहिलेको पाठ्यक्रम परिमार्जन आवश्यक छ। नीति : कृषि विकासको माध्यमबाट देशमा समृद्धि हासिल गर्न समयसापेक्ष कृषि नीति, रणनीति र कार्ययोजना आवश्यक छ। बीसबर्से कृषि विकास रणनीतिलाई बदलिएको संघीय प्रणालीअनुरूप बनाउन तथा देशमा आवश्यक पर्ने माथि उल्लिखित विभिन्न विषयका सक्षम जनशक्तिको विकास, अनुसन्धानको विस्तार हुने गरी सरल र स्पष्ट र लक्ष्य निर्धारित गरी सो हासिल गर्न आवश्यक पर्ने ऐन, जनशक्ति, संस्थागत संरचना र बजेटसहितको नीतिगत दस्ताबेज र यसको इमानदार कार्यान्वयन आवश्यक छ। हालको छरिएको नीति वास्तविक किसानले सहयोग पाउन कठिन सहयोगको अभ्यास, नियन्त्रणमुखी, झन्झटिलो प्रक्रिया र अप्रभावकारी कृषि कार्यक्रमलाई परिवर्तन गर्न जरुरी छ। यी आवश्यकता पूरा गर्न सहयोगी हुने गरी कृषि विश्वविद्यालयको नीतिगत व्यवस्था जरुरी छ। अनुसन्धान : नेपालले कृषि अनुसन्धानमा प्राथमिकतासाथ लगानी गरेको पाइँदैन। कृषि विश्वविद्यालय, नेपाल कृषि अनुसन्धान परिषद् र अन्य थुप्रै कृषि अनुसन्धानसम्बन्धी संस्थाहरू भए पनि परिणामको दृष्टिकोणले यिनीहरू प्रभावकारी हुन सकेका छैनन्। यसको प्रमुख कारणमा अनुसन्धानमा बजेटको अपर्याप्तता र राजनीतीकरण नै देखिन्छ। कृषिको विकासबाट आर्थिक विकास गरेका देशहरूमा अनुसन्धानमा पर्याप्त लगानी गरिने र यस्ता महत्त्वपूर्ण अनुसन्धान विश्वविद्यालय र प्राज्ञिक संस्थाहरूले गरेका हुन्छन्। नेपालको परिवेशमा अनुसन्धानको महत्त्व भूमिका खेल्नुपर्ने कृषि तथा वन विज्ञान विश्वविद्यालयमा अनुसन्धानले प्राथमिकता नपाएको, सक्षम, अनुसन्धानमा केन्द्रित प्राज्ञिक जनशक्ति अभाव रहेको र भएको जनशक्ति पनि अनुसन्धानमा भन्दा अन्य क्रियाकलापमा व्यस्त रहेकाले यो विश्वविद्यालयले अनुसन्धानबाट खासै योगदान गर्न सकेको देखिँदैन। त्यसैले अब देशको कृषि अनुसन्धानलाई एकीकृत प्रणालीअन्तर्गत कृवविवि र अरू विभिन्न अनुसन्धान संस्थाहरूको समन्वय र सहकार्यमा देशको आवश्यकता र अनुसन्धानका आधारभूत मर्मअनुरूप अगाडि बढाउन अति आवश्यक छ। देशको कृषि विकासका लागि अनुसन्धान अपरिहार्य भएकाले यसलाई कृवविवि महत्त्वपूर्ण कार्यका रूपमा स्थापित गर्न प्राध्यापक र विद्यार्थीको मूल्यांकनको प्रमुख आधार नै अनुसन्धानमा आधारित नतिजा बनाउन आवश्यक छ। यसका लागि राष्ट्रले विश्वविद्यालयमा विशेष अनुसन्धान कोष स्थापना गरी आन्तरिक प्रतिस्पर्धाबाट प्राध्यापक र विद्यार्थीले अनुसन्धान वृत्ति पाउने व्यवस्था गर्नुपर्छ र देशका कृषि अनुसन्धान संस्थाहरूबीचको समन्वय र सहकार्यलाई नीतिगत र कानुनी रूपमै सुनिश्चित गर्न आवश्यक छ। देशमा आवश्यक पर्ने सबैखाले कृषि उत्पादनमा आत्मनिर्भर रहने, आयात घटाउने र निर्यात बढाउने कार्यमा कृषि अनुसन्धानको महत्त्वपूर्ण भूमिका रहन्छ। यस परिवेशमा अनुसन्धानमा लगानी बढाउनु भनेको कृषि व्यापारमा देखिएको असन्तुलनको अन्त्य पनि हो। देशमा कृषि अनुसन्धान सुरु भएदेखि हालसम्म कति लगानी भयो र कति उपलब्धि भयो भनी गहिरो विश्लेषण गरी अबको बाटो तय गर्न आवश्यक छ। सन् २०१६ को विश्वबैंकको तथ्यांकअनुसार नेपालले आफ्नो कूल ग्राह्स्थ्य उत्पादनको ०३ प्रतिशत मात्र अनुसन्धानमा लगाएको देखिन्छ भने त्यसको न्यून खण्ड मात्र कृषि अनुसन्धानमा लगाएको छ। तर सम्पन्न देशहरू जस्तै स्विडेनले ३२५ प्रतिशत, स्विट्जरल्यान्डले ३३७ प्रतिशत, अमेरिकाले २७४ प्रतिशत, सिंगापुरले (२०१४ मा) २१६ प्रतिशत, दक्षिण कोरियाले ४२३ प्रतिशत, जापानले ३१४ प्रतिशत, इजरायलले ४२५ प्रतिशत र अस्ट्रियाले ३०९ प्रतिशत लगानी गरेको देखिन्छ। विश्वको वार्षिक सरदर अनुसन्धान लगानीमा कूल ग्राहस्थ्य उत्पादनको २२३ प्रतिशत, पूर्वीएसिया तथा प्रशान्त क्षेत्रमा २४९ प्रतिशत, उत्तर अमेरिकामा २६६ प्रतिशत र दक्षिण एसियामा (२०१५ मा) ०५६ प्रतिशत छ, जुन नेपालको (०३० प्रतिशत) भन्दा झण्डै दोब्बर (०५६ प्रतिशत) छ। यसरी हेर्दा नेपालले अनुसन्धानमा लगानी नबढाएसम्म देशको आर्थिक विकास सम्भव छैन। कृषि प्रसार : प्राध्यापक र विद्यार्थीले स्थलगत अध्ययन गर्ने, अनुसन्धान विधि र परिणाम प्रदर्शन र किसानको खेतमैे परीक्षण गरी प्रविधि र ज्ञानसीप किसानसम्म पुर्याउनु अति महत्त्वपूर्ण छ। यसले विश्वविद्यालयलाई सीधै सरोकारवालासँग जोडी समुदायकृषकका समस्यामा आधारित भई अनुसन्धान गर्न सहयोग पुग्छ। त्यसैले कृवविविले आफ्नो कार्यक्षेत्रलाई शिक्षा, अनुसन्धान र प्रसारलाई जोडी एकीकृत रूपमा अगाडि बढाउनु आवश्यक छ र यस्तो अभ्यासलाई अमेरिकाका ल्यान्ड ग्रान्ड विश्वविद्यालयको मोडलको परिमार्जित रूपमा पनि लिन सकिन्छ। निष्कर्ष : विगत ६ दशकको कृषि क्षेत्रको लगानी र उपलब्धि हेर्दा हामीले सन्तोष लिने ठाउँ छैन। विगत ६ दशकमा कृषि लगानी पुरातनवादी र वास्तविक किसानको जीवन सुधार्ने र कृषिका औद्योगीकरण गर्ने खालको भएन। हालको राज्यको आर्थिक विकास र समृद्धिका लागि कृषि क्षेत्रले योगदान दिनका लागि कृषिको औद्योगीकरण र प्राकृतिक स्रोतको समुचित विकास अपरिहार्य छ। अहिलेको कृषि तथा वनजन्य उद्योगहरूको विकास र तुलनात्मक लाभका बालीहरू (जस्तै अलैंची, चिया, कफी, अदुवा, चिराइतो, मसला बाली आदि) उत्पादनको निर्यात, जडिबुटी प्रशोधन तथा निर्यात, इकोटुरिजम, जैविक विविधता र यसको पञ्जीकरण र योसँग सम्बन्धित अध्ययन, अनुसन्धान र अभ्यास आवश्यक छ। यी सबै कार्य गर्न अहिलेसम्म अभ्यास भएको भन्दा भिन्न तथा परिस्कृत अवधारणा, नीति र अभ्यासको आवश्यकता छ। नेपालमा कृषि विकासबाट देश विकास गर्ने लक्ष्य हासिल गर्न कृषिको जनशक्ति विकास र अनुसन्धान तथा प्रसारणलाई कृवविविमार्फत एकीकृत र प्राथमिकतापूर्वक अघि बढाउन आवश्यक छ। यसका लागि सबैभन्दा उपयुक्त रणनीति भनेको कृवविविको क्षमता विकास, प्राज्ञिक वातावरणको सुनिश्चितता र शिक्षणअनुसन्धान र कृषि प्रसार जोड्ने मोडेलको विकास नै हो। यो कार्यमा राज्य जति ढिलो गर्दै जान्छ, कृषि विकास त्यति नै पछि पर्दै जानेछ।"
जनतालाई हार्न नदेऊ,"वर्तमान सरकारलाई अब गल्ती गर्ने छुट छैन, दुईतिहाइको दम्भ देखाएर जनतामा संवैधानिक सर्वोच्चताविरुद्ध संसदीय सर्वोच्चतामा टेकेर जनतामा हैकम चलाउने छुट पनि छैन। अस्ट्रेलियाको संसद् भवनमा सांसदहरू प्रवेश गर्दा जहिले पनि जनताभन्दा तल र दर्शकदीर्घा सांसदहरूले बैठक गर्ने ठाउँभन्दा माथि छ। जनतालाई शिरमा राखेर सरकारले संवैधानिक सर्वाेच्चता कायम राख्दै काम गरेकाले जनता कहिल्यै हार्दैनन्। अस्ट्रेलियाको राष्ट्र प्रमुख बेलायती महारानी छिन्, संवैधानिक सर्वाेच्चताले तिनलाई पनि बाँधेको छ। हाम्रो देशमा हालसालै प्रधानमन्त्रीले उद्घाटन गर्नुभएको संसद् भवन पनि त्यसैगरी बनाइयोस्। वर्तमान मन्त्री वा तिनका मातहतका कर्मचारीले गल्ती गर्ने छुट त्यसकारण छैन एउटा मन्त्रीले भ्रष्टाचार गर्दा गणतन्त्रले भ्रष्टाचार गरेको ठहर्छ, एउटा न्यायाधीशले गलत फैसला गर्दा गणतन्त्रले फैसला गरेको ठहर्छ। एउटा प्रशासक, आईजीपी वा मालपोतको खरिदारले घुस खाँदा गणतन्त्रले घुस खाएको ठहर्छ। हुँदाहुँदा कसैका छोराछोरी बिग्रे भने पनि गणतन्त्रले बिगार्योे भन्ने वाक्यांश सुन्नुपर्ने दिन अब धेरै छैन। किनकि, मुलुक संक्रमणकालीन अवस्थामा छ। सरकार खरो रूपमा प्रस्तुत हुन सकेको छैन। हामी जनताको म्यान्डेट लिएर आएका हौं भन्ने दम्भले जरो गाडेको छ भने जनताले अब तीन वर्षपछि अर्कै म्यान्डेट दिन सक्छन् भन्ने कुरा स्मरण गरेको पाइँदैन। तसर्थ जनताका मनोभावना बुझेर वर्तमान सरकार र त्यसअन्तर्गतका निकायका कुनै व्यक्तिले गल्ती गर्दा सिंगो लोकतान्त्रिक गणतन्त्रप्रति प्रहार हुन नदिन दण्डहीनतालाई प्रमुख कडीका रूपमा अंगीकार गरियो भने वा कानुनको नजरमा कोही नातागोता, आफन्त छैनन् भन्ने न्यायिक सिद्धान्त प्रतिपादन गर्यो भने व्यक्तिको दोष गणतन्त्रमाथि थोपरिँदैन। यसका साथै प्रतिपक्षले पनि सरकारलाई सकारात्मक मार्गनिर्देशन गर्न सक्नुपर्यो। यसर्थ कसैलाई गल्ती गर्ने छुट छैन। इतिहास इतिहास नै हो, जसले भविष्यको प्रतिनिधित्व गर्न सक्दैन। एउटा बयस्कलाई पुन: बाल्यकालमा फर्काउँछु भन्नु र इतिहास भइसकेको कुरालाई पुन: स्थापित गर्छु भन्नु एउटै हो। त्यसका केही अवशेष बाँकी हुनु कुनै नौलो होइन। सकेसम्म वर्तमान सरकार वा व्यवस्थाले सकारात्मक ढंगले त्यस्ता अवशेषहरू निस्तेज पार्न सक्नुपर्छ। इतिहास हेर्ने हो भने, २००७ सालको परिवर्तनपश्चात् पुन: राणाशासन ल्याउन धेरै दौडेका थिए। त्यसैगरी २०४६ साल र हाल आएर २०६२६३ को परिवर्तनलाई सीमित व्यक्तिले पचाउन सकेका छैनन्। ती तत्व नै तिलको पहाड बनाउन खोज्दै छन्। बहुलवादी प्रजातन्त्र एवम् लोकतान्त्रिक गणतन्त्रलाई जनताले अनुमोदित गरिसकेका छन्। आर्थिक क्रान्तिका लागि वर्तमान चाइना मोडल वा चिनियाँ राष्ट्रपति सी जिनपिनको समाजवादी अर्थतन्त्रलाई आत्मसात गर्न लागेको भान हुन्छ। यसलाई सही ढंगले आत्मसात गर्न सकेन भने मुलुक अन्योलमा पर्ने त छँदै छ, भारतले हेर्ने दृष्टिकोणमा समेत नकारात्मक परिवर्तन आउन सक्छ। यसतर्फ सतर्क एवम् चनाखो हुनुपर्छ। अर्कोतर्फ आर्थिक रूपमा चीनले शक्तिशाली राष्ट्र अमेरिकालाई आफ्नो पकडमा राख्न सफल भएको छ। त्यसैगरी अर्काे छिमेकी राष्ट्र भारत राजनीतिक रूपमा वा आतकंवादविरुद्ध लड्न अमेरिकासँग हातेमालो गर्न खोज्दै छ। यो कुरा हालसालै भारतीय मूलका अमेरिकीहरूसँग संयुक्त रूपमा भारतका प्रधानमन्त्री नरेन्द्र मोदी र अमेरिकी राष्ट्रपति डोनाल्ड ट्रम्पबाट एक कार्यक्रममा सम्बोधन गरेबाट पनि प्रस्ट हुन्छ। जनताबाट तिरष्कृत शक्ति र त्यसका सुखभोगीहरूले यो संविधानभित्रबाटै वंशवाद स्थापित गर्न खोज्नु दिवास्वप्न देखेका हुन् वा संविधान पढेकै छैनन् वा बुझेकै छैनन् भन्नुबाहेक के हुन्न सक्छ ? संविधानमा समाजवादउन्मुख भनिएको छ। यो सम्भव छ र अल्पविकसित राष्ट्रका लागि विकासको खुट्किलो चढ्ने माध्यम पनि हो। तर प्रमुख चुनौती भनेको संवैधानिक सर्वोच्चता कायम राख्दै भ्रष्टाचारमुक्त समाज निर्माण गर्न सक्नु पर्यो। यसलाई केही राष्ट्रले नकारात्मक रूपमा लिन सक्छन्। तर चीनले आफ्नो खुट्टामा उभिएर आर्थिक क्रान्ति गर्यो। नेपालले पनि आफ्नो खुट्टामा उभिन सक्छ भन्ने आँट एवं भविष्यको कार्ययोजना तयार गर्न सक्नुपर्यो, जसले नेपालको मुहार फेरियोस्। हालसालै मोतीहारीबाट अमलेखगञ्जसम्म पेट्रोलियम पाइपलाइन ल्याएको छ, जसले वार्षिक अर्बौं रुपैयाँ जोगाउँछ भने उक्त पाइपलाइन काठमाडौंसम्म ल्याउँदा खर्बौं रुपैयाँ जोगिन्छ। त्यसैगरी, अन्य रेलमार्गको कुरा गर्नुभन्दा वीरगन्जकाठमाडौं रेलमार्ग भयो भने करिब पाँच हजार ट्रकले दैनिक काठमाडौं समान ढुवानी गर्नु पर्दैन, जसबाट खर्बौं रुपैयाँ बच्छ। हाल मात्र शिलान्यास भएको थानकोटको सुरुङमार्गले उपत्यका प्रवेशलाई ठूलो सहयोग पुर्याउँछ भने चाबहिल, कोटेश्वर, महारागन्जमा सब वे बनाउन सक्यो भन्ने करोडौं रुपैयाँ बचत हुन्छ। अबको तीन वर्षभित्र नेपालले थोरै मात्रामा विद्युत् निर्यात गर्न सक्ने हुन्छ भने मुलुकको बजेटको करिब ६० प्रतिशत रकम जलविद्युत् र पर्यटनमा खर्च गरौं तब १० वर्षभित्र हामी आफ्नै पौरखमा स्थापित हुन सक्छौं। लोकतान्त्रिक गणतन्त्रको धक्कापश्चात् परकम्प आउनु स्वाभाविकै हो, जुन केही समयपश्चात् आफैं मत्थर हुन्छ र हुँदै छ। मुलुक आर्थिक क्रान्तिमा प्रवेश गर्नेबित्तिकै स्वत: यस्ता परकम्पन गायब हुन्छन्। संविधानको धारा २७४ को संविधान संशोधन ९१० मा नेपालको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताको प्रतिकूल हुने गरी यो संविधान संशोधन गर्न सकिने छैन भनेपछि जनताबाट तिरष्कृत शक्ति र त्यसका सुखभोगीहरूले यो संविधानभित्रबाटै वंशवाद स्थापित गर्न खोज्नु दिवास्वप्न देखेका हुन् वा संविधान पढेकै छैनन् वा बुझेकै छैनन् भन्नुबाहेक के हुन्न सक्छ ? हामीमा पनि त्याग, बलिदान र इमानदारीको भावना रह्यो भने यी दुवै शक्तिसम्पन्न राष्ट्रलाई हाम्रो विकासमा सरिक गराउन सकिन्छ। छिमेकी राष्ट्र भारतमा सन् १८५७ अघि इस्टइन्डिया कम्पनी र भारतीयहरूबीच विभिन्न राज्यमा संघर्ष भइराख्यो, जहाँ भारतीयले नै (ब्रिटिस) इस्टइन्डिया कम्पनीलाई सहयोग गरेपश्चात् भारतका धेरै राज्य इस्टइन्डिया कम्पनीले कब्जा पुन: गर्यो, जसमा एक लखनउ पनि हो। लखटिएका अंगे्रजहरूले शक्ति सञ्चय गरी सर कोलिन क्याम्पवेलको नेतृत्वमा सन् १८५८ एक मार्चदेखि २१ मार्चसम्म जम्मा एक्काइस दिन भएको लडाइँमा इस्टइन्डिया कम्पनीले जित्यो, जसको तीन हजार एक सय सेना र १०४ वटा मात्र बन्दुक थिए, १२७ मारिएका थिए। श्री ३ चन्द्रशमशेरले अंगे्रजको पक्षमा लड्न नेपाली सेना पठाए बेलायती, नेपाली र केही भारतीय सेना मिलेर उक्त लडाइँ जिते। युद्ध जितेपश्चात् जितेका सेनाले लखनउमा ब्रह्मलुट मच्चायो, जहाँ राजा बादशाहहरूको अर्बौं रुपैयाँ, हिरामोती, चाँदी र गरगहना लुटे, जसमा नेपाली सेनाहरू पनि संलग्न थिए, जुन हाल पनि लखनउ लुटका नामले प्रचलित छ। बिचरा नेपाली सेनाले लुटेका सम्पूर्ण नगद तथा जिन्सी सामान चन्द्रशमशेरलाई इमानदारीका साथ बुझाए उता अंगे्रज खुसी यता आफू मालामाल। तसर्थ राणाहरूमध्ये सबभन्दा धनी चन्द्रशमशेर खलक हुन्, जसले लखनउ लुटको हिस्सा पाएका थिए। बाँकी अरू राणाहरूले आफ्नो जयजेथा सिध्याइसके भने चन्द्रशमशेर खलकका भारतलगायत विदेशमा पनि धेरै सम्पत्ति अझै छ। भारतमा १८५८ पश्चात् मात्र अंग्रेजले प्रत्यक्ष शासन गरेका थिए, जहाँ बक्सिसका नाममा हजारौं बिघा जग्गा आफ्ना समर्थकलाई दिइयो, उक्त जग्गाबाट उत्पादित अन्न अंगे्रजहरूलाई नै सस्तोमा बेच्नुपथ्र्योेे। यो एउटा उदाहरण मात्र हो। यस्ता हजारौं छन्। त्यस्तै नेपालमा पनि २४० वर्षमा धेरैले बक्सिस पाए भने १०४ बर्से राणाकालमा हजारौं रोपानी वा बिघा जग्गा बक्सिस दिइयो आफ्ना आसेपासेलाई। धेरै जनाताका सम्पत्ति खोसियो, जुन लखनउ लुटकै प्रवृत्ति हो। के अब जनताले त्यो प्रवृत्ति पुन: स्विकार्लान् ? तसर्थ धक्कापछिको परकम्पले केही हदसम्म सतर्क अवश्य बनाउँछ, उलटपुलट होइन।"
जिम्बाब्वे र नेपालभन्दा तेस्रो डिभिजनको सिंगापुर बलियो ?,"सिंगापुर : सिंगापुरमा नेपालसहित जिम्बाब्वे र सिंगापुरबीचको त्रिकोणात्मक टी२० सिरिज चलिरहेको छ। आइतबारको खेलमा डिभिजन ३ मा रहेको सिंगापुले टेस्ट मान्यता प्राप्त जिम्बाब्वेलाई पराजित गरेको छ । ब्याटिङ, बलिङ दुवैमा उत्कृष्ट प्रदर्शन गरी सिंगापुरले ४ रनको रेमाञ्चक जित निकाल्यो। वर्षाले खेल सुरु हुन केही ढिला भएपछि १८ ओभरमा छोट्याइएको थियो । टस जितेर पहिले ब्याटिङ गरेको सिंगापुरले आक्रामक ब्याटिङ गर्दै १८ ओभरमा ९ विकेट गुमाएर १८१ रन बनायो । सिंगापुरका लागि टीम डेविड र मनप्रिट सिंहले ४१४१ रन बनाए । रोहन रङगर्जनले ३९, सुरेन्द्र चन्द्रमोहनले २३ रन बनाए । अन्तिम ओभरमा जिम्बाब्वेले लगातार विकेट नलिएको भए अझैं ठूलो स्कोर बन्ने देखिन्थ्यो । १८२ रनको स्कोर पछ्याएको जिम्बाब्बवेले सुरुदेखि नै सिंगापुरमाथि दबाब बनाउँदै ब्याटिङ गरिरहेको थियो । १५औं ओभरको खेल सकिँदासम्म जिम्बाब्वे पूर्णरुपमा हाबी थियो । ३ विकेट गुमाएर १५९ रन बनाएको थियो । जितका लागि १८ बलमा २३ चाहिएको थियो । ७ विकेट हातमा थियो । १६औं ओभरमा अर्काे एक विकेट गुमाएर ६ रन बनाउँदा १२ बलमा १७ रन चाहिएको थियो जितका लागि । जम्मा ४ विकेट गुमेको थियो। पारसको ऐतिहासिक शतक अन्तर्राष्ट्रिय टी२० मा शतक : एक क्रिकेटरको दुर्लभ सपना त्यसपछि १७औं ओभरमा सिंगापुरका जनक प्रकाशले अर्काे २ विकेट लिएर जम्मा ७ रन मात्रै दिए । जितका लागि अन्तिम ओभरमा १० रन चाहिएको थियो । अन्तिम ओभरमा पनि जिम्बाब्वेको थप एक विकेट गुम्यो र जम्मा ५ रन भन्दा जोड्न सकेन र ४ रनको हार व्यहोर्यो । सिंगापुरले जिम्बाब्वेलाई हराएपछि सिरिजमा तीनै टोलीले एकएक जित दर्ज गराएको छन् । नेट रनरेटका आधारमा नेपाल शीर्ष स्थानमा छ । शनिबार नेपालले सिंगापुरमाथि ९ विकेटको फराकिलो जित निकाल्दा सिंगापुर कमजोर टोली भएकाले पारस खड्काले शतक बनाउन र नेपालले सहजै जित्न सकेको भन्ने खालका प्रतिक्रिया पनि आएका थिए । यस सिरिजका खेल हेर्दा टेस्ट राष्ट्र जिम्बाब्वे र एकदिवसीय मान्यता प्राप्त नेपालभन्दा सिंगापुर कुनै कोणबाट पनि कमजोर देखिँदैन। बरु बलिङ ब्याटिङ दुवैमा सिंगापुर आत्मविश्वासका साथ खुलेर खेलेको देखिन्छ । शुक्रबारको खेलमा जिम्बाब्वेविरुद्ध नेपालका ब्याट्सम्यान क्रिजमा टिक्न मुस्किल देखिएको थियो । नेपालविरुद्ध पनि सिंगापुरको ब्याटिङ उत्कृष्ट नै थियो । २० ओभरमा नेपालले ३ विकेटभन्दा लिन सकेन । जिम्बाब्वेको ३ विकेट लिएका सन्दीप लामिछानेले किफायती बलिङ गरेपनि विकेट लिन सकेनन। अब अर्काे खेल मंगलबार नेपाल र जिम्बाब्वेबीच हुनेछ ।"
