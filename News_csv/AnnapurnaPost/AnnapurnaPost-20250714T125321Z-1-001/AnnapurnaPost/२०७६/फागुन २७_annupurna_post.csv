शीर्षक,विवरण
असत्यमाथि सत्यको जित,"कोन तालमें ढोलक बाजे, कोन तालमें मजिरा जाहि तालमें राधा नाचें, ताहि तालमें मिरा जोगिरा सारारा। अर्थात जुन तालमा ढोलक र मजिरा बाज्छ त्यही तालमा राधा र मिरा नाच्छिन्, जोगिरा सारारा। यस्तै यस्तै लोकगीत र संस्कृतिको झलक दिने रंगैरंगको पर्व अर्थात होली (फागु पर्व) घर आँगनमा आइपुगेको छ। वर्षभरिको आपसी शत्रुता, ईश्र्या, द्वेष, रिस राग, कलह, ठूलो र सानो जातबीचको खाडललाई बिसाएर पारस्परिक प्रेम र स्नेह दर्शाउने उत्कृष्ट सन्देश बोकेको होली पर्व राजधानीबासीले सोमबार र उपत्यबाहिर मंगलबार र बुधबार गरी दुई दिन उल्लासमय वातावरणमा मनाउने प्रचलन छ। कोरोना भाइरसका संक्रमण फैलन सक्ने भन्दै उपत्यकामा भने सरकारले सकेसम्म होली नखेल्न आग्रह गरेको छ। तराईका जिल्ला प्रशासन कार्यालयहरूले पनि सकेसम्म होली सचेत भएर खेल्न सूचना नै जारी गरेका छन्। होली पर्वलाई साम्प्रदायिक सद्भावको प्रतीक पनि मानिन्छ। यसमा सबै जातजाति, धर्मालम्बी र सबै वर्णका मानिस समभावले सरिक हुन्छन्। धनी र गरिबबीच कुनै भेदभाव हुँदैन। अधर्ममाथि धर्मको जित, असत्यमाथि सत्यको जित र कुकर्ममाथि सुकर्मको जितको प्रतीकका रूपमा मनाइने रंगविरंगी होली पर्वको तयारी सम्पन्न भएको छ। होलीलाई जातीय संरचना र संस्कृतिअनुसार विभिन्न नामबाट चिनिन्छ। भारतीय नागरिकले होली, नेपालीले फागु पूर्णिमा, भोजपुरिया, अवधि र मिथिलाञ्चलवासीले फगुवा अथवा होरी भन्ने चलन छ। कसैले होलिकोत्सव भने कसैले फाल्गुनोत्सव, मदनोत्सव, कामोत्सव, अंगोत्सव, मधुउत्सव र चैत्रोत्सव नामले पनि यसलाई सम्बोधन गर्दै आएका छन्। नाम विविध भए पनि यसको मूल सन्देश एउटै हो वर्षभरिको आपसी रिसरागलाई थाति राखेर यस पर्वको माध्यमबाट राम्रो सम्बन्ध विस्तार गर्नु। अधर्ममाथि धर्मको जित, असत्यमाथि सत्यको जित र कुकर्ममाथि सुकर्मको जितको प्रतीकका रूपमा रंगविरंगी होली पर्व मनाइने गरिन्छ। व्यस्त, तनावग्रस्त तथा बोझिलो मनलाई किनारा लगाएर केही समयका लागि भए पनि खुसीपूर्वक बाँच्न यो पर्वले सिकाउँछ, मैथिली संस्कृतिविद् डारामदयाल राकेश भन्छन्। पर्वको मूलमन्त्र नै पारस्परिक मैत्रीसम्बन्ध हो। सालभरिका रिस राग, मतभिन्नता र आपसी मनमुटाव बिर्सेर एक आपसमा अंगालो (गलामा गला मिलाएर) मारेर यो पर्व मनाउने चलन छ। होलीको आरम्भ वसन्त पञ्चमीदेखि नै हुन्छ। जब मानिस चिन्ताविहीन, तनावमुक्त हुन्छ र कामकाजको भारीबाट उन्मुक्त हुन्छ तब ऊ आमोद प्रमोद र मनोरन्जनमा लाग्न खोज्छ। क्षणिक समयका लागि भए पनि ऊ आनन्द प्राप्त गर्न खोज्छन्। होलीको वैज्ञानिक विशेषता पनि यिनै हुन्। वसन्त ऋतु उत्सर्गमा पुगेका बेला, बोटविरुवामा रंगिचंगी फूल फुलेका बेला, कोइली सुमधुर र सरस गीत गाइरहेको बेलामा मनाइने यो पर्वको मिथिलाञ्चलमा अति महत्व छ। पौराणिक तथा धार्मिक पक्ष लंकाका राजा रावणमाथि विजय प्राप्तिपछि अयोध्या (अबध) का राजा राम (रघुवीर) ले प्रेमभावका साथ यो पर्व अयोध्यामा मनाएका थिए। हिरण्यकशिपुले धर्मका प्रचारक आफ्ना अवोध छोरा प्रह्लादलाई मार्न रचेको प्रपन्च निस्तेज भएपछि होली मनाउन थालिएको विभिन्न धार्मिक ग्रन्थमा उल्लेख छ। धार्मिक ग्रन्थका अनुसार प्रह्लाद भगवान् विष्णुका ठूलो भक्त थिए। उनी चौबीसै घन्टा भगवानकै पूजाअर्चनामा समय बिताउँथे। अधर्मको पक्षमा रहेका उनका पिता राजा हिरण्यकशिपुलाई छोराको यस्तो प्रवृत्ति पटक्कै मन पर्दैनथ्यो। एकदिन उनले आफ्नो बहिनी होलिकाको काखमा प्रह्लादलाई राखेर आगोमा जिउँदो जलाउने प्रयास समेत गरे। तर ईश्वरको कृपाका कारण प्रह्लाद आगोको रापमा जल्न सकेनन्। बरु बहिनी होलिकाको जलेर मृत्यु भएको थियो। अधर्ममाथि धर्मको जित भएको प्रतीकको रूपमा यसै समयदेखि होली मनाउन थालिएको हो। आगोको रापमा होलिकाको दहन भएकाले यो दिनलाई होलिकादहन पनि भन्ने गरिन्छ। संस्कृतिविद् डा दयालका अनुसार यो पर्वलाई राधा र कृष्णको रासलीलासँग पनि जोड्ने गरिएको छ। शृंगार रसकी धनी राधा र कृष्णले रंग र अबिर प्रयोग गरी यो पर्व मनाएका थिए। कृष्णले एउटा साधारण मायावी मानिससरह राधा र उनका सखीहरूसँग यो दिन सहवास एवं सुख सयलको आनन्द अनुभव गरेका थिए। यमुनाको तटमा कृष्णले राधा र गोपिनी समूहसँग होरी खेलेका थिए। हिमालयमा शिव र पार्वतीले होरी खेलेका थिए। यस्तो हुन्छ मिथिलाञ्चलको होरी मिथिलाञ्चलका हरेक गाउँमा एक महिना पहिलेदेखि नै गाउँभरीको फोहोर संकलन गरी एक स्थानमा जम्मा गर्ने चलन छ। फागु पूर्णिमा अन्तिम रातको अन्तिम प्रहरमा संकलन गरिएको फोहोरको थुप्रोमा आगो लगाइन्छ। यसलाई स्थानीय भाषामा सम्मत भनिन्छ। यसलाई पनि समभाव र सद्भावको सूचक नै मान्न सकिन्छ। सम्मतको प्रदक्षिणा गरेर त्यसको खरानी शरीरमा दलि गायक दल बाजागाजाका साथ गाउँका घरदैलोमा विभिन्न प्रकारका लोकगीत गाउँदै घुम्छन्। घरदैलोमा आइपुगेका यस्तो दलमाथि रंग र अबिर हालेर पकाइएको माल्पुआ, गाजरको हलुवा, चामलको पुरी, खसीको मासु, दहिवाडा, दही, अचार, विभिन्न प्रकारका मिठाई, पान र सुपाडी खुवाएर स्वागत गर्ने चलन छ। तर, अचेल गाउँघरमा राजनीतिक मतमतान्तर र मतभेदका कारण यो परम्परा लोपोन्मुख छ, डाराकेश भन्छन्। मिथिलाञ्चलमा होलीपर्वका दिन आफूभन्दा ठूलाबडाको खुट्टामा अबिर चढाएर सानोले आशीर्वाद लिने यसका सकारात्मक पक्ष हुन्। घरमा आएका पाहुनालाई आदर सत्कार गरी परिवारका सबै सदस्य मिष्ठान्न परिकार सेवन गरी विभिन्न प्रकारको भाँडोमा तयारी गरी राखिएको रंग छ्यापेर र अबिर दलेर होली मनाइन्छ। नकारात्मक पक्ष अचेल मादक पदार्थ सेवन गरी वर्षभरिको रिसराग निकाल्न पनि यो पर्वलाई लिन थालिएको छ। वर्षभरीको रिसराग मेटाउने यो पर्वको अहिले व्यापक दुरुपयोग भएको छ, अर्का संस्कृतिविद् धिरेन्द्र प्रेमर्षिले भने, समय फेरिँदै गएको छ। अहिले यो पर्वको मौलिक विशेषता र महत्व नै धरापमा परेको छ। वर्षभरिको रिसराग निकाल्न, कुटपिट गर्न र हत्या गर्न यो दिनलाई अहिले बढ्दो प्रयोग गर्न लागिएको छ। उनका अनुसार नयाँ पुस्ताले होली मनाउने नाममा भाङ, गाँजा, धतुरो र मादक पदार्थ सेवनलाई प्राथमिकता दिन थालेका छन्। छालालाई नकारात्मक असर पुर्याउने उद्देश्यले नयाँ पुस्ताले रंगमा विभिन्न प्रकारका रासायनिक पदार्थ मिसाएर अश्लिलतापूर्वक यो पर्व मनाउने कार्यलाई तीव्रता दिएका छन्। पछिल्ला वर्षहरूमा अबिर र रंग लगाउने बहानामा महिलाको संवेदनशील अंग स्पर्श गर्न खोज्नुजस्ता नकारात्मक पक्ष पनि यदाकदा नसुनिएको होइन। यस्ता विकृति समयमै रोक्न समाजमा जनचेतना फैलाउउनुपर्ने संस्कृतिविद्को भनाइ छ।"
पार्टी सत्ता ठूलो कि राज्यसत्ता ?,"राजनीतिक पार्टीहरूले विगतको अनुभवबाट पाठ सिक्दै निर्णय प्रक्रियालाई पारदर्शी नबनाउने हो भने लोकतन्त्रको आयु लामो हुन सक्दैन लोकतान्त्रिक गणतन्त्र संस्थागत गर्ने प्रक्रियाका सन्दर्भमा देखिएका विभिन्न व्यवहार, कार्यशैली र यसका विभिन्न पक्ष हेर्दा राजनीतिक वृत्तमा एउटा प्रश्न उब्जिएको छ। सत्तारुढ दलको हालैको सचिवालयले उपाध्यक्ष वामदेव गौतमलाई राष्ट्रियसभामा लैजान गरेको निर्णय कार्यान्वयनमा भएको ढिलाइपश्चात यो प्रश्नले सञ्चार जगत्, सामाजिक सञ्जाल र चियागफमा समेत प्रभुत्व जमायो। पार्टी सत्ता ठूलो कि राज्य सत्ता ? अब लोकतान्त्रिक गणतन्त्र संस्थागत गर्ने अभियानकै सन्दर्भमा यो प्रश्नको उत्तर खोजिनैपर्ने भएको छ । प्रश्न जति सरल देखिन्छ, यसको उत्तर त्यति नै अप्ठेरो छ। नेताहरू जुन सत्ता ठूलो मान्दा आफूलाई फाइदा हुन्छ, त्यही सत्तालाई ठूलो मान्ने प्रवृत्ति झाँगिँदो छ। अर्थात आफू सरकारमा हुँदा राज्यसत्ता ठूलो, पार्टीमा हुँदा पार्टी सत्ता। यसरी व्यक्तिको स्वार्थ त पूरा होला, तर देशको हुँदैन र त्यो कुशासनको मनोवृत्ति नै हो । यसका लागि लोकतन्त्रको मर्म बुझनु आवश्यक छ। लोकतन्त्रले आमनागरिकको शासनमा सहभागितको कुरा गर्छ। निर्वाचनमार्फत उनीहरू त्यो शासनमा सहभागिता जनाउँछन्, आफ्ना प्रतिनिधि निर्वाचन गरेर। तर हामीले यसलाई यसरी अभ्यास र प्रयोग गर्यौं कि निर्वाचन जितिसकेपछि जित्ने व्यक्ति सर्वेसर्वा हुने र मतदान गर्नेगराउने, निर्वाचन जिताउन लागिपर्ने व्यक्ति, समूह र कमिटीहरूको भूमिका कहींकतै उल्लेख गर्नु नपर्ने। यसले लोकतन्त्रको सामूहिक (पार्टीगत) रूपमा सञ्चालित हुने मर्ममाथि प्रहार गर्छ। पार्टीहरूले गर्ने व्यवहारबाट नै लोकतन्त्रकोे आयु निर्धारण हुने हो । चुनावका लागि मात्र पार्टी संगठन हो ? पार्टी विचार र संगठनको एकीकृत स्वरूप हो। नेतादेखि कार्यकर्तासम्म, कतिपय अवस्थामा नेतादेखि समर्थकसम्म, एउटै भावनाका साथ राजनीतिक उद्देश्यका लागि परिचालित हुनु यसको सार्थकता हो। यसरी हेर्दा निर्वाचनको जित या हार हुँदा व्यक्तिको होइन, पार्टी र त्यसले अँगालेको विचार र नीतिको जित या हार हो। हो, व्यक्तिका भूमिका पनि कतिपय अवस्थामा निर्णायक हुन्छन् तर मूलभूत रूपमा नीति र विचारको प्रभावले नै जित र हारको अर्थ राख्छ । दैनन्दिन काममा राज्यसत्तालाई नै स्थापित गर्ने तर दीर्घकालीन निर्णय, घोषणापत्र लागू गर्ने सन्दर्भमा गरिनुपर्ने काम, नीति तथा नियम तर्जुमा गर्नुपर्ने सन्दर्भमा पार्टी सत्ताको भावनालाई नै स्थापित गर्दा मात्र आमनागरिक र कार्यकर्ता पंक्ति दुवै सन्तुष्ट बन्ने अवस्था सिर्जना हुनेछ । तर, निर्वाचनको परिणाम आउनुअघि (उम्मेदवार) र परिणाम आएर निर्वाचन जितेपछिको नेताको व्यवहारमा धेरै असमानता आउँदा कार्यकर्ता र पार्टीका कमिटीमा मात्र बसेर काम गर्नेहरूले हिनताबोध महसुस गर्ने अवस्था उत्पन्न भएको देखिन्छ। त्यसैले आज स्थानीय तहदेखि केन्द्रीय निकायसम्मका पार्टी कमिटीमा बसेर काम गर्नेहरू र राजकीय भूमिका (राज्यसत्ता) मा रहनेहरूका बीचमा मनमुटावको अवस्था छ, अन्तरविरोध बढ्दो छ र त्यो बढी विध्वंशउन्मुख बन्दैछ। त्यही कारण पार्टी सत्ता ठूलो कि राजनीतिक सत्ता भन्ने प्रश्न स्थापित हुँदैछ । जित्ने (उम्मेदवार) र जिताउने कमिटी एवं त्यसको नेतृत्वका बीचको सम्बन्ध पनि अचम्मको छ। परिणाम नआउन्जेल उम्मेदवार सम्पूर्ण रूपमा पार्टीको कमिटीमा तहमा रहन्छ। उम्मेदवारको सुरक्षा, विजयका लागि आवश्यक प्रचारप्रसार जस्ता कामको समग्र नेतृत्व त्यही कमिटीले गर्छ। त्यो कमिटीको अभावमा पार्टीबाट उठ्ने उम्मेदवारको हैसियत स्वतन्त्रसरह नै हो। अपवादबाहेक स्वतन्त्र उम्मेदवारको हैसियत कस्तो हुन्छ भन्ने त हामी सबैलाई थाहा भएकै कुरा हो। निर्वाचनको परिणाम आउना साथ उम्मेदवारले केही क्षण अगाडिसम्मको त्यो कमिटी र नेतृत्वतर्फ आमरूपमा दुइटा व्यवहार देखाउँछ। विजयी बनेको अवस्थामा त्यो कमिटीको नेतृत्व गर्नेलाई गन्न र सामान्य मर्यादा राख्नसमेत छाड्छ, उसले आफूलाई कमिटीको नेतृत्वभन्दा माथिको ठान्छ। विजय जुलुसमा समेत त्यो कठिन समयमा खटेको नेतृत्वलाई सँगै हिँडाउन चाहँदैन। सँगै जुलुसमै गयो भने पनि उसलाई आइसोलेट गरिन्छ। खट्ने नेता र कार्यकर्ताले धन्यवादसम्म पनि बिरलै पाउँछन्। उनीहरूले त्यसको अपेक्षा पनि गर्दैनन् किनभने उनीहरू त पार्टीका लागि त्यो दुःख र कष्ट व्यहोरेरै खटेका हुन्छन् । कारणवश निर्वाचनमा विजय हुन सकेन भने र कारणवश रणनीतिक महŒवमात्र बुझेर टिकट पाएको उम्मेदवार रहेछ भने त कथा सुरु हुन्छ, अन्तर्घातको। उम्मेदवारले टिकट यसरी पाए, मेरो यति रकम कमिटीका मानिसले खाए, आदि इत्यादि। निर्वाचनका अभ्यास बढी खर्चिला हुनुका कारणले आर्जित यस्ता धेरै समस्या इमानदार कार्यकर्ता पंक्तिले विगत तीनदशकदेखि नै खेप्दै आइरहेका छन्, तलदेखि माथिसम्म क्रियाशील कार्यकर्ता र नेताहरूले। यस्ता प्रवृत्तिले हाम्रो लोकतन्त्र कदापि संस्थागत हुँदैन । अन्तर्राष्ट्रिय प्रचलन कस्तो छ ? पार्टी र सरकारका सन्तुलनका सन्दर्भमा तीनवटा अभ्यास प्रचलनमा देखिन्छन्। अधिकांश कार्यकारी राष्ट्रपति भएका देशहरूमा पार्टीका निकायहरू औपचारिकतामा समेत देखिँदैनन्। अमेरिकामा राष्ट्रपतिको उम्मेदवार छान्ने (केन्द्रमा) काम सम्पन्न गरेपछि पार्टी कमिटीहरूको खासै भूमिका हुँदैन। राज्य र स्थानीय तहका पार्टी कमिटीहरूमा पनि त्यसै खालको प्रवृत्ति देखिन्छ। औपचारिकता पनि कमै मात्र पुर्याइन्छ। उम्मेदवार विजयी बनेर धन्यवाद ज्ञापन गरेपछि कमिटी क्रमशः प्रभावहीन हुँदै जान्छन् र कमिटीमा रहेर काम गरेका अधिकांश व्यक्ति कहीं न कहीं राजकीय भूमिकामा स्थापित गरिन्छन्। तर राजकीय भूमिकामा जाने उम्मेदवार छान्नु भन्दा अगाडि नीति, कार्यक्रम, सरकारको भूमिका आदिका बारे तलदेखि माथिसम्मका कार्यकर्ता र नेताहरू झन्डै दुई वर्ष निकै व्यस्त रहन्छन् र उम्मेदवार छान्ने विषयमा निर्णायक रहन्छन्। उम्मेदवार कार्यकर्ता तहबाटै छानिन्छन्, जसले गर्दा उनीहरू जितेपछि पनि आफ्नो कार्यकर्ता र कमिटीको भावनाविपरीत जान सक्ने अवस्था रहँदैन। विवादास्पद अवस्थामा विजयी पदाधिकारीकै निर्णायक भूमिका सहितको अधिकार रहन्छ। लगभग अमेरिकाको जस्तै अभ्यास युरोपमा कार्यकारी राष्ट्रपति भएका देशहरूमा पनि पाइन्छ । अर्को प्रचलन अधिकांश कार्यकारी प्रधानमन्त्री भएका तर विभिन्न रूपका संसदीय प्रणाली अपनाएका देशहरूमा देखिन्छ। बेलायत, अस्ट्रेलिया, क्यानडा, न्युजिल्याण्ड जस्ता देशहरूमा संसदीय दल मूलतः र त्यसमा निश्चित मापदण्डका आधारमा छानिएका पार्टी कार्यकर्ता र नेताहरूसहितको निर्णयबाट राज्यसत्तामा नेतृत्व परिवर्तन गर्ने वा अप्ठेरो बेलामा निर्णय लिने गरिन्छ। भारतको अभ्यास हेर्दा यस समूहका अन्य देशहरूको भन्दा त्यहाँ पार्टीको भूमिका केही प्रभावकारी र निर्णायक देखिन्छ, केही हदसम्म संसदीय दललाई समेत निर्देशन दिने प्रचलन देखिन्छ। दैनन्दिन काममा राजकीय सत्ता प्रभावकारी भए पनि विशेष अवस्थामा पार्टीको भूमिका प्रभावकारी हुने अभ्यास देखिन्छ । अर्को अभ्यास भनेको पार्टीको नेताले सरकारको नेतृत्व गर्ने र पार्टीलाई चित्त नबुझेमा पार्टीले सरकारको नेतृत्व र सरकार नै परिवर्तन गर्ने। चीन, भियतनाम, क्युबा जस्ता देशको अभ्यास यस्तो देखिन्छ। अझ कतिपय सन्दर्भमा त नीतिगत विषयमा पार्टीका कमिटीबाट अनिवार्य निर्णय गराउने र सरकारबाट लागु गराउने अभ्यास छ। नेपालको सन्दर्भमा पनि २०५१ को मनमोहन अधिकारीको नेतृत्वमा बनेको सरकारले यही प्रावधानमा पार्टीको राज्यव्यवस्था समितिको निर्देशनमा काम गरेको उदाहरण छ नै। अतः नेपालको सन्दर्भमा पार्टीको निर्णयलाई संसदीय दलबाट कार्यान्वयन गराउने अभ्यास लामो समयदेखि भयो। महाकाली सन्धिको अनुमोदन, विभिन्न समयमा सरकार परिवर्तन जस्ता विषयमा नेपालका प्रमुख दलहरू नेकपा एमाले र नेपाली कांग्रेस जस्ता पार्टीहरूको अभ्यासबाटै पनि प्रष्ट हुन्छ। बेलाबखत यसका विपरीत नेताहरूको हठी स्वभाव र अराजक शैलीका कारण पार्टीको निर्णयविना सरकार विघटन जस्ता निर्णय कांग्रेसका पालामा भए पनि पार्टीका निर्णय सरकार प्रमुखले नमानेका उदाहरण खासै भेटिएका छैनन् । व्यावहारिक समस्या के छन् ? नेपालमा राजनीतिक पार्टीहरूले विगतको अनुभवबाट पाठ सिक्दै निर्णय प्रक्रियालाई पारदर्शी नबनाउने हो भने लोकतन्त्रको आयु लामो हुन सक्दैन। किनभने हामीहरूले अपारदर्शी राजनीतिक प्रणाली मन नपराएका कारण नै यो लोकतन्त्रको जन्म भएको हो। सम्पूर्ण कुरा पार्टी कमिटीले नियन्त्रण गर्दा राज्यसत्तामा जानेहरूलाई पनि आफ्नै खालको जोखिम हुन्छ। अख्तियारले समाउने त पार्टी कमिटीलाई होइन, त्यहाँ निर्वाचित भएर जानेलाई हो नि, त्यसैले नियन्त्रण गर्नु हँुदैन भन्ने मान्यता स्थापित गर्न खोजिँदैछ। त्यसैको परिणाम धेरै सरकारका निर्णयहरूबारे पार्टीका कमिटीहरू बेखबरजस्तै छन्। केन्द्रमा मात्र होइन स्थानीय तहमा समेत यो समस्या छ। यसले गर्दा सरकारले गरेका राम्रा कामबाट पनि पार्टी, विचार र राजनीतिक आन्दोलनले उपलब्धिलाई आफ्नो पक्षमा पार्न सकेको देखिँदैन। जनता खुसी छन् भनेर सरकारले दाबी गर्दागर्दै पनि कार्यकर्तापंक्ति असन्तुष्ट बनेर सरकारको कार्य शक्तिमै समस्या देखिएका छन् । अर्कोतर्फ राज्यसत्तालाई मात्र ठूलो ठान्दा पार्टीका काम कुनै बेरोजगारले मात्र गर्ने हो र ? पार्टी कमिटी नै सक्रिय नबन्ने हो भने के निर्वाचन जित्न सम्भव छ ? के उम्मेदवारको एक्लो पहलमा निर्वाचन जित्न सम्भव छ ? त्यसो हो भने उसको हैसियत स्वतन्त्र उम्मेदवार जस्तो बनाउँदै जाँदा लोकतन्त्रको भविष्य के होला ? पार्टीको भूमिका घटाएर लोकतन्त्रको उज्वल भविष्य सम्भव छ ? राज्यसत्ताले प्रत्यक्ष वा परोक्ष कतैबाट नचिन्ने पार्टी कमिटीमा बसेर काम गर्ने कार्यकर्ता कस्ता रहलान् ? र कति रहलान् ? कसरी बन्न सक्छ सन्तुलन ? लोकतन्त्र फस्टाउन पार्टीहरू र तिनका कमिटीहरू चुनावदेखि चुनावसम्मका लागि मात्र होइनन्। बरू उनीहरू त लोकतान्त्रिक सरकारका ऊर्जा र शक्ति हुन्। सरकारले गरेका हरेक कामका सूचनाका हकदार हुन्, निर्णय प्रक्रियाका हिस्सेदार हुन् र उनीहरू सरकारका रक्षक बन्नुपर्छ। निर्णयबारे अनभिज्ञ कमिटीहरूले चाहेरै पनि सरकारलाई ऊर्जा दिन सक्छन् र ? अतः सरकारका दैनन्दिन कामका सन्दर्भमा राज्यसत्तालाई नै स्थापित गर्ने तर दीर्घकालीन निर्णय, घोषणापत्र लागू गर्ने सन्दर्भमा गरिनुपर्ने काम, नीति तथा नियम तर्जुमा गर्नुपर्ने सन्दर्भमा पार्टी सत्ताको भावनालाई नै स्थापित गर्दा मात्र आमनागरिक र कार्यकर्ता पंक्ति दुवै सन्तुष्ट बन्ने अवस्था सिर्जना हुनेछ। त्यसले सरकार र पार्टी, नेता र कार्यकर्ता एवं कार्यकर्ता र जनताबीचको सम्बन्धलाई प्रगाढ बनाउँछ। त्यसैले सबै राज्यसत्तामा सहभागी उसलाई निर्वाचनमा सहयोग गर्ने, भूमिका खेल्ने र निर्देशनदिने पार्टी कमिटीहरू तर्प जवाफदेही बनाउनैपर्छ ।"
गणतन्त्रको बीजारोपण नौमुले,"प्रजातन्त्र र सदा राष्ट्रियताप्रति कट्टर अडान लिँदै आएका किसुनजीसँग बदला लिन दरबार, आफ्नै पार्टी र बाह्य शक्ति मिलेर २०४८ को चुनावमा उहाँलाई हराइयो विसं २०५६ मा कृष्णप्रसाद भट्टराई प्रधानमन्त्री हुँदा माओवादीले दैलेखस्थित नौमुले प्रहरीचौकीमा आक्रमण गरे। चौकीमा रहेका २९ जना प्रहरी मारिए। त्योभन्दा पहिले पनि विभिन्न प्रहरी चौकीमा हमला भएका थिए तर यति धेरै संख्यामा एकैपटक प्रहरीको हत्या भएको त्यो पहिलो घटना थियो। यसले राज्यसंयन्त्रमा खैलाबैला ल्याउनु स्वाभाविक थियो। आजीवन अहिंसामा विश्वास गर्ने किसुनजीको निम्ति यो एक प्रकारको मानसिक आघात थियो। नौमुले घटनापछि प्रहरीको मनोबल गिर्यो। माओवादीले उच्च मनोबलका साथ विभिन्न ठाउँमा रहेका प्रहरी चौकीमाथिको आक्रमणलाई तीव्रता दिन थाले। मन्त्रिपरिषद्को बैठकमा नौमुले घटनालाई लिएर व्यापक छलफल भयो। माओवादी हिंसा रोक्न सेना परिचालन गर्नुपर्ने निर्णय भयो तर सेना परिचालन मन्त्रिपरिषद्ले मात्र निर्णय गरेर हुँदैनथ्यो, सेनाका परमाधिपति राजाको पूर्वस्वीकृति आवश्यक थियो। त्यही निष्कर्ष निकालेर प्रधानमन्त्रीले राजासँग कुरा गर्ने निर्णय भयो। ०५६ मा पंक्तिकार राज्यव्यवस्था समितिको सभापति थियो। गृहमन्त्रालय राज्यव्यवस्था समितिअन्तर्गत थियो। म सभापति भएपछि समितिलाई सक्रिय पारियो। कतिपय महत्वपूर्ण विधेयक पारित गर्नुका साथै वर्षौंदेखि थन्किएर रहेका संवैधानिक निकायका प्रतिवेदनमा छलफल र कार्बाहीलाई तीव्रता दिन सरकारलाई निर्देशन दिने काम भयो। यसले छोटो समयमै सर्वसाधारण जनतामा संसद्प्रति आस्था बढायो र सरकारका सम्बन्धित निकायमा पनि हामीमाथि निगरानी गर्ने संसदीय समिति छ, त्यसप्रति हामी जिम्मेवार हुनुपर्छ भन्ने सजगता बढाएको मात्र होइन हाम्रा बारेमा बोल्ने र आवश्यक पर्दा सहयोग गर्ने संसद् छ भन्ने विश्वास जागृत भयो। किसुनजीसँग मेरो लामो समयदेखिको आत्मीय सम्बन्ध थियो। प्रधानमन्त्रीलाई भेट्न कुनै रोकटोक थिएन। नौमुले घटनापछि प्रधानमन्त्रीनिवास बालुवाटार जाने क्रमलाई मैले तीव्रता दिएँ। प्रधानमन्त्री किसुनजी बढ्दो माओवादी हिंसा र हत्याप्रति चिन्तित हुनुहुन्थ्यो। नौमुलेलगायतका घटना राजामा जाहेर गर्ने र मन्त्रिपरिषद्को निर्णयअनुसार सेना परिचालन गर्न राजाको स्वीकृतिको प्रस्ताव लिएर किसुनजी राजदरबार जानुभयो। उहाँ फर्केर नआउञ्जेल म बालुवाटारमा नै बसें। ७ बजेतिर किसुनजी राजदरबारबाट फर्कनुभयो। सदा हाँसठट्टा गर्ने उहाँ त्यस दिन निकै गम्भीर हुनुहुन्थ्यो। गृहमन्त्री पूर्णबहादुर खड्कालगायत हामी उहाँको बेडरुममा नै थियौं। केही मलिन मुद्रामा राजासँग भएका कुरा सुनाउनुभयो। मन्त्रिपरिषद्ले गरेका अन्य निर्णय राजामा जाहेर गरेपछि नौमुले घटनाको विस्तृत जानकारी गराउँदै राजालाई भन्नुभयो, सरकार माओवादीसँग जुन हतियार देखिए त्यसको तुलनामा प्रहरीसँग थ्री नट थ्री राइफल जस्ता पुराना हतियार मात्र छन्। विद्रोहीसँग अत्याधुनिक हतियार भएपछि उनीहरू त्यसलाई चलाउन पनि जान्ने नै भए अत्याधुनिक, हतियार प्रयोग गरेर दैलेखको नौमुलेमा भएको हमलामा २९ जना प्रहरी मारिए, माओवादीतर्फ कुनै क्षति भएन। माओवादी आतंक देशव्यापी फैलिन थालेको हुँदा यसलाई नियन्त्रण गर्न सेना परिचालन गर्नुपर्ने निष्कर्षमा आजको मन्त्रिपरिषद्को बैठक पुगेको छ, किसुनजीले आफ्ना सबै कुरा जाहेर गर्न नपाउँदै राजा वीरेन्द्र केही उत्तेजित हुँदै भने पीएम सेना नेपाली जनता मार्नका लागि हो ? नेपाली राजनीतिका एक चतुर खेलाडी किसुनजीले बुझिहाल्नुभयो माओवादीको तन्तु कहाँकहाँ पुगेको रहेछ। योभन्दा पहिले आशंका मात्र थियो, राजाको उक्त प्रश्नले प्रमाणित गर्यो माओवादी आतंक के रहेछ, सुदूरगाउँका नेपाली कांग्रेसका कार्यकर्ता र प्रजातन्त्रमा आस्था राख्ने स्कुलका शिक्षकको हत्याको रहस्य राजाको प्रतिप्रश्नबाट खुल्यो। किसुनजीको अनुहारले बताउँथ्यो दरबारबाट फर्कंदा उहाँ तनावमा हुनुहुन्थ्यो। किसुनजीले आफ्ना भन्न नपाउँदै राजा वीरेन्द्रले उत्तेजित हुँदै भने पीएम सेना नेपाली जनता मार्नका लागि हो ? नेपाली राजनीतिका एक चतुर खेलाडी किसुनजीले बुझिहाल्नुभयो माओवादीको तन्तु कहाँकहाँ पुगेको रहेछ। योभन्दा पहिले आशंका मात्र थियो, राजाको उक्त प्रश्नले प्रमाणित गर्यो माओवादी आतंक के रहेछ भन्ने। उहाँको बेलुकाको कार्यक्रममा म सहभागी हुँदैनथें, किसुनजीसँग बिदा भएर म घर फर्कें। नौमुले घटनाका तरंग अब प्रहरी र सामान्य प्रशासनमा तरंगित हुन थालेको अनुभव हुन थाल्यो। राजाको प्रतिप्रश्नले माओवादीप्रतिको आशंका घनीभूत हुन थाल्यो। समयमै माओवादी समस्या समाधान नहुने हो भने नेपाली जनताले ३० वर्षसम्म लडेर ल्याएको प्रजातन्त्र संकटमा पर्ने मात्र होइन, नेपालको भूराजनीतिमा तनाव बढाउने आशंका धनीभूत हुन थाल्यो। अब माओवादी समस्या हल गर्न ढिलो गर्नु हुन्न भनेर प्रधानमन्त्रीले आफ्ना विश्वासपात्रसँग परामर्श गरी पार्टीका वरिष्ठ नेता पूर्वगृहमन्त्री शेरबहादुर देउवाको अध्यक्षतामा माओवादी समस्या समाधानको उपाय के हुन सक्छ सरकारलाई सुझाव दिन समिति गठन गर्नुभयो। प्रधानमन्त्रीले यी सबै घटनाक्रम र खासगरी राजाले गरेको प्रतिप्रश्नसहितको संवादबारे पार्टी सभापति गिरिजाबाबुलाई जानकारी गराउनुभयो। त्यसपछि पार्टीभित्र र बाहिर देखिन थालेका तरंगले धेरै दिन सत्तामा टिकिरहन नदिने संकेत देखिन थाले। जंगबहादुर राणाले फ्रान्सको भ्रमण गरेपछि फ्रान्स सरकारबाट नेपालका प्रधानमन्त्रीलाई औपचारिक भ्रमणको निम्ता आएको थिएन। यति लामो समयपछि किसुनजीलाई फ्रान्स भ्रमणको औपचारिक निम्ता आएको थियो। उहाँ त्यसको तयारीमा लाग्नुभयो। फ्रान्स भ्रमणपछि सत्ताबाट हट्ने मनस्थितिमा पुग्नुभयो। तर नियतिले उहाँविरुद्ध क्रुर खेल खेलिरहेको थियो। प्रजातन्त्रका लागि कसैसँग सम्झौता नगरेर १४ वर्षसम्म जेल बस्ने र राजनीतिक आस्थाप्रति कसैसँग सम्झौता नगर्ने, राजनीतिक उद्देश्य पूरा गर्न बाह्य सहयोग नलिने र हिंसामा विश्वास नगर्ने सन्त नेता किसुनजीको हातबाट यो पूरा गर्न दिने पक्षमा स्वदेशी तथा विदेशी शक्ति थिएनन्। उहाँविरुद्ध नियतिको क्रुर खेल सुरु भयो। फलको आशा नराखी निरन्तर कर्म गर भन्ने गीता दिनहुँ पाठ गर्ने सन्त पुरुष षड्यन्त्रका तानावानाप्रति वास्ता नगरी अघि बढ्न थाल्नुभयो। तर उहाँलाई त्यो मौका नदिन विभिन्न शक्ति सक्रिय हुन थाले। किसुनजीसँग राजा वीरेन्द्र किन उत्तेजित भए, २०४६ सालको संविधान निर्माण बेला राजा र किसुनजीका बीचको सम्बन्धतर्फ जानुपर्छ। जनआन्दोलनको दबाबबाट किसुनजीलाई प्रधानमन्त्री बनाउन राजा वाध्य भएका थिए। उनको इच्छा अर्कै थियो। त्यसको ज्वलन्त प्रमाण थियो मन्त्रिमण्डलको निर्णयबिना उनले आफूखुसी संविधान मस्यौदा समिति गठन गरे। राजाको निर्णयको नेपाली कांग्रेसबाट कडा प्रतिवाद भएपछि समिति विघटन गरेर मन्त्रिमण्डलले सर्वोच्च अदालतका न्यायाधीश विश्वनाथ उपाध्यायको अध्यक्षतामा नेपाली कांग्रेस र वाममोर्चा सदस्य रहेको संविधान निर्माण समिति गठन गर्न राजासमक्ष प्रस्ताव पठायो। त्यसलाई राजाले स्वीकार गरेर संविधान निर्माणको काम सुरु भयो। संविधान निर्माणमा राजा बढी नै सचेत थिए। संविधानमा आफ्नो पनि अधिकार रहनुपर्ने र खास गरेर सार्वभौमसत्ता राजामा हुनुपर्ने उनको चाहना थियो। जुन कुरा नेपाली कांग्रेस, विश्वनाथ उपाध्याय र वामपन्थीको निम्ति स्वीकार्य थिएन। विश्वनाथको अध्यक्षतामा बनेको समितिले संविधान निर्माणमा तीव्रता दिन थाल्यो। मन्त्रिमण्डललाई एक वर्षभित्र संविधान निर्माण गरी आम चुनाव गराउनुपर्ने आदेश थियो, अतः विलम्ब गर्ने अवस्था नै थिएन। विश्वनाथको अध्यक्षतामा रहेको समितिले तीव्ररूपमा संविधान लेखन सुरु गर्यो। संविधानमा राखिने विषयवस्तुका सम्बन्धमा राजा गम्भीर थिए। राजालाई अधिकार दिने विषय खास गरेर सार्वभौमसत्ता कसमा रहने भन्ने चासो राजाको थियो। ०१५ सालको संविधान ब्रिटिस संविधानविद् सर आइवर जेनिङले बनाएका थिए, त्यसमा सार्वभौमसत्ता कसमा रहने भन्नेमा संविधान मौन थियो। ०१७ साल पुस १ गते सैनिक कू गरेर राजाले संविधान प्रतिसंहरण गरेर आफ्नो नेतृत्वमा निरंकुश निर्दलीय पञ्चायती व्यवस्था सुरु गरे। राजाले शासन आफ्नो हातमा लिएको दुई वर्षपछि २०१९ सालमा बनेको संविधानमा सार्वभौमसत्ता राजामा रहने व्यवस्था गरेको थियो। वीरेन्द्र ०१९ सालको संविधान जस्तै २०४७ सालको संविधानमा पनि सार्वभौमसत्ता राजामा निहित रहेको संविधान चाहन्थे। यसमा मन्त्रिमण्डल, नेपाली कांग्रेस, वाममोर्चा र संविधान निर्माण समितिका अध्यक्ष न्यायमूर्ति विश्वनाथ कोही पनि सहमत थिएनन्। प्रधानमन्त्री कृष्णप्रसाद भट्टराईसँगको भेटमा पटकपटक राजाले संकेत गरेका थिए। प्रधानमन्त्री यसमा राजासँग विवादमा नपरी वर्ष दिनभित्रै संविधान निर्माण गरी आम चुनाव गराउने एकलव्य मार्गमा हिँड्नुभयो। तर राजा उहाँसँग कसरी प्रस्तुत भइरहेछन् र के चाहन्छन् भन्ने कुरामा गम्भीर हुनुहुन्थ्यो। दैनिकजसो गणेशमानजी र विश्वनाथसँग उहाँको कुरा हुन्थ्यो र विश्वनाथले सार्वभौमसत्ता जनतामा रहने गरी संविधान लेखन भइरहेको हुँदा यसमा चिन्ता लिइरहनु आवश्यक छैन भनी प्रधानमन्त्रीलाई आश्वस्त पारिरहनुभएको थियो। राजा र मन्त्रिमण्डलबीच यही विषयमा रस्साकस्सी चलिरहेको बेला राजाले आफ्नो तर्पबाट अस्त्र प्रयोग गरे प्रधानमन्त्री कृष्णप्रसाद भट्टराईलाई तर्साउन सार्वभौमसत्ता राजामा नै रहनुपर्छ भन्ने प्रस्ताव लिएर प्रधानमन्त्री तथा रक्षामन्त्रीको पूर्व स्वीकृति नलिई एकाएक छजना बहालवाला जर्नेल प्रधानमन्त्री कार्यालयमा नै गएर नेपालको सार्वभौमसत्ता राजामा नै रहनुपर्छ भन्ने कुरा राखे। तिनको कुरा एकछिन सुनेर हुन्छ, हुन्न भन्ने जवाफ नदिई प्रधानमन्त्रीले जर्नेलहरूलाई सोध्नुभयो कसको स्वीकृतिले तपार्इंहरू यहाँ आउनुभयो ? मैले त भेट्न समय दिएको थिइनँ, तपाईंहरू यहाँबाट तुरुन्त जानुहोस् र आआफ्नो ड्युटीमा खट्नुहोस् अन्यथा तपाईंहरूमाथि अनुशासनको कार्बाही हुनेछ। रातो मुख लगाएर जर्नेलहरू हिँडे। प्रधानमन्त्री किसुनजी चिन्तित हुनुभयो, जर्नेलहरूको यो व्यवहारबाट चिन्तित हुनुपर्ने विषय पनि थियो। ०७ सालको शाही घोषणामा सार्वभौम जनताका प्रतिनिधिले बनाएको संविधानअनुसार शासन सञ्चालन हुनेछ भनेका थिए राजा त्रिभुवनले। तर तिनै राजा त्रिभुवनले अनेक तिकडम खेलेर संविधानसभा चुनाव नगराएर शासन चलाउन थालेपछि ०१० सालमा बीपीले प्रधान न्यायालयमा मुद्दा दिनु भएको थियो। त्यसलाई अदालतले खारेज गरिदियो र मुलुक राजनीतिक अस्थिरताको भुमरीमा फस्यो। ०१४ सालमा कांग्रेसले देशव्यापी भद्रअवज्ञा आन्दोलन गरेर प्रशासन ठप्प पारेपछि ०१५ सालमा चुनाव गराउन राजा महेन्द्र वाध्य भएका थिए। तर त्यो चुनाव संविधानसभाका लागि नभएर संसद्का लागि थियो। त्यही नियति भोग्न मुलुक पुनः वाध्य हुन थालेको भन्नेमा प्रधानमन्त्री चिन्तित हुनुहुन्थ्यो। आफ्नो यही चिन्ता उहाँले गणेशमानजी र विश्वनाथजीलाई सुनाउनुभयो। गणेशमानजी गम्भीर भएर एकपटक आफ्नो तर्पबाट राजालाई भेटेर कुरा पर्यो भन्दै राजासँग समय मिलाउन प्रधानमन्त्रीलाई आग्रह गर्नुभयो। तर विश्वनाथजीले किसुनजीलाई सार्वभौमसत्ता जनतामा नै रहने गरी संविधान आउने कुरामा ढुक्क रहन आग्रह गरिरहनुभयो। प्रधानमन्त्रीले एकपटक गणेशमानजीलाई दर्शन भेट दिन राजासँग आग्रह गर्नुभयो। राजाले समय दिए, संयोग जुन दिन गणेशमानजी राजालाई भेट्न दरबार जानुभयो र सार्वभौमसत्ता जनतामा नै रहनुपर्ने आग्रह गर्दा राजा टसकोमस भएनन्। निराश अनुहार लिएर गणेशमानजी बाहिर निस्कँदा गणेशमानजीपछि राजाले विश्वनाथलाई समय दिएका रहेछन्। निराश अनुहारमा गणेशमानजीले विश्वनाथलाई इशारा गर्नुभएछ राजा सार्वभौमिकता छोड्न तयार छैनन्। तर विश्वनाथले पुनः त्यही दोहोर्याउनुभयो चिन्ता नलिनुहोस् म मिलाउँछु। गणेशमानजीसँगको कुराबाट तातेका राजा विश्वनाथसँग आफैंले कुरा सुरु गरेर भनेराजा भएको मुलुकमा सार्वभौमसत्ता राजामा नै रहन्छ, यो भन्दा अन्यथा मान्न म तयार छैन। राजाको कुरा सुनेपछि विश्वनाथले भन्नुभयो सरकार यो विवादको विषय नै होइन राज्यारोहण गर्दा नै सरकारबाट हुकुम भएको थियो आजदेखि जनतामा रहेको नासो मैले ग्रहण गरें। त्यही नासो सार्वभौमसत्ता हो, सार्वभौमसत्ता सदा नेपाली जनतामा नै रहेको छ। विश्वनाथको तर्क सुनेपछि राजा अवाक भए। दरबारबाट फर्केर विश्वनाथले प्रधानमन्त्रीलाई जानकारी गराउनुभयो राजा सार्वभौमसत्ता जनतामा रहनेमा सहमत भए किसुनजीले गणेशमानजीलाई भन्नुभयो। विश्वनाथको तर्कबाट अवाक भए पनि राजा सार्वभौमसत्ता जनतामा रहने कुरा स्वीकार गर्न तयार थिएनन्। विश्वनाथको तर्कको प्रतिवाद नगरे पनि राजा सार्वभौमसत्ता छाड्ने पक्षमा थिएनन्। यो संवाद भएको एकसाता पनि नबित्दै राजदरबारले तयार गरेको संविधानको एकप्रति राजाले किसुनजीलाई दिए, किसुनजीले तुरुन्तै विश्वनाथलाई दिनुभयो। विश्वनाथले पाउनु भएको संविधान गोरखापत्रले हुबहु छाप्यो। भोलिपल्ट त्यसको विरुद्ध स्वतःस्पूर्त रूपमा काठमाडौंमा बुद्धिजीवीको जुलुस निस्कियो। बुद्धिजीवीको त्यति ठूलो जुलुस यो भन्दा पहिले निस्केको थिएन। जनमत आफ्नो विरुद्धमा जाने देखेपछि राजा पछि हटे र विश्वनाथ उपाध्यायको समितिले तयार पारेकै संविधान जारी गर्न तयार भए। तर जारी गर्दा आफ्नो असन्तुष्टि देखाउन पछि परेनन्। मन्त्रिमण्डलले तयार गरेको पत्र नपढेर खल्तीबाट झिकेर दरबारले तयार गरेको पत्र पढेर नेपाल अधिराज्यको संविधान २०४७ जारी गरे। त्यसपछि भएको आमचुनावमा प्रजातन्त्र र सदा राष्ट्रियताप्रति कट्टर अडान लिँदै आएका किसुनजीसँग बदला लिन दरबार, आफ्नै पार्टी र बाह्य शक्ति मिलेर २०४८ सालको चुनावमा उहाँलाई हराइयो। एमालेका महासचिव मदन भण्डारीले चुनाव जित्नुभयो। तर दुर्घटनामा परी उहाँको निधन भएपछि ०५१ सालमा भएको चुनावमा पुनः किसुनजी उठ्नुभयो, पहिले हराउने शक्ति मिलेर पुनः उहाँलाई हराइयो। किसुनजीको पराजयले नेपालको राजनीतिमा अभूतपूर्व विकृति सुरु भयो। प्रधानमन्त्री गिरिजाप्रसादले परिस्थिति समाल्न सक्नु भएन। संसद् किनबेचको थलो भयो। त्यही बेलादेखि नेपालको राजनीतिमा मौलाएको विकृति अहिले झन् झाँगिएको छ। ०५६ सालमा हुने निर्वाचनमा आफ्नै अध्यक्षतामा चुनाव लड्यो भने जनताले विश्वास गर्दैनन् भनेर गिरिजाबाबुले सार्वजनिक सभामा नै घोषणा गर्नुभयोनेपाली कांग्रेसले आगामी चुनाव किसुनजीको नेतृत्वमा भाग लिनेछ र किसुनजी प्रधानमन्त्री बन्नु हुनेछ। गिरिजाबाबुको सार्वजनिक उद्घोषले कांग्रेसको राजनीतिमा नयाँ तरंग ल्यायो किसुनजी पर्साबाट लड्नुभयो र जित्नुभयो। संसद्मा कांग्रेसको बहुमत आएर उहाँ प्रधानमन्त्री हुनुभयो। प्रधानमन्त्री भएपछि विकास निर्माणलाई गति दिनुका अतिरिक्त प्रजातन्त्र, स्थायित्व र सार्वभौमसत्तामा नै असर पुर्याउने गरी उग्ररूप लिएको माओवादी समस्या समाधान गर्नु पहिलो प्राथमिकता थियो त्यसलाई अघि बढाउन अग्रसर हुनुभयो। नियतिले अर्कै क्रुर खेल खेलिरहेको थियो, जनताको हक अधिकारको निम्ति १४ वर्ष जेल बसेका कट्टर राष्ट्रवादी सन्त नेताबाट यो सदकार्य गर्न दिने पक्षमा राजा, स्वयं कांग्रेस र बाह्य शक्ति थिएनन्। पार्टी सभापति गिरिजाबाबुले ६ महिना पनि नपुग्दै आफ्नै अग्रसरतामा प्रधानमन्त्रीविरुद्ध अविश्वासको प्रस्ताव अघि बढाउनुभयो र किसुनजी राजीनामा गरेर सत्ताबाट हट्नुभयो। आखिरमा नयाँदिल्लीमा बाह्रबुँदे सम्झौता भयो, सम्झौताबाट माओवादी हिंसा समाप्त हुनुका साथै राजतन्त्र पनि समाप्त भयो। किसुनजीको प्रस्तावलाई राजाले स्वीकार गरेको भए सायद राजतन्त्र समाप्त हुने थिएन। अब त हाम्रो यो अनुमान मात्र हो नियतिको खेलबाट को बच्न सक्छ ? जुन राजतन्त्रले उहाँलाई १४ वर्ष जेल राख्यो, पटकपटक अपमान गर्यो, त्यही राजतन्त्र समाप्त गरी गणतन्त्रमा जाने पार्टीको निर्णय अस्वीकार गर्दै सन्तपुरुष किसुनजी नेपाली कांग्रेसबाट राजीनामा दिएर बाँडेगाउँको आ श्रममा बसेर इहलीला समाप्त गर्नुभयो यो पनि नियतिकै खेल होला?"
आफ्नै कारणले अलोकप्रिय,"मुलुकमा वामपन्थी सरकार छ । सरकारको मात्र होइन प्रमुख राजनीतिक पार्टीको एजेन्डा समाजवादउन्मुख राष्ट्र हो । संविधानमा पनि यो कुरा उल्लेख छ । कुनै पनि वाद वा व्यवस्थाको परिवर्तन सानोतिनो घटनाक्रमले हुँदैन । जंगबहादुर राणाको कोतपर्व होस् वा भण्डारखाल पर्व । आफ्नो हातमा राजकीय सत्ता प्राप्त गर्न होस् वा महारानी राजेन्द्र लक्ष्मीको सौतिनी सन्तानलाई पन्छाएर आफ्नो सन्तान वा आफैंले सत्ताको साँचो हत्याउने प्रयासका कारण आफैं नजरबन्दमा बस्नु परेको किन नहोस् । महत्वाकांक्षाका कारण मुलुकमा विभिन्न किसिमका घटनादुर्घटना गराइएका प्रशस्त उदाहरण छन् । प्रत्यक्ष राजनीतिक वा व्यवस्था परिवर्तनका खातिर भएका आन्दोलन, संघर्ष वा सशस्त्र संघर्ष जे भए पनि कांगे्रस, कम्युनिस्ट र मित्रराष्ट्र भारतको कारण १०४ वर्षे जहानिया निरंकुश राणाशासन अन्त्य भयो । यसका पछाडि धेरै जनताको सहादत जोडिएको छ । विसं २००७ सालको क्रान्तिपछि राणाशासन अन्त्य भयो । आफ्ना महत्वाकांक्षाका कारण अनेकन् घटनादुर्घटना गराउने क्रमको अन्त्य भने भएन । २०१७ सालको जनताको अधिकार वंशवादको कू । विस२०३६ सालको जनमत संग्रहद्वारा परिवर्तनको प्रवाहमा रोक । ०४६ को परिवर्तनपछि आंशिक रूपमा बहुदलीय व्यवस्था फिर्ता त भयो ०५२ देखि माओवादी सशस्त्र संघर्ष सुरु भएपछि ०५८ मा दरबार हत्याकाण्ड भयो । ०६१ मा दरबार हत्याकाण्डको औचित्य पुष्टिका लागि आंशिक रूपमा प्राप्त बहुदलीय व्यवस्थामाथि प्रहार गर्ने क्रम रोकिएन । अन्त्यमा ०६२०६३ को जनआन्दोलन र सशस्त्र संघर्षको एजेन्डा, लोकतान्त्रिक गणतन्त्र स्थापना, जनता प्रजाबाट लोकतान्त्रिक गणतन्त्रात्मक वा प्रजातान्त्रिक व्यवस्थाका मालिक भए । यति हँुदासम्म जनताले हरेक क्रान्ति, आन्दोलन वा संघर्षमा साथ दिँदै आए र अब पनि कुनै वहानामा बहुलवादी लोकतान्त्रिक गणतन्त्रमाथि प्रत्यक्ष वा परोक्ष रूपमा आक्रमण हुन थाल्यो भने जनता चुप लागेर बस्ने छैनन् । जुन कुरा विगतका इतिहासले समेत प्रष्ट पारिसकेको छ । राणा राणाको कारणले खत्तम भए । ०१७ र ०५१ को मध्यावधिले कांग्रेस पनि आफ्नो कारणले खत्तम भयो । ०४६ सालमा पञ्चकै कारण पञ्चायत खत्तम भयो । ०६२०६३ मा राजाको कारणले राजसंस्था खत्तम भएजस्तै प्रधानमन्त्री केपी शर्मा ओलीको स्वास्थ्यका कारण कम्युनिस्ट सत्ता धरापमा पर्ने त होइन ? नेपालमा कुनै पनि कालखण्डको परिवर्तन किन र कसरी सफल भए ? राणा दाजुभाइका आन्तरिक झगडाका कारण राणाले आफ्नै शासन खाए २००७ सालमा । ०१५ को निर्वाचनमा दुईतिहाइ मत प्राप्त नेपाली कांग्रेसले मत्त हात्तीको जस्तै आचरण देखाउँदा मित्रराष्ट्र भारतको सहयोगमा राजा महेन्द्रले जनताका अधिकार खोसे । कांग्रेसको विरुद्धमा २०२८ सालमा माओको रातो किताब बोकाएर वामपन्थीलाई राजा महेन्द्रले अधिराज्यभरि कांग्रेसको विरुद्धमा वामपन्थी संगठन गर्न लगाए । राजतन्त्रको अन्त्य वा गणतन्त्र स्थापनाको मुख्य कारण त्यही रातो किताब बन्यो । जसको परिणाम ०६२६३ को आन्दोलनले सदाका लागि राजतन्त्र फाल्यो । राजाले नै राजसंस्था खाए । त्यसैगरी पञ्चहरूको लडाईंको कारण ०४६ सालमा पञ्चहरूले नै पञ्चायत खाए । यतिबेला तीनै तहमा वामपन्थीको दुईतिहाइको सरकार छ । सम्भवतः यस्तोे सरकार आउँदा दिनमा पनि नहोला भन्न सकिँदैन तर निकै कठिन पर्न सक्छ, वामपन्थीलाई मात्र होइन अन्य पार्टीलाई पनि । नीति नियमदेखि संविधान संशोधनसम्म समेत प्रवल शक्ति रहेको वर्तमान सरकारका हालसम्मका कार्य हेर्ने हो भने राम्रा काम केही भएका छन्, नभएका होइनन् । उनान्सय गुणलाई एउटा अवगुणले जित्छ भन्ने उखानजस्तै भएको छ । तर अहिले त राम्रा भन्दा नराम्रा काम धेरै भएका छन् । सरकार दिन प्रतिदिन अलोकप्रिय हुँदै गएको छ । हिजोको महाराजा शैलीमा सरकारका प्रमुखहरूले आफ्ना पर्व मनाउन थालेका छन् । त्यसको प्रतिफल भ्रष्टाचार संस्थागत हुन थाल्यो । संघ र प्रदेशका मन्त्रीहरू अनेकौं काण्डमा मुछिन थाले । व्यक्तिलाई केन्द्रविन्दु बनाएर सिंगो सरकार वा पार्टी व्यक्तिको सती जान लाग्यो, अन्य जनताका दैनिकीको त कुरै छाडौं । यो टाल्न सरकारले ठूलो मेहनत गर्नुपर्ने हुन्छ तर असम्भव भने होइन । एकथरी भन्न थालेका छन्कतै चुनावी पद्धति नै गलत त छैन ? यथार्थमा यो गम्भीर प्रश्न मात्र नभई जिज्ञासा पनि हो । निर्दलीय पञ्चायती व्यवस्थामा ०३६ सालपश्चात वालिक मताधिकारका आधारमा हुने चुनावमा दरबारले दरबारिया उम्मेदवार तोक्थ्यो, प्रत्येक जिल्लामा उनीहरूलाई राज्यको ढुकुडीबाट लाखौं रुपैयाँ गृह मन्त्रालय र अञ्चलाधीश कार्यालयमार्फत विवरण गरिन्थ्यो । त्यसैगरी ०४६ सालको परिवर्तनपश्चात पार्टीले आफ्ना उम्मेदवारलाई पचास लाख दिन थाल्यो, त्यसमा पनि आफ्ना गुटका उम्मेदवारलाई बढी । गणतन्त्रपश्चात तयो करोडौं रुपैयाँमा परिणत भयो । यसैको प्रतिफल जो सत्तामा पुग्छ उसले संस्थागत एवं नीतिगत रूपमा भ्रष्टाचार गर्न थाले । एकजना मन्त्रीको ७० करोड मोलमोलाइको अडियो टेप सार्वजानिक भएबाट के प्रष्ट हुन्छ भने उक्त सार्वजानिक भएको टेपबाहेक प्रायजसो सबै पार्टीको भ्रष्टाचार छताछुल्ल भइसकेको छ । तसर्थ उक्त करोडौं एवं अर्बांै रुपैयाँको संस्थागत भ्रष्टाचार गर्नुपर्ने प्रमुख कारण भनेकै चुनावी प्रतिस्पर्धाका लागि गरिने खर्चका लागि भन्ने प्रष्ट हुन्छ । हाम्रो जस्तो अल्पविकसित देशमा यो पद्धति नै गलत भएको क्रमशः प्रमाणित हुँदै गइसकेको छ । यस्तो परिपाटी विकसित मुलुकहरूमा सुहाउँछ, जस्तै अस्ट्रेलियामा सयमा सय प्रतिशत जनताले मतदान गर्नुपर्ने हुन्छ । मतदान महिनांै चल्छ । बुथमा गएर, इमेलबाट, हुलाकबाट, अस्पताल, केन्द्रीय कारागार, विदेशमा समेत रहेका मतदाताका लागि मतदानको व्यवस्था गरिएको हुन्छ । मतदान नगर्नुको उचित कारण दिन सकिएन भने जरिबाना तिर्नुपर्ने हुन्छ । अब हाम्रो चुनावी पद्धति के हुनुपर्छ भने वंशवादको सरकार चलेन, सुधारिएको निर्दलीय पञ्चायतको चुनाव चलेन, अल्पमत र बहुमतको सरकारले केही गर्न सकेनन भने दुईतिहाइको सरकारले समेत राजनीतिक स्थायित्व दिन सकेन । तसर्थ गणतन्त्रको विकल्प लोकतान्त्रिक गणतन्त्र नै हो । अबको निर्वाचन भनेको जनताबाट चुनिएको कार्यकारी राष्ट्रपति, प्रधानमन्त्री चाहिँदैन भने पूर्ण समानुपातिक निर्वाचन जसले गर्दा चुनावमा खर्च गर्ने व्यक्ति होइन सरकार र पार्टीले नीतिगत भ्रष्टचार गरिरहनु परेन । राष्ट्रपति निरंकुश भएमा फिर्ता बोलाउने प्रावधान वा अविश्वासको प्रस्तावसहित उक्त व्यवस्था लागू गरेमा आफ्नो तर्फ धार्नी पुर्याउन संविधान संशोधन गर्नु पनि परेन र पार्टीभित्रको समीकरण बिगे्रला भन्नु पनि परेन । जसरी सभामुख र वर्तमानको राष्ट्रपति हुनेबित्तिकै पार्टीको सबै पदबाट राजीनामा गरिन्छ त्यसैगरी कार्यकारी राष्ट्रपति मात्र एक कार्यकालका लागि स्वतन्त्र व्यक्ति भयो भने ९० प्रतिशत भ्रष्टाचार स्वतः कम हुन्छ । बरु कार्यकाल ६ वर्षको गरौं । हालै नेकपा अध्यक्ष प्रचण्डले आशंका व्यक्त गर्नु भएजस्तो वामपन्थीको सरकार हटाउन कुनै गोलीगठ्ठा र बारुद चाहिँदैन । नेतृत्वमा पुगेका नेता एवं कार्यकर्तामा पलाएको पदलोलुपता, भ्रष्टाचारतर्फ उन्मुख एवं सैद्धान्तिक विचलनका कारण, सत्ताच्युत एवं वामपन्थी आन्दोलनमा विचलन आउँदा कम्युनिस्ट नै सखाप हुनेजस्तो मनसाय व्यक्त गर्नुभयो । नेपालको इतिहास हेर्ने हो भने राणा राणाको कारणले खत्तम भए । ०१७ र ०५१ को मध्यावधिले कांग्रेस पनि आफ्नो कारणले खत्तम भयो । ०४६ सालमा पञ्चकै कारण पञ्चायत खत्तम भयो । ०६२०६३ मा राजाको कारणले राजसंस्था खत्तम भएजस्तै प्रधानमन्त्री केपी शर्मा ओलीले आफ्नो स्वास्थ्यमाथि किन खेलबाड गर्दै हुनुहुन्छ ? कतै उहाँकै स्वास्थ्यका कारण कम्युनिस्ट सत्ता धरापमा पर्ने त होइन ?"
सुदूरपश्चिम ११ सेमिफाइनलमा,मलंगवा : सुदुरपश्चिम११ सर्लाहीको बागमतीमा जारी चौथो राजर्षि जनक कप फुटबल प्रतियोगिताको सेमिफाइनलमा प्रवेश गरेको छ। सोमबार भएको खेलमा सुदुरपश्चिमले एनआरटी क्लब काठमाडौंलाई २१ गोलले हरायो। प्रतिस्पर्धात्मक खेलमा सुदुरपश्चिमले ११औं मिनेटमा सुरुआती अग्रत लिएको थियो। सुदुरपश्चिमका विकास लामाले पहिलो गोल गरे। उनले विक्रमसिंह ठकुरीको पासमा गोल गरेका थिए। त्यसपछि एनआरटीले ४२औं मिनेटमा बराबरी गोल फर्कायो। एनआरटीका दर्शन गुरुङले बराबरी गोल गरे। उनले प्रकाश बुढाथोकीको पासमा गोल गरेका थिए। पहिलो हाफमा ११ गोलको बराबरीमा सकिएको खेलमा दोस्रो हाफमा सुदुरपश्चिमले बाजी मारेको थियो। ५३औं मिनेटमा सुदुरपश्चिमका फिलिप तामाङले गरेको प्रहार विपक्षी खेलाडीले रोक्ने मौका पाएनन्। एनआरटीका गोलरक्षकले समेत बललाई नियन्त्रणमा लिन नसक्दा सुदुरपश्चिम दोस्रो गोल गर्न सफल भयो। खेलको अन्तिमसम्म शसक्त खेल प्रदर्शन गरेको सुदुरपश्चिमले अन्ततः अन्तिम चारमा स्थान बनायो। एनआरटीले खेलको अन्तिममा गोल फर्काउने मौका पाएपनि सदुपयोग गर्न सकेन। सुदुरपश्चिमका फिलिप तामाङ म्यान अफ दी म्याच भए। उनले १० हजार रुपैयाँ पुरस्कार पाए। मंगलबार आयोजक बागमती नगरपालिक र कंचनजंघा फुटबल क्लब सिक्किमबीच प्रतिस्पर्धा हुनेछ।
आहा रारा गोल्डकप : थ्रीस्टार सेमिफाइनलमा,"पोखरा : थ्रीस्टार क्लब पोखरामा जारी १८औं आहा ! रारा गोल्डकपको सेमिफाइनलमा प्रवेश गरेको छ। पोखरा रंगशालामा सोमबार भएको खेलमा तीन पटकको विजेता थ्रीस्टारले भारतको गान्तोक फुटबल क्लबलाई ३० गोलले हरायो। ७९ औं मिनेटमा थ्रीस्टारका सन्जोक राईले गोल गर्दै टोलीलाई अग्रता दिलाए। निशान खड्काको पासमा मैदानको मध्यभागबाट बल अघि बढाएका सन्जोगले विपक्षी गोलरक्षकलाई छक्याउँदै जाली चुमाएका थिए। पहिलो हाफमा गोल रहित बराबरी खेलेको पाहुना टोली एक गोल खाएपछि सम्हालीन सकेन। थ्रीस्टारका सुसान श्रेष्ठले दोस्रो हाफको इन्जुरी समयमा गोल गर्दै टोलीको अग्रता दोब्बर बनाएका थिए। पाहुना टोलीका सोनाम जाङपो भुटीयाले क्लियर गर्न खोजेको बल खोसेर उनले डिबक्स भित्रबाट गोल गरेका थिए। लगत्यै सुसानले ब्यक्तिगत दोस्रो गोल गरेका थिए। डिबक्स भित्र गान्तोक फुटबल क्लबका खेलाडीबाट बल खोस्दै उनले उत्कृष्ट गोल गरेका थिए। पहिलो हाफमा औसत खेल प्रदर्शन गरेको गान्तोक खेलको अन्तिममा सम्हालिन सकेन। गान्तोकले थ्रीस्टारको तुलनामा राम्रा अवसर गुमाएको थियो। १९औं मिनेटमा गान्तोकका टि लेन्डुप भुटीयाको प्रहारलाई थ्रीस्टारका कप्तान बिक्रम लामाले बचाएका थिए। ७६ औं मिनेटमा सोनम छिरिङ भुटीयाको प्रहारमा पनि उनै बिक्रम बाधक बने। थ्रीस्टारका प्रशिक्षक मेघराज केसीले खेल ५०५० रहेको बताए। गान्तोकको खेल राम्रो थियो। हाम्रो स्कोर हुँदा जित सम्भव भयो। टोलीमा युवा खेलाडीको बाहुल्यता रहेकोले विस्तारै सेट गर्दै जानेछौं, मेघराजले भने। गान्तोकका प्रशिक्षक मायोल दोक लेप्चाले पहिलो गोल अफसाईड भएको दावी गरे। अफ साईड गोललाई मान्यता दिँदा खेलाडी दबाबमा परे। आफ्ना खेलाडीले राम्रो खेलेपनि पाएको मौकामा गोल नहुँदा हार भयो, मायोलले भने। दुई गोल गरेका थ्रीस्टारका सुसान श्रेष्ठ म्यान अफ दी म्याच भए। थ्रीस्टरले फाइनल प्रवेशका लागि नेपाल पुलिस क्लबसँग खेल्नेछ। मंगलबार त्रिभुवन आर्मी र संकटाबीच प्रतिस्पर्धा हुनेछ।"
