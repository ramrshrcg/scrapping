शीर्षक,विवरण
कामकाजी आमाका तगारा !,"केही दिन पहिले काठमाडौंकै वासिन्दा एक साथीले गुनासो सुनाएकी थिइन्, अस्ति मेरो लोकसेवाको जाँच थियो। दुर्भाग्य, त्यही दिन छोरो बिरामी पर्यो। त्यति धेरै बिरामी पनि थिएन तर सासूले तीन घण्टा छोरो हेरिदिन्छु जाँच दिन जाऊ समेत भन्न सकिनन्। तीन महिनादेखि गरेको तयारी त्यत्तिकै खेर गयो। पति काठमाडौंमा थिएनन्। तर उनले जसरी भए पनि जाँच दिनु भनेका थिए तर सासूले बच्चा नहेरेपछि आफ्नो जाँचै छुट्यो। सरकारी जागिर खाउँला भन्ने सपना थियो, अब त मनै मर्यो। चार वर्ष पुगिसकेको छोरो सामान्य बिरामी पर्दा जाँचै दिन नपाउने साथीको वेदनाले मनै चिमट्यो। घरपरिवारको साथ नपाउँदा विचरीले जाँचै दिन पाइनन्। जाँचपछिको परिणाम जेजस्तो भए पनि जाँचै दिन नपाउनु कस्तो दुर्भाग्य ! अर्की साथीको पनि गुनासो उस्तै थियो, छोरी हेर्दिने कोही नभएपछि तीन महिनादेखि चाइल्ड केयरमा राखें, चाइल्ड केयरमा राख्दा सधैं बिरामी परी छोरी। एक साता चाइल्ड केयर र एक साता घरमा राख्नुपर्ने अवस्था आयो। छोरीको स्याहारका लागि जागिरै छाडें। अर्की साथीको समान गुनासो, कहीं नयाँ विज्ञापन आयो कि मन उद्वेलित भइहाल्छ, फाराम भर्न हात लम्किहाल्छन् तर पढ्ने बेलामा कुनै कुराको संयोजन मिल्दैन। घरमा पाहुना आएका बेलामा सकभर किताब छुनै नपाए हुन्थ्यो जस्तो लाग्छ। कहिलेकाहीं पाहुना आएकै बेलामा जाँच परिदिन्छ। कस्ती पढन्ते बुहारी रहिछ, एकछिन पाहुना जाँदा पनि किताबै फिँजाउनुपर्ने भन्ने सुन्दा मन कटक्क खान्छ। तिनै साथीले दुखेसो पोखिन्, मेरी सासूले छिमेकी घरका महिलासँग निकै गफ लगाउँछिन्। निकै पढनदास छे मेरी बुहारी, जतिबेला पनि पढेको पढ्यै गर्ने तर नाम कहीं ननिकाल्ने। कस्तो पढ्छन् कुन्नि ? छोराले एकैपटकमा निकालेको थियो नाम। पढन्ते बुहारीसँग कुनै कामको आशा नगरे पनि हुन्छ। किताब फिँजाएर बसे भइहाल्यो भान्साको काममा कुनै मतलब छैन। बिचरीको एउटा जाँच दिनै नपाएर छुटेछ। दुईपटक जाँच दिँदा नाम निस्किएनछ तर पनि आशा मारेकी छैनन्। जसरी भए पनि एक दिन सरकारी जागिर खान्छु भन्ने उनको हिम्मत देखेर वाह ! तिम्रो आँटलाई सलाम छ भन्न मन लाग्छ। अर्की साथीको मास्टर्सको थेसिस बाँकी नै छ। थेसिसका लागि समय छैन उनलाई। एकातिर बेरोजगार हुनुको पीडा अर्कातिर थेसिसका लागि बाहिर निस्कँदा पनि अनेक कुरा सुन्नुपर्ने। पति काठमाडौं बाहिर छन्। सगोलको परिवार छ। सबैभन्दा गाह्रो तिनै साथीलाई छ। उनका दुवै नन्द सरकारी जागिरे छन्। उनीहरू बेलाबेलामा मुटु बिझ्ने गरी भन्छन्। तीनजना दाजुबहिनी सरकारी जागिरे छन्। आफू बेरोजगार बस्नुपर्दा उनीहरूको कमाइ निकै महँगो परिराको छ आफूलाई। सासू छरछिमेकसँग पढन्ते बुहारीको ट्याग लगाउँछिन् बेलाबखत। छोरीले नाम निकाले। बुहारीको ननिस्कँदा उनीहरूसँगै सधैं मेरो तुलना गरिन्छ। भाउजूले पकाएको खाएर, दाइले सिकाएका कुरा पढेर, बाउआमाका समीपमा बसेर चौबीसै घण्टा पढ्नेभन्दा अर्थोक काम छैन र पनि नाम ननिकाले कहिले निकाल्छन् त ? कुरा सुन्दा कहिलेकाहीं झोक चलेर भनौं कि जस्तो हुन्छ तर के गर्नु आफैंले नाम निकाल्न सकिरहेकी छैन, चुप बस्नुको विकल्प छैन, उनले वास्तविकता सुनाइन्। मनले यति धेरै पढ्छु भन्ने सोच्छु, यस्ता विषयमा लेख्छु भन्ने सोच्छु तर जब किताब फिँजाउँछु, जब ल्पापटप अन गर्छु, ती कुरा आफैं कहाँ कता मोडिन्छन् पत्तै हुँदैन। महिला किन बौद्धिक हुँदैनन् ? उनीहरू किन पढ्दैनन् भन्ने कुरा आफैंलाई हेर्दा प्रस्ट पाउँछु। मेरा घरमा नौवटा पत्रिका आउँछन् हरेक दिन। तीनवटा दराजभरि किताबका ठेली छन्। तर मैले नौवटा पत्रिकाका मुख्य समाचारका शीर्षक मात्रै पनि हेर्न भ्याउँदिनँ। मेरो ठाउँमा राति नौदश बजे अफिसबाट आउने पतिले सबै पत्रिका पढ्न भ्याउनुहुन्छ, लेख्न भ्याउनुहुन्छ, फोनमा त्यस्तै कूटनीतिक बहस गर्न भ्याउनुहुन्छ। किताबका ठेलीहरू हुन्छन् ती पनि प्रायः पढिएकै छन्। मलाई नपढोस् कसैले भन्दैन, तर दूध खाने छोरी रुहाएर, स्कुल जाने छोरालाई समयमा खाना नखुवाएर, होमवर्क नगराएर, पाहुना आएका बेलामा उनीहरूलाई चियापानी नखुवाएर एकोहोरो पढ्न मन लाग्दैन। यी सबै काम गर्दा पढ्ने समय नै हुँदैन। छोरी रुन्छे तर बाबाको भन्दा पहिले आमाको मन आत्तिन्छ। कोही पाहुना आउँछन् गफ गर्दै भए पनि पति पढिरहनुहुन्छ, तर मलाई त्यस्तो छुट हुँदैन। पाहुनाको स्वागत सत्कार गर्नुु मेरो लेखापढीभन्दा ठूलो धर्म र संस्कार हो। भान्साका काम पतिको भन्दा मेरै जिम्मामा हुन्छ। छोराछोरीको दायित्व बाबाको भन्दा बढी आमाकै हुन्छ। म सोच्छु मजस्ता कामकाजी आमाले कति किताब पढौंला भन्दै थन्काएका होलान् ? लेखौंला भन्दै कति कुरा मनमै गुम्साएका होलान् तर ती लेखिने कहिले ? पढिने कहिले ?"
पशुपति हिन्दुविश्वविद्यालयः एक अवधारणा,"नेपाल सनातनदेखि संस्कृत वाङ्मयको केन्द्र रहिआएको छ। धर्म, दर्शन र अध्यात्म विषयमा अध्ययन, अध्यापन र अनुसन्धान पनि चलिआएको छ। पशुपति क्षेत्र सम्पूर्ण हिन्दुहरूको प्रमुख तीर्थस्थल हो। यहाँ भगवान् शिवको आराधना, ध्यान र पूजा गर्ने संस्कृति पनि शदीयौंदेखि नै चलिरहेको छ। देशमा विभिन्न विश्वविद्यालय छन्। आधुनिक शिक्षा प्रणालीलाई अनुसरण गर्दै ती विश्वविद्यालयमा विभिन्न विधामा अध्ययनअध्यापन भइरहेकै छन्। तर दर्शन, अध्यात्म र संस्कृत वाङ्मयको अध्ययनअनुसन्धानका लागि फरक तर अनुसन्धानलाई प्रमुख मानेको एउटा अध्ययन केन्द्र (विश्वविद्यालय) को खाँचो देखिएको छ। आवश्यकता र औचित्य नेपाललाई पूर्वीय दर्शनको केन्द्र, ऋषिमहर्षिको तपोभूमि र शिवजीको तपस्यास्थल मानिन्छ। तर हालसम्म पनि यी विषयमा अध्ययनअनुसन्धान भएको छैन। मूल विषयलाई नै सामान्य अध्ययन सामग्रीमा समेटेर चित्त बुझाइएको अवस्थाले अध्यात्म विज्ञानलाई पनि अघि बढाउन आवश्यक छ। भौतिक विकासमा जतिसुकै अघि बढे पनि अध्यात्मविना मानव सभ्यता पूर्ण हुन सक्दैन। विश्व नै अशान्त र युद्धको भुमरीमा परिरहेको अवस्थामा त पूर्वीय दर्शनका विविध आयाम, पूर्वीय संगीत विज्ञानका विविध पक्ष, संस्कृत वाङ्मयको अध्ययन र उन्नयन हुन जरुरी छ। यसर्थ पनि पशुपति हिन्दु विश्वविद्यालयको आवश्यकता महसुस गरिएको हो। आर्यावर्तको शिरो भाग नेपाल भौगोलिक उचाइको भूमि हुनुका साथसाथै आध्यात्मिक साधनाका क्षेत्रमा उच्चतम सफलता प्रदान गर्ने भूमि हो। यहाँका प्राचीन सभ्यताहरू शिवशक्ति सभ्यताको केन्द्रीयतामा विकसित भएका हुन्। पशुपति हिन्दु विश्वविद्यालय नै किन त भन्ने प्रश्न उठ्ला। हाम्रो नेपाल भूमि शदीयौंदेखि हिन्दु धर्म र दर्शनको केन्द्र बन्दै आइरहेको छ। गोपालवंश, महिषपालवंश, किराँत, लिच्छवि, मल्ल, शाहकाल हुँदै आजसम्म पशुपति क्षेत्र एउटा प्रमुख धार्मिक र आध्यात्मिक केन्द्रका रूपमा चिनिएको छ। नेपालको मूल सभ्यता पशुपतिलाई केन्द्र मानेर विकास भएको छ। त्यसर्थ पनि पशुपति हिन्दु विश्वविद्यालयको अवधारणा अगाडि सारिएको हो। लुम्बिनी क्षेत्र बौद्ध अध्ययनको केन्द्रका रूपमा रहेको छ भने पशुपति क्षेत्र हिन्दुस्थल र दर्शनको केन्द्रका रूपमा रहिआएको छ। पाशुपत क्षेत्रलाई सनातनी धर्म, दर्शनका विभिन्न आयाम, उपनिषद्को अध्ययन, व्याकरण र गणितको अध्ययन, बौद्ध दर्शन, जैन दर्शन, विभिन्न धर्मका आध्यात्मिक पक्षको तुलनात्मक अध्ययन, विश्व साहित्य, तन्त्रशास्त्र, वेदवेदांग, संगीत, भाषा र ज्योतिष विज्ञान आदि विषयको अध्ययनअनुसन्धान गर्ने थलोका रूपमा विकास गर्नु आवश्यक छ। विश्वविद्यालय क्षेत्र समग्र पाशुपत क्षेत्र पुरातात्विक सम्पदाले भरिपूर्ण क्षेत्र छ। करिब पाँच सय सानाठूला सम्पदाहरू यहाँ विद्यमान रहेका छन्। मृगस्थली क्षेत्र अध्ययनअध्यापन केन्द्रका रूपमा शदीयौंदेखि रहिआएको छ। तत्काल विश्वरूप मन्दिर क्षेत्रका सत्तलहरूलाई अध्ययनअध्यापनका लागि प्रयोग गर्न सकिन्छ। हाललाई सुरुवात यहाँबाट गरेर पछि गोठाटारस्थित कोषको जमिनमा बृहत् संरचना बनाएर अगाडि बढाउनु सान्दर्भिक हुनेछ। नामाकरण हाम्रो सभ्यता मूलतः पशुपति सभ्यता हो। हाम्रा विचार, संस्कृति र सभ्यताको उद्गम र विकास यही क्षेत्रबाट भएको हो। राष्ट्रको समग्र सभ्यता यही क्षेत्रबाटै प्रसार भएको हो। इतिहासका हरेक कालखण्डमा यो क्षेत्र विशेष क्षेत्रका रूपमा रहँदै आएको छ। त्यसैले प्रस्तावित विश्वविद्यालयको नाम पशुपति हिन्दु विश्वविद्यालय राख्नु उपयुक्त हुन्छ। धर्म वा भगवान्का नाममा किन भन्ने प्रश्न उब्जिन सक्छ। तर हाम्रो समग्र सभ्यता यहींबाटै निःसृत भएकाले पनि यो नाम उपयुक्त हुन्छ। विश्वका अन्य देशमा पनि यस खालको अभ्यास भएको पाइन्छ। क्रिस्चियन युनिभर्सिटी (टेक्सास, कोलोराडो आदि), क्याथोलिक युनिभर्सिटी (अमेरिका, अस्ट्रेलिया) आदि, हिन्दु विश्वविद्यालय (काशी हिन्दु विश्वविद्यालय) मुस्लिम विश्वविद्यालय (अलिगढ मुस्लिम विश्वविद्यालय (भारत), जामियामिलिया इस्लामिया (भारत), इस्लामिक युनिभर्सिटी बंगलादेश), जैन विश्वविद्यालय (ब्याङलोर, भारत) आदि विश्वविद्यालय छन्। नेपालमै पनि भगवान् बुद्धको जन्मस्थल लुम्बिनी क्षेत्रमा बौद्ध धर्मदर्शन अध्ययनका लागि लुम्बिनी बौद्ध विश्वविद्यालय छ। संगठनात्मक ढाँचा प्रस्तुत विश्वविद्यालयका लागि पनि अन्य विश्वविद्यालयसरह सरकार प्रमुख कुलपति, संस्कृतिमन्त्री सहकुलपति र सम्बन्धित विषय र व्यवस्थापनको अनुभव र ज्ञान भएको व्यक्ति उपकुलपति रहने व्यवस्था हुनुपर्छ। यस विश्वविद्यालयका लागि पशुपतिनाथ मन्दिरका मूलभट्ट, पशुपति क्षेत्र विकास कोषका पदाधिकारी, राष्ट्रिय योजना आयोगका सदस्य, यस क्षेत्रको निर्वाचित संघीय सांसद, नेपाल प्रज्ञा प्रतिष्ठानका कुलपति, पुरातत्व विभागका महानिर्देशक, विभिन्न क्षेत्रका विज्ञ विद्वान् र सन्तहरू सम्मिलित प्राज्ञ सभा बनाउनुपर्छ। यिनैमध्येबाट पाँचसदस्यीय विशेष समिति बनाई उक्त समितिको सिफारिसमा उपकुलपति, रजिस्ट्रार र शिक्षाध्यक्ष आदि पदाधिकारी छनोट गरिनुपर्छ। प्रस्तावित विश्वविद्यालयको प्रमुख विषय दुई भागमा रहनुपर्छ, जुन पूर्वीय दर्शनको सैद्धान्तिक शिक्षा र हाम्रा पूर्वजहरूले गरेका विद्याप्रधान साधना। सैद्धान्तिक शिक्षाका लागि समृद्ध पाठयोजना र पराविद्या साधनाका लागि साधनापरक पाठ्यक्रम र प्रयोगशाला विश्वविद्यालयभित्र रहनुपर्छ। अनुसन्धानका लागि समृद्ध हिन्दु पुस्तकालय तथा अनुसन्धान केन्द्र पनि प्रस्तावित हुनुपर्छ। निष्कर्ष पशुपति क्षेत्र विकास कोष ऐनले पशुपतिनाथका नामबाट शिक्षा र स्वास्थ्यका क्षेत्रमा काम गर्ने उद्देश्य राखे पनि सनातन हिन्दु धर्मका क्षेत्रमा अध्ययन, अनुसन्धानमूलक विश्वविद्यालय स्थापना हुन सकेको छैन। पूर्वीय दर्शनका गूढ रहस्यहरू शिक्षा र विद्याका माध्यमले गुरुबाट शिष्यमा सर्दै प्राणीको कल्याणका लागि समाजमा स्थापित भएका हुन्। पूर्वीय दर्शनमा आधारित मानव कल्याणका कार्यहरूलाई पुनःस्थापना गर्न नैतिकतायुक्त नागरिक उत्पादनका लागि विश्वविद्यालय कोसेढुंगाका रूपमा रहन सक्ने अवस्था छ। तसर्थ संसारका पाठक समक्षपूर्वीय दर्शनको महिमा र हाम्रा ऋषिमुनिहरूका जीवनशैली पुनस्र्थापना कार्यमा विश्वविद्यालयका पाठ्यक्रमहरू लक्ष्यित गरी पशुपति हिन्दु विश्वविद्यालय स्थापना गर्न अन्त्यावश्यक छ। ढकाल पशुपति क्षेत्र विकास कोषका सदस्य सचिव हुन्।"
लक्ष्य पछ्याउँदै चीन,"चीनले आफ्नो विकाससँगसँगै विश्वको आर्थिक विकासका लागि पनि सकारात्मक भूमिका खेल्दै आइरहेको छ। उसले विश्व अर्थव्यवस्थाको वृद्धिमा धेरै वर्षदेखि ३० प्रतिशतभन्दा बढी योगदान दिँदै आएको छ र ऊ विश्वको आर्थिक वृद्धिको मुख्य इन्जिन पनि बन्दै आएको छ। तर पछिल्लो परिस्थितिमा विश्वव्यापी अर्थतन्त्र फेरि पनि सुस्त हुँदै गएको छ। चीनअमेरिकाबीचको व्यापार घर्षणलगायतका तत्वहरूले चीन, अमेरिकासँगै विश्व अर्थव्यवस्थालाई संकटतर्प धकेलेको देखिन्छ। विश्वव्यापी अर्थतन्त्र ओरालो लाग्न थाल्दा चीनले अर्थतन्त्रलाई गति दिन अनेक उपाय अपनाइरहेको छ। हाल चीनमा अर्थतन्त्रलाई केकसरी चलायमान बनाइराख्न सकिन्छ भनेर धेरै बहससँगै उपायका खोजी पनि भइरहेका छन्। यसैबीच चिनियाँ राष्ट्रिय तथ्यांक ब्युरोका प्रवक्ता फु लिन ह्वैले वर्तमान जटिल र गम्भीर अन्तर्राष्ट्रिय आर्थिक परिस्थितिमा पनि चिनियाँ अर्थव्यवस्थामा ठूलो निश्चित शक्ति र क्षमता रहेको औंल्याएका छन्। ब्युरोले डिसेम्बर १६ मा सार्वजनिक गरेको एक प्रतिवेदनअनुसार सन् २०१९ को अघिल्ला ११ महिनामा चीनको अर्थतन्त्र स्थिर रूपमा विकास हुँदै आएको छ। चीनको कूल ग्राहस्थ उत्पादन जीडीपी सन् २०१९ को तीन त्रैमासिकमा ६९७ ट्रिलियन युआन (९८ ट्रिलियन डलर) पुगेको छ, जुन सन् २०१८ को यसै अवधिभन्दा ६२ प्रतिशतले वृद्धि भएको छ। वर्तमान जटिल र गम्भीर आर्थिक परिस्थितिमा पनि चिनियाँ अर्थव्यवस्था सकारात्मक देखिन्छ। चीनको आर्थिक वृद्धिमा घरेलु मागले महत्वपूर्ण भूमिका खेलेको छ। सन् २०१९ को अघिल्ला तीन त्रैमासिक अवधिमा चीनको उपभोग खर्चले आर्थिक वृद्धिका लागि दिएको योगदान दर ६०५ प्रतिशत छ। चीनको आर्थिक वृद्धिको मुख्य स्रोत उपभोग बनेको छ। करिब एक अर्ब ४० करोड जनसंख्याको ठूलो बजार र ४० करोड मध्यमस्तरीय आय समूहको क्रयशक्ति चीनसँग छ। यसैबीच विश्व बैंकले चीनको आर्थिक वृद्धि दर सन् २०२० र सन् २०२१ मा क्रमशः ५९ र ५८ प्रतिशत हुने जनाएको छ। विश्व बैंकको पछिल्लो अनुमान हालै चीनको रेन्मिन विश्वविद्यालयको आर्थिक अनुसन्धान संस्थानले प्रस्तुत गरेको प्रतिवेदनअनुरूप देखिन्छ, जसले सन् २०२० मा आर्थिक वृद्धि दर ५५ देखि ६ प्रतिशत भित्र रहने भविष्यवाणी गरेको छ। सन् २०२० मा चीनले नवसिर्जन क्षमता र खुलापन तथा सुधार नीतिका आधारमा आर्थिक शक्तिलाई पूर्ण रूपमा बलियो बनाउने उद्देश्य बनाएको छ। वर्ष २०२० मा चीनको विकाससामु देखा पर्न सक्ने जटिल र गम्भीर चुनौतीप्रति आर्थिक बहस तथा छलफल धेरै भएका छन्। गत डिसेम्बरमा अन्तर्राष्ट्रिय आर्थिक आदानप्रदान केन्द्रको तत्वावधानमा चीनको आर्थिक वार्षिक सम्मलेन सन् २०१९२०२० को आयोजनामा भएको थियो। वित्तीय, आर्थिक र बैंकिङ क्षेत्रका पदाधिकारी तथा विज्ञहरूले चीनको वैदेशिक खुलापन प्रवद्र्धन गर्ने विषयबारे विचारविमर्श गरेका थिए। केन्द्रीय आर्थिक समितिका उपप्रमुख हान वन स्यौले पूर्णरूपमा सम्पन्न समाज निर्माण गर्ने विभिन्न कार्यमा टड्कारो उपलब्धि प्राप्त गर्नुका साथै उपभोग, सुख र सुरक्षा सम्बन्धमा पनि जनताको अनुभव निरन्तर रूपमा उकासिँदै आएको बताए। चीनले छोटो समयमै पश्चिमी विकसित मुलुकहरूले सयभन्दा धेरै वर्षमा हासिल गरेको विकासलाई भेट्टाएको मात्रै छैन, उछिनेको समेत छ। वर्ष २०१९ नयाँ चीन स्थापनाको ७०औं वार्षिकोत्सव हो र सोही वर्षमा चीनले आर्थिक समाजको स्वस्थ विकास गर्दै गरिबी निवारण कार्यमा ठूलो प्रगति गरेको छ। गत वर्ष चीनले एक करोड गरिब जनताको उत्थान गरेको छ। चीनले हालसम्ममा नवइतिहासमा ठूलो चमत्कार गर्दै ८५ करोड चिनियाँलाई गरिबीबाट मुक्त गरेको छ। नयाँ वर्ष सन् २०२० चीनका लागि एकदमै महत्वपूर्ण छ। किनकि यस वर्ष चीनले समग्र रूपमा गरिबी निवारणसँगै सम्पन्न समाजको निर्माण गर्ने लक्ष्य लिएको छ। साथै चीनको ससानवु अर्थात् १३औं पञ्चवर्षीय योजनाको अन्तिम वर्ष पनि हो। नवप्रविधिको विकास, हरित विकास, समन्वय, खुलापन, लक्ष्य पूरा गर्न साझेदारीसँगै नयाँ रोजगारको सिर्जना र गरिबी निवारणबाट मध्यमउच्च वृद्धिलाई कायम राख्ने उक्त योजनाका लक्ष्य हन्। साथै गत डिसम्बरमा चीनको आउने नयाँ वर्षको सबैभन्दा आधिकारिक समष्टिगत आर्थिक रणनीति मानिने केन्द्रीय आर्थिक कार्य सम्मेलन पनि आयोजना भएको छ। यस सम्मेलनलाई लामो समयदेखि बाह्य जगत्ले आउँदो वर्षका लागि चीनको समष्टिगत आर्थिक नीतिको तर्जुमा गरिने एक महत्वपूर्ण झ्याल मान्दै आएको छ। सम्मेलनले सन् २०१९ को आर्थिक कार्यको निचोड निकाल्नुका साथै वर्तमान आर्थिक परिस्थितिको विश्लेषण गरेर आगामी वर्षको आर्थिक कार्यका लागि सशक्त निर्देशन दिएको छ। चीनको केन्द्रीय आर्थिक सम्मेलनअनुसार, पहिले बनाइएका योजनाको लक्ष्यबमोजिम सन् २०२० सम्ममा चीनको गरिबी निवारण कार्यको लक्ष्य पूर्णरूपमा सम्पन्न हुने निश्चित छ। सम्मेलनले देशभित्र र बाहिरको अवस्थाबमोजिम कूल आर्थिक अवस्थाको विस्तृत, समष्टिगत र गहन रूपमा विश्लेषण र अनुसन्धान गरेको छ। यसका अतिरिक्त वैदेशिक खुलापन निरन्तर रूपमा अझ ठूलो परिधि, फराकिलो र गहन रूपमा विस्तार गर्दै लैजाने पक्षमा जोड दिएको छ। सन् २०१९ मा चीनले चालेको वित्तीय र मौद्रिक नीतिले समष्टिगत अर्थतन्त्रलाई स्थिरताका साथ सञ्चालन गर्न सही दिशा उपलब्ध गराएकोमा अन्तर्राष्ट्रिय समाजले यसको प्रशंसासमेत गरेको छ। सन् २०१९ को अघिल्ला ११ महिनामा चीनको वैदेशिक व्यापार पनि स्थिर रहँदै चीनको आयात र निर्यातको कूल रकम अघिल्लो वर्षको सोही अवधिको तुलनामा २४ प्रतिशतले वृद्धि भएको छ। तीमध्ये आसियान मुलुकहरूबीचको आयातनिर्यातको कूल रकम १२७ प्रतिशतले वृद्धि भएको छ। बीआरआईमा आबद्ध मुलुकबीचको आयातनिर्यातको कूल रकम ९९ प्रतिशतले वृद्धि भएको छ। यसै वर्ष २०२० को जनवरी १ देखि चीनले आयात कर तथा महसुल दर घटाउने उपाय कार्यान्वयन गरेको छ। चीनले व्यापार वातावरण सुधार गर्ने र व्यापार सुविधाहरू बढाउनेतर्फ ध्यान दिएको छ। यसबाहेक चीन र अमेरिका दुवै मुलुकका आर्थिक तथा व्यापारिक टोलीको संयुक्त प्रयासमा पहिलो चरणको वार्तामा सहमति पनि भएको छ। सन् २०२० मा चीनले नवसिर्जन क्षमता र खुलापन तथा सुधार नीतिका आधारमा आर्थिक शक्तिलाई पूर्ण रूपमा बलियो बनाउने उद्देश्य बनाएको छ। साथै चीनले आर्थिक तथा औद्योगिक संरचनामा पनि सुधार गरिरहेको छ। चीनमा रोजगारको अवस्था पनि स्थिर छ। चालु वर्षको ११ महिनामा चीनभरि एक करोड २७ लाख ९० हजार नयाँ रोजगार सिर्जना भएका छन्। साथै सन् २०२० को अनुमानित आर्थिक वृद्धि दरको दायरामा पनि रोजगार सुनिश्चित गर्न पर्याप्त रहने विश्लेषकको भनाइ छ। चीनले यस वर्ष १३औं पञ्चवर्षीय योजनाका लक्ष्यहरूसँगसँगै गरिबी निवारण र सम्पन्न समाज निर्माण गर्ने लक्ष्य पूरा गर्नेमा कुनै शंका छैन। यद्यपि चीनले वर्तमान आर्थिक विकासको नयाँ परिस्थितिलाई बुझेर क्षेत्रीय समन्वय तथा विकास सम्बन्धमा नयाँ विचारका साथ अघि बढ्नु भने पर्नेछ। यता नेपालमा चालु आर्थिक वर्ष १५औं पञ्चवर्षीय (२०७६७७२०८०८१) योजना जारी छ। गरिबी, बेरोजगारको दर झार्ने तथा विद्युत् उत्पादनलाई पाँच हजार मेगावाट पर्ुयाउने जस्ता लक्ष्य निर्धारण गरिएको छ। साथै १५औं पञ्चवर्षीयलाई समृद्धि र सुखको आधार वर्षका रूपमा व्याख्या पनि गरिएको छ। नेपाल योजना तथा आयोजनाको खोजी र निर्माणमा छ तर कछुवा गतिमा प्रगति देखिन्छ। लक्ष्यलाई पछ्याइरहेको छैन भन्न मिल्दैन। योजना, शिलान्यास र उद्घाटन भइरहेका छन्। विकासोन्मुख तर दोस्रो ठूलो आर्थिक राष्ट्र चीनले केही वर्षयता तीव्र गतिले विकास गरेको छ। चीनसँग तुलना गर्ने हो भने एक हात पनि पर सरेको छैन भन्न सकिन्छ। हाल नेपाल केही गेमचेन्जर आयोजनाको छनोटमा देखिन्छ। आशा गरौं छिमेकीको आर्थिक रापले पनि छुने छ। साथै आमनेपालीले समृद्ध नेपाल, सुखी नेपाली चाँडै अनुभूत गर्न पाउनेछन्।"
हिन्दप्रशान्त रणनीतिमा हामी,"नेपाल शक्ति राष्ट्रको द्वन्द्वमा पर्न हुन्न तर भूराजनीतिक परिवेश यस्तो छ कि त्यसबाट बाहिरिन पनि सक्दैन दोस्रो विश्वयुद्धको समाप्तिपछि विश्वमा अमेरिकी वर्चश्व र प्रभाव बढ्दै गएको हो। त्यो मक्केला त भन्नेहरू छन्, तर उनीहरू अमेरिका प्रथम भन्दै तंग्राउन लागिपरेका छन्। शीतयुद्धकालमा विश्व दुई धु्रवमा विभाजित थियो। त्यसकालीन असंलग्न परराष्ट्र नीति अवलम्बन गर्ने मुलुकहरू पनि विस्तारै छायामा पर्दैछन्। यतिबेला विश्वमा असंलग्नता छैन भन्ने धारको विकास हुँदैछ। हुन त, पछिल्लो समय चीन र भारतको आर्थिक विकास र रूसको सुधारसँगै यतिबेला विश्व बहुधु्रवमा विभाजित हुने चरणमा छ। यसलाई रोक्न परम्परागत शक्तिले आफ्नो रणनीति (नीति) अघि बढाएकै छन्। पछिल्लो समय चीन र अमेरिका दुई विपरीत दिशामा उभिएको देखिए पनि बीचबाट निस्कने प्रयासमा अन्य मुलुक पनि छन्। एसिया र दक्षिण अमेरिकी मुलुकहरू त्यसमा लागेको पाइन्छ। ती सबै मुलुक व्यापारकै विषयमा केन्द्रित छन्। अझ अमेरिका र चीनबीच व्यापारद्वन्द्व चर्कने र थच्चिने क्रम छ। पछिल्लो समय चीन र अमेरिका एकअर्कासँग निहुँ खोजिरहेको समाचार पढ्न पाइन्छ। चीनले आफूलाई कमजोर ठानेको छैन र उसले अमेरिकाबाहेक अन्यलाई प्रतिस्पर्धी पनि ठानेको छैन। नेपालले पनि अरूको रणनीतिमा भन्दा पनि आफ्नो नीति सोच्नुपर्ने बेला आएको छ। नेपालको परराष्ट्र नीति कसैका पक्षमा नलाग्ने नै हो। त्यसो भन्दैमा नेपाल विश्व राजनीतिको कुनै पनि कोणमा चुप लागेर बसेको छ र ? पछिल्लो समय राजनीतिक नेतृत्वको आफूअनुकूल बोल्ने मर्यादा र राष्ट्रहितको भाव भुल्नेजस्ता कार्यले मुलुक गम्भीर समस्यातर्फ धकेलिएको छ। कूटनीतिको गहन अध्ययनभन्दा हल्काफुल्का विषयमा टिप्पणी गर्दै आफूलाई जानकार ठान्ने जमात बढ्दै छ। कूटनीतिका प्राध्यापकहरू इतिहासका कुरामा रटान गर्ने तर बाटो नदेखाउने। दलविशेषलाई फाइदा पुग्ने र खुसी हुने कुरा मात्र बोल्ने। मुलुकको हितानुकूल कुरै नगर्ने। अमेरिका, भारत, चीनलगायत मुलुक रिसाउला भन्ने मानसिकतामा रहेर धारणा राख्ने। दूतावासहरूको राष्ट्रिय दिवस वा कार्यक्रममा बोलाएन भने रिसायो कि भन्दै हारगुहार गर्ने जमातले कसरी सुझाव दिन सक्छ ? अनि सधैं दलको छत्रछायामा रम्ने तर स्वतन्त्र हुँ भन्नेबाट पनि सुझाव कसरी ? हब : हिन्द महासागर इन्डोप्यासिफिक स्ट्राटेजी अर्थात् हिन्दप्रशान्त रणनीति शब्द सन् २००७ मा सिन्जो आवेले बाहिर ल्याउनुअघि भारतीय एक नेभी अफिसरले आफ्नो प्रतिवेदनमा उल्लेख गरेका थिए। यो शब्द जहाँबाट आए पनि अबको युग र हाम्रा भविष्यलाई नियाल्ने भनेको हिन्द महासागरबाटै हो। यसलाई सर्वव्यापी बनाउने काम जापान, अस्ट्रेलिया र दक्षिण कोरियाजस्ता मुलुकले गरे। अब विश्वभर हिन्द महासागर विषय उठेको छ। यो महासागरमा विश्वकै २० प्रतिशत पानी छ। यो अफ्रिकादेखि अस्ट्रेलियासम्म फैलिएको छ। ८०९० प्रतिशत व्यापार समुद्रबाट हुन्छ। तेल धेरै किन्ने मुलुक भनेको चीन र भारत नै हो। उनीहरूले ल्याउने बाटो त त्यही सागर हो। खाडीको बोटल नेक बाट यही क्षेत्रमार्फत चीन पनि इन्धन ओसार्छ। त्यहीकारण पछिल्लो समय हिन्द महासागरको भूमिका बढेको छ। यही महासागरमार्फत ६० प्रतिशत व्यापार हुने गरेको छ। यो ब्लुइकोनोमी (समुद्रमार्फत हुने व्यापार) लाई हामीले ध्यान दिएका छैनौं। भारत संसारको द्रूत आर्थिक विकास गर्ने राष्ट्र भइरहँदा मानिसको सोच त ब्लु इकोनोमी मा पुग्यो। आसियानदक्षिण एसिया नीति भनेको अमेरिकाको मात्र भनेर बुझ्नु गलत हो। यो नीति होस् या रणनीति होस्, यसमा रहेका मुलुकहरूको सहकार्यको अपेक्षा र साथ अमेरिकी चासो हो। अमेरिकाले सधैं भारतलाई यस हिन्द प्रशान्त क्षेत्रको प्रमुख खेलाडीमा दर्ज गरेको छ। उन्नाईसौं शताब्दीका अमेरिकी रणनीतिकार अल्फर्ट टी महानले डेढ सय वर्षअघि भनेका थिए कुनै पनि देश शक्तिशाली रहिरहन मेरिटियन बलियो बनाउनुपर्छ। त्यो अरू तीन सय वर्षसम्म चल्ने घोषणा पनि उनको थियो। त्यो धार झन् बलियो हुँदैछ। उनले त्यतिबेला भनेका थिए, अब हिन्द महासागर र त्यसका टापुमा केन्द्रित हुनुपर्छ। हुन पनि विगतमा एटलान्टिक ओसनलाई ग्रेन्ड प्यारेन्ट (हजुरबुवा) एन्ड प्यारेन्ट (बुवा) का रूपमा व्याख्या गरिन्छ भने प्रशान्त महासागर (प्यासिफिक) लाई ओसन अफ अस आवर्स (हाम्रो) र चिल्ड्रेन (बच्चा) त्यसैगरी इन्डियन (हिन्द) महासागरलाई ओसन अफ आवर चिल्ड्रेन (हाम्रा बच्चा) एन्ड ग्रान्ड चिल्ड्रेन (नाति) भनिएको छ। त्यहीकारण अमेरिकीहरू हिन्द र प्रशान्त क्षेत्रमा अग्रसर बनेका हुन्। यो विषय हामीले बुझ्न जरुरी छ। यहीकारण पनि हिन्द महासागरकेन्द्रित धारणा आएको हो। अहिले व्यापार र जनसंख्याका कारण यही महासागर आसपासका मुलुकहरू बलियो हुँदै गए। त्यसमा व्यापार बढ्न थाल्यो। अब व्यापार सुरक्षा मामिलामा पनि जोडिन्छ। त्यसैले पनि यो महासागर अमेरिकीको रोजाइमा परेको हो। खुला अवधारणा अमेरिकी धारणा खुला छ। सी राजामोहनको समुद्रमन्थन हेर्ने हो भने चीन सडक र रेल सञ्जालबाट अग्रसर देखिएको छ। त्यहींबाट जन्मिएको हो, बेल्ट एन्ड रोड इनिसिएटिभ (बीआरआई) तर पछि यसबाट मात्र सम्भव छैन भन्ने बुझेर मेरिटाइम रुट (समुद्रीमार्ग) मा चीन पुगेको हो। चीनमा हुने हमला ल्यान्डरुटबाट हुँदै गर्दा उसले ग्रेटवाल लगाएर मुलुकको सुरक्षा गरेको विगत छ। तर बेलायतीहरू सामुद्रिक मार्गबाट प्रवेश गरी भारतमा राज गरे र चीनको महŒवपूर्ण व्यापारिक केन्द्र हङकङलाई पनि आफ्नो बनाएका थिए। त्यतिबेला युद्ध ज्यादा व्यापार कम। तर अब युद्ध कम व्यापार बढी छ। फरक त्यति हो। यो बुझेर अधिकांश मुलुक सामुद्रिक सुरक्षामा ज्यादा चनाखो बनेका छन्। संसारमै सबैभन्दा बढी पानीजहाज रहेको मुलुक अमेरिका हो। एअरपोर्टसहितका पानीजहाज समुद्रमा घुमिरहेका हुन्छन्। अमेरिकासँग समुद्रमा धावनमार्गसहितको ठूला एअरपोर्ट जस्ता एअरक्राफ्ट करिअर जहाज एक दर्जन पुगिसकेको छ। चीनले बल्ल दोस्रो त्यस्तो ठूलो करिअर खरिद गरेको छ। एउटा खरिद गरेको र एउटा आफैं बनाएको हो। उसले सन् २०३५ सम्म बल्ल सातवटा बनाउने घोषणा गरेको छ। भारतसँग पनि एउटा ठूलो त्यस्तो करिअर छ, तर उसले अर्को खरिद गर्ने वा बनाउनेभन्दा आर्थिक संकट पर्न सक्ने भन्दै त्यसमा उन्मुख हुन सकेको छैन। यद्यपि पाँच ठूला त्यस्तो करिअरको बहस भारतमा छ। अन्य मुलुक रूस, बेलायत, फ्रान्स, इटालीसँग मात्र यस्ता एअरक्राफ्ट करिअर छन्। अर्बौं डलर लाग्ने यो एअरक्राफ्ट कसरी खरिद हुन सक्छ ? त्यो पनि मुलुकको पैरवी हो। शक्ति मुलुकको कूटनीति भनेको व्यापार र सुरक्षा हो। साना उत्पादन, हातहतियारदेखि गाडीसम्म बेच्ने र लगानी गर्ने हो। त्यसमार्फत सम्बन्धित मुलुकको बफादारी प्राप्त गर्ने पनि हो। २०१७ मा इन्डोप्यासिफिक बहस भएको देखिए पनि यो निकै अघिदेखि आएको विषय भएकाले यसमा अन्य मुलुक पहिले नै स्पष्ट हुनुपर्ने थियो। सायद यही बुझेर अमेरिकालाई अस्ट्रेलिया, जापान र भारतले साथ दिएका छन्। इन्डो र प्यासियन ओसन मिसिने स्थान आसपाससम्म यसलाई उपयोग गरेर ती राष्ट्रमार्फत सहकार्य बढाउने दाउ अमेरिकाको हो। निष्कर्ष हिन्द प्रशान्त भन्नाले भूगोल नै प्रस्ट पार्छ। यो परराष्ट्रको थिएटर झैं पनि छ। सबै मुलुकले अबका दिनमा कूटनीतिमा मुख्य भूमिका खेल्ने स्थान पनि त्यही हो। त्यो अमेरिकाले बुझेको छ र उसले आसियान एवं दक्षिण एसियाका लागि अमेरिकी रणनीति भनेरै यस्तो नीति लिएको हो। दक्षिण एसिया नीति भनेको अमेरिकाको मात्र भनेर बुझ्नु गलत हो। यो नीति होस् या रणनीति होस्, यसमा रहेका मुलुकहरूको सहकार्यको अपेक्षा र साथ अमेरिकी चासो हो। अमेरिकाले सधैं भारतलाई यस हिन्द प्रशान्त क्षेत्रको प्रमुख खेलाडीमा दर्ज गरेको छ। व्याख्या विभिन्न कोणबाट छ। क्वाड, लुक इस्ट पोलिसी, हिन्द महासागर ब्याक यार्ड जेजे भने पनि यही क्षेत्रवरिपरि विश्व राजनीति र कूटनीति घुमिरहन्छ अबका केही दशक। चीन र रूस स्वयंले पनि यो विषयलाई बेवास्ता गर्न सकेका छैनन्। चीनले पनि हिन्द प्रशान्त क्षेत्रलाई ध्यान दिएर सडक मार्ग चीनपाकिस्तान आर्थिक करिडोर (सिपेक) तयार गर्दै, थाइल्यान्डमा बन्दरगाह खरिद, श्रीलंकामा बन्दरगाह बनाउने र भाडामा लिने अनि सिपेकअन्तर्गतको ग्वादर बन्दरगाह पनि त्यही रणनीति नै हो। यति क्रियाकलाप नियाले बीआरआईसम्म पुग्नै पर्दैन। पश्चिम ओमान र प्रस्चियनको खोंचबाट आइरहेको कुनै चिनियाँ जहाज रोकिँदा के होला ? त्यही बुझेर चीनले यसमा बोलेको छैन। हामीजस्तो मुलुक लक्क न धक्क झैं कड्किएको देख्दा अमेरिकी अचम्मित छ। भनिरहेको छ, कसको उक्साहटमा छन् नेपालका राजनीतिज्ञ ? यो क्षेत्र बृहत् हिन्द प्रशान्तभित्र छ। जहाँ व्यापार त्यहाँ कूटनीति र रणनीति हुन्छ। चीनमा व्यापार नहुँदा राष्ट्रसंघ स्थायी सुरक्षा परिषद्मा पुग्नसमेत नेपालले साथ दिनुपरेको थियो। मुलुक ठूलो भएकै नाताले जाने भए क्यानडा, अस्ट्रेलिया पनि रणनीतिमा पुग्थे। ब्राजिल किन पछि परेर बस्थ्यो होला र ? त्यही बुझेर अमेरिका युरोपभन्दा हिन्द महासागर आसपासमा अडिएको हो। यो क्षेत्रको खुला नीति लिएर ऊ आएको मात्र होइन, उसको कूटनीति नै यही क्षेत्रमा बढी केन्द्रित हुन्छ। यसमा भारत आफैंले पनि भूमिका बढाउन सक्छ। त्यो विषयलाई लिएर आर्थिक सहायता जस्तै मिलेनियम कर्पोरेसन (एमसीसी) मा जोड्न आवश्यक छैन। अमेरिकाले चाहँदा नेपाललाई आफ्नो हितमा सहजै उपयोग गर्न सक्छ। त्यस्ता फजुल कुरामा हाम्रा नेताहरूले समय खेर नफाल्दा हुन्छ। समुद्र सबैका लागि धारणा लिग अफ नेसन अघिदेखिकै नीति हो। त्यसमा टसमस छैन अमेरिका। यसलाई बीआरआईसँग जोडौं या नजोडौं वास्तविकता त्यही हो। नेपाल शक्ति राष्ट्रको द्वन्द्वमा पर्न हुन्न तर भूराजनीतिक परिवेश यस्तो छ कि त्यसबाट बाहिरिन पनि सक्दैन। विश्वको झन्डै दुईतिहाइ इन्धनको व्यापार (९० हजार जहाज) हुने यो केन्द्र विश्वकै आँखामा छ। त्यसमा हामी सचेत भएर अघि बढ्न र नीति तय गर्न चुक्न हुँदैन। अन्यथा आउँदो पिढीले धिक्कार्ने छन्।"
"आईपीएस, एमसीसी र नेपालको रणनीति","अबको विश्व र क्षेत्रीय सुरक्षा वातावरणमा नेपालले राष्ट्रिय हितअनुकूल हुने गरी नीति र रणनीति निर्माण वा परिमार्जन गर्नुपर्छ नेपाल केही समयदेखि अमेरिकाको इन्डोप्यासिफिक स्ट्राटेजी (२०१९) र सन् २००४ मा स्थापित मिलिनियम च्यालेन्ज कर्पोरेसन (एमसीसी) बाट प्राप्त हुन लागेको अमेरिकी आर्थिक सहायताबीचको सम्बन्ध केलाउन र उक्त सहायता ग्रहण गर्न हुन्छ कि हुँदैन भन्ने विवादमा रुमलिएको छ। केहीले बुझेर, केहीले नबुझेर र केहीले आफ्नो निहित स्वार्थअनुरूप यस विषयमा धारणा र टिप्पणीहरू सार्वजनिक गरिरहेका छन्। अमेरिकी दूतावासका एक अधिकारीले इन्डोप्यासिफिक स्ट्राटेजी अमेरिकी नीति यो क्षेत्रमा गरिने हरेक कामका लागि दिइएको नाम हो, यो कुनै संगठन वा गठबन्धन नभएको बताएका छन्। नेसनल सिक्योरिटी स्ट्राटेजी विषयमा स्नातकोत्तर तह अध्ययन गरेको नाताले यो विवादित र संवेदनशील विषयमा आफ्नो स्वतन्त्र धारणा प्रस्तुत गर्न सान्दर्भिक ठानेको छु। विवादको विषय यतिखेरका सार्वजनिक विवादको विषय अमेरिकाको इन्डोप्यासिफिक स्ट्राटेजी रणनीति हो वा नीति; यो सैनिक रणनीति हो वा होइन; यो सैनिक संगठन वा गठबन्धन हो वा होइन; एमसीसीबाट प्राप्त हुने ५० मिलियन अमेरिकी डलर आर्थिक सहायताको इन्डोप्यासिफिक स्ट्राटेजीसँग के सम्बन्ध छ र आर्थिक सहायता लिएपछि अमेरिकी सैनिक गठबन्धनमा स्वतः फसिन्छ कि फसिँदैन भन्नेमा केन्द्रित देखिन्छ। एकथरीले इन्डोप्यासिफिक स्ट्राटेजी भनेको नीति मात्र हो भने एमसीसी स्विकार्न सकिने तर रणनीति हो भने स्वीकार गर्न नसकिने तर्क पेस गरेका छन्। केहीले यो भनेकै सैनिक रणनीति हो भनी ठोकुवा गर्दै यसमा कुनै हालतमा पनि नेपाल प्रवेश गर्नु हुँदैन भनेका छन्। झट्ट हेर्दा यो बुझ्न जटिल देखिए पनि मुख्यतया स्ट्राटेजी शब्दावलीमा रहेको फरकफरकबुझाइ, इन्डोप्यासिफिक स्ट्राटेजी र एमसीसीबीचको अन्तरसम्बन्धमा भएको अस्पष्टताबाट उत्पन्न भएको विवाद हो। स्ट्राटेजी निर्माण गर्ने अमेरिकी प्रणाली हामी केमा स्पष्ट हुनुपर्छ भने अंग्रेजी शब्द स्ट्राटेजी भनेको रणनीति हो, नीति होइन। अमेरिकी प्रणालीमा राष्ट्रपति र मन्त्रालयहरूले रणनीति निर्माण गर्छ र प्रकाशित पनि गर्ने गरेको छ। उदाहरणका लागि अमेरिकी राष्ट्रपतिले प्रत्येक दुई वर्षमा राष्ट्रिय सुरक्षा रणनीति जारी गर्छन्। यसको मतलब हो रणनीति स्थायी प्रकृतिको हुँदैन, आवधिक प्रकृतिको हुन्छ। यसमा सुधार र परिवर्तन भइरहन्छ। आफ्ना हित प्रवद्र्धन गर्न समग्रमा विश्व र केही खास देशहरूलाई कसरी हेर्र्ने, व्यवहार गर्ने र त्यसका लागि स्रोतसाधनको परिचालन गर्ने सम्बन्धमा रणनीतिमा उल्लेख गरिएको हुन्छ। इन्डोप्यासिफिक स्ट्राटेजी भनेको अमेरिकाको क्षेत्रीय रणनीति हो। यो रणनीति हिन्दप्रशान्त क्षेत्रमा देखा परिरहेका चुनौतीसँग सामना गर्न बनाएको रणनीति मात्र हो, यो सैनिक रणनीति होइन। त्यसैले यसको नाम इन्डोप्यासिफिक सिक्योरिटी स्ट्राटेजी नराखी इन्डोप्यासिफिक स्ट्राटेजी मात्र राखिएको प्रस्ट देख्न सकिन्छ। तसर्थ यसलाई सैनिक रणनीति भन्ने आधार भेटिँदैन। हिन्दप्रशान्त क्षेत्रमा युद्ध हुने खतराका पूर्वसूचकहरू देखा परेमा अमेरिकाले प्रस्टरूपमा सैनिक रणनीति बनाई अघि बढ्ने सक्ने देखिन्छ। के हो इन्डोप्यासिफिक स्ट्राटेजी जसरी अमेरिकाको नेसनल सिक्योरिटी स्ट्राटेजीले समग्रमा विश्वलाई सम्बोधन गर्छ त्यसैगरी इन्डोप्यासिफिक स्ट्राटेजीले प्रशान्त क्षेत्रलाई हेर्ने र व्यवहार गर्ने कुरा समेट्छ। अब अमेरिकी सरकारले इन्डोप्यासिफिक क्षेत्रमा रहेका सबै देशहरूलाई यही स्ट्राटेजीको प्रिज्मबाट हेर्ने र व्यवहार गर्ने गर्छ। एमसीसीअन्तर्गतको सहायता मात्र होइन, अब सबै प्रकारका अमेरिकी सहायता, भ्रमण, भेटघाट, सेमीनार, तालिम आदि यही क्षेत्रीय योजनाभित्र रहेर सञ्चालन हुन्छन्। किनकि यी सबै गतिविधिले साझेदारी र नेटवर्किङमा टेवा पुर्याउँछ। इन्डोप्यासिफिक स्ट्राटेजीका लक्ष्यहरू हासिल गर्न तीनवटा मार्ग या प्रयास तय गरिएका छन्, जसमा तयारी, साझेदारी र नेटवक्र्ड क्षेत्रको संवद्र्धन। इन्डोप्यासिफिक स्ट्राटेजीले यस क्षेत्रका राष्ट्रहरूसँग नेटवर्किङ गर्नेसम्मको रणनीति मात्र तय गरेको छ। यसमा प्रतिरक्षाका लागि सैनिक गठबन्धन वा सैनिक संगठन निर्माण गर्ने विषयलाई समावेश गरिएको छैन। सैनिक गठबन्धन नेटवर्किङभन्दा धेरै उच्चस्तरको सम्बन्ध हो। कुनै पनि स्ट्राटेजी स्थायी प्रकृतिको हुँदैन। निश्चित समयावधिमा उत्पन्न हुन सक्ने खतरा र चुनौतीलाई सम्बोधन गर्न रणनीति बनाइएको हुन्छ। खतरा र चुनौतीमा आउन सक्ने परिवर्तनलाई ध्यानमा राखी रणनीतिलाई आवधिक रूपमा परिमार्जन गर्ने, थपघट गर्ने वा नयाँ बनाउने कार्य गरिन्छ। अवस्था हेरी यसलाई सैनिक रणनीतिले प्रतिस्थापन गर्न पनि सक्छ। इन्डोप्यासिफिक स्ट्राटेजी पनि निश्चित अवधिका लागि बनाइएको रणनीति हो। विद्यमान रणनीतिअन्तर्गत अमेरिकासँग सैनिक गठबन्धनमा नभएका नेपालजस्ता देशहरूलाई त्यसमा समावेश गर्ने लक्ष्य राखेको देखिँदैन। पछि एसिया प्यासिफिक क्षेत्रमा सैनिक प्रकृतिको चुनौती देखा पर्न गएमा अमेरिकाले छुट्टै नयाँ स्ट्राटेजी वा रणनीति मात्र होइन, ग्रान्ड स्ट्राटेजी निर्माण गर्न सक्छ। ग्रान्ड स्ट्राटेजी भनेको युद्ध क्षेत्रहरूमा युद्ध लड्न राष्ट्रको सम्पूर्ण सैनिक, कूटनीतिक, राजनीतिक, आर्थिक, गठबन्धन र अरू शक्ति प्रयोग गर्न बनाइने योजना हो। इन्डोप्यासिफिक स्ट्राटेजी प्रतिवेदनमा दक्षिण एसियाली मुलुकहरू मध्यभारतसँग अमेरिकाले बृहत् रणनीतिक साझेदारी कायम राखेको छ। भारत एउटा मुख्य प्रतिरक्षा साझेदार देश हो भनी उल्लेख गरिएको छ। भारत, जापान, अस्टेलिया र अमेरिका चारवटा देशबीचमा एउटा क्वाड गठन गरिएको छ, जसमा चारवटै जलसेनाका सेनाध्यक्षहरू रहेका छन्। क्वाडचाहिँ एक प्रकारको सैनिक गठबन्धन हो। प्रतिवेदनमा बंगलादेशसँग पनि बलियो रक्षा साझेदारी रहेको भनी स्वीकार गरिएको छ। श्रीलंकासँग सन् २०१५ देखि अमेरिकी रक्षा मन्त्रालयले बलियो सम्बन्ध स्थापित गरेको छ भनी उल्लेख भएको छ। सन् १९४८ मा दौत्य सम्बन्ध स्थापना भएदेखि नै अमेरिकाले नेपालको सार्वभौमसत्ता, स्वतन्त्रता र भौगोलिक अखण्डताको रक्षा, लोकतन्त्रको संवद्र्धन र समृद्धि हासिल गर्न प्रत्यक्ष र परोक्षरूपमा ठूलो योगदान दिँदै आएको तथ्य बिर्सन हुँदैन। सो प्रतिवेदनमा अमेरिका नेपालसँग मानवीय सहयोग र दैवी प्रकोप उद्धार, शान्ति सेना, सेनाको व्यवसायीकरण, पैदल फौजको क्षमता र प्रतिआतंकवादमा केन्द्रित रही प्रतिरक्षा सम्बन्ध विस्तार गर्न चाहन्छ भनिएको छ। यी क्षेत्रमा अमेरिकाले नेपाललाई धेरै पहिल्यैदेखि नै सहयोग गर्दै आएको हो। प्रतिवेदनमा थप नयाँ प्रतिरक्षाका क्षेत्रहरू उल्लेख भएको पाइँदैन। प्रतिवेदनमा नेपालसँग प्रतिरक्षा सम्बन्ध बलियो छ भनेर स्वीकार गरिएको छैन। प्रतिआतंकवादतर्फ माओवादी विद्रोहीविरुद्ध लड्न अमेरिकाले नेपाललाई सहयोग गरेको सर्वविदित छ। त्यस्तैगरी पैदल फौजको क्षमता अभिवृद्धि गर्न पैदल फौजको व्यक्तिगत हतियार तथा इक्युपमेन्ट हरूको सहायता तथा बिक्री र सैनिक तालिम दिँदै आएको छ। इन्डोप्यासिफिक स्ट्राटेजी र एमसीसीबीचको अन्तरसम्बन्ध एमसीसीको लक्ष्य अल्पविकसित र विकासोन्मुख मुलुकहरूमा गरिबी घटाउनु रहेको छ भने इन्डोप्यासिफिक स्ट्राटेजीको लक्ष्य यस क्षेत्रका राष्ट्रहरूसँग नेटवर्किङ कायम गर्ने रहेको छ। एमसीसीअन्तर्गतको आयोजनाले सैनिक आयोजना वा क्रियाकलाप नभई विकास आयोजनामा सहायता दिने कुरा उल्लेख गरेको देखिन्छ। इन्डोप्यासिफिक स्ट्राटेजी र एमसीसीबीचको सम्बन्ध भनेको सहायता लिने राष्ट्रसँग नेटवर्किङ कायम राख्नु हो। वास्तवमा इन्डोप्यासिफिक स्ट्राटेजी रिपोर्ट २०१९ मा एमसीसीबारे उल्लेख भएको पाइँदैन, न त एमसीसीमै इन्डोप्यासिफिक स्ट्राटेजीबारे उल्लेख छ। छिमेकी राष्ट्रका रणनीतिहरू हरेक सम्पन्न र शक्तिशाली राष्ट्रहरूले अघि सारेका आर्थिक सहायता र रणनीति तत्काल हेर्दा नदेखिए पनि दीर्घकालमा प्रत्यक्ष वा परोक्षरूपमा सुरक्षा रणनीतिका लक्ष्यहरू हासिल गर्ने आकांक्षा बोकेको हुन्छ। चीनको बीआरआई पनि नेपालसँग शुद्ध व्यापार मात्र बढाउन अघि सारिएको जस्तो लाग्दैन। नेपालचीनबीचको कनेक्टिभिटी बढाउने कुरा गैरसैनिक आयोजनाजस्तो देखिए पनि दीर्घकालमा र परिआउँदा यसले सैनिक लक्ष्य हासिल गर्ने काममा उपयोग हुन सक्छ। भारत बीआरआईमा समावेश नहुनु र नेपाल यसमा समावेश हुन खोज्दा भारतले मन नपराउनुको मुख्य कारण चीनसँगको कनेक्टिभिटी लाई भविष्यमा सम्भावित सैनिक उद्देश्य प्राप्तिका लागि प्रयोग हुन सक्ने आशंकाले नै हो। त्यस्तै सन् १९५० को नेपालभारत मैत्री सन्धिमा पनि सैनिक रणनीति अन्तरनिहित छ। यसमा उल्लेख भएका प्रतिरक्षासम्बन्धी विषयहरू चीनलाई मन पर्ने विषय होइनन्। तर, चीनसँग दौत्य सम्बन्ध स्थापित हुनु पहिल्यै भारतसँग यो सन्धि सम्पन्न भइसकेकाले चीनले आपत्ति जनाउन नपाएको मात्र हो। यो सन्धि सन् १९५५ वा चीनसँग दौत्य सम्बन्ध स्थापना भएपछि गर्न खोजिएको भए सायद चीनले पनि आपत्ति जनाउँथ्यो होला भनेर सहजै गर्न सकिन्छ। नेपालको नीति तथा रणनीति हामी अरू देशको नीति र रणनीतिबारे गहिराइमा अध्ययन नगरी सतही रूपमा टीकाटिप्पणी गर्नमा समय खर्च गर्छौं। कूटनीतिक जगत् र रणनीतिक संस्कृतिमा यसले नेपाललाई केकस्ता नकारात्मक असर पार्न सक्छ भनी विचार गर्दैनौं। नेपालसँग दक्षिण एसियाप्रतिको रणनीति, निकट छिमेकीप्रतिको रणनीति र विश्व शक्तिराष्ट्रहरूप्रतिको फरकफरक रणनीति हुनुपर्छ। इतिहासका अनेक कालखण्डमा यस्ता नीति र रणनीतिहरू थिए पनि। अबको विश्व र क्षेत्रीय सुरक्षा वातावरणमा नेपालको राष्ट्रिय हितअनुकूल हुने गरी नीति र रणनीति निर्माण वा परिमार्जन गर्नुपर्छ। नेपालले असंलग्न परराष्ट्र नीति अवलम्बन गरेको छ। नेपालले आफ्नो भूमि दुवै छिमेकी मुलुकविरुद्ध प्रयोग हुन नदिने प्रतिबद्धता व्यक्त गरेको छ। नेपालको राष्ट्रिय सुरक्षा नीतिले नेपाल कुनै पनि सैनिक गठबन्धनमा समावेश नहुने स्पष्ट पारिसकेको छ। सोही नीतिअनुरूप नेपालले बिम्स्टेक संयुक्त सैनिक अभ्यासमा भाग लिएन। अमेरिकाले इराकमा युद्ध लड्दा नेपाललाई पनि फौज पठाउन अनुरोध गरे पनि नेपालले फ्लोरिडास्थित अमेरिकी सेन्ट्रल कमान्ड हेडक्वार्टरमा रहने गरी एकजना सैनिक अधिकृत प्रतिनिधि मात्र पठायो, फौज पठाएन। नेपालका यी नीतिहरूले अमेरिकाको मात्र होइन, कुनै पनि देश वा देशहरूले मिलेर बनाएको सैनिक संगठन वा गठबन्धनमा नेपाल बाँधिन सक्दैन भन्ने स्पष्ट पारिसकेको छ। वास्तवमा नेपालको राष्ट्रिय हितहरूका सन्दर्भमा सन् १९५० सन्धि, बीआरआई र इन्डोप्यासिफिक स्ट्राटेजीले उत्पन्न गर्न सक्ने अवसर र चुनौतीहरूका परिप्रेक्षमा नेपालको रणनीति केकस्तो हुनुपर्छ त्यो निर्माण गर्नेतर्फ ध्यान दिनुपर्छ। सन् १९४८ मा दौत्य सम्बन्ध स्थापना भएदेखि नै अमेरिकाले नेपालको सार्वभौमसत्ता, स्वतन्त्रता र भौगोलिक अखण्डताको रक्षा, लोकतन्त्रको संवद्र्धन र समृद्धि हासिल गर्न प्रत्यक्ष र परोक्षरूपमा ठूलो योगदान दिँदै आएको तथ्य बिर्सन हुँदैन। यस परिप्रेक्ष्यमा एमसीसीबाट प्राप्त हुने आर्थिक सहायता ग्रहण गरी नेपालको गरिबी घटाउन र अति कम विकसित मुलुकबाट विकासोन्मुख मुलुकको श्रेणीमा उक्लन दृढ भएर अघि बढ्नुपर्छ। पूर्वउपरथि सिलवालले राष्ट्रिय सुरक्षा रणनीतिमा विद्यावारिधि गरेका छन्।"
रौतहटलाई हराउँदै आर्मी फाइनलमा,"धनकुटा : त्रिभुवन आर्मी क्लब धनकुटामा जारी सहिद रिदामाहाङरामालिहाङ गोल्डकप महिला फुटबल प्रतियोगिता को फाइनलमा प्रवेश गरेको छ। बिहीबार धनकुटा सदरमुकामस्थित तल्लो टुँडिखेलमा सम्पन्न सेमिफाइनल खेलमा आर्मी क्लबले रौतहट महिला फुटबल टिमलाई ६० गोलको फराकिलो अन्तरले पराजित गयो। आर्मी क्लबले अब उपाधिका लागि शुक्रबार सशस्त्र प्रहरी बलको एपीएफ क्लबसँग प्रतिस्पर्धा गर्नेछ। एपीएफ क्लब भने बुधबार नेपाल पुलिस क्लबलाई हराउँदै फाइनलमा पुगेको हो। आर्मी क्लबको जितमा शर्मिला थापामगरले दुई गोलको योगदान गरिन्। रश्मि घिसिङ, सपना लामा, विमला चौधरी र इन्दिरा राईले पनि एकएक गोल गरे। सुरुदेखि नै आर्मी क्लबले खेलमा बलियो पकड कायम गरेको थियो। खेल सुरु भएको दोस्रो मिनेटमै सपनाले पहिलो गोल गरिन्। त्यसको एक मिनेटपछि नै रश्मि घिसिङले टोलीको अग्रता दोब्बर पारिन्। ३४औं मिनेटमा सपना लामाले गोल गरिन्। ४४औं मिनेटमा विमला चौधरीले अर्को गोल थपिन्। ७७औं मिनेटमा इन्दिरा राईले फ्रिकिकमा अर्को गोल गरिन्। उक्त खेलमा विमला चौधरी वुमन अफ दी म्याच घोषित भइन्। उनलाई धनकुटा७ का वडाध्यक्ष जंगबहादुर राईले तीन हजार रुपैयाँ नगद र ट्रफी प्रदान गरे। आर्मी क्लबका प्रशिक्षक चक्र तामाङले खेलाडीले सोचेअनुसार खेलेका कारण नै सहज जित सम्भव भएको बताए। रौतहटका प्रशिक्षक चित्र दलार्मी मगरले सुरुमै दुई गोल खाएका कारण आफ्ना खेलाडी दबाबमा आएको बताए। किराँत आठपहरिया समाज नेपाल धनकुटाको आयोजनामा भएको उक्त प्रतियोगिताको विजेताले दुई लाख र उपविजेताले एक लाख रुपैयाँ पुरस्कार पाउनेछन्। यसैबीच, हालै सम्पन्न १३औं दक्षिण एसियाली खेलकुद (साग) मा नेपाललाई पदक दिलाउन सफल धनकुटाका खेलाडीलाई बिहीबार नगर परिक्रमा गराइएको छ। फुटबल टोलीका कप्तान सुजल श्रेष्ठ र उसुमा कांस्य पदक जितेका चित्र ठकुरीलाई नगर परिक्रमा गराइएको हो। धनकुटा नगरपालिकाको आयोजनामा बसपार्कदेखि सुरु भएको परिक्रमा मदनचोक, बीचबजार हुँदै टुँडिखेलमा पगेर सकिएको थियो।"
एपीएफको पहिलो जित,"काठमाडौं : सहिद स्मारक ए डिभिजन लिग फुटबलमा विभागीय टोली एपीएफले पहिलो जित निकालेको छ। सातदोबाटोस्थित एन्फा कम्प्लेक्सको मैदानमा बिहीबार भएको खेलमा सरस्वती युथ क्लबलाई २१ गोलले पराजित गर्दै एपीएफले लिगमा पहिलो जित निकालेको हो। एपीएफलाई जित दिलाउन आशिष लामाले दुवै गोल गरे। सरस्वतीका विनोद केसीले सान्त्वना गोल फर्काए। निकै प्रतिस्पर्धात्मक खेलमा आशिषले ६३औं मिनेटमा गोल गर्दै एपीएफलाई अग्रता दिलाएका थिए। उनले नै इन्जुरी समयमा गोल गर्दै एपीएफको अग्रता दोब्बर बनाएका थिए। इन्जुरी समयमै सरस्वतीका विनोद केसीले गोल गर्दै गोल अन्तर कम गरेका थिए। जितसँगै एपीएफले चार खेलबाट चार अंक जोडेको छ। एपीएफ लिगको १० औं स्थानमा रहेको छ। एपीएफ पहिलो खेलमा मनाङ मस्र्याङ्दी क्लबसँग २० गोलले पराजित भएको थियो। यस्तै दोस्रो खेलमा हिमालयन शेर्पासँग ११ गोलको बराबरी खेल्दै अंक बाँड्दा तेस्रो खेलमा थ्रीस्टारसँग १० गोलले पराजित भएको थियो। सरस्वतीको भने यो लगातार चौथो हार हो। सरस्वती अंकविहीन रहेको छ। सरस्वती पहिलो खेलमा एनआरटीसँग ४०, जाउलाखेलसँग १० र नेपाल पुलिस क्लबसँग २० गोलले पराजय बेहोरेको थियो। खेलपछि एपीएफका प्रशिक्षक राजेन्द्र तामाङले जितले रेलिगेसनबाट बच्न सहज भएको बताए। आजको खेल जित्नै पर्ने दबाब थियो। बराबरीले रेलिगेसन नजिक पुग्ने खतरा थियो उनले भने, तीन अंक पाएपछि रेलिगेसन बचियो। सरस्वतीका प्रशिक्षक प्रदीप नेपालले खेलाडीले आफ्नो रणनीतिअनुसार खेल्न नसक्दा पराजय बेहोर्नु परेको बताए। उनले टिमको रेलिगेसनबारे अहिले नसोचेको समेत बताए। राम्रो खेल खेले पनि गोल हुन सकेन, उनले भने रेलिगेसनका बारेमा अझै सोचेको छैनौं।"
