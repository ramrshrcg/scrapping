शीर्षक,विवरण
कोरोनाले पानीको माग बढ्दो,"पानी र जलवायु परिवर्तनबीच रहेको अन्योन्या िश्रत सम्बन्धलाई मुख्य विषय बनाइएको थियो यस वर्षको पानी दिवस मनाउन। तर कोरोना भाइरसका कारण विश्वभरका सरकारी र गैरसरकारी सबैखाले कार्यक्रम प्रभावित भए। पानी दिवस २२ मार्चमा पर्छ। नेपालमा पनि त्यसको प्रभाव पर्यो। मध्य तथा दक्षिण एसिया हेर्ने अमेरिकी गृह मन्त्रालयअन्तर्गतको निकायले भने मार्च १९ का दिन वेबिनार नाम दिएर अनलाइनबाटै पानीको पुनः प्रयोगका विषयमा कार्यक्रम गर्यो। त्यसमा नेपाल, भारत, बंगलादेश, श्रीलंका, ताजकिस्तानलगायत देश सहभागी भए। पानी दिवसका कार्यक्रम गर्न नदिए पनि साबुनपानीले हात धुनुलाई सर्न नदिने सबैभन्दा ठूलो उपाय मानिएकाले पानीको मागलाई भने कोरोनाले ह्वात्तै बढाएको छ। अझै दुई महिनासम्म यही अवस्था रह्यो भने पानीको अभाव बढ्ने पक्का छ। उक्त परिवेशमा यो लेखमा जलवायु परिवर्तन र पानीसम्बद्ध विश्वव्यापी घटना र नेपालको सन्दर्भ तथा समाधानका उपाय समेटिएका छन्। असाधारण दृष्टान्त सन् २०२० को मार्च महिना सुरु भएपछि जलवायु परिवर्तनका कारण भएकामानिएका केही घटना सार्वजनिक भए। तीमध्ये साइन्टिफिक अमेरिकनमा जेफ मास्टर्स (१३ मार्च २०२०) लेख्छन् यो सालको फेब्रुवरी महिना सन् १८८० देखि हालसम्मकै सबैभन्दा न्यानोमध्येको महिना रह्यो। २०१६ को फेब्रुवरी महिना योभन्दा पनि न्यानो थियो। समुद्र र भूसतहको तापक्रममा पनि त्यस्तै स्थिति देखियो। उता युरोपको बर्लिन, कोपनहेगन, आम्स्टर्डम र पोल्यान्डको ब्रोक्ल र पोज्नान क्षेत्रमा सन् २०१९ को डिसेम्बरदेखि २०२० को फेब्रुवरीसम्म तीन महिनाको अवधिमा हिउँ नै परेन। यस्तो घटना युरोपको इतिहासमा कहिल्यै पनि भएकोे थिएन। त्यस्तै ओलिभर मिल्म्यानले दिगार्जियन (१९ मार्च २०२०) मा लेख्छन् आइसल्यान्डमा जम्मा रहेको हिउँमध्ये विगत दुई महिनामा ६ सय बिलियन टन हिउँ पग्लेर विश्वभरिको समुद्रको सतहमै २२ मिलिमिटरले बढेको सेटलाइटबाट देखिएको छ। बीबीसीका मार्क किन्भरका अनुसार यो वर्षको फेब्रुवरीमा बेलायतको इतिहासमै (सन् १८६२ देखि अभिलेख राख्न थालेपछि) सबैभन्दा धेरै पानी पर्यो। उक्त महिना औसतमा २०९१ मिमि पानी परेको थियो र सो औसत सन् १९८१ देखि सन् २०१० सम्मको तुलनामा २३७ प्रतिशतले बढी हो। यी र यस्ता दुर्लभ घटनालाई वैज्ञानिक जलवायु परिवर्तनका प्रभाव मान्दछन्। गत वर्षको एउटा घटना अझै ताजा छ। पानीका लागि काठमाडौंको महाराजगन्जस्थित हाम्रो अफिसमा केही वर्षअघि गाडिएको डिप बोरिङ (करिब ६० फिट) गत वर्षको मंसिरतिर सुक्यो। कारण केही समयअघि मात्र छिमेकीले करिब सय फिट गहिरो बोरिङ गाडेछन्। फलतः बोरिङ पुनः खन्नुपर्यो। १२० फिटमा गएपछि मात्रै पानी भेटियो। यो हप्ताकै घटना। मेरो छिमेकमा बनाउन लागेको घरका लागि सबैभन्दा पहिले पानी खोज्न थालियो। बोरिङ खन्ने काम २३ दिन चल्यो तर २२० फिटमा पनि पानी भेटिएन। अब तीन सय फिटसम्म जाने योजना छ तर पानी भेटिनेनभेटिने निश्चित छैन। पानीको माग र प्रयोग बढ्दो छ तर स्रोत भने सीमित छन्। खानेपानी तथा सरसफाइका क्षेत्रमा भएका प्रगति, शिक्षा र बढ्दो चेतनास्तरले पानी खपत बढिरहेको छ। त्यसैले पानी भएर मात्र हुँदैन, गुणस्तरलाई पनि ध्यान दिनुपर्छ। यस्ता घटना नेपालका हिमाल, पहाड तथा तराई क्षेत्रमा बढ्दै छन्। तराईमा पानीको अभाव बढ्दै छ। जनकपुर क्षेत्रमा पानीको सतह भेट्न दुई सयदेखि पाँच सय फिटभन्दा तल जानुपर्ने अवस्था छ। नासाको सेटलाइट डाटाबाट नेपालसँग जोडिएको भारतको उत्तरी क्षेत्रको समथर भूभागमा जलस्तर धेरै तल गएको देखाएको छ (एनडब्लूसीएफ २०१९) भने पर्सा राष्ट्रिय निकुञ्जमा वन्यजन्तुका लागि पानीको अभाव हुने गरेको छ। समाधानका लागि कृत्रिम पोखरी बनाउने र आधा भार क्षेत्रमा डिप बोरिङ गरेर पानी ल्याउने योजना बनाइयो। करिब १५० मिटर तलसम्म जाँदा पनि पानीको सतह भेटिएन र करिब २५ लाखको बजेट खेर गयो (शंकर आचार्य, २०२० जनवरी २)। उक्त घटना प्रतिनिधिमूलक मात्र हुन्। विश्व तापक्रममा व्यापक परिवर्तन आएको, हिउँ बढी परेको तथा पर्दै नपरेको वा पग्लिएर सखापै हुन लागेको, कहिले पानी नपरेर सुक्खा खडेरी परेको त कहिले मुसलधारे पानी परेर बाढी, पहिरो, भूक्षयजस्ता आपत्विपत् परेको र धनजनको क्षति भएका घटना विश्वमा धेरै छन् र नेपालमा पनि अनेकौं घटना हुने गरेका छन्। बढ्दो प्रयोग तर स्रोतको सीमितता नेपालमा ६ हजारभन्दा बढी खोलानाला छन् भने ठूलो संख्यामा ताल, जलाशय तथा पोखरी छन्। साथै प्रतिवर्ष सरदर १६ सय मिलिमिटर पानी पर्छ र हिमाली क्षेत्रमा हिउँ पनि पर्छ। यी नै पानीका मुख्य स्रोत हुन्। वर्षमा चार महिना पानी परेर हैरान हुन्छ भने आठ महिना खडेरीले पानी अभाव हुन्छ। पानीको माग र प्रयोग बढ्दो छ तर स्रोत भने सीमित छन्। दिगो विकास लक्ष्य हासिल गर्न पानी महŒवपूर्ण स्रोत हो। १७ मध्ये अधिकांश लक्ष्य पानीसँग अन्तरसम्बन्धित छन्। सरकारले देशका सबै घरधुरीमा पानी र शौचालय पुर्याउने प्रतिबद्धता जनाएको छ र खुला दिशापिसाबमुक्त राष्ट्र घोषणा गरेको छ। खानेपानी तथा सरसफाइका क्षेत्रमा भएका प्रगति, शिक्षा र बढ्दो चेतनास्तरले पानी खपत बढिरहेको छ। सरसफाइ खासगरी शौचालय तथा ढल निकास प्रविधिले परम्परागत शैलीको तुलनामा पानीको माग तथा प्रयोग दुवै बढेको छ। एकातर्फ सहरीकरणका कारण सानो भूगोलमा बाक्लो बस्ती बसिरहेको छ भने अर्कातर्फ वातावरण विनाश र जलवायु परिवर्तनका कारण पानीका स्रोतमा कमी आइरहेको छ। उपलब्ध पानीमध्ये पनि सबै उपभोगलायक छैनन्। नदी तथा खोलानाला प्रदूषित छन्। त्यसैले पानी भएर मात्र हुँदैन, गुणस्तरलाई पनि ध्यान दिनुपर्छ। विकासका नाममा भइरहेको अन्धाधुन्ध जमिन भत्काउने तथा निर्माण गर्ने कार्यले पानीका मुहान तथा स्रोत मासिएका छन्। परम्परागत माटोढुंगाका भौतिक संरचनालाई सिमेन्ट, गिटी, बालुवाको पक्की सरंचनामा परिणत गर्ने सोच एवं परिपाटी व्यापक छ। परिणामतः पानीको पुनर्भरणको सम्भावना छैन र बाढी, पहिरो, भूक्षयजस्ता जलउत्पन्न प्रकोपबाट हुने क्षतिलाई सोच्दै नसोचेको स्तरमा बढाएको छ। औद्योगिक क्षेत्रमा पनि पानीको माग बढ्दो छ र कृषि क्षेत्रमा पानीको अभाव बढ्दै छ। जबकि थप तीन लाख हेक्टर क्षेत्रफल (हाल ९८,५०० हे) मा सिँचाइ पुर्याउने महŒवाकांक्षी योजना बनाएको छ तर अन्न भण्डार मानिएको तराई चुरे क्षेत्रको विनाशलगायतबाट पानी अभावका कारण मरुभूमीकरणउन्मुख अध्ययनले देखाएका छन्। फलतः खाद्य सुरक्षा खतरामा पर्दै छ। जलवायु परिवर्तनबाट पर्ने प्रतिकूल प्रभावका दृष्टिले पनि नेपाल अति नै संवेदनशील वर्गमा छ। त्यसैले पूर्वसावधानी र सिर्जनशीलता नहुने हो भने पानीको किल्लत् अझ बढ्ने देखिन्छ। उक्त परिस्थितिमा केही हदसम्म अभाव पूर्ति गर्न प्रशस्त स्रोत रहेका क्षेत्रबाट सुरुङ, लिफ्ट, पाइपजस्ता संरचना बनाएर आपूर्ति गर्ने प्रयास नेपालमा भएका छन्। मेलम्चीकाठमाडौं खानेपानी आयोजना, भेरीबबई, मरिनसुनकोसी कालीगण्डकी तिनाउ डाइभर्सनजस्ता ठूला आयोजना र केही साना लिफ्ट परियोजनाजस्ता चालु छन्, केही निर्माणाधीन छन् भने केही चर्चामा मात्रै। तिनले सीमित सहरी तथा ग्रामीण क्षेत्रमा पानीको मागलाई केही समयका लागि भरथेग त गर्लान् तर दीर्घकालीन उपाय दिन भने नसक्ने देखिन्छ। विकल्प जलवायु परिवर्तनले पानीमाथि पार्ने नकारात्मक प्रभाव कम गर्न नसकिए पनि निश्चित उपाय अपनाएर पानीको बढ्दो किल्लत् व्यवस्थापन भने अवश्य गर्न सकिन्छ। त्यसका लागि मुहानको संरक्षण, पुनर्भरणका लागि पोखरी, तलाउजस्ता संरचना निर्माण, बर्खे पानी संकलन तथा व्यवस्थापन, पानी वितरण प्रणालीमा हुनसक्ने चुहावट नियन्त्रण, पानीको पुनः प्रयोग, फोहोर पानीको प्रशोधन, पानी कम खपत गर्ने प्रविधिको विकास तथा प्रयोग आदि गर्न सकिन्छ। भविष्यमा पानी अभावलाई कसरी सम्बोधन गर्न सकिन्छ भनेर पानी स्रोत, तिनमा जलवायु परिवर्तनका कारण पर्ने प्रभावदेखि हरेक घरधुरीका पानीका मागसम्मका विविध पक्षमा अध्ययन गरेर निश्चित क्षेत्रका लागि पानी सन्तुलनसम्बन्धी वैज्ञानिक अध्ययन गर्न सकिन्छ। साथै पानी कम खपत गर्न अभिप्रेरित गर्ने खालको पानी वितरणका विधि तथा शुल्क लगाउने काइदा लागू गर्न सकिन्छ। विकासको अर्थ नै सडक भनेर चलाइएको देशव्यापी डोजर आतंकजस्ता विनाशकारी विकासलाई निरुत्साहित गर्न सकिन्छ। भौतिक संरचना बनाउँदा पानीका स्रोत तथा वनजंगललाई मात्र लक्ष्यित गरी विनाश गर्ने सोच परिवर्तन गर्न र नेपालको परिवेश विकासलाई नै पुनः परिभाषित गर्न जरुरी छ। डा भट्टराई नेपाल पानी सदुपयोग फाउन्डेसनका अनुसन्धानदाता हुन्।"
के हो भाइरस ?,"सामाजिक दूरी कायम गर्नुपर्छ। रोग प्रतिरोध क्षमता कम भएका बूढाबूढी र विभिन्न रोग लागेकालाई त मानिससँगको सम्पर्कबाट बचाउनैपर्छ। सामाजिक सञ्जालमा सक्रिय भाइरल शब्दसँग सम्बन्धित भाइरस विगत तीन महिनादेखि हरेक नेपालीले धेरै सुनेको शब्द हो। नेपालमा मात्र होइन, विश्वभर भाइरसको चर्चा छ। यस सन्दर्भमा भाइरसबारेमा चर्चा गर्नु समिचीन हुन्छ। सन् २०१९ को अन्त्यतिर चीनको वुहान सहरमा नियोनियाका बिरामीमा एक नयाँ किसिमको भाइरस फेला पर्यो। श्रीपेचजस्तो देखिने यसलाई नोवल कोरोना भाइरस नाम दिइयो। यसबाट संक्रमितमा रुघाखोकी लाग्ने, ज्वरो आउने, श्वासप्र्रश्वासमा गाह्रो हुने र निमोनियासम्मका लक्षण देखियो। यो संक्रमण सामान्य रहेन। नयाँ र उपचारका साधन नभएकाले निमोनियाका कारण मर्नेसम्मको अवस्था आयो। कोरोना भाइरस बितेको तीन महिनाभन्दा कम अवधिमा संसारका १६६ भन्दा बढी देशमा फैलिइसकेको छ। वुहानलाई केन्द्रविन्दु बनाएर सुरु भएको भइरसको प्रकोपबाट आजसम्म (मार्च १८) दुई लाखभन्दा बढी बिरामी भएका छन् भने आठ हजारभन्दा बढीले ज्यान गुमाएका छन्। सामाजिक सञ्जालकै भाषामा कोरोना भाइरस भाइरल भएको छ। भाइरसको सक्रमणबाट बच्न धेरै राष्ट्रले अरू राष्ट्रको सम्पर्कबाट अलग्गिँदै नागरिकलाई पनि अरू मानिसको संसर्गमा आउन नदिन आम लक डाउन गरिरहेका छन्। नागरिकका स्वतन्त्रता राज्यले हरण गरेको छ। उत्तम स्वास्थ्य सुविधा पनि मानिस बचाउन पर्याप्त भएको छैन। सेवा र वस्तु आपूर्ति विश्वव्यापी सञ्जाल बिग्रिएको छ। अत्यावश्यक सामानको अभाव बढ्दै गएको छ। मानिस बढी स्वार्थी हँुदै गएका छन्। संसारका स्टक बजार खस्किएका छन्। अर्को आर्थिक मन्दीको भविष्यवाणी भइरहेको छ। मानिसमा यसअघि कहिल्यै नदेखिएको हतास अवस्था व्याप्त भएको छ। भाइरस के हो ? भाइरस एकदमै सूक्ष्म जीवाणु हो। यो आँखाले नदेखिने ब्याक्टेरियाभन्दा धेरै गुना सानो हुन्छ। सानो भएरै सन् १९३१ मा शक्तिशाली इलेक्ट्रोन माइक्रोसकोपको आविष्कारपछि मात्रै मानिसले यसलाई देख्न सकेका हुन्। भाइरस न्युक्लिक एसिडका टुक्रा र प्रोटिनबाट बनेको हुन्छ। न्युक्लिक एसिड धेरै न्युक्लियोटाइड जोडिएर बनेको हुन्छ। वैज्ञानिक न्युक्लियोटाइडलाई नै जीवन सृष्टिको आधार मान्छन्। उनीहरू लाखौं वर्षअघि पानीमा रहेका तŒवको घोलमा सूर्यको किरण परेर यो बनेको विश्वास गर्छन्। न्युक्लियोटाइडको झुन्ड एक ठाउँमा जम्मा भएर न्युक्लिक एसिड बन्दछ। न्युक्लिक एसिडले आफू दुरुस्त अर्को न्युक्लिक एसिड बनाउन सक्ने खुबी हुन्छ। कोष जीव निर्माणको आधार हो। कोषभित्र गोलो एक न्युक्लियस हुन्छ। न्युक्लियसमा क्रोमोजोम हुन्छ। क्रोमोजोम न्युक्लियोटाडको चेन आपसमा बटारिएर बनेको अुन्छ। यसलाई डीएनए भनिन्छ। न्युक्लिक एसिड न्युक्लियसबाहिर पनि हुन्छ। यसलाई आरएनए भनिन्छ। मानिस लाखौंकरौडौं कोष मिलेर बनेको हुन्छ। मानिसलगायत सबै प्राणीमा कोष बन्ने, भत्किने र मर्ने क्रम चलिरहन्छ। कन्याउँदा वा कोट्याउँदा सयौं कोष शरीरबाट छुट्टिएर टुक्रिएर जान्छन्। यसबाट कोषको न्युक्लिक एसिड र प्रोटिनको टुक्रा यत्रतत्र छरिन्छ। त्यसकारण भाइरस प्राणी मात्रको उत्पादन हो। रोग प्रतिरोध क्षमता कायम राख्न र बढाउन राम्रो र सन्तुलित खाना खाने, पर्याप्त सुत्ने, चिन्ता नलिने, शारीरिक अभ्यास गर्ने आदि गर्नुपर्छ। संक्रमणबाट बच्न मानिसमानिसबीचको निकटपन र सम्पर्कलाई पन्छाउनुपर्छ। भाइरस परजीवी हो। स्वतन्त्ररूपमा यो निष्क्रिय हुन्छ। भाइरसको न्युक्लिक एसिड होस्टको कोषमा भएको रसबाट मात्र सक्रिय हुन्छ। सक्रिय हुँदा भाइरसले एकबाट दुई, दुईबाट चार गरी ज्यामितीय हिसाबले छोटो समयमा प्रशस्त आफूजस्तै अरू भाइरस बनाउँछ। यसरी छिटो फैलिएपछि नै संक्रमणको लक्षण देखिन्छ। भाइरसले कोषको चिज प्रयोग गर्दै बढ्दै जाँदा होस्टको कोषले सामान्य काम गर्न सक्दैन। जति धेरै भाइरस बन्छ उति नै होस्टलाई असजिलो हुन्छ। कोरोनाको होस्ट मानिस हो। मानिसको पनि फोक्सोको कोष यसको वृद्धिको लागि रोग के हो र कसरी लाग्छ ? शरीरका कामकारबाही वा बनौटमा देखिने असामान्य अवस्था रोग हो। सामान्यतया बाहिरका जीवाणु भित्र पसेर खराबी उत्पन्न गर्यो भने वा शरीरकै कोषले काम गर्न छाडेमा वा अर्को काम गर्न थालेमा रोग लाग्छ। कोरोनाको संक्रमण पहिलो अवस्था हो भने डायबिटिज कोषले काम गर्न छाडेको र क्यान्सर कोषले अर्को काम गरेको अवस्था हो। शरीरमा कुनै पनि रोग उपचार गर्ने क्षमता निहित हुन्छ। जीवाणु प्रवेश गरेर वा कोषमा विकृति उत्पन्न भएर हुने खराबीविरुद्धको औषधि सबैभन्दा पहिला शरीरले नै उत्पादन गर्छ। रगतमा यस्तो औषधि पहिल्यैदेखि नै हुन्छ वा नभएमा बन्न थाल्छ। यसलाई एन्टिबडी भनिन्छ। विभिन्न माध्यमबाट हरेक पल शरीरमा विभिन्नथरीका जीवाणु प्रवेश गरिरहेका हुन्छन् भने कोषमा पनि विकृति उन्पन्न भइरहेको हुन्छ। अधिकांश अवस्थामा रगतमा भएको वा बन्ने एन्टिबडीका कारण शरीरलाई केही हँुदैन। कतिपय अवस्थामा त पछि नयाँ जीवाणु पसेर असर गर्ला भनेर सीमित मात्रामा जीवाणु शरीरमा प्रवेश गराएर यस्तो एन्टिबडी अग्रिम रूपमा निर्माण गरिन्छ। खोप यही हो। शरीरको लड्न सक्ने क्षमताले नभ्याउने भयो वा क्षमता कमजोर भयो वा क्षमता नै भएन भने मात्र रोग लाग्ने हो। संक्रमण र महामारीकै हो ? संक्रमण भनेको बाहिरबाट प्रवेश गरेको जीवाणुले शरीरमा प्रभाव देखाउने हो। यस्तो संक्रमण एक मानिस वा प्राणीमा भएको जीवाणु अर्को मानिसमा सरेर हुने संक्रमणलाई सरुवा रोग भनिन्छ। जब यसरी सर्ने काम धेरै र छिटोछिटो र सजिलै हुन्छ तब यसले महामारीको रूप लिन्छ। एक भौगोलिक क्षेत्रमा सीमित धेरै संक्रमणलाई महामारी भनिन्छ। सर्ने गति बढेर एक देशको अनेक ठाउँ वा देशबाहिर फैलिन्छ तब पान्डेमिकको अवस्था भनिन्छ। धेरै देशमा फैलिएर कोरोनाले पान्डेमिकको रूप लिएको छ। औषधि र खोप दुवै नभएको कोरोनाले पान्डेमिकले भयावह रूप लिएको छ। इतिहासमा धेरै मानिसको मुत्यु यस्तै सरुवा रोगबाट भएको पाइन्छ। सरुवा रोगको विशेषता के हो भने यसले धनी र गरिब केही भन्दैन। उपचार के हो ? रोगको उपचार विभिन्न तरिकाले गरिन्छ। शरीरको प्रतिरोध क्षमता बढाएर बाहिरको जीवाणुलाई परास्त गर्न खोप लगाइन्छ। शरीरभित्र प्रवेश गरेकोलाई केमिकल प्रयोग गरेर मारिन्छ। ब्याक्टेरियालाई एन्टिबायोटिक्सले मार्छ। कोषले गर्न थालेको असाधारण व्यवहार रोक्न वा फैलिन नदिने धेरै किसिमका उपाय गरिन्छ। केमोथेरापी, रेडियोथेरापी वा शल्यक्रिया क्यान्सरका यस्ता विधि हुन्। रोकथाम के हो ? रोकथाम भनेको रोग नै लाग्न नदिने हो। रोगका जीवाणुलाई आफ्नो शरीरमा पस्नै नदिने वा पसिहाले पनि शरीरको प्रतिरोध क्षमताले त्यसलाई निष्क्रिय पार्ने हो। शरीरमा पस्न नदिने कुरा व्यक्तिगत सरसफाइ र सर्ने माध्यमलाई पन्छाएर वा नष्ट गरेर हासिल गरिन्छ भने प्रतिरोध क्षमता खोप लगाएर र शरीरलाई स्वस्थ राखेर हासिल गरिन्छ। उपचारभन्दा रोकथाम कम प्रभावकारी छैन। दादुराविरुद्धको खोपबाट १२ करोड, पानी क्लोरिनेसन गरेर खाँदा १८ करोड मानिस बचेका थिए। जबकि पेनिसिलिन औषधिको आविष्कारबाट आठ करोड बचेका थिए। भ्याक्सिन र औषधिभन्दा पनि पानी उमालेर खाने, हात धुने, चर्पीमा दिसापिसाब गर्ने, बच्चालाई आमाको दूध खुवाउनेजस्ता सस्तो तरिकाले पनि करोडौं मानिसको जीवन बचाउन सकिएको अर्थशास्त्री डेटनको भनाइ छ। कोरोनामा के गर्ने ? कोरोनाको संक्रमण सरुवा रोग हो। निरोगी मानिसमा भाइरस पस्नेबित्तिकै एकदम धेरै फैलिन्छ र निमोनिया गराउँछ। नयाँ जातिको भाइरस भएकाले यसको न खोप छ न त औषधि नै। यसबारेमा धेरै कुरा जान्न बाँकी नै छ। यसविरुद्ध लड्ने भनेको शरीरको प्रतिरोध क्षमतालाई नै उपयोग गर्ने हो। प्रतिरोध क्षमता बढी भएकामा यसको प्रभाव कम र क्षमता कम भएकामा प्रभाव पनि गम्भीर र मृत्युको सम्भावनासमेत हुन्छ। बूढाबूढी र विभिन्न रोगबाट पीडितको मुत्युदर बढी हुनुको कारण यही हो। खोप वा औषधि नबन्दासम्म यसबाट बच्ने उपाय भनेको संक्रमणको सम्भावनालाई कम गर्ने हो। बढी भएकाको प्रतिरोध क्षमता कायम राख्ने, कम भएकाको बढाउने र कम भएका र बढाउने सम्भावना पनि नभएकालाई संक्रमण नै हुन नदिने हो। रोग प्रतिरोध क्षमता कायम राख्न र बढाउन राम्रो र सन्तुलित खाना खाने, पर्याप्त सुत्ने, चिन्ता नलिने, शारीरिक अभ्यास गर्ने आदि गर्नुपर्छ। संक्रमणबाट बच्न मानिसमानिसबीचको निकटपन र सम्पर्कलाई पन्छाउनुपर्छ, सामाजिक दूरी कायम गर्नुपर्छ। रोग प्रतिरोध क्षमता कम भएका बूढाबूढी र विभिन्न रोग लागेकालाई त मानिससँगको सम्पर्कबाट बचाउनैपर्छ। त्यसैगरी जथाभावी जहाँसुकै नछुने, बारम्बार हात धुने र हातले मुखतिर नछोइरहने जस्ता व्यक्तिगत सरसफाइमा ध्यान दिनुपर्छ। अहिलेसम्म हामीलाई उपलब्ध तरिका यिनै हुन्।"
"कोरोना महामारी : बच्चालाई त्रस्त होइन, व्यस्त राखौँ","विश्वव्यापी त्रास सिर्जना गरेको कोरोना भाइरसको सङ्क्रमण तथा महामारीको आशङ्काले यस पटक नेपालका शिक्षण संस्थाहरु चाँडै नै बन्द भए । कम्तीमा तीन हप्ता विद्यार्थीलाई विद्यालयमा नबोलाउन शिक्षा मन्त्रालयले निर्देशन दिइसकेकाले र सङ्क्रमणको क्रम अझै नियन्त्रणमा नआइसकेकाले बालबच्चाका लागि लामै बिदा मिलेको अवस्था छ । नियमित प्रक्रियाभन्दा फरक किसिमले बिदा लम्बिँदा अभिभावकमा व्यवस्थापनजन्य समस्या थपिनु स्वाभाविकै भए पनि अरु कुराभन्दा पहिले जनताको स्वास्थ्यलाई महत्त्व दिई भिडभाड हुने स्थललाई व्यवस्थापन गर्ने सरकारको नीतिलाई राम्रो नै मान्नुपर्दछ । सङ्क्रमणको त्रासका कारण दिइएको यो बिदा अन्य बेलाको जस्तो स्वाभाविक बिदा नभएकाले लामो बिदामा अभिभावक मात्र होइन विद्यार्थी स्वयम् पनि अन्योलमा पर्ने सम्भावना रहन्छ । यसैले दैनिक क्रियाकलापको रुपरेखा निर्माण गरी अघि बढ्दा बिदाको सदुपयोग हुन सक्दछ । कामकाजी परिवारमा अनायास थपिएको बालबालिकाको बिदाले अभिभावकमा तनाव सिर्जना गरिसकेको हुन सक्दछ । अर्कोतिर समूहमा जान निषेध गर्ने, घुमफिरलाई निरुत्साहित गर्नुपर्ने अहिलेको अवस्थाले बालबालिकामा छटपटी र एक किसिमको बेचैनी सिर्जना गर्न सक्दछ । आफ्नो कार्यक्षेत्रमा लैजान नमिल्ने अनि ढुक्क भएर घरमा पनि छोड्न नसकिने अवस्थाले अभिभावकलाई असमन्जसमा पार्ने मात्र नभई सहज वातावरणको महसुस नहुँदा बालबालिका पनि झगडालु एवम् चकचके बन्ने सम्भावना बढ्दछ । आफ्ना नियमित काममा कसैले सहयोग नगर्ने तर समस्याका क्षणमा छोराछोरीले पनि आफ्नो कुरा नबुझिदिएको भान पर्दा अभिभावकमा दिक्दारी बढ्दछ भने सधै स्कुलमा साथीहरुसँग व्यस्त हुने बालबच्चा घरमा बढी फुर्सदिला हुँदा उत्तेजित र असंयमित पनि बन्न सक्ने सम्भावना रहन्छ । अभिभावक र बालबालिकामा परिवर्तित परिस्थितिले सिर्जना गरेको असामान्य मनोविज्ञानले एक आपसमा असमझदारी सिर्जना गरी पारिवारिक सन्तुलन र सहिष्णुतामा क्षति पुर्याउन सक्ने भएकाले विपदका क्षणलाई सामना गर्न केही कुरामा विशेष ध्यान पुर्याउनु आवश्यक देखिन्छ । खास गरी यस्तो बेलामा बच्चाका सामु अभिभावकले महामारीजन्य सन्त्रासका कारण आत्तिने, हतोत्साहित हुने र बालबच्चालाई महामारीजन्य घटना तथा समाचार देखाई त्रसित बनाउने भुल गर्नै हुँदैन । महामारीका सन्दर्भमा सतर्कता अपनाउने तथा बालबालिकालाई पनि सतर्क रहन सिकाउनु अति आवश्यक भए पनि सतर्कतासँगै सिर्जना हुने एन्जाइटी अझ विनाशकारी हुने भएकाले हामी सुरक्षित छौँ भन्ने वातावरण सिर्जना गर्नु अभिभावकको पहिलो कर्तव्य हो । यसका लागि गाउँघरमा आमाबाबु हुने अभिभावकले आफ्ना नानीबाबुलाई केही समय गाउँघरमा पठाई हजुरबा हजुरआमाका अनुभव तथा गाउँले जीवनबाट सिक्ने अवसर मिलाइदिनु सबैभन्दा राम्रो हुन्छ भने आफन्तसँग बढीभन्दा बढी सम्पर्क गराउने, बालबालिकाका खेलमा आफू पनि सहभागी हुने, बिहान साँझ सँगै घुमफिर गर्ने तथा खोलानाला, वनजङ्गल र अन्य प्राकृतिक दृश्यावलोकनका लागि लैजाने गर्दा बालबच्चालाई नयाँ वातावरणमा समायोजन हुन मद्दत पुग्दछ । १०१२ वर्षका बालबालिकालाई घरभित्रको सरसफाइ, चियानास्ता फकाउने, सरसामान मिलाउनेजस्ता घरेलु कामका साथसाथै फूलबारी, करेसाबारी तथा अन्य क्षेत्रका ससाना काममा संलग्न गराउँदा घरको वातावरणमा समायोजनका साथसाथै जीवनोपयोगी सीपको सिकाइसमेत हुन सक्दछ । आफूलाई समय नमिलेको तथा अप्ठ्यारो परेका बाहानामा बच्चालाई बेपर्वाह ग्याजेट तथा असीमित रुपमा इन्टरनेट उपलब्ध गराउनुहुँदैन । अनियन्त्रित रुपमा ग्याजेटको प्रयोगले बच्चामा एडिक्सन सुरु हुने मात्र होइन, इन्टरनेट तथा सामाजिक सञ्जालमा व्यक्त भएका त्रासद एवम् अवैज्ञानिक विषयवस्तुले मनोसामाजिक सन्तुलनमै असर पार्ने सम्भावना रहन्छ । प्राकृतिक विपत्तिको बेलामा मानिस मानसिक रुपमा निकै कमजोर बनेको हुन्छ । यसैले अपत्यारिला र झुठा हुन् भन्ने थाहा हुँदा हुँदै पनि जनमानसमा फैलाइएका अफवाहले मनमा असर पार्न थाल्दछ । यसैले अनधिकृत रुपमा फैलाइएका अनर्गल प्रचार तथा तनावलाई बढावा दिने सामग्रीबाट आफू तथा परिवारका सदस्यलाई सुरक्षित राख्नुपर्दछ । परिवारका सदस्यमध्ये कसैमा अनावश्यक डर, त्रास तथा असामान्य परिवर्तन देखापरेमा उसलाई बेवास्ता होइन, झनै निकटता देखाई अनुभव र भनुभूतिको अभिव्यक्तिलाई प्रोत्साहन गर्नुपर्दछ । व्यक्तिगत सरसफाइ, स्वस्थकर खाना, स्वस्थ दैनिकी र उपयुक्त विहार र निद्राको व्यवस्थापनले शरीरको प्रतिरक्षा प्रणाली मजबुत बन्दछ र रोगसँग लड्ने क्षमतामा वृद्धि हुन्छ । यस्ता सकारात्मक कुरालाई प्रवर्धन गर्दै बालबालिकामा स्वस्थ रहनसहनको वातावरण निर्माण गर्ने अवसरका रुपमा लामो बिदालाई उपयोग गर्न सकिन्छ । कोरोना सङ्क्रमणबाट बच्न हात धुने कुरालाई डब्लुएचओले विशेष महत्त्व दिएको छ । यस कुरामा अभिभावक सहमत भए पनि बालबालिका हातबाटै कोरोना कसरी फैलिन्छ ? लगाएका कपडा, सँगै बोकेका सामग्री आदिबाट पनि त फैलिने उत्तिकै सम्भावना हुन्छ नि भनेर तर्क गर्न सक्दछन् । यस्तो बेलामा उनीहरुलाई निरुत्साहित गर्ने काम गर्नु हुँदैन । उनीहरुले गर्ने तर्क निकै महत्त्वपूर्ण र वैज्ञानिक हुन सक्दछन् । त्यसैले यस्तो बेलामा आफूले बुझेसम्मका कुरा बुझाई हात धुने काम न्युनतम मापदण्ड भएको र अन्य सरसफाइमा पनि जोड दिनुपर्ने कुरा बताइदिनुपर्दछ तर जतिखेर पनि वा जहाँ पनि कोरोना भइरसको कुरा गरिरहँदा बच्चामा गम्भीर त्रास अझ अब्सेसिस कम्पल्सिस डिसअर्डरको सिर्जना समेत हुने भएकाले स्वस्थ आचरणको विकासलाई जोड दिँदै सन्त्रास नभई सतर्कता बढाउने दिशामा ध्यान केन्द्रित गर्नुपर्दछ । यस पटकको असामयिक लामो बिदामा बालबालिकालाई शारीरिक स्वच्छता सम्बन्धी व्यावहारिक ज्ञान दिनुका साथै मानसिक स्वस्थताका लागि त्रासमुक्त वातावरणको निर्माणमा आम अभिभावकले ध्यान पुर्याउनुपर्ने देखिन्छ । यसका लागि परम्परागत, व्यावहारिक तथा घरायसी काममा आफ्ना छोराछोरीलाई बढीभन्दा बढी संलग्न गराई उनीहरुको एकलासेपन हटाई मनोसामाजिक स्वास्थ्यलाई सुरक्षित राख्ने काममा प्रेरित गर्नु सान्दर्भिक हुन्छ । (भुसाल मनोवैज्ञानिक परामर्शदाता हुन्)"
विपतमा बिर्सिएका विदेशका नेपाली,"तिमीलाई दुःख छ तर नेपालचाहिँ आउन मिल्दैन। हामीलाई भाइरस सर्न सक्छ, आफ्नो ज्यान आफैं जोगाऊ भन्नु कसरी विशेष निर्णय हुन सक्ला ? महामारीमा राज्यले आफ्ना जनतालाई संरक्षण गर्न कस्ता नीति लिन्छ भन्ने विषयले दीर्घकालीन महत्व राख्छ। गत डिसेम्बरमा सुरु भएको कोरोनाले झन्डै सबै देश पुगेर ११ हजारभन्दा बढीको ज्यान लिइसकेको छ। दुई लाख ७५ हजारभन्दा बढी संक्रमित भएका छन्। यो महायुद्ध लड्न विभिन्न देशले आफ्ना नागरिकलाई संरक्षण गर्न विभिन्न नीति अगाडि सरेका छन्। यसै सन्दर्भमा नेपालले सबै अन्तर्राष्ट्रिय हवाई उडान र अत्यावश्यकबाहेकका सेवा १२ दिनका लागि बन्द गरेर महामारीबाट बचाउन कडा कदम चालेको छ। तर विदेशमा रहेका करिब ८० लाख नेपालीका हकमा भने सरकारले ठोस चासो दिएन। सरकारको नेपालीलाई करिब एक महिनासम्म घर फर्कन प्रतिबन्ध गर्ने अघिल्लो निर्णयबाट प्रताडित विदेशमा रहेका नेपाली विद्यार्थी, मजदुर र पेसा व्यवसायीहरूले प्रधानमन्त्रीको घोषणामा आफ्ना समस्या सम्बोधन हुने आशा गरेका थिए। त्यस्तो भएन। सरकारका यी दुइटा संकट नीति हेर्दा देशभित्र केलाई प्राथमिकता दिने र मुलुकबाहिर बसिराखेका नागरिकलाई कसरी संरक्षण गर्ने भन्नेमा अलमलिएको देखियो। विदेशीसरह नेपालीलाई पनि प्रतिबन्ध गर्दा सरकारले आफ्ना नागरिकप्रतिको दायित्वलाई देशभित्र रहेका नागरिकमा मात्र खुम्च्याउन चाह्यो। यो नीति दूरगामी छैन। मानव जातिलाई नै चुनौती दिएको यो महामारीका बेला साम्यवादी, समाजवादी, उदारवादी सबै प्रकारका सरकारको पहिलो प्रथामिकता देशभित्र र बाहिर रहेका आफ्ना नागरिकलाई जोगाउने हुनुपर्छ। एकमहिने आगमनको प्रतिबन्ध गर्ने नीतिमा विदेशमा रहेका त्यसमा पनि खाडी, मलेसिया, कोरियाजस्ता श्रमिक नेपालीलाई मात्र रोक्ने नीति सरकारले ल्याएको छ। अनौठो त अमेरिका, अस्ट्रेलिया, चीन, भारत, थाइल्यान्डजस्ता सं क्रमणग्रस्त देशहरू सरकारको निषेधमा परेका छैनन्। त्यहाँ सापेक्षिक रूपमा हुनेखाने नेपालीको बाहुल्य छ। यो विशेष परिस्थिति हो र यस्तो अवस्थामा विशेष कदम राज्यले उठाउनुपर्छ। तर प्रश्न यहाँ सरकारले देश बाहिर रहेका आफ्नै नागरिकले महामारी फैलिन्छ भन्ने त्रासले जहाँ छौ, त्यहीं बस भन्नु विशेष निर्णय हुन सक्छ त ? परदेशमा रहेको एउटा नेपालीलाई यस्तो विशेष परिस्थितिमा आफ्ना परिवार र आफन्तजन नेपाल छाडेर तिमी कानुनी वा गैरकानुनी जे होस्, त्यतै बस, रोगले थला पारोस् तेतै बस, कसैको मृत्यु होला लास त्यतै राख, मालिकले कम्पनी बन्द भयो भन्दै जागिरबाट हटाएर घर न घाटको बनाएको भए पनि त्यतै बस भन्नु विशेष निर्णय होला त ? चाहे जस्तोसुकै संकट देशमा किन नपरोस्। आफ्नै नागरिकलाई प्रतिबन्ध गर्दा नेपालले जनसंख्याको हिसाबले विश्वकै ठूलो र रोगको हिसाबले हट स्पट मानिएका दुवै छिमेकी देशका नागरिकलाई आगमनमा पूर्ण प्रतिबन्ध लगाएको छैन। विशेष निर्णय त भारतको सबै खुला सीमाबाट विदेशी नागरिक आगमन बन्द गर्नुपर्ने पो हैन र ? खाडीबाट भन्दा संक्रमणको प्रभाव उच्च देखिएका अस्ट्रेलिया, अमेरिकाबाट पनि आगमन रोक्नु पो विशेष निर्णय हो कि ? बरु उल्टो विदेशमा कोरोना भाइरसको चक्रव्युहमा अन्य समस्या जोडिएर बिचल्लीमा परेका नेपालीलाई उडान नभएर खाली बसेका एअरलाइन्सको सहयोग लिएर उद्धार गर्नु पो हैन र ? करिब सात खर्ब वार्षिक रेमिटेन्स पठाउने प्रमुख भूमिका खेलेर देशको अर्थतन्त्रलाई धेरै संकटमा साथ दिने श्रमिकलाई यो दुःखमा साथ दिने योजना ल्याउनु पो विशेष निर्णय हुन्थ्यो त, हैन र ? अझ सरकारले महामारीका बेला देशविदेशमा रहेका ज्यालादारी मजदुरलाई दैनिक गुजारा चलाउन नगद सहयोग घोषणा गर्नु पो विशेष निर्णय हुन्थ्यो हैन र ? हामीलाई थाहा छ तिमीलाई दुःख छ तर नेपालचाहिँ आउन मिल्दैन। हामीलाई भाइरस सर्न सक्छ, आफ्नो ज्यान आफैं जोगाऊ भन्नु कसरी विशेष निर्णय हुन सक्ला ? के बाहिरबाट फर्कने नेपालीहरूको व्यवस्थापन गर्न साँच्चिकै गाह्रो थियो त नेपाल सरकारलाई ? देशबाहिर रहेका नेपालीहरू खासमा को फर्कन चाहन्थे त नेपाल योबेला ? अन्तर्राष्ट्रिय संघसंस्थामा काम गर्ने नेपाली ? विदेशमा अध्यनरत विद्यार्थी ? घुम्न गएका पर्यटक ? खाडीलगायतका मुलुकमा रहेका श्रमिकहरू ? विशेषतः कानुनी र आर्थिक रूपमा र स्वास्थ्यसम्बधी समस्या परेका नेपाली नै हुन् फर्कने। त्यो संख्या सय र हजारमा मात्र हुन्थ्यो। उनीहरूलाई सरकारले अवस्था हेरेर सेल्फ क्वारेन्टाइन वा तोकेको केन्द्रमा १४ दिन अनुगमनसाथ राख्न सम्भव थियो। प्रायः खाली बसिरहेका दर्जनौं होटल र होस्टेलसँग सहयोग लिएर सरकारले यो व्यवस्थापन सजिलै गर्न सक्थ्यो। अर्को विकल्प तय गर्न नसकेका ६१ नेपालीले निर्णय भएकै भोलिपल्ट जबर्जस्त काठमाडौं अवतरण गरे प्रतिबन्ध तोडेका छन्। देश फर्कन नपाउने भन्दै नाराबाजी भएपछि सरकार एक कदम पछाडि सरेर उनीहरूलाई देश भित्रिन अनुमति दियो। सरकारले किन श्रमिक र पीडितको सहारा बन्ने मौका चुकायो ? यो महसंकटमा समयले प्रस्ट पर्दै जाला। यो पंक्ति उतार्दासम्म लेखकको जानकारीमा त्यस्तो देश छैन, जहाँ आफ्ना नागरिकलाई महामारीका कारणले देश फर्कन महिनौं रोक गरेको होस्। उल्टो जर्मनीले विदेशी नागरिकलाई आगमन बन्देज लगाइरहँदा आफ्ना नागरिकलाई भने विशेष फ्लाइटसमेत पठाएर फर्कनेलाई स्वागत गरेको छ। केही दिनअगाडि मात्र उसको दूतावासले फिलिपिन्समा रहेका आफ्ना नागरिकलाई फ्लाइट डिटेलसहितको सूचना जारी गरेको थियो। फिलिपिन्स सरकारले आफ्ना आप्रवासी कामदारलाई घर फर्कन स्वागत गरेको छ भने ज्याला मजदुरलाई नगद राहत वितरणको योजना अगाडि सारेको छ। अस्ट्रेलिया र न्युजिल्यान्ड सरकारले आफ्ना नागरिक र पर्मानेन्ट रेसिडेन्टलाई घर फर्कन आह्वान गरेको छ। छोटो समयका लागि सम्पूर्ण आवागमनमा रोक लगाउने अपवादबाहेक यथार्थमा संसारका प्रायः सबै देशले आफ्ना नागरिकलाई आगमनमा रोक्ने हैन, बरु यो महामारीमा घर फर्काएर संरक्षण प्रदान गरेका छन्। अर्कातिर सरकारले भारतसँग खुला सीमाबाट हुन सक्ने संक्रमणबारे समन्वय नगरी बाह्य र आन्तरिक आवतजावतमा रोक लगाएको देखियो। कोरोनालाई निरन्तर अध्ययन गरिरहेका विश्वविख्यात विज्ञहरूले भारत अब कोरोना महामारीको नयाँ एपिसेण्टर हुने जनाइसकेका छन्। यस्तो अवस्थामा नेपालका सबै प्रयास निरर्थक हुनेछन् जब उताबाट आउने हूलका हूल नेपालीलाई क्वारेन्टाइनमा राखिँदैन। त्यस्तै सरकारी तयारी हेर्दा नयाँ बिरामी नदेखिएको आधार बनाएर रोग अहिलेसम्म भित्रिनसकेको र अब थप आगमन बन्द गरेर देश सुरक्षित राख्ने सोचबाट सरकार निर्देशित देखिन्छ। तीन करोड जनसंख्या भएको देशमा करिब पाँच सयको परीक्षणबाट सही परिणाम आउँछ भन्ने छैन। कोरोनाविरुद्ध लडाइँमा दक्षिण कोरियाको अनुभवबाट सिक्न नसक्नु ठूलो भूल हुन सक्छ। पाँच करोड जनसंख्या भएको देशमा उसले दुई लाख ७६ हजारभन्दा बढीको परीक्षण गर्यो। संक्रमित भएकाको सम्पर्क ट्रेस गर्यो र रोगसँगको युद्ध जित्दै लग्यो। नेपालले पनि ट्र्याक (टेस्टट्रिट अप्रोच) प्राविधिक पहलमा पहिलो प्राथमिकतामा राख्नु उचित देखिन्छ। अधिकांश नीति निर्माणमा खुला र पर्याप्त छलफल नगरी आफूलाई अनुकूलका नीति जबर्जस्त लाद्ने र जनस्तरबाट थेग्नै नसक्ने चर्को विरोध आए सच्याउने स्थापित अभ्यास नै बनेको छ नेपालमा। पछिल्ला निर्णयमा भने ठूलो दबाब आइनसक्दै सच्याए सरकारको जय र आम नेपालीको जित हुनेछ। प्रधानमन्त्रीले देशवासीलाई गरेको सम्बोधनमा प्रतिबद्धता सबै कुरामा देखिन्छ, तर कोरोनाको पहिलो संक्रमण भेटिएको दुई महिना बितिसक्दा स्वास्थ्यकर्मीका लागि कति टेस्टकिट र पीपीईको जोहो नेपालले गरेको छ, प्रस्ट आउन सकेन। काठमाडौंमा प्रयोगशाला थप गर्ने र हरेक प्रदेशमा कम्तीमा एक एउटा प्रयोगशाला विस्तार गर्न दुई महिना काफी थिएन र ? गत साता मात्रै चीनले फिलिपिन्सलाई लाख टेस्टकिट, लाख सर्जिकल मास्क र १० हजार पीपीई सहायता गर्यो। हामीले पनि पहल गरे विभिन्न देश र संघसंस्था र व्यक्तिबाट सहयोग जुटाउन सकिन्छ। भुटानमा तीनपटक नेगेटिभ देखिएका व्यक्ति क्वारेन्टाइनमै निरन्तर बसाइएकै बेला चौथोपटकको परीक्षणमा कोरोना पोजेटिभ देखिएको खबर बाहिर आएको छ। नेपालको हकमा पनि टेस्ट प्रोटोकलमा पुनर्विचार गर्नुपर्ने देखिन्छ। युवा संख्या ठूलो भएको देशमा धेरै स्वस्थ जवान कोरोनाको लक्षणै अनुभव नगरी समुदायमा रोग फैलाउन सक्नेतर्फ सरकारले ध्यान दिनु जरुरी छ। एक हप्ता अगाडिसम्म खासै बिरामी नभएका थाइल्यान्ड र भारतमा अहिले ह्वात्तै थपिएर तनाव बढेको छ। ध्यान त्यता पनि जानुपर्ने हो। खासगरी संकटका बेला नीति बनाउँदा ठूलो तस्बिरमा राखेर फरकफरक कोणबाट हेर्नुपर्छ। त्यसरी हेर्दा महामारीको अझ विकराल आयामको पनि कल्पना गर्नुपर्ने हुन्छ। मानौं संसारका विश्वविद्यालयहरूले सबैलाई घर फर्कायोे भने श्रममा गएका नेपालीलाई सबै देशले जाऊ भने भने के होला ? यस कोणबाट सरकारले पछिल्ला नीतिहरू निर्माण गरेको देखिँदैन। नागरिकले सबभन्दा बढी देश खोज्ने र अनुभूति गर्ने बेला संकट हो। त्यो सरकारको हकमा एउटा परीक्षा पनि हो। सैद्धान्तिक रूपले विश्लेषण गर्दा सरकारले गरेको पछिल्लो निर्णय थ्योरी अफ पोलिटिकल सर्भाइभल बाट निर्देशित देखिन्छ। अवस्थालाई मिहीन अध्ययन गरेर त्यसको असर पर्ने समुदायको पनि विचार लिएर नीति निर्माण गर्ने अभ्यास नहुँदा लिएका निर्णयहरू र त्यसका सम्भावित असर आशातीत पक्कै हुँदैनन्। समष्टिमा नेपालका नीति निर्माण गर्ने विगतका अभ्यास हेर्ने हो भने सरकारका यी पछिल्ला संकट नीतिहरू पनि आश्चर्यजनक भने होइनन्। नेपालमा सानो स्वरमा कसैले दिएको निकै दूरगामी र तथ्यमा आधारित सुझावहरू विरलै कसैले सुन्छ। अधिकांश नीति निर्माणमा खुला र पर्याप्त छलफल नगरी आफूलाई अनुकूलका नीति जबर्जस्त लाद्ने र जनस्तरबाट थेग्नै नसक्ने चर्को विरोध आए सच्याउने स्थापित अभ्यास नै बनेको छ नेपालमा। पछिल्ला निर्णयमा भने ठूलो दबाब आइनसक्दै सच्याए सरकारको जय र आम नेपालीको जित हुनेछ। खासगरी प्रवासबाट फर्कन चाहनेलाई स्वागत गर्ने नीति बनाए विदेशमा न्यास्रो मानिरहेका नेपाली नागरिकले सरकारको प्रशंसा गाउने थिए। (किङ मोङकुट युनिभर्सिटी अफ टेक्नोलोजी नर्थ बैंककमा प्राध्यापनरत ढकाल नेदरल्यान्डस्थित नेपाल पोलिसी इन्स्टिच्युटका अध्यक्ष हुन्।)"
विश्वासको बल,"संयुक्त राज्य अमेरिकाको एउटा विशेषता हरेक बस्तीमा सामुदायिक पुस्तकालय छन्। जहाँ पढ्नका लागि गज्जबको वातावरण हुन्छ। पुस्तकालयमा बालबालिकालाई खेल्ने अनि अन्य व्यक्तिलाई पढ्ने र छलफल गर्ने छुट्टाछुट्टै कोठा हुन्छन्। समय मिलेसम्म म पुस्तकालय गइरहन्छु। त्यसैले त्यहाँ नियमित आउने धेरै व्यक्ति मेरा साथी बनेका छन्। गत हप्ता पुस्तकालयका नियमित पाठकमध्येका एक कार्लोस र मेरो कोरोना भाइरसका बारेमा छलफल चल्यो। अमेरिकामा पनि कोरोनाका कारण मृत्यु हुने र संक्रमितको संख्या बढ्दै गएपछि म अलि डराएको थिएँ। तर उनी शान्त थिए। म कोरोनाबाट बच्न आफूले के गर्ने के नगर्ने भन्ने सूचना पढ्न व्यस्त थिएँ। तर उनी त्यो तहमा चिन्तित थिएनन्। उनी भन्थे, कोरोना रोकथामका लागि मेरो सरकारले काम सुरु गरिसकेको छ। सरकारले हामीलाई केही अपिल गर्यो भने त्यसलाई मान्नुपर्छ। नत्र धेरै चिन्तित हुन जरुरी छैन। आफ्नो सरकारले कोरोना रोकथामका लागि उपराष्ट्रपति माइक पेन्सको संयोजकत्वमा काम सुरु गरिसकेकाले समस्या ठूलो नहुनेमा उनी विश्वस्त थिए। म सामाजिक सञ्जालमा आफ्नो देशको अवस्था हेरिरहेको थिएँ। नेपाल सरकारले पनि कोरोना रोकथामका लागि विभिन्न तयारी त गरिरहेको थियो। चीनको वुहानबाट नेपालीलाई उद्धार गर्यो। उपप्रधानमन्त्रीको संयोजकत्वमा कोरोना रोकथाम समिति गठन गरेको थियो। त्रिभुवन अन्तर्राष्ट्रिय विमानस्थलमा हेल्थ डेक्स स्थापना गरेको थियो। परीक्षा चैत ५ गतेभित्र सम्पन्न गर्न विद्यालयलाई निर्देशन दिएको थियो। सभासमारोह, महोत्सव, सम्मेलन नगर्नका लागि नागरिकलाई आग्रह गरेको थियो। केन्द्रीय तहमा टेकु अस्पताल र प्रदेश तहमा विभिन्न अस्पतालमा आइसोलेसन वार्ड तयार पारेको थियो। स्वास्थ्यकर्मी परिचालित थिए। यस्ता पूर्वतयारी गरिरहे पनि सामाजिक सञ्जालमा सक्रिय नागरिकले सरकारमाथि यति अविश्वास गरिरहेका थिए कि नेपालमा सरकार छ जस्तो पनि लाग्दैनथ्यो। सरकारले गरिरहेको प्रयास र कामलाई नागरिकले विश्वासै गरिरहेका थिएनन्। गरुन् पनि कसरी ? संसार कोरोनाको रोकथामका लागि रणनीति बनाउन व्यस्त रहँदा पर्यटनमन्त्री नेपाललाई कोरोनामूक्त देश घोषणा गरेर चीनबाट २० लाख पर्यटक भिœयाउने हावा प्रवचन नागरिकलाई सुनाइरहेका थिए। त्रिभुवन अन्तर्राष्ट्रिय विमानस्थलको हेल्थ डेक्समा यात्रुलाई ज्वरो भएनभएको पत्ता लगाउन जडान गरिएको थर्मल स्क्यानर बिग्रिएको महिना बितिसक्दा पनि मर्मत गरिएको थिएन। कोरोनाबाट प्रभावित चीन, कोरियालगायतका देशबाट निर्बाध रूपमा यात्रुहरू नेपाल भित्रिरहेका थिए। स्वास्थ्यमन्त्री आफ्नो सरकारको प्रभावकारिता बताएर नागरिकमा विश्वास अभिवृद्धि गर्नुभन्दा पत्रकार सम्मेलन गरेर भारत र चीन प्रभावकारी रूपमा काम गरिरहेकाले नेपाल पनि सुरक्षित हुने अभिव्यक्ति दिइरहेका थिए। अझ कुनै व्यक्तिमा कोरोना भाइरसको आशंका देखि सरकारले केही गर्न नसक्ने व्यक्ति आफैं क्वारेन्टाइनमा बस्नुपर्ने स्वास्थ्यमन्त्रीले अभिव्यक्ति दिइरहेका थिए। परिणामतः कोरोना रोकथाममा सरकारले गरिरहेको प्रयासमा नागरिकले रत्तिभर पनि विश्वास गरिरहेका थिएनन्। यता अमेरिकामा त्यो भन्दा ठीक विपरीत अवस्था छ। कोरोना भाइरसको संक्रमणबाट आफ्नो सरकारले बचाउँछ भन्ने विश्वास यहाँका आमनागरिकमा व्यापक छ। सरकारले त्यसका लागि आवश्यक पूर्वतयारी गरिरहेको छ भन्नेमा उनीहरू ढुक्क देखिन्छन्। सरकारले अपिल गरेपछि आवश्यकताअनुसारको हरेक सहयोग गर्न तयार भएर बसेका छन्। सरकारले अपिल नगरेसम्म आफ्नो दैनिकीमा कुनै परिवर्तन गरेका छैनन्। कोरोना भाइरसका कारण बिरामीको मृत्यु भएपछि वासिंटनका गभर्नरले आपत्कालीन स्थितिको घोषणा गरिसकेका छन्। राष्ट्रपति डोनाल्ड ट्रम्पले कोरोना भाइरसको सम्भावित खतरासँग लड्न अमेरिका तयार रहेको बताइरहेका छन्। छिट्टै कोरोनाविरुद्धको भ्याक्सिनको विकास गर्न वैज्ञानिकहरू सक्रिय रहेको र यसका लागि आवश्यक पर्ने स्रोत तथा साधनको सरकारले व्यवस्था गरेको बताइरहेका छन्। अमेरिकी संसद्ले राष्ट्रपति ट्रम्पलाई कारोना भाइरसको प्रकोपसँग जुध्न ८ अर्ब ३० करोड डलर खर्च गर्ने अनुमति दिएको छ। सरकार, संसद् तथा अन्य निकायहरूले गरिरहेको कामलाई नागरिकले पूर्णरूपमा विश्वास गरिरहेका छन्। मैले कार्लोसलाई सोधेको थिएँ, इतिहासकै अविश्वासिलो राष्ट्रपति डोनाल्ड ट्रम्पले नेतृत्व गरिरहेको सरकारलाई कसरी विश्वास गरिरहेका छौ ? कार्लोस भन्दै थिए, राष्ट्रपति भनेको समग्र राज्य संयन्त्र होइन, राष्ट्रपतिले निश्चित राजनीतिक एजेन्डाबाहेकका अन्य सवालमा खासै प्रभाव पार्न सक्दैनन्। हाम्रो समग्र राज्य प्रणालीले काम गर्ने हो, जुन निकै प्रभावकारी छ। राज्य संयन्त्रमाथिको यो स्तरको नागरिक विश्वास मैले पहिलोपटक अनुभव गरिरहेको थिएँ। राज्य संयन्त्र र सरकार कतिसम्म विश्वासिलो हुन सक्छ र हुनुपर्छ भन्ने कुरा मैले कार्लोससँगको छलफलपछि थाहा पाएँ। नागरिकले तिरेको करबाट सञ्चालित राज्यसंयन्त्रले नागरिक तहमा कुन तहको विश्वास जित्न सक्छन् भन्ने कुराको बलियो उदाहरण मैले भेटेको थिएँ। यही विश्वासका कारण यहाँका नागरिक सामाजिक सञ्जालमा नेपालमा जस्तै आफैं डाक्टर र विज्ञ बनिरहेका छैनन्। न त कुनै दैनिक उपभोग्य सामग्री भण्डारण गर्न उद्यत् छन्। आफ्नो दैनिकीमा कुनै परिवर्तन ल्याएका छैनन्। न त कालोबजारी नै भएको छ। कोरोना रोकथाम विशेष कमिटी आफ्नो काममा व्यस्त छ। सरकार यसको नियन्त्रणको तात्कालिक र दीर्घकालीन रणनीतिक तथा कार्यनीति बनाएर लागू गरिरहेको छ। कोरोना फैलिएमा कसरी नागरिकलाई सुरक्षित गर्ने, केकस्ता राहतका योजना ल्याउने भन्ने पूर्वतयारी गरिरहेको यहाँका सञ्चारमाध्यमले लेखिरहेका छन्। सञ्चारमाध्यम सन्तुलित छन्। यी सबै कुरालाई नागरिकले पत्याइरहेका छन्। त्यसैले आफ्नो दैनिकीमा एक इन्च पनि बदलेका छैनन्। कोरोना भाइरसको रोकथाममा नागरिकको विश्वास र अविश्वासका यी घटनाबाट धेरै कुरा बुझ्न सकिन्छ। वास्तवमा सार्वजनिक संस्थाको सबैभन्दा ठूलो सम्पत्ति भनेको नागरिकको विश्वास हो। हरेक सार्वजनिक निकायको प्रभावकारिता नागरिकले उक्त निकायप्रति गर्ने विश्वाससँग जोडिएको हुन्छ। नागरिकको विश्वास तब मात्र बढ्छ, जब त्यस्ता निकाय आफ्ना सेवाग्राही नागरिकप्रति पूर्णरूपमा जवाफदेही र उत्तरदायी हुन्छ। भनेका कुरा र बनाएका योजना पूर्णरूपमा कार्यान्वयन गर्दछन्। नागरिकका आवाजलाई सुन्छ। नागरिकको चासो र सरोकारलाई तत्काल सम्बोधन गर्न हरदम तयार रहन्छ। नेपालका सार्वजनिक निकायले नागरिक तहमा विश्वास आर्जन गर्न नसक्दा समग्र राज्य सञ्चालन प्रक्रियामै प्रत्यक्ष प्रभाव पारेको छ। सार्वजनिक निकायले कुनै काम गरे पनि नागरिकले शंका गर्छन्, नगरे पनि शंका गर्छन्। किनकि सार्वजनिक निकाय तथा संस्थानले नागरिक तहमा विश्वास आर्जन गर्न सकेका छैनन्। सरकारलाई प्रभावकारी रूपमा काम गर्नका लागि आवश्यक पर्ने सबैभन्दा महŒवपूर्ण कुरा नागरिक विश्वास हो। यो गुमाउँदा कस्तो प्रभाव पर्छ भन्ने एक बलियो उदाहरण अस्ट्रेलियालाई लिन सकिन्छ। कोरोनाको सन्त्रास बढेसँगै अस्ट्रेलियामा ट्वाइलेट पेपरको अभाव चुलिएको छ। यसका लागि उपभोक्ताहरू लाइनमा बसिरहेका छन्। सरकारले देशमा ट्वाइलेट पेपरको अभाव हुन नसक्ने बारम्बार बताइरहे पनि त्यसलाई नागरिकले विश्वास गरिरहेका छैनन्। पछिल्लो समयमा सरकारले नराम्रोसँग नागरिक विश्वास गुमाएको छ। भर्खरै प्रकाशित एक प्रतिवेदनअनुसार अस्ट्रेलियामा सरकार र सार्वजनिक संस्थाप्रतिको नागरिक विश्वास इतिहासकै कमजोर बनेको छ। त्यहाँका ८० प्रतिशतभन्दा बढी नागरिकले राजनीतिक तथा सार्वजनिक संस्थामा विश्वास नभएको बताएका थिए। सरकार र सार्वजनिक निकायले नागरिकका बीचमा गुमाएको यही विश्वासका कारण त्यहाँ विभिन्न कुराको अभाव बढ्दै गइरहेको छ। नेपालको अवस्था झन् दर्दनाक छ। दुर्गममा नागरिक सिटामोल नपाएर मर्ने अवस्थामा छन्, सरकार बेवास्ता गर्छ। नागरिक धुलो र धुवाँले निसास्सिरहेका छन्। सरकार धुलोधुवाँमुक्त देश भइसकेको भाषण गर्दै हिँड्छ। चीनबाट संसारभर डरलाग्दो गरी फैलिइरहेको कोरोनाबाट बच्न पूर्वतयारी नागरिकले खोजिरहेका छन्, सरकार चीनबाटै पर्यटक भिœयाउने भन्दै नागरिकको स्वास्थ्यप्रति निर्मम व्यवहार देखाउँछ। सरकारले मेलम्चीको आश्वासन दिएको तीन दशक बितिसक्यो, अझै पूरा हुने टुंगो छैन। फास्ट ट्र्याक, निजगढको एयरपोर्टका आश्वासन कतै रुमल्लिरहेका छन्। दुई वर्षभित्रमा पानीजहाज, चार वर्षभित्रमा रेल, सय दिनभित्रमा धुवाधुलोमुक्त सहर, तीन वर्षभित्रमा मेट्रोरेलजस्ता हजारौं आश्वासन पानीको फोकाजस्तै फुटेका छन्। एसियाली मापदण्ड, सिंगापुर, स्विजरल्यान्ड, नयाँ नेपाल हँुदै पछिल्लो समयको समृद्ध नेपाल सुखी नेपालीलगायतका आश्वासन एकपछि अर्को गर्दै बिलाइरहेका छन्। लामो समयदेखि सरकार तथा सार्वजनिक निकायले नागरिकमाथि गरेका यी र यस्ता खेलबाडले उनीहरूको विश्वास गुमाएको छ। राणाशासनले नागरिकसँग विश्वास गुमाउँदा सात सालको परिवर्तन भयो। यस्तै विश्वास गुम्दा र गुमाउँदा छयालीस, अन्ठाउन्न, त्रिसट्ठी सालका घटना भएका हुन्। गणतान्त्रिक सरकारले आफूलाई थप उत्तरदायी र जवाफदेही बनाएर नागरिकको विश्वास जित्ने ठोस काम गर्न सकेको छैन। ठूलाठूला आश्वासन बाँड्ने तर कहिल्यै काम नगर्ने चरित्र बढ्दै जाँदा त्यसले आमनागरिकमा अविश्वास बढाउनेबाहेक केही गर्र्दैन। अनि यस्तो अविश्वासले राज्य, सरकार तथा व्यवस्थालाई कमजोर बनाउने हो। कुनै पनि संस्थाले नागरिक विश्वास आर्जन गर्न सकेमा त्यसले कस्तो सकारात्मक प्रभाव पार्छ भन्ने बुझ्न यतिबेला नेपाल विद्युत् प्राधिकरण र लोकसेवा आयोगलाई हेर्दा प्रस्ट हुन्छ। प्राधिकरणमा कुलमान घिसिङले नागरिक विश्वास आर्जन गरे। त्यसैले त अहिले कुलमानले भ्रष्टाचार गरे भनेर सांसदले नै आरोप लगाउँदा पनि नागरिकले पत्याउँदैनन्। बरु उल्टै त्यस्तो आरोप लगाउने जनप्रतिनिधिमाथि नै शंका गरिरहेका छन्। लोकसेवा आयोगले लिएको परीक्षा पास गर्नेले मेहनतले पास गर्यो र फेल भयो भने मेहनत पुगेन भन्नेमा परीक्षार्थी पूर्णरूपमा विश्वास गर्छन्। यस किसिमको विश्वासले यी निकायलाई काम गर्न निकै सहज भएको छ। यीबाहेकका अधिकांश सार्वजनिक निकायले नागरिकको विश्वास जित्न सकेका छैनन्। त्यसैले देश बनाउने हो भने हावादारी भाषणबाजी र आश्वासन बाँड्न बन्द गरी नागरिकको विश्वास बढाउनेतर्फ ठोस काम गर्न जरुरी छ। विकास गर्न बलियोभन्दा विश्वासिलो सरकार जरुरी छ। यसका लागि गर्न सक्ने कुरा मात्र भन्ने र भनेको कुरा पूरा गर्नुपर्छ। नागरिकको विश्वासको जगमा देशलाई समृद्धिको बाटोमा लम्काउन सहज हुन्छ।"
उस्तै छ छुवाछूत,"पहिलोपटक गिरिजाप्रसाद कोइरालाले प्रधानमन्त्री भएका बेला २०५८ असार १० मा बसेको संसद्को बीसौं अधिवेशनमा छुवाछूत अन्त्यका लागि महत्वपूर्ण घोषणा गरेका थिए। तत्कालीन प्रधानमन्त्री शेरबहादुर देउवाले २०५८ साउन ३२ मा नेपाल छुवाछूतमुक्त बनाउने संकल्प संसद्मा पेस गरेका थिए। गणतन्त्र आएपछि बनेका प्रधानमन्त्री पुष्पकमल दाहाल प्रचण्ड ले नेपाललाई छुवाछूतमुक्त राष्ट्र घोषणा गरे। विगतमा हाकाहाकी छुवाछूत हुन्थ्यो। दलितले छोएको पानी चल्दैथ्यो। अरूका घरभित्र पस्न पाउँदैनथे। समग्रमा हेर्दा दलित समुदायमाथि गरिने छुवाछूतको रूप मात्र फेरिएको छ, छुवाछूत कहींकतै हटेको छैन। नेपालमा कानुनी नजरमा कसैमाथि भेदभाव छैन। कानुनले कसैलाई भेदभाव छ भन्दैन, तर कानुन लत्याउँदै मानिसले भेदभाव गर्दै आएका छन्। विभेद अन्त्य गर्न छुवाछूतमुक्त राष्ट्र बनाइएको छ। यो पनि १३ वर्ष पुग्न लागेको छ, तर छुवाछूतका घटना हेर्दा डरलाग्दा छन्। २०२० को मुलुकी ऐन, २०४७ को नेपालको संविधान, २०६३ को नेपालको अन्तरिक संविधान हुँदै दोस्रो संविधानसभाले जारी गरेको नेपालको संविधानले दलितलाई न्याय दिलाउने प्रयास गरेको छ। राजारजौटा सत्ताबाट हटेर नागरिकको हातमा सत्ता पुगेको छ। स्थानीय र प्रदेश सरकार बनेका छन्। सबै स्थानीय तहमा दलित समुदायको थोरबहुत पहुँच पुगेको छ। यसलाइै थोरै सुखद मान्न सकिन्छ। संविधानले कुनै जातिलाई जातकै आधारमा भेदभाव गर्न पाइँदैन भन्छ। सबै नागरिकलाई समान दृष्टिले हेर्छ। जातकै आधारमा सार्वजनिक वा निजी स्थलमा समेत भेदभाव गर्न पाइन्न भन्छ। जातीय भेदभाव तथा छुवाछूत (कसुर र सजाय) ऐनमा कसैले कुनै पनि व्यक्तिलाई प्रथा, परम्परा, धर्म, संस्कृति, रीतिरिवाज, जातजाति, वंश, समुदाय वा पेसाका आधारमा जातीय भेदभाव वा छुवाछूत गरी सार्वजनिक वा निजी स्थानमा प्रवेश गर्न, उपस्थित हुन वा भाग लिन रोकिने छैन भनिएको छ। तर कानुनमा जेसुकै लेखिए पनि दलित समुदायलाई कथित उच्च जाति बाट जंगली व्यवहार भइरहेको छ। झन्डै १३ प्रतिशत जनसंख्या ओगट्ने दलित समुदायलाई उत्पीडनमा राखेर समृद्ध नेपालको परिकल्पना साकार होला ? यतिबेला विश्वजगत् कोरोना भाइरसबाट त्रसित छ। जसरी विश्वजगत् कोरोना भाइरसबाट उत्पीडनमा परेको छ, त्यसरी नै ६० लाख नेपाली दलित समुदाय वर्षाैंदेखि उत्पीडनमा परेका छन्। दलित समुदायका लागि विश्वभर त्रास फैलिएको कोरोना भाइरस र नेपालका शोषितपीडित दलित समुदायले भोग्दै आएको छुवाछूतको भाइरस उस्तैउस्तै छ। कोरोना भाइरसले विश्वलाई दुखाएको छ। तर वर्षाैंदेखि दलित समुदायको पीडाले नेपाली समाजलाई दुखाउन सकेको छैन, किन ? छुवाछूतका समस्या समृद्ध नेपाल निर्माणका लागि वाधक छ भन्ने कुरा राज्य सञ्चालकहरूले किन सोच्न सकेका छैनन् ? झन्डै १३ प्रतिशत जनसंख्या ओगट्ने दलित समुदायलाई उत्पीडनमा राखेर समृद्ध नेपालको परिकल्पना साकार होला ? ०७६ फागुन १२ गते कैलाली घर भएकी छात्रा दीपा नेपाली घरबेटीबाट पीडित बनिन्। उनी दलित भएकै कारण काठमाडौंको तारकेश्वरस्थित नेपालटारका श्रीकृष्ण बिडारी र उनका परिवारले पीडा दिए। घर छोडाउनैका लागि विभिन्न बहाना बनाउँदै घरमा सूचना टाँसे। बिडारी दोलखाको लामाबगरस्थित सीमा प्रशासन कार्यालयका प्रमुख हुन्। दीपा आफैं सचेत नागरिक पनि हुन्। उनी ल क्याम्पसमा कानुन पढ्दैछिन्। कानुन पढ्दै गरेकी सचेत युवतीले केही समय त बिडारी परिवारको पीडा सहेकै थिइन्। तर अतिमाथि चार भएपछि जोकोही विद्रोहमा उत्रिन्छ। उनी पनि विद्रोहमा उत्रिएकी छन्। उनले कति न्याय पाउँछिन्, त्यो हेर्न त बाँकी छ। तर विगतदेखि वर्तमानसम्मको अवस्था हेर्ने हो भने दीपाजस्ता धेरैले न्याय पाउन सकेका छैनन्। छुवाछूत अन्त्यका लागि प्रयन्त नभएका होइनन्। दसबर्से सशस्त्र युद्ध, विभिन्न चरणमा भएका राजनीतिक आन्दोलनका साथसाथै दलित आन्दोलनले छुवाछूत अन्त्य गर्न ठूलो भूमिका खेल्यो। तर यता राजधानीमै पनि डेरा नपाउने र पाए पनि जातकै आधारमा डेराबाट निकालिनुपर्ने अवस्था छ। सञ्चारकर्ममा लागेका मिलन विश्वकर्मा, कमला रसाइली हुन् वा अधिकार क्षेत्रमा लोगेकी खेममाया शिवाजस्ता व्यक्तिले डेरा बस्दा छुवाछूतको चर्काे पीडा भोगेका छन्। यसले भन्छ कहाँ हुन्न छुवाछूत ? जताततै छ छुवाछूत। मन्दिरमा उत्तिकै छ। सार्वजनिक स्थलहरूमा उस्तै छ। मनमस्तिष्क र व्यवहारमा जताततै छ। निजी स्थलहरूमा त हिलोमा गाडिएको किला झैं छ। यतिखेर दलित आन्दोलन सुस्ताएको छ। उता सत्तामा दलित नेतृत्वहरूको आवाज पुगेको छैन। मूल सत्तामा दलितको उपस्थिति छैन। राज्यसत्ताको तल्लो तह स्थानीय निकायमा दलितको उपस्थिति देखाइएको छ, तर त्यो उपस्थिति मात्र छ, सक्रिय छैन। स्थानीय सरकार बनेपछि दलित समुदायको जीवनस्तर उकास्न वा दलित समुदायको अधिकार प्राप्तिका लागि स्थानीय सरकार, जनप्रतिनिधि वा दलित अभियानकर्मीहरू कति सक्रिय बने ? यो खोजीको विषय बन्नुपर्छ। दलित आन्दोलन फेरि उठ्नुपर्छ।"
नेमारको बार्सिलोना मोह,बार्सिलोना : फ्रेन्च क्लब पेरिस सेन्ट जर्मन (पीएसजी) ले बेच्न तयार भएसँगै ब्राजिलका स्टार नेमार आफ्नो पूर्वक्लब बार्सिलोना फर्कने तयारीमा छन्। नेमारलाई बार्सिलोना फर्काउने विषयमा उनका प्रतिनिधि र बार्सिलोनाका पदाधिकारीबीच छलफलसमेत सुरु भएको छ। पीएसजीले हालै नेमारलाई बेच्न तयार रहेको बताएपछि उनको बार्सिलोना मोहले सार्थकता पाउने बाटो खुलेको हो। पीएसजीले नेमारको मूल्य १३ करोड ५० लाख पाउन्ड तोेकेको थियो। बार्सिलोनाले पनि नेमारलाई फर्काउन चाहेको अन्तर्राष्ट्रिय सञ्चार माध्यमले जनाएका छन्। बार्सिलोना अघिल्लो समरमै नेमारलाई फर्काउन चाहन्थ्यो। त्यतिबेला पीएसजीले नेमारको मूल्य १८ करोड ६० लाख पाउन्ड राखेकाले बार्सिलोना पछि हटेको थियो। नेमारलाई बार्सिलोना फर्काउन कप्तान लियोनल मेसीले पनि जोड गर्दै आएका थिए। मेसी नेमारलाई जसरी पनि बार्सिलोना फर्काउने पक्षमा छन्। नेमार पछिल्लो समय आफ्नो आम्दानी घटाएरै भए पनि बार्सिलोना फर्कन चाहन्थे। नेमार सन् २०१७ मा २२ करोड २० लाख पाउन्डमा बार्सिलोनाबाट पीएसजी पुगेका थिए। यद्यपि उनी पीएसजीमा त्यति रम्न नसकेको समाचार पटकपटक बाहिरिएको थियो। त्योभन्दा बढी उनी पटकपटक चोटको समस्याले पिरोलिएका थिए। नेमार घाइते भएपछि उनी पीएसजीका समर्थक माझ आलोचित पनि भएका थिए। गत सिजन पीएसजीका समर्थकले नेमारलाई मैदानमै क्लब छाड्न भन्दै नाराबाजीसमेत गरेका थिए। नेमारले चोटकै कारण पीएसजीमा ५३ खेल गुमाएका थिए। २८ वर्षीय नेमारले पीएसजीमा तीन सिजनमा ८० खेल खेल्दै ६९ गोल गरेका छन्।
डिबाला र माल्दिनी पनि कोरोना संक्रमित,"रोम : इटालीका थप दुई फुटबल खेलाडी कोरोना भाइरसबाट संक्रमित भएका छन्। सिरिए क्लब युभेन्ट्सका अर्जेन्टिनी स्ट्राइकर पाउलो डिबाला र इटालियन राष्ट्रिय फुटबल टोलीका पूर्वकप्तान पाओलो माल्दिनी कोरोना भाइरसबाट संक्रमित भएको समाचारमा जनाइएको छ। यी दुवै फुटबलरमा कोरोनाको लक्षण देखिएपछि स्वास्थ्य परीक्षण गरिएको थियो। परीक्षणमा दुवैको नतिजा पोजेटिभ आएको बताइएको छ। २६ वर्षीय डिबालाले पनि आफूलाई कोरोना भाइरसको संक्रमण देखिएको समाचारको सामाजिक सञ्जाल इन्स्टाग्राममार्फत पुष्टि गरेका छन्। डिबालाले आफ्नी प्रेमिका ओरियाना साबाटिनी पनि कोरोना भाइरसबाट संक्रमित भएको बताएका छन्। भाइरसबाट संक्रमित भए पनि दुवैजनाको स्वास्थ्य अवस्था राम्रो रहेको उनले बताएका छन्। हामी दुवैजनाको परीक्षणको नतिजा पोजेटिभ आएको छ तर, भाग्यवश हामी दुवैजनाको स्वास्थ्य अवस्था राम्रो छ, उनले भनेका छन्। डिबालीकी प्रेमिका ओरियाना अर्जेन्टिनी गायिका, नायिका र मोडल हुन्। माल्दिनी भने हाल इटालियन सिरिए क्लब एसी मिलानको प्राविधिक निर्देशकका रूपमा कार्यरत छन्। एसी मिलानका अनुसार ५१ वर्षीय माल्दिनीसँगै उनका छोरा १८ वर्षीय ड्यानियलमा पनि कोरोना भाइरसको संक्रमण देखिएको छ। दुवैजनाको स्वास्थ्य अवस्था सामान्य रहेको पनि क्लबले जनाएको छ। माल्दिनीका छोरा ड्यानियल पनि एसी मिलानमै अभ्यास गर्छन्। उनीहरू दुवैजनालाई क्वारेन्टाइनमा राखिने क्लबले जनाएको छ। डिबाला कोरोना भाइरसबाट संक्रमित हुने युभेन्ट्सका तेस्रो खेलाडी हुन्। ड्यानियल रुगानी र ब्लाइस माटुडी यसअघि नै भाइरसबाट संक्रमित भएका थिए।"
एन्फाको संरचना क्वारेन्टाइन बनाउन सकिने,"काठमाडौं : अखिल नेपाल फुटबल संघ (एन्फा) ले कोरोनाको महामारीबाट बच्नका लागि आफ्नो मातहतमा रहेका भौतिक संरचनालाई क्वारेन्टाइन र आइसोलेसनका रुपमा प्रयोग गर्न सकिने बताएको छ । एन्फाले आइतबार प्रेस विज्ञप्ति जारी गर्दै कोरोनाको महामारी र संक्रमणबाट बच्नका लागि आवश्यक परेको खण्डमा देशभर रहेका फुटबलको संरचना प्रयोग गर्न सकिने उल्लेख गरेको हो । एन्फाका सचिव किरण राईले जारी गरेको विज्ञप्तिमा एन्फाअन्तर्गत ललितपुरको सातदोबाटोस्थित खेलाडी होस्टल, बुटबल र धरानको एन्फा एकेडेमी भवन, रौतहटको महिला एकेडेमीलगायत संरचनालाई क्वारेन्टाइन र आइसोलेसनको रूपमा प्रयोग गर्न सकिने उल्लेख छ । एन्फाले भवनलगायत अन्य संरचनालाई पनि प्रयोग गर्न र गराउन अनुरोध गरेको छ । कोरोनाको महामारीबाट सजग रहन सरकारले आग्रह गरेसँगै एन्फाले अहिले फुटबलका सम्पूर्ण गतिविधि बन्द गरेको छ । एन्फाले काठमाडौंमा जारी सहिद स्मारक बी डिभिजन लिग सञ्चालनकै क्रममा रोकेको थियो । एन्फाले बी डिभिजन लिग चैत १२ गतेसम्म स्थगित गरेको थियो । एन्फाले एक साताका लागि आफ्नो कार्यालय र सचिवालयसमेत बन्द गरेको छ । कोरोनाका कारण विश्वकप छनोटका खेलसमेत स्थगित भएको छ । यसैगरी नेपाल तेक्वान्दो संघले पनि आइतबार प्रेस विज्ञप्ति जारी गरी चैत २२ गतेसम्मका लागि तेक्वान्दोका सबै गतिविधि ठप्प गरिएको जानकारी गराएको छ । संघले कोरोना भाइरसको सम्भावित संक्रमणलाई ध्यानमा राखी ललितपुरस्थित संघको केन्द्रीय कार्यालय, प्रदेश, जिल्लाको कार्यालय र सबै डोजाङको प्रशिक्षण बन्द गर्ने निर्णय गरेको छ । कोरोनाको जोखिमलाई मध्यनगर गर्दै राष्ट्रिय खेलकुद परिषद (राखेप) ले यसअघि नै खेलकुदका सम्पूर्ण गतिविधि बन्द गर्न निर्देशन दिएको थियो ।"
