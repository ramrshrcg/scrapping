शीर्षक,विवरण
शक्तिले जनअधिकार कन्ट्रोल गर्नु हुँदैन,"सरकारले संसद्मा पेस गरेका सूचना प्रविधि, मिडिया काउन्सिल, नेपाल विशेष सेवालगायत दर्जन विधेयक विवादित छन्। प्रमुख प्रतिपक्षी दल, सञ्चारकर्मी, सरोकारवाला र नागरिक समाजबाट व्यापक छलफल, संवाद र सुझावका आधारमा मौलिक हक कुण्ठित नहुने सुनिश्चिततासहित नयाँ कानुन बन्नुपर्ने आवाज उठिरहेका छन्। संसदमा दुईतिहाइनजिकको बहुमतमा रहेको सरकारले कठोर कानुन निर्माण गर्दै गएको छ, यसले मिडिया र आमनागरिकको स्वतन्त्रता नियन्त्रित हुने क्रम बढेको छ। यिनै विवादित कानुन, प्रस्तावित विधेयक र सत्तारूढ रबैयाका विषयमा केन्द्रित रहेर अन्नपूर्ण पोस्ट्ले सम्बद्घ क्षेत्रका विज्ञसँग गरेको अन्तरसंवादको सम्पादित अंश : मौलिक हक निस्तेज गरेर कानुन बनाउन पाइन्न राधेश्याम अधिकारी, सांसद एवं वरिष्ठ अधिवक्ता मिडिया काउन्सिल ऐन, सूचना र प्रविधि ऐन र नेपाल विशेष सेवा ऐन एकसाथ लैजानुपर्छ । सूचना र प्रविधि ऐन आउनुअघि मिडिया काउन्सिल ऐन आयो । त्यो बेला विवाद चर्कियो । सञ्चारमाध्यम र राष्ट्रिय अन्तर्राष्ट्रिय सबै क्षेत्रबाट विरोध भयो । त्यसमा सरकार एक कदम पछि हटेर नेपाल पत्रकार महासंघसँग सम्झौता नै गर्यो । त्यो सम्झौताबमोजिम गर्छौं भन्ने कुरा अरूले नभएर स्वयं सत्तापक्षका उपनेताले नै भनिसकेपछि सहमतिमा टुंगो लाग्यो भनेर राष्ट्रियसभामा प्रवेश पाएको हो । निरन्तर विरोध गरेकै कारण यो सम्भव भएको हो । सञ्चारमाध्यम मौन देखिएका छन् भने मन्त्रीको स्वर उचो हुँदै गएको छ । त्यसैले पनि त्यो सम्झौता लागू नहुन सक्छ । निरन्तर वाच डग को काम भएन भने नम्बरको गेम भित्र पसिसकेपछि त्यो सम्झौता म मान्दिनँ, मलाई मञ्जुर छैन भनिदिनुभयो भने फेरि पनि रोल ब्याक भएर जान्छ । मिडिया काउन्सिल विधेयक हिजोको अवस्थामा छ भनेर नठान्नुहोला । तपार्इंहरूले वाचडगका रूपमा काम गरेर हामीलाई मद्दत गर्नुस् । यो छलफल चरणमा छ । हरेक दिन विधेयकमा हुने छलफलमा सञ्चारकर्मीले भाग लिइदिनोस् । नेपाल विशेष सेवा ऐनमा अन्यत्रभन्दा पनि परस्पर बाझिने कुरा छ । पहिले यस्तो विधेयक ल्याउन पाइन्न भनेर विरोधको प्रस्तावसहित पेस गरेका थियौं । त्यो अब सम्भव भएन, त्यो समितिबाट पास भयो । हाम्रो तर्फबाट संशोधन हालेका छौं । संशोधन हाल्दा नेपाली नागरिकका हकमा यस किसिमको इन्टरसेप्सन गर्नुअघि अदालतको पूर्वअनुमति लिनैपर्छ । तोकिएको अदालतका न्यायाधीशले यसलाई अनुमति नदिएसम्म इन्टरसेप्सन गर्न मिल्दैन भनेका छौं । अदालतको अनुमतिविना सन्दिग्ध बनाएर हेर्न पाइन्न, गैरकानुनी हुन्छ भनेर संशोधन हालेका हौं । सूचना प्रविधि ऐनमा भएको पहिलो आपत्तिजनक कुरा सम्पूर्ण मुद्दालाई सरकारवादी हुने बनाइएको छ । व्यक्तिव्यक्तिका बीचमा विवाद छ वा मैले कसैलाई गाली गरें भने यो सूचना प्रविधि ऐन किन लाग्छ ? मैले ब्लगमा लेखें । विरोध गरेर तथानाम लेखें भनें त्यो त व्यक्तिगत कुरा हो । उसलाई पच्यो भने पच्यो नत्र ऊ अदालत जान्छ । अर्थात् कसैले जाहेरी लेखेर मेरोविरुद्ध गालीबेइज्जती गर्यो, मुद्दा चलाइपाऊँ भनेर प्रहरीकहाँ गयो भने दुईजनाको विवादमा प्रहरीले प्रवेश पाउने भयो । यस्ता विषय यसमा हुनु हुँदैन । यो विधेयकको सबैभन्दा ठूलो कमजोरी हो । हामी सांसदको स्रोत के हो ? हामी कसरी आउँछौं ? सबैको संस्थागत सिर्जना भनेको संविधान हो । संविधानलाई अघि भनेजस्तो म हलुका ढंगले लिन सक्दिनँ । चाहे स्वतन्त्रताको हकको कुरा होस्, सञ्चारको हकको वा गोपनीयता र सूचनाको हक, त्यसको नेगेटिभिस्ट भनेको त राज्यले एकदमै हामी प्रयोग गर्दैनौं भनेको हो । यसरी बुझ्नुपर्छ । सकारात्मक कुरा स्वतन्त्रता, सूचनाको हक र गोपनीयताको हक हुनेछ भनिएको छ । त्यस्तै सञ्चारको हकको सुनिश्चितता गरिएको छ । यसको अर्थ नगेटिभिस्टमा राखेको कुरालाई ध्यानमा राखेर यो केही पनि होइन, तपाईंले बनाएको संविधान यस्तो भन्न मिल्छ र ? यसलाई उल्ट्याएर हेर्नुपर्छ । सोच सकारात्मक हुुनुुपर्छ । हक के दिएको हो ? त्यसलाई समाजमा मर्यादा कायम गर्न आवश्यक पर्दा मात्रै कानुन बनाउँछौं भनेको हो । त्यो अपवाद हो । यसकारण संविधानले दिएका मौलिक हक हक नै होइन भन्ने ? यो म विल्कुल मान्दिनँ । हरेक मौलिक हक अपहरणीय होइनन् । अपहरणीय त्यतिबेला हुन्छ जतिबेला समाज छिन्नभिन्न भयो भने त्यसलाई मर्यादित बनाउनुपर्ने अवस्था आउँछ । राज्यलाई केही अधिकार दिनुपर्छ भनेर राखिएका विषयमा हकै निस्तेज गर्ने गरी कानुन ल्याउन पाइँदैन । त्यो संविधानको मूल मर्म र मान्यताविपरीत हुन्छ । संसद्ले जुन अधिकार लिन्छ त्यो कहाँबाट निसृत हुन्छ ? त्यो त संविधानबाटै निसृत हुने हो । पोजिटिभ हकलाई संविधानमा यस्तोयस्तो छ त्यही भएर विधेयक ल्याएँ भन्ने ? जनताका हक भनेर संविधानमा राख्ने अनि खुरुखुरु खोस्दै जाने ? अपहरण गर्दै जाने ? हचुवाका भरमा ल्याइएका कानुन स्विकार्न सक्दैनौं । यी तीनवटै विधेयक किन जनतामा नलाने ? मौलिक हक संकुचन गर्ने कुनै विधेयक आउँछ भने नियमावलीको व्यवस्थाअनुसार जनतामा किन नलाने ? जनताका बीचबाटै किन परीक्षण नगर्ने ? हामी पाँच वर्षका लागि चुनिएर आएका हौं । जनता सार्वभौम हुन् । जनताभन्दा माथि कोही छैन । त्यसकारण जनताका हक कटौती गर्ने विधेयक ल्याउँदै छौं भने जनताकै बीचमा जानुपर्छ । सूचना प्रविधिका विषयमा अधिकांश सजाय गैरजमानती खालका छन् । तीन वर्ष र तीन वर्षभन्दा माथिका सजाय किटान छन् । फौजदारी संहिताले १० हजार रुपैयाँ जरिबाना गर्दा एक वर्ष कैद भनेको थियो । यहाँ त तीन वर्ष कैद १५ लाख जरिवाना छ । कुनै किसिमको तात्विक सम्बन्ध नै छैन । सूचना प्रविधिका धेरै अंश कैदबाट होइन, जरिमाना र क्षतिपूर्तिबाटै नियन्त्रित गर्नुपर्छ । हामी प्रेसको मामिलामा बोर्डरलेस हुँदै गइरहेका छौं । ब्लग, सामाजिक सञ्जाल आफ्नो नामबाट खडा गर्न सकिन्छ । फलोअर भए भने आफैंमा ठूलो शक्ति हो । लेख्ने क्षमता छ भने करोडौं फलोअर हुन्छन्, त्यो आफंैमा एउटा पेपरजस्तो हो । यस्तो शक्तिलाई दुस्साहसिक रूपमा कन्ट्रोल गर्न खोज्ने ? सूचना प्रविधि विधेयकमा अदालत त मिल्दै मिलेको छैन । सरकारपिच्छे अदालत पनि हुन्छ ? अझै पाँचबर्से पनि मिल्छ ? अर्को अधिकांश केशमा नन्बेलेबल अफेन्स भन्ने अनि अदालत यस किसिमको बनाउने पनि हुन्छ ? सच्याइयो भन्ने तर्क मान्ने ठाउँ छैन । हाम्रो विधिशास्त्रीय दृष्टिकोणबाट असाध्यै आपत्तिजनक कुरा छन् । अनि तजविजी अधिकारको प्रयोग त झन् छ्यास्छ्यास्ती छ । विश्व नागरिक हुनुपर्ने बेलामा खाल्डोभित्रको मात्रै हुने ? हिजो उच्च सम्भ्रान्त परिवारका छोरीले मात्र पाइन्छ लगाउँथे । आज कुर्तासुरुवाल र साडी लगाउनेको भन्दा पाइन्ट लगाउने संख्या धेरै छ । यसलाई अश्लील भन्ने ? आज स्विमिङ पुलमा गएर केटाकेटी नुहाउँछन् एकै ठाउँमा नुहाए भन्ने ? एकैखालको शिक्षा लिन्छन्, किन लिए भन्ने ? संसारभर युनिभर्सल मान्यता स्थापित हुँदैछ । मोरल प्रश्नमा राज्य किन प्रवेश गर्ने ? यो पक्षलाई फरक दृष्टिकोणले हेरिनुपर्छ । हिजो जुन वस्तु अश्लील मानिन्थ्यो, त्यो आज छैन । यस्ता विषयमा सरकार पछि लागेर हुन्छ ? कोही व्यक्ति अश्लील भयो कि भएन भन्ने कुरा प्रहरीले जाँचेर प्रमाणपत्र दिने कुरा साध्य चल्छ ? यस्ता विषयमा राज्य नलागेर समाजलाई नै छाडिदिऊँ । व्यक्तिलाई नै सार्वभौम हुन दिऊँ । विधेयक जनहितकारी बनाइनेछ रामनारायण विडारी, राष्ट्रिय सभा सदस्य हामी आफ्नो हकका बारेमा कुरा गर्न सिपालु हुन्छौं । आफ्नो हक कुण्ठित हुन लाग्यो भने म पनि त्यति नै विरोध गर्छु । पत्रकारमा पनि आफूलाई असजिलो पर्न लाग्यो भने त्यसलाई कसरी एस्सप्लान गर्ने भन्ने सीप पनि हुन्छ । यही विषय सामाजिक सञ्जाल प्रयोगकर्ताकहाँ गयो भने अर्को डिबेट नै हुन्छ । पहिलेपहिले भीमफेदीबाट नुन बोकेर काठमाडौंसम्म भरिया आउँथे । पछि ट्रकको जमाना आयो । ट्रकले नुन बोक्न थालेपछि भरियाले के गर्छन् भन्ने प्रश्न उठ्न थाल्यो । समयले नयाँनयाँ चिज ल्याउँछ । त्यसको नियमन गर्न कानुन चाहिन्छ । यातायातसम्बन्धी कानुन छँदै छ नि रेलवेसम्बन्धी कानुन किन चाहियो भनेर हुन्छ ? भारत, बेलायत र अन्यत्र पनि रेलवेसम्बन्धी कानुन छुट्टै हुन्छ । नेपालमा पनि बनाइँदै छ । पानीजहाजसम्बन्धी किन अर्को कानुन चाहियो ? यातायात कानुनै छ नि भन्ने पनि हुन सक्छ । पहिलेपहिले त घरमा रेडियो राख्न पनि लाइसेन्स लिनुपथ्र्यो । बन्दुक राख्न पनि लाइसेन्स चाहिन्छ । सूचना प्रविधिसम्बन्धी कानुन आवश्यक छ । किनकि यसलाई नियमन गर्न जरुरी छ । सामाजिक सञ्जाल, सूचना प्रविधिका अनेक हथकण्ठा, त्यसबाट हुने अनेक प्रकारका अपराध, त्यसबाट समाजमा उत्पन्न हुने विकृति नियमन गर्न सूचना प्रविधि ऐन आवश्यक भएकैले ल्याइएको हो । सांसदलाई कानुन बनाउने प्रक्रिया र भूमिकामा पत्रकारले सहयोग गर्नुपर्नेमा उल्टो सांसदकै हुर्मत लिने काम गरिएको छ । सांसदले ल्यापटप लियो भनेर पनि समाचार बने । संसारबारे सांसद बेखबर भएर नयाँ कुरा कसरी दिन सक्छ ? अरू देशमा सांसदलाई आवश्यक पर्ने सबै चिज प्राप्त हुन्छ । यहाँ बस्ने मेचको समेत अभाव छ । बरु वडाध्यक्षको सबैथोक छ । हो, माननीय कहाँ गएर बस्ने भनेर लेखिन्न । माननीयले खानु खायो, तलब पनि दस हजार बढायो रे । यस्तो अवस्था विद्यमान राखेर माननीयले कसरी कानुन बनाउँछ ? स्रोतसाधन अभावमा अहिले हामीले चाहेर पनि प्राइभेट विल ल्याउनसक्ने स्थिति छैन । यसका लागि आईटी विज्ञ चाहियो । कति प्राविधिक शब्द छन्, म आफैं पनि बुझ्दिनँ । कुनै पनि चिजलाई अतिशयोक्ति गर्दै उत्पातै हुने भो, आकाशै खस्यो, सकिनै लाग्यो । राणाशासनभन्दा पनि निरंकुश भयो भनेर यथार्थ नबुझी अतिशयोक्ति गर्नुभएन । मुख्य समस्या हामीसँग बुद्धि छैन । वादविवाद गर्न सक्नुपर्यो सरकारसँग । के कारण यो विधेयक ठीक छैन, के गर्दा उपयुक्त होला भन्ने विषयमा वादविवाद गर्नुपर्यो । मलाई मन परेको छैन भनेर मात्र हुन्छ ? त्यसैले आमसञ्चारकर्मी, मानवअधिकारकर्मीको सहयोग मागेका हौं । पत्रकारले माननीयलाई साँच्चिकै जनप्रतिनिधि बनाइदिनुपर्यो । मेरा गुरु रूपचन्द्र विष्ट भन्थे, जबसम्म जनता जाननीय हुँदैन, तबसम्म प्रतिनिधि माननीय हुँदैन । हामी त माननीय पनि होहोइन आफैं अनभिज्ञ छौं । सूचना प्रविधि विधेयकमा राखिएका कतिपय विषय मलाई पनि चित्त बुझेको छैन । नयाँ विधेयकमा विशेष अदालत गठनका कुरा जसरी आइराखेको छ, त्यो परिमार्जन हुनुपर्छ । विशेष अदालतसम्बन्धी व्यवस्था जुडिसियल मान्यताअनुसार हुनुपर्छ । अर्को एउटै कसुरमा फौजदारी संहितामा उल्लिखित सजाय र सूचना प्रविधिमा उल्लिखित सजायमा आकाशजमिन फरक पर्ने गरी कसुर र सजाय कायम गर्न मिल्दैन । तालमेल मिलाउनुपर्छ । राष्ट्रियसभामा आएपछि परिमार्जनका लागि सुझाव दिइन्छ । जनप्रतिक्रियाबिना ऐनकानुन बनाउन हुँदैन भन्ने मनोवैज्ञानिक रूपमा ठीक हो । तर हामीले संविधान नै त्यसरी बनाएनौं । नियमावलीमा हामीले भन्यौं संसद्ले चाहेमा विधेयकका विषयमा जनप्रतिक्रिया लिन सक्छ । तर अदालतको अवहेलनासम्बन्धी विधेयकमा जनप्रतिक्रिया लिने भनेर उसबेला भन्यौं तर अहिलेसम्म कहाँ गयो गयो ? किन यसो भयो ? खबरदार यो विधेयक सदनमा लैजाउला ? विधेयक सदनमा नलगे घोडेजात्रामा लैजाने ? विधेयक सदनमा लैजाऊ, परिमार्जित गर, छलफल गर, विज्ञको राय लेऊ, जनप्रतिक्रिया लेऊ भन्नुपर्यो । प्रत्यायोजित व्यवस्थापन सम्बन्धमा पत्रकार हाइलाइटै गर्दैनन् । म सरकारी पक्षकै, सांसद । मैले बारम्बार भनिरहेको छु, प्रत्यायोजित व्यवस्था वा विधायन यसैगरी छाड्ने हो भने भ्रष्टाचार कहिल्यै पनि सकिँदैन । भ्रष्टाचारको ५० प्रतिशत त यसैबाट निर्मूल हुन्छ । ५० प्रतिशत भ्रष्टाचारमा सीआईबी, अख्तियार, प्रहरी, अदालत, अनुसन्धान केही चाहिँदैन । प्रत्यायोजित व्यवस्थापन सम्बन्धमा यसको सिद्धान्तअनुसार काम भयो भने ५० प्रतिशत नियन्त्रण हुन्छ । अनलाइन निर्देशिका लागू नगर, सञ्चारसम्बन्धी कानुन लेऊ भनेर सांसदले दिएको निर्देशन सरकारले मानेन भनेर लेख्नुपर्यो पत्रकारले भन्ने मेरो आग्रह हो । सेवाप्रदायक संस्थालाई नियमन गर्नुपर्छ भन्नेमा म दृढ छु । मन परोस् या नपरोस्, उनीहरू विरोध गर्छन् । सामाजिक सञ्जाल या सूचना प्रविधिबारे राज्य अनविज्ञ हुनुहुँदैन । स्वतन्त्रता छ भनेर जे पनि गर्न पाइन्न । कति बोल्ने ? कसरी बोल्ने ? कहाँ बोल्ने ? किन बोल्ने ? यसबारेमा नियम अनुशासन छैन ? यसकारण नियमनकारी संस्था चाहिन्छ, आवश्यक छ । सेवा प्रदायकले गर्ने काम र आचरण संविधानको वर्खिलाप गर्न पाइन्न । त्यसअन्तर्गत गर्नुपर्छ । हो, गोपनीयताको हकको सुरक्षा पनि चाहिन्छ । कसैको नांगै फोटो छापिदिए के गर्ने ? बरु स्वतन्त्रता र गोपनीयताको तालमेल र सामञ्जस्य कसरी ल्याउने भनेर छलफल पो आवश्यक छ । संविधानले भनेअनुसार मान्नुपर्छ । आफ्नो अधिकार प्रयोग गर्दा अरूको अधिकारको ख्याल गर्नैपर्छ । फौजदारी संहिता छँदैछ, अर्को किन चाहियो भन्ने कुरा पनि आयो । यो सामान्य कानुन भएकाले विशेष कानुन बन्न आवश्यक छ । एउटै कानुनले मात्र पुग्दैन । कानुनी नियन्त्रणकारी सोचमा सरकार तारानाथ दाहाल, पूर्वअध्यक्ष, नेपाल पत्रकार महासंघ नयाँ संविधान कार्यान्वयन गर्न बनाइने कानुनहरू नियन्त्रणात्मक छन् । कानुन निर्माण प्रक्रियामा संसद्को भूमिका सहभागितामूलक नदेखिँदा कमजोर देखियो । संविधानले दिएका अधिकार कटौती भए । दण्ड र सजायलाई केन्द्रित गरी कठोर राज्य निर्माण गर्नेतर्फ कानुनको ट्रेन्ड देखियो । २०४७ सालको संविधानले सुनिश्चित गरेका उदारवादी लोकतान्त्रिक समाजका अपरिहार्य पक्ष विचार तथा अभिव्यक्तिको स्वतन्त्रता, आमसञ्चारको हक, सूचनाको हकहरूलाई ०६३ सालको अन्तरिम संविधानले अझ फराकिलो बनाएको थियो । त्यसलाई अझ फराकिलो बनाउनुपर्छ भन्ने मान्यता आत्मसात गरिएको थियो । सूचनाको हकमा आफ्नो सरोकारको सूचनालाई पनि मौलिक हकमा समावेश गरियो । सञ्चारको हकमा भएका सीमा र बन्देजको व्यवस्थालाई पनि केही घटाइयो र स्पष्ट पारियो । तर अन्तरिम संविधानकै आधारमा संविधानसभा बनेर अघि बढ्दा संविधानसभाकै लागि आएको संसद् पनि अन्तरिम संविधान र २०४७ सालको संविधानको मूल चरित्रभन्दा प्रतिकूल किसिमको कानुन निर्माणतर्फ अग्रसर भएको देखियो । २०६६०६७ सालमा पहिलोपटक धेरै नेपाल ऐनहरूलाई संशोधन गरियो । नेपाल ऐनलाई संशोधन गर्ने क्रममा प्रतिगामी काम गरिएछ । छापाखाना तथा प्रकाशन ऐन, ०४८ ले आमसञ्चार एवं पत्रकारको नियमन गथ्र्यो । यस ऐनको दफा १५ लाई फौजदारीकरण गरियो । त्यो दफा १५ मा प्रकाशन गर्न हुनेनहुने लामो सूची थियो । त्यो सूची उल्लंघन गरे फौजदारी मुद्दा हुन्छ भनेर त्यसलाई केही नेपाल ऐन संशोधन गर्ने बेलामा यसलाई पनि संशोधन गरिएछ । त्यहाँबाट सुरु भएको यो फौजदारीकरणको शृंखला जारी छ । प्रेस काउन्सिलमा सदस्यका रूपमा दुईजना सांसद रहने व्यवस्था पनि हटाइएछ । प्रेसमाथिको नियमन गर्ने संस्थाहरूलाई संकुचित गराउँदै लगियो । राष्ट्रिय प्रसारण ऐनमा पनि संशोधनको प्रयास भएको थियो, जुन सफल भएन । राष्ट्रिय प्रसारण नियमावलीमा संशोधन गरी संकुचन बनाइयो । संकुचन बढाउँदै लगेर विद्युतीय क्षेत्र अर्थात् अनलाइन पत्रकारितालाई टार्गेट गरियो । संविधानविपरीत अनलाइन निर्देशिका जारी गरियो, जुन ऐनसरह लागू भएको छ । यसले अनलाइन क्षेत्रमा दुःख दिएको छ । यसकै आधारमा सातजना पत्रकार पक्राउ परिसकेका छन् । कयौं वेबसाइट बन्द भएका छन् । अनलाइन पत्रकारितामा एउटा तरबारका रूपमा काम गर्दै आएको छ । यो सिलसिला बढ्दै जाँदा ०४७ र ०६३ सालको संविधानमा भएका सीमा बन्देजभन्दा ०७२ मा बनेको संविधानमा बढी बन्देज गरियो । लामो प्रक्रियाबाट फौजदारी र देवानी संहिता पनि तर्जुमा भयो । यी दुवै संहिता तर्जुमा गर्दा थुप्रै कसुर समेट्न प्रयास गरियो । गोपनीयतासम्बन्धी, गालीबेइज्जती, घृणाजन्य अभिव्यक्ति नियन्त्रण गर्ने कसुर वा अन्य विद्युतीय माध्यमबाट हुने कसुरलाई पनि परिभाषित गर्दै आम सञ्चार क्षेत्रलाई फौजदारीकरण गरियो । बोलेका, लेखेका, प्रकाशन, प्रसारण गरेका कुरा फौजदारी कसुर बन्छन् भन्ने किसिमले संहितामा ल्याइयो । व्यक्तिगत गोपनीयताको हक पहिलो प्राथमिकतामा पर्यो । गोपनीयताको हकको रक्षा हुनुपर्छ, तर यसका नाममा नागरिकको गोपनीयताको हक कमजोर बनाइयो । सार्वजनिक पदाधिकारीको गोपनीयताको हक फरक हुने र प्रवेश नै गर्न नपाउने गरी कठोर विधेयक आयो । आन्दोलन भयो । माननीयहरूले नै संशोधन प्रस्ताव हालेपछि धेरै सुधार भयो । खोजी पत्रकारिता गर्न अप्ठेरो पार्ने गरी प्रावधान रहेको अवस्था छ । सरकारको प्राथमिकता आमसञ्चार र स्वतन्त्रता फैलाउने कानुन होइन कि कसरी नियन्त्रण गर्न सकिन्छ भन्नेमा देखियो । त्यस्तै विज्ञापनसम्बन्धी ऐन पास भएर लागू भइसकेको छ । क्लिनफिडलाई समातेर विज्ञापन केन्द्रीकरण गर्ने, विज्ञापनका विषयवस्तुलाई फौजदारी कानुन लागू र दण्ड हुने प्रावधान राखिएको छ । विज्ञापन केन्द्रीकृत गरिएको छ । एकदुईवटा राम्रा पक्ष समातेर स्वतन्त्र मिडियालाई आर्थिकरूपमा नियन्त्रण राख्ने मनसायले ऐनको डिजाइन भयो । यतिखेर दुइटा थप विधेयक संसद्मा छन् । मिडिया काउन्सिल विधेयक र सूचना प्रविधि विधेयकबारे व्यापकरूपमा सार्वजनिक बहस भइरहेको छ । मिडिया विधेयकमा उठेका आवाजलाई सम्बोधन गर्न सत्तापक्षले नेपाल पत्रकार महासंघसँग सम्झौता पनि गर्यो । सत्तापक्षबाट जुन किसिमको प्रतिबद्धता खिमलाल भट्टराईले गर्नुभएको थियो । संशोधन हाल्ने बेलामा विदेश गएर संशोधनलाई बेवारिसे बनाइदिएको सुनिएको छ । केही संशोधन परेको छ, तर सम्झौताअनुसार संशोधन हालिएन भन्ने गुनासो पनि छ । संशोधनलाई भविष्यमा कसरी ग्रहण गरिएला आशंका गर्ने ठाउँ छ । सूचना प्रविधि विधेयकको पनि धेरै बहस भएको छ । विचार तथा अभिव्यक्ति स्वतन्त्रता र आमसञ्चारलाई नियमन गर्न आएको त होइन । सूचना प्रविधि क्षेत्रको प्रवद्र्धन, विकास, नियमन र अपराध नियन्त्रणका लागि ल्याइएको हो । सूचना प्रविधि भन्नेबित्तिकै डिजिटल प्लेटफर्म भएकाले स्वाभाविकरूपमा आमसञ्चारसँग जोडिन्छ । प्रदेश र स्थानीय तहमा पनि यस खालका कानुन निर्माणको शृंखला छ । आमसञ्चारका माध्यममा गरिने अभिव्यक्तिलाई फौजदारी नै बनाउने ट्रेन्ड देखिन्छ । संसारभर नै आमसञ्चारलाई फौजदारी कानुनले सम्बोधन गर्नु हुँदैन भन्ने धारणा छ । तर, यहाँ फौजदारीकरण गरियो । प्रहरीको हातलाई माथि पार्न खोजिएको छ । सरकारले चाहेको व्यक्तिलाई पक्राउ गरी मुद्दा लगाउन सक्ने बनाइएको छ । यस्ता खालका फौजदारी संहिता किन बनाएको ? उल्टो गियरमा गाडी चलाउँदै त छैनौं ? मोहना अन्सारी, सदस्य, राष्ट्रिय मानव अधिकार आयोग संविधानको प्रस्तावनामै पूर्ण प्रेस स्वतन्त्रता उल्लेख छ । मौलिक हकभित्र धारा १७ मा स्वतन्त्रताको हकबारे उल्लेख छ । त्यस्तै धारा १९ मा सञ्चारको हक छ । धारा १९ ले केही संकुचन गरेको पनि देखिन्छ । यो संकुचनको दायराबाट प्रस्ट हुनुपर्ने देखिन्छ । त्यस्तै सूचना प्रविधि विधेयकको चर्चा छ । यो विधेयक नागरिक अधिकारलाई कुण्ठित गर्ने किसिमबाट आएको देखिन्छ । फौजदारी संहितामा व्यवस्था गरिएको दण्ड, सजाय र प्रस्तावित सूचना प्रविधि विधेयकमा रहेको सजाय फरकफरक छन् । सजाय बढाएपछि सभ्य, नैतिकवान् एवं बौद्धिक नागरिक उत्पादन हुन्छन् भन्ने सोच छ, जबकि केलाई नैतिकवान् मान्ने ? कहिलेकाहीं प्रश्न गर्न मन लाग्छ नेपाली नागरिक एकदमै छाडा भइसकेका हुन् त ? हामीले नागरिकलाई कस्तो किसिमको डण्डा लगाउन खोजिरहेका छौं ? हामी एकातिर नागरिकको मानव अधिकारको रक्षा गर्छौं भनिरहेका छौं । जन्मनेबित्तिकै मानव अधिकार संरक्षण र सुरक्षित हुनेछ भनेर राज्यले नै सुनिश्चित गरेको छ । अर्कोतर्फ, थुनेर तथा सजाय र दण्डजरिबाना गराएर ठीक ठाउँमा ल्याउँछौं भनिराखेका छौं । सूचना प्रविधि विधेयकमा विशेष अदालत गठनको कुरा छ । संविधानको धारा १५२ एउटा कुरा भन्छ । संविधानभन्दा माथि गएर कानुनको परिकल्पना कसरी भइरहेको छ ? न्याय परिषद्ले सिफारिस गरेको एकजना व्यक्ति विशेष अदालतमा रहने व्यवस्था छ । अन्य दुईजना सरकारको रहनेछन् । कसको प्रभाव बढी हुन्छ ? यो विधेयक भ्रष्टाचारसँग पनि जोडिएको छ । भ्रष्टाचार नियन्त्रण गर्न पनि यो विधेयक ल्याएको भन्ने पनि देखिन्छ । यसमा प्रश्न उठाउन नपाउने भन्ने मानसिकताबाट अघि बढिरहेका पो छौं कि ? हरेक कुरामा सरकारको परिधिलाई उच्च ढंगले व्यवस्थित गरेर अघि बढ्ने दृष्टिकोण देखिएको छ । मौलिक हकको निर्बाध प्रयोग गर्ने कानुन देखिरहेको छैन । न कानुन देखिन्छ न त विशेष अदालत देखिन्छ । यिनीहरूलाई नियमन गर्ने कानुन चाहियो भन्ने किसिमले अघि बढेको देखिन्छ । भ्रष्टाचारलाई न्यूनीकरण गर्ने र पारदर्शितातर्फ संकुचित भएर गइरहेका छौं । नेपाल पक्ष राष्ट्र भएर हस्ताक्षर गरिसकेपछि त्यसको कार्यान्वयनतर्फ ध्यान दिइएको छैन । नागरिक थलोलाई संकुचित बनाउने प्रयास देखिन्छ । जहाँ नागरिक थलो संकुचित हुन्छ, त्यहाँ मानव अधिकारको रक्षा हुँदैन । लोकतन्त्रमा स्वतन्त्र प्रेस हुन्छ, तर हामी उल्टो हुँदै गएका त छैनौं ? उल्टो गेयरमा गाडी चलाउन त खोज्दै छैनौं? मैले युवाहरूसँग अन्तरक्रिया गरेकी थिएँ । आफ्नो विचार व्यक्त गर्न युवाले सामाजिक सञ्जाल प्रयोग गरिरहेका छन् । जानेका र बुझेका कुरा आपसमा सेयर गरिरहेका छन् । प्रस्तावित कानुन र बहस हेर्दा कताकता युवालाई पनि नियन्त्रण गर्न खोजेजस्तो आभास हुन्छ । जनताको म्याण्डेटबाट चुनिएर आएको माननीयहरूको भनाइ छ जनताको स्वतन्त्रता, मौलिक हक, स्वायत्तताको सम्मानका लागि नै जनताले भोट दिएका हुन् । तर जति पनि विधेयक बनेका छन्, ती सबै जनताको विचारभन्दा फरक रहेर अगाडि बढाइएको छ । यो सबैभन्दा डरलाग्दो पक्ष हो । संविधान बनाउँदा जनताको विचार लिन गइएको थियो । कानुन बन्दा किन जनताको विचार नलिने ? भारतमा फौजदारी कानुनलाई संशोधन गर्नका लागि भारतीय नागरिक मात्र होइन, अन्तर्राष्ट्रिय विज्ञलाई पनि आमन्त्रण गरिएको थियो । सबै विचारलाई लागू गर्नुपर्छ भन्ने छैन तर उपयुक्त र जायज विचार ग्रहण गर्न सकिन्छ । प्रस्तुति : यम विरहीदिनेश गौतम"
दिगो विकासका लागि मिश्रित वित्त,"वित्तीय नीतिमा भएका त्रुटि सच्याएर मिश्रितवित्तको परिचालनमार्फत स्रोतको विकेन्द्रीकरणमा ध्यान दिन आवश्क छ संयुक्त राष्ट्रसंघले सन् २००० देखि सदस्य राष्ट्रहरूका लागि दीर्घकालीन विकास मोडल सिफारिस गर्न थालेपछि यसमा उल्लिखित लक्ष्य प्राप्तिका लागि स्रोत परिचालनका विभिन्न अवधारणा आए। यिनै अवधारणामध्ये मिश्रितवित्त (ब्लेन्डेड फाइनान्स) एक हो। दिगो विकास लक्ष्यअन्तर्गतका १७ उद्देश्य र १५९ लक्ष्य आगामी १५ वर्षभित्र हासिल गर्नुपर्नेछ। दिगो विकास लक्ष्यअन्तर्गत गरिबी, भोकमरीको अन्त्य, शिक्षा, स्वास्थ्य तथा लैंगिक समानता र सामाजिक समावेशीता तथा जलवायु परिवर्तन न्यूनीकरणलगायत विभिन्न लक्ष्य समावेश छन्। यी महत्वाकांक्षी र साझा लक्ष्य प्राप्तिका लागि खासगरी अल्पविकसित देशलाई स्रोत जुटाउन कठिनाइ रहेको विभिन्न दातृ निकाय तथा अर्गनाइजेसन फर इकोनोमिक कोअपरेसन एन्ड डेभलपमेन्ट (ओईसीडी) ले महसुस गरेका छन्। यसकै कारण विकास वित्त (डेभलपमेन्ट फाइनान्स) भन्दा एक कदम अगाडि बढेर मिश्रितवित्त (ब्लेन्डेड फाइनान्स) नामक औजारका विकास भएको हो। विकास वित्त, सार्वजनिक वित्त, कमर्सियल वित्तका अतिरिक्त मिश्रितवित्तको आफ्नै महत्व छ। कुनै पनि देशको सरकारले सार्वजनिक वित्त परिचालन गर्छ। दातृ निकायले पनि आफ्नो कूल गार्हस्थ उत्पादन (जीडीपी) को ०७ प्रतिशत विकास वित्तका रूपमा उपलब्ध गराउने प्रतिबद्धताअनुसार अल्पविकसित र विकासशील देशलाई उपलब्ध गराउँदै आएका छन्। निजी क्षेत्रले कमर्सियल वित्त परिचालन गर्छ, विभिन्न बैंक तथा वित्तीय संस्थाहरूमार्फत। तर यतिले मात्र पुग्दैन भनेर अतिरिक्तता (एडिसनालिटी)का रूपमा मिश्रितवित्तलाई अघि सारिएको हो। सार्वजनिक वित्त र विकास वित्तलाई बीउ पुँजीका रूपमा लिने र त्यसको आडमा कमर्सियल वित्तलाई दिगो विकासका लक्ष्य प्राप्तिका लागि प्रयोग गर्ने हिसाबले मिश्रितवित्तको सुरुवात भएको हो। नेपालको परिप्रेक्ष्यमा चर्चा गर्दा दिगो विकास लक्ष्य प्राप्तिका लागि वार्षिक औसत २० खर्ब रुपैयाँ लगानी गर्नुपर्ने हुन्छ। राष्ट्रिय योजना आयोगले सार्वजनिक गरेको दिगो विकास लक्ष्यलाई वित्तीयकरणसम्बन्धी प्रतिवेदनमा वार्षिक पाँच सय ८५ अर्ब रुपैयाँ स्रोत न्यून देखिन्छ। त्यसकारण स्रोतको खाडल पूर्ति गर्ने औजार भनेको मिश्रितवित्त नै हो। सार्वजनिक वित्त र विकास वित्त परिचालनबाट अपुग आवश्यक स्रोत परिचालनका लागि कमर्सियल वित्तलाई विकास वित्तसँग आकर्षित गर्नुपर्छ। नेपाल या विश्वभर नै संस्थागत लगानीकर्ताको स्रोत बढिरहेको छ। उदाहरणका लागि पेन्सन फन्ड, हेजिङ फन्ड, बिमा कम्पनी वा नेपालको सन्दर्भमा भन्ने हो भने कर्मचारी सञ्चय कोष, नागरिक लगानी कोषसँग भएको पैसा कमर्सियल वित्तका रूपमा प्रयोग हुन थाल्यो। उनीहरूले वाणिज्य बैंकमार्फत लगानी गर्दै आएका छन्। यी संस्थाले पुँजी बजारमा पनि लगानी गर्न थालेका छन्। त्यसकारण यस किसिमको वित्त समावेशी वित्त नहुन सक्छ। किनकि महिलाहरूको दिगो सशक्तीकरण, कृषि तथा साना मझौला उद्यम (एसएमई) मा वित्तीयकण दिगो विकासका लागि अपरिहार्य छ। नेपालले समावेशी वित्त, एसएमईमा वित्तीयकरण, लघुवित्त, कृषि क्षेत्रमा थुप्रै कार्यक्रम ल्याएको छ। यी कार्यक्रममा यथेष्ट वित्तीय स्रोतका अभाव छ। सरकारी तहमा यस्ता क्षेत्रमा लगानी गर्न विशिष्टीकृत संस्थाहरू छैनन्। निजी क्षेत्रबाट सञ्चालित वित्तीय संस्थाहरू कमर्सियल वित्तमै बढी केन्द्रित भएकाले उनीहरूमार्फत लक्ष्यित उपलब्धि हासिल गर्न कठिन छ। त्यसकारण मुलुकले नेपाल राष्ट्रबैंकले तर्जुमा गरेका विभिन्न सहुलियतप्राप्त कर्जा कार्यक्रम (प्राथमिकता प्राप्त क्षेत्र कर्जा कार्यक्रम, विपन्न वर्ग कर्जा कार्यक्रम, एसएमई फाइनान्सिङ) का लागि तर्जुमा गरिएका कार्यक्रममा मिश्रितवित्तलाई वित्तीयकरणको औजारका रूपमा प्रयोग गर्नुपर्छ। त्यी कार्यक्रम मिश्रितवित्त परिचालनको प्रस्थान विन्दु हुनुपर्छ। काठमाडौं उपत्यकाबाहिरका बैंक तथा वित्तीय संस्थाको संख्या निरन्तर घटेर नगण्य मात्रामा उपस्थिति देखिन थालेको छ। यसले मिश्रितवित्त र विकास वित्तलाई मद्दत पुर्याउँदैन। नेपाल राष्ट्र बैंकले अघि सारेका कतिपय सहुलियतप्राप्त कर्जा कार्यक्रम अलग्गै (आईसोलेसन) मा ल्याएजस्तो देखिन्छ। त्यसलाई ब्लेन्डेड फाइनान्स अर्थात् मिश्रितवित्तरूपी औजारका रूपमा ल्याएको देखिँदैन। सहुलियत कर्जा सम्बन्धमा जारी भएका विनियमावली, कार्यविधि, परिपत्रहरू कतै पनि मिश्रितवित्तको गन्ध पाइँदैन। तर, नेपाल राष्ट्र बैंकले ल्याएको संस्थागत सामाजिक उत्तरदायित्व (सीएसआर) कोषमा भने दिगो विकास लक्ष्य प्राप्तिका लागि भन्ने उल्लेख गरेको छ। दिगो विकास लक्ष्य प्राप्तिकै लागि भनेर बैंक तथा वित्तीय संस्थाहरूलाई उनीहरूको मुनाफाको एक प्रतिशत सीएसआर कोषमा राख्नुपर्ने व्यवस्था गरिएको छ। त्यस हिसाबले नेपाल राष्ट्र बैंकमिश्रितवित्त परिचालनका सवालमा एक कदम अघि रहेको देखिन्छ। मुलुकले नौ किसिमका सहुलियतपूर्ण कर्जा कार्यक्रम ल्याएको छ र त्यसका लागि विनियमावली सार्वजनिक गरेको छ। त्यसको प्रस्तावना र कुनै पनि बुँदामा दिगो विकास लक्ष्य प्राप्तिका लागि मिश्रितवित्त परिचालनका लागि भनेर उद्देश्य किटान गरिएको छैन। दिगो विकासका लक्ष्य प्राप्तिका लागि योजना बनाइएको छ। हाम्रो विकासको ढाँचा नै दिगो विकास लक्ष्य प्राप्ति हो भने सहुलियतपूर्ण कर्जा कार्यक्रम स्पष्टरूपमा दिगो विकास लक्ष्यसँग जोडिन आवश्यक छ। यस्ता कर्जा कार्यक्रमलाई दिगो विकास लक्ष्य प्राप्तिका लागि भनेर उल्लेख गर्दा दिगो विकास लक्ष्यका स्रोत परिचालनलाई विभिन्न कार्यक्रमका माध्यमबाट समर्थन गरेको देखिन्छ र मिश्रितवित्तको फराकिलो प्लेटफर्म तयार हुन्छ। उदाहरणका लागि नेपाल राष्ट्र बैंकले सीएसआर फन्डका लागि बैंक तथा वित्तीय संस्थालाई दिएको निर्देशनमा दिगो विकास लक्ष्य प्राप्तिका लागि भनेर स्पष्ट उल्लेख गरिएको छ। त्यसकारण अबको उपाय र गन्तव्य नेपाल राष्ट्र बैंकले समावेशी वित्त, एसएमईमा वित्तीयकरण, लघु कर्जा र राष्ट्रिय प्राथमिकता प्राप्त क्षेत्र कर्जा कार्यक्रमका लागि जति नीति, नियम, विनियमावली र परिपत्रमा संशोधन गर्न आवश्यक देखिन्छ। ताकि यी कार्यक्रम मिश्रितवित्तको प्लेटफर्मका रूपमा प्रयोग गरेर सन् २०३० सम्म दिगो विकास लक्ष्य र मध्यम आय भएका मुलुक बन्ने दीर्घकालीन लक्ष्य हासिल गर्न यी कार्यक्रम अघि बढाइएको भन्ने उल्लेख होस्। यो किन आवश्यक छ भने सहुलियतपूर्ण कर्जा कार्यक्रममा सरकारबाट ब्याज अनुदान प्राप्त हुन्छ, वित्तीय स्रोत त प्राप्त हुँदैन। राष्ट्र बैंकले निर्देशनमार्फत आफ्नो कुल कर्जाको निश्चित प्रतिशत कृषि, ऊर्जा, पर्यटन या अन्य क्षेत्रमा लगानी गर्नुपर्छ भनेको छ। राष्ट्र बैंकले प्राथमिकताप्राप्त कर्जा कार्यक्रमअन्तर्गत न्यूनतम १० प्रतिशत कृषि क्षेत्रमा र न्यूनतम १५ प्रतिशत ऊर्जा तथा पर्यटन क्षेत्रमा लगानी गर्नुपर्छ भन्ने निर्देशनसँगै दिगो विकास लक्ष्य सन् २०३० सम्म हासिल गर्न अनिवार्य छ र यी कर्जा कार्यक्रममा सहभागी बैंक तथा वित्तीय संस्थालाई सक्षम बनाउनका लागि दातृ निकायले अनुदान दिन सक्ने व्यवस्था गर्नुपर्छ। त्यसकारण अतिरिक्तता र परिचालन (एडिसनालिटी एन्ड लेभरेज) को अवधारणालाई बोध गरेर यसको फाइदा लिन आवश्यक देखिन्छ। राष्ट्र बैंकले विपन्न वर्ग कर्जा कार्यक्रम धेरै वर्षदेखि कार्यान्वयन गर्दै आएको छ। वाणिज्य बैंक, विकास बैंक र वित्त कम्पनीले आफ्नो कूल कर्जाको पाँच प्रतिशत विपन्न वर्गमा आफैं या लघुवित्त वित्तीय संस्थाहरूमार्फत प्रदान गर्नुपर्ने व्यवस्था छ। यो व्यवस्थाअन्तर्गत एक सय ९१ अर्ब रुपैयाँ विपन्न वर्गमा कर्जा प्रवाह भएको छ। यसले सहरी क्षेत्रबाट ग्रामीण क्षेत्रमा स्रोतलाई मोडेको देखिन्छ। तर विपन्न वर्ग कर्जा कार्यक्रमले मात्र दिगो र समावेशी विकासका लक्ष्य प्राप्तिका लागि पर्याप्त हुँदैन। एसएमईमा वित्तीय लगानीका लागि ठूलो स्रोत आवश्यक छ। दातृ निकायहरूलाई यस्ता कार्यक्रमका लागि वित्तीय स्रोत उपलब्ध गराएर तोकिएको कूल कर्जाको पाँच प्रतिशत विपन्न वर्गमा लगानी गर्ने बैंक तथा वित्तीय संस्थालाई थप कर्जा परिचालनमा प्रोत्साहित गर्नुपर्छ। दातृ निकाय, विल एन्ड मेलिन्दा गेट्स फाउन्डेसनजस्ता परोपकारी संस्थाले यस्ता कार्यक्रममा सहयोग गरिरहेका छन्। दातृ निकाय र परोपकारी संस्थालाई समेत आकर्षित गरेर वित्तीय स्रोत जुटाउनेतर्फ अघि बढ्नुपर्छ। कार्यक्रम ल्याउने तर स्रोत नखोज्ने भनेको त मोही माग्ने ढुंग्रो लुकाउने जस्तो भयो। विश्वव्यापी लक्ष्य प्राप्तिका लागि विश्वव्यापी रूपमा प्रचलनमा आएका वित्तीय औजारलाई हामीले पनि आत्मसात गर्दै जानुपर्छ। नेपाल राष्ट्र बैंकले प्रदान गर्ने पुनर्कर्जा सुविधा (५० अर्ब रुपैयाँको), विपन्न वर्ग कर्जा कार्यक्रम (बैंक तथा वित्तीय संस्थाको कुल कर्जाको पाँच प्रतिशत, प्राथमिकता प्राप्त क्षेत्र कर्जा कार्यक्रम (कूल कर्जाको २५ प्रतिशत) र सीएसआर फन्ड (मुनाफाको एक प्रतिशत) जस्ता प्रशंसनीय कार्यक्रममा ब्लेन्डेड फाइनान्स जोड्दा यसमार्फत परिचालन हुने स्रोतको आकार ठूलो हुन जान्छ। यसले बजारलाई निर्देशित गर्छ। विकसित देशमा मौद्रिक नीतिको प्रमुख उपकरण भनेको अगाडि निर्देशित गर्ने (फरवार्ड गाइडेन्स) पनि हो। बजारका एजेन्ट र दातृ निकायको स्रोत परिचालन गर्ने गरी निर्देशित गर्न उल्लिखित कर्जा कार्यक्रम र सहुलियत कर्जा कार्यक्रम मिश्रितवित्तसँग जोड्न आवश्यक छ। दिगो विकास लक्ष्य प्राप्तिका लागि वित्तीय सभावेशीता प्रभावकारी बनाउनुपर्छ। हाम्रो वित्तीय व्यवस्था असमावेशीतातर्फ उन्मुख भइरहेको देखिन्छ। ठूलाठूला वाणिज्य बैंक आपसमा मर्जर हुँदै जाने हो भने लघुवित्त मारमा पर्छ। यसले स्रोतको विकेन्द्रीकरण नभई केन्द्रीकरण हुन जान्छ र मिश्रितवित्तलाई आघात पुर्याउने देखिन्छ। तीन तहको सरकार छ। यी सबैले दिगो विकासका लक्ष्य प्राप्तिका लागि बजेट निर्माण गरिरहेका छन्। एकल कर प्रशासनको सिद्धान्तअनुसार उठाएको कर तीन तहका सरकारबीच आपसमा बाँड्ने अभ्यास छ। एकल कर प्रशासनको सिद्धान्त असल अभ्यासका रूपमा लिनुपर्छ। पछिल्लो समय सार्वजनिक वित्तीय व्यवस्थापनमा असल अभ्यासहरूमा क्रमशः आधुनिकता भित्याउँदै लगिएको छ। बजेट तर्जुमा, अनुमोदन गर्ने प्रक्रिया, कार्यान्वयन, राजस्व र खर्चको रेकर्डिङ र लेखापरीक्षणमा नेपालले राम्रो गर्दागर्दै पनि विगत केही वर्षदेखि वित्तीय स्रोत परिचालनको तुलनामा खर्च हुन सकेको छैन। जसका कारण तीनै तहका सरकारको खर्च हुन नसकेको रकम नेपाल राष्ट्र बैंकमा थुप्रिएको अवस्था छ। यसले गर्दा मुलुकको अर्थतन्त्रमा मौद्रिक तरलतामा चापको स्थिति बेहोर्नुपर्यो। यसलाई सम्बोधन गर्ने उपायका रूपमा संघ सरकारले स्थानीय सरकारको खर्च हुन बाँकीमध्येको ५० प्रतिशत वाणिज्य बैंकमा निक्षेपका रूपमा राख्न पाउने व्यवस्था गरेको छ। संघ सरकारले यसरी स्थानीय सरकारको खर्च नभएको पैसा वाणिज्य बैंकमा राख्ने अनुमतिले तत्काललाई तरलताको समस्या समाधान त गर्ला, तर सन् २०३० सम्म हासिल गर्नुपर्ने दिगो विकास लक्ष्य हासिल गर्न विकास वित्तको थप परिचालन गर्नुपर्ने ठाउँमा उल्टै सार्वजनिक वित्तलाई नै कमर्सियल वित्तका रूपमा उपयोग गरिएको छ। यसरी करबाट संकलित रकम विकास वित्तका रूपमा प्रयोग हुनुपर्नेमा कमर्सियल वित्तका रूपमा प्रयोग भइरहेको छ। दैनिक १२५ अमेरिकी डलर आर्जन नहुने जनसंख्या झन्डै २० प्रतिशत रहेको मुलुकमा विकास वित्त र सार्वजनिक वित्त परिचालन प्रभावकारी नभई गरिबी निवारण हुने कल्पना गर्न सकिँदैन। पछिल्लो एक दशकयता समावेशी वित्तअन्तर्गत वित्तीय स्रोतको विकेन्द्रीकरण गर्ने वित्तीय संस्था पनि मासिँदै गए। कुनै समय मुलुकमा ८८ वटा विकास बैंक थिए, ती २५ मा सीमित छन्। ८८ विकास बैंक हुँदा ७१ वटा काठमाडौं उपत्यका बाहिर थिए। उनीहरूले स्थानीय तहमै निक्षेप संकलन र कर्जा प्रवाह गर्थे। काठमाडौं उपत्यकाबाहिरका बैंक तथा वित्तीय संस्थाको संख्या निरन्तर घटेर नगण्य मात्रामा उपस्थिति देखिन थालेको छ। यसले मिश्रितवित्त र विकास वित्तलाई मद्दत पुर्याउँदैन। दिगो विकासको एउटा प्रमुख लक्ष्य लैंगिक समानता र सामाजिक समावेशीता हो। हाम्रो वित्तीय नीति त्यसको विपरीत हुने गरी जानु हुँदैन। योजनासँगै मुलुकका हरेक नीतिले दिगो विकास लक्ष्य प्राप्तिमा कसरी भूमिका निर्वाह गर्न सक्छन् भन्ने हेर्नुपर्छ। वित्तीय नीतिमा भएका त्रुटि सच्याएर मिश्रितवित्तको परिचालनमार्फत स्रोतको विकेन्द्रीकरणमा ध्यान दिन आवश्यक छ।"
आर्मी शीर्ष स्थानमा,काठमाडौं : त्रिभुवन आर्मी क्लब राजधानीमा जारी सहिद स्मारक ए डिभिजन लिग फुटबलको शीर्ष स्थानमा उक्लिएको छ । दशरथ रंगशालामा बिहीबार भएको प्रतिस्पर्धात्मक खेलमा विभागीय टोली आर्मीले सरस्वती युथ क्लबलाई १० गोलले हरायो । आर्मीको जितमा जर्जप्रिन्स कार्कीले निर्णायक गोल गरे। जर्जप्रिन्सले ३०औं मिनेटमा गोल गरेका थिए । जर्जप्रिन्सको सोही गोल आर्मीको जितमा पर्याप्त बन्यो । पहिलो हाफमा केही राम्रा अवसर बनाए पनि सरस्वतीले गोल गर्न सकेन । आर्मीले दोस्रो हाफमा थप अवसर गुमाउँदा एउटै गोलमा चित्त बुझायो । आर्मीका विकास खवास म्यान अफ दी म्याच घोषित भए । विकासले १० हजार रुपैयाँ पुरस्कार पाए । लिगमा सानदार प्रदर्शन गरिरहेको आर्मीले यस जितसँगै पाँच खेलबाट १२ अंक बनाएको छ । आर्मीको जितले लिगको उपाधि होड रोचक बनेको छ । पाँचौं चरणको समाप्तिसँगै लिगको दोस्रो स्थानमा आसीन साविक विजेता मनाङ मस्र्याङ्दी क्लबको ११ अंक छ । तेस्रो स्थानमा रहेको मच्छिन्द्रको १० अंक छ । यस लिगमा सरस्वती निकै कमजोर देखिएको छ । लगातार पाँचौं हार खेपेको सरस्वतीले अंकको खाता खोल्न सकेको छैन । यसैगरी दशरथ रंगशालामा भएको अर्को खेलमा संकटा क्लबले विभागीय टोली एपीएफ क्लबमाथि रोमाञ्चक जित हात पारेको छ । संकटाले एपीएफ क्लबलाई ४२ गोलले हरायो । संकटाको जितमा अफ्रिकी खेलाडी अजयी मार्टिनले दुई गोल गरे । लक्ष्मण रुचाल र कर्ण लिम्बूले एकएक गोल गरेका थिए । एपीएफका नवीन लामा र आशिष लामाले एकएक गोल फर्काए । लक्ष्मण रुचालले १९औं मिनेटमा गोल गर्दै संकटालाई अग्रता दिलाएका थिए । त्यसपछि कर्ण लिम्बूले ४४औं मिनेटमा दोस्रो गोल गरे । अजयीले ५३औं र ८८औं मिनेटमा गोल गरेका थिए । संकटाको तुलनामा केही कमजोर देखिएको एपीएफका लागि नवीन लामाले ५६औं र आशिष लामाले ७२औं मिनेटमा गोल फर्काए पनि टोलीको हार टार्न सकेनन् । संकटाका लागि महŒवपूर्ण दुई गोल गरेका अजयी म्यान अफ दी म्याच भए । उनले १० हजार रुपैयाँ पुरस्कार पाए । जारी लिगमा संकटाको यो दोस्रो जित हो । जितसँगै पाँच खेलबाट सात अंक बनाएको संकटा सातौं स्थानमा छ । चार अंक बनाएको एपीएफ ११औं स्थानमा छ ।०००
बिग बास : सन्दीपले लिए २ विकेट,मेल्बर्न : अष्ट्रेलियामा जारी बिग बास लिग (बीबीएल) क्रिकेटको दोस्रो राउन्ड रोबिनको पहिलो खेलमा सन्दीप लामिछानेले २ विकेट लिएका छन्। सन्दीपले मेल्बर्न रेनेगर्डसविरुद्ध ४ ओभर बलिङ गर्दै ३९ रन खर्चिएर २ विकेट लिएका हुन्। सन्दीपले १४ ओभरको तेस्रो बलमा ६३ रन बनाएर खेलिरहेका शौन मार्शलाई क्याच आउट गराए। उक्त ओभरमा उनले १० रन खर्चिए। त्यस्तै आफ्नो अन्तिम ओभरमा बीउ बेवस्टरलाई क्याच आउट नै गराए। ९औँ ओभरमा पहिलो बलिङ गर्न आएका सन्दीपले ११ रन खर्चिए। त्यसपछि १२औँ ओभरमा पनि विकेटहीन भए। उक्त ओभरमा १२ रन खर्चिए। अहिले सन्दीप आवद्ध टोली मेल्बर्न स्टार्सले रेनेगर्डसले दिएको १६९ रनको लक्ष्य पछ्याइरहेको छ। ८औँ ओभरको समाप्तीमा उसले ३ विकेट गुमाएर ६० रन बनाएको छ। यसअघि स्टार्सले रेनेगर्डसलाई ८ विकेटले पराजित गरेको थियो।
सहिद स्मारक ए डिभिजन लिग : ६ खेलाडीलाई कारबाही,"काठमाडौं : सहिद स्मारक ए डिभिजन लिगमा अनुशासनहीन कार्य गरेको भन्दै अखिल नेपाल फुटबल संघ (एन्फा)को अनुशासन समितिले ६ जना खेलाडीलाई कारबाही गरेको छ । मनाङ र मच्छिन्द्रबीच पाँचौं चरणको खेल सकिएपछि दुवै पक्षका खेलाडीले एकआपसमा मैदानमै झगडा गरेका थिए । समितिले मनाङका मिडफिल्डर जगजित श्रेष्ठ र अशोक बराललाई पाँच खेल प्रतिबन्ध र १० हजार जरिबाना तथा रञ्जन विष्टलाई दुई खेल प्रतिबन्ध गरेको छ । यसैगरी मच्छिन्द्रका दीपक राई, देवेन्द्र तामाङ र विजय धिमाललाई दुई खेलको प्रतिबन्ध गरेको छ । झगडामा उत्रिएका मनाङका किड्स म्यानेजर शिव लामालाई खेलभर प्रतिबन्ध र १० हजार रुपैयाँ जरिबानाको कारबाही गरिएको एन्फाले जनाएको छ ।"
