शीर्षक,विवरण
माथिल्लो त्रिशूली थ्री ए मा राष्ट्रघात,"प्राधिकरणले होल्ड गरेका एक दर्जन यस्तै आयोजना भोलि कम्पनीका नाममा बने भने पनि अवस्थामा कुनै परिवर्तन आउने छैन। नौ वर्ष लगाएर माथिल्लो त्रिशूली थ्री ए (६० मेगावाट) को परीक्षण उत्पादन गर्दा विद्युत् प्राधिकरणले उत्सव मनायो। ढिला भएको, लागत बढेको र प्राधिकरणलाई अबौं रुपैयाँ नोक्सान परेमा यसका हाकिम र नेतृत्ववालालाई कुनै हीनताबोध भएन, लज्जा भएन। बरु केके न ठूलो उपलब्धि हासिल गरेको भनेर महानता प्रदर्शन गरियो। हुन त प्राधिकरण र उसका सहायक कम्पनीले बनाएका कुनै पनि आयोजना निर्धारित लागत र समयमा पूरा भएनन्। झन्डै एक दशक लगाएर चमेलिया पूरा भयो। दस वर्षदेखि १४ मेगावाटको कुलेखानी तेस्रो अझै निर्माणाधीन छ। मध्यमर्स्याङ्दी पनि झन्डै एक दशकै लगाएर लागत दोब्बर पारी सम्पन्न भयो। राहुघाट कहिले बन्छ अत्तोपत्तो छैन। परीक्षण उत्पादन हुन उत्सव मनाइएको माथिल्लो त्रिशूली थ्री ए मा कसरी राष्ट्रघात भयो भन्ने पक्ष अहिले सान्दर्भिक भएको छ। चमेलियाले औसतमा १८ लाख ४० करोड युनिट बिजुली उत्पादन गर्छ। त्यतिबेला एक सय ३० किलोमिटर प्रसारण लाइनसहित चमेलियाको लागत थियो साढे सात करोड (हाल दोब्बर) अमेरिकी डलर। तर त्यतिखेर साढे चार करोड डलर खर्च गरेर झन्डै चमेलियाको हाराहारीमा बिजुली उत्पादन गर्ने माथिल्लो त्रिशूली थ्री ए लाई ९० मेगावाट बनाउनबाट वञ्चित गराइयो। जबकि उक्त थप ३० मेगावाटले १४ करोड ८० लाख युनिट बिजुली उत्पादन गथ्र्याे। यो पहिलो राष्ट्रघात थियो। माओवादी शान्ति प्रक्रियामा आउनुअघिसम्म बिजुलीका आयोजनाको लागत र निर्माण अवधि वृद्धिका एउटै बहाना थियो जनयुद्ध। जनयुद्ध सकिएर अर्काे बहाना फेला पर्यो भूकम्प। दोषजति भूकम्पलाई देखाएर तर मारिरहेका बेला भारतले नाकाबन्दी लगाइदियो। भूकम्प र नाकाबन्दीलाई देखाएर सबै आयोजनाका लागत र अवधि वृद्धि गरिए। ठेकेदारले काम गर्न नपाएको, सामान आपूर्ति नभएको आदि। भूकम्प र नाकाबन्दीको असर मेलम्ची खानेपानीमा पनि परेकै हो। तर त्यहाँ उसले पैसा पाएन। पाउनैपर्ने पैसा पनि पाएन। अझ विवाद निरूपण बोर्डले अवधि तोकेर दिन निर्देश गर्दा पनि पाएन। मेलम्चीको लागत बढेन। अहिले माथिल्लो त्रिशूली थ्रीएले परीक्षण उत्पादन सुरु गरेको छ। सन् २०१४ को मे ३१ मै पूरा भइसक्नुपर्ने माथिल्लो त्रिशूली थ्री ए पाँच वर्षअघि नै पूरा हुनुपर्ने थियो सम्झौताअनुसार। आठ वर्षअघि (सन् २०११ को जुन) मा सुरु भएको यो आयोजना निर्धारित समय र लागतले नेटो काटेर निर्माण सम्पन्न हुँदा पनि उत्सव नै मनाइयो। कूल आठ करोड ९१ लाख अमेरिकी डलर (तत्कालीन मूल्यमा झन्डै नौ अर्ब रुपैयाँ) मा पूरा हुनुपर्ने यो आयोजनाको लागत १२ करोड ५८ लाख डलर (हालको मूल्यमा झन्डै १४ अर्ब) मा सम्पन्न हुँदै छ। आयोजनाको प्रत्यक्ष वित्तीय लागत त वृद्धि भयो नै। योभन्दा पनि धेरै ठूलो घाटा यसले निर्धारित समयमा बिजुली उत्पादन गर्न नपाएर भयो। यो आयोजनाले वर्षको ४८ करोड ९७ लाख ६० हजार युनिट बिजुली उत्पादन गर्ने गरी डिजाइन भएको छ। सन् २०१३ कै मूल्यमा प्राधिकरणको औसत बिजुली बिक्री मूल्य सात रुपैयाँ ९५ पैसा थियो। यही हिसाबमा पनि पाँच वर्षको अवधिमा यो आयोजनाबाट बिजुली उत्पादन गर्न नपाएर प्राधिकरणलाई १९ अर्ब ४६ करोड रुपैयाँ (दुई अर्ब ४४ करोड युनिट) प्रत्यक्ष घाटा परेको छ। यो आयोजना सुरुमै ९० मेगावाट बनाउनुपर्ने थियो। चिनियाँ एक्जिम बैंकको ऋण भएकाले ठूलो आकारमा पैसा नपुग्ने तर्क गरियो। ठेक्कापट्टा भइसकेपछि ९० मेगावाट बनाउने कुरो उठ्यो। यता आयोजनाको निर्माण कार्य ३५ प्रतिशत पुग्यो, उता ठेकेदार ९० मेगावाटतिर लाग्यो। चीन सरकारले पनि यो आयोजनाका लागि आवश्यक पर्ने थप ऋण दिन तयार भयो। तीन अर्ब रुपैयाँ थप्दा ३० मेगावाट बिजुली आउने तर्क आफैंमा युक्तिसंगत थियो। तर प्राधिकरण सञ्चालक समितिले हाललाई ६० नै गर्ने, ९० बनाउने विकल्प पनि खुला राख्ने निर्णय गरेपछि ठेकेदार सीजीजीसीले काम गर्दै गर्दा एकाएक ९० मेगावाटको प्रस्ताव ल्यायो। प्रस्ताव सही थियो। सञ्चालक समितिले ६० मेगावाट नै बनाउने दह्रो निर्णय गरिदिएको भए ठेकेदारले चलखेल गर्न पाउँदैनथ्यो। जो ऊर्जामन्त्री थिए, उनी आफ्नै पालामा ९० मेगावाट बनाउने निर्णय गर्न चाहन्थे। पछि मन्त्री हटे। अनि उनै निवर्तमान मन्त्री ९० को विरोध गर्न थाले। यता ठेकेदारचाहिँ ९० मेगावाट बनाउन पाउँछु भनी काम गर्नै छाडिदियो। यसरी नियतवश यो आयोजना ढिलो भयो। यो मुद्दालाई प्राधिकरण कर्मचारी युनियनले तीव्र राजनीतीकरण गरिदिए। अहिले बन्यो ६० मेगावाट, तर ठेकेदारले पैसा लग्यो ९० मेगावाटकै। यसबाट प्राधिकरणलाई अर्बाैं रुपैयाँ घाटा पर्यो। बिजुली नोक्सानीको साढे १९ अर्ब रुपैयाँ त सीधै खती भयो। अहिले ३० मेगावाटको आयोजना बनाउन प्रतिमेगावाट २० करोड रुपैयाँका दरले ६ अर्ब रुपैयाँ लाग्छ। ९० मेगावाट बनाउँदा थप चार करोड ५० लाख अमेरिकी डलर लागत पर्ने, आयोजना तीन वर्ष पर धकेलिने र यसबाट प्राधिकरणलाई एक अर्ब ४० करोड युनिट बिजुली घाटा पर्ने तर्क गरिएका थिए। थप लागत ठेकेदार र निर्णयकर्ताको गोजीमा पर्ने अर्काे कुतर्क पनि थियो। त्यसो भन्नेहरू अहिले भन्न सक्छन् कि यो आयोजनाको लागत कति पुग्यो, प्राधिकरणलाई कति घाटा भयो ? थप तेस्रो युनिट (३० मेगावाट) ले वर्षायाममा १४ करोड ८० लाख बिजुली उत्पादन गथ्र्याे। यसलाई खेर जाने बिजुली को रूपमा व्याख्या गरियो। नेपालमा जलविद्युत् आयोजना बन्न नदिने तत्वहरू पहिले पनि थिए। सन् १९८४ मा जापानले सप्तगण्डकी (२२५ मेगावाट) आयोजना बनाउने प्रस्ताव गर्यो, त्यतिबेला पनि त्यो बिजुली खेर जाने वकालत गरेर विरोध गरियो। जाबो ३० मेगावाट पनि यसैगरी खेर जाने भनी कुव्याख्या भयो। अरुण तेस्रो (४०२ मेगावाट) मा पनि बिजुली खपत गर्न सक्दैन भनेर प्रचार नभएको होइन। उपत्यकाको चक्रपथ बनाउँदा कति ठूलो बनाएको भनेर विरोध गरिएकै हो। अहिले चक्रपथ ६ लेनको बनाउँदा पनि साँघुरै छ। हाम्रा नीति निर्माण तहमा बस्नेहरूको लघुबुद्धिले नेपालीले दुःख पाएका हुन्। प्राधिकरण निजी क्षेत्र र भारतीय बिजुलीको घेरामा परेको छ। उसको आफ्नै विद्युत् गृहको संख्या वृद्धि हुन सकेको छैन। जबकि प्राधिकरणको आफ्नै प्राविधिक क्षमता विस्तार नभएसम्म यो संस्था उँभो लाग्न सक्दैन। नेपालका प्रमुख जलविद्युत् गृहहरूमा तीनवटा टर्बाइन छन्। कालीगण्डकीमा ४८ मेगावाटका तीनवटा, मर्स्याङ्दीमा २३ मेगावाटका तीनवटा। हामीकहाँ नदीमा पानी प्रवाह कम भएका बखत मर्मत गर्ने गरिन्छ। अब माथिल्लो त्रिशूली थ्रीएमा ३०३० मेगावाटका दुइटा मात्र युनिट छन्। एउटा युनिट बन्द गरेर अर्काे मर्मत गर्नुपरेका बखत सुख्खायाममा १४ मेगावाट बिजुली उत्पादन हुने पानी खेर जानेछ। तीनवटा भएको भए यसरी बिजुली खेर जाँदैनथ्यो। यति मात्र होइन, हाल सेयर जारी भएको र जनताको लगानीका नाममा बन्न लागेको ३७ मेगावाटको त्रिशूली थ्री बी को पनि क्षमता वृद्धि भई ५५ मेगावाट हुन्थ्यो। यसबाट त्रिशूली थ्री बी निर्माणपछि २९ करोड ६० लाख युनिट मात्र उत्पादन हुन्छ। माथिल्लो त्रिशूली थ्री ए लाई ९० मेगावाट बनाएको भए तल्लो त्रिशूली थ्री बी ले प्रणालीमा थप १० करोड युनिट बिजुली उत्पादन गर्ने थियो। अमेरिकी डलर तिर्नुपर्ने भोटेकोसीले ३६ मेगावाटको लाइसेन्स लिएर ४५ मेगावाटको टर्बाइन राख्यो, त्यसअनुसारको संरचना बनायो। विद्युत् ऐन र विद्युत् नियमावलीअनुसार अनुमति नलिई बिजुली उत्पादन गर्न पाइँदैन। माथिल्लो त्रिशूली थ्री ए को क्षमता वृद्धि गर्दा कानुन मिचिन्छ भनेर चर्काे विरोध गर्ने प्राधिकरणका ट्रेड युनियनवाला, पूर्व ऊर्जामन्त्री, पूर्व जलस्रोत सचिवहरूले भोटेकोसीले वर्षाैंसम्म नेपालको ऐननियम उल्लंघन गरेको देखेनन्। भोटेकोसीले ३६ को लाइसेन्स लिएर ४५ मेगावाट उत्पादन गर्दा जलस्रोतको उच्चतम उपयोग देखे। आफ्नै आयोजनाको क्षमता बढ्न नदिएर जलस्रोत उपयोग होइन, स्रोतको हत्या गरेको चाहिँ देखेनन्। भोटेकोसीले बढी क्षमताको (नौ मेगावाट) उपयोग गरेर प्राधिकरणसित उही डलरवाला पीपीएको भुक्तानी मात्र मागेन, अमेरिकामा निर्वाध प्रवेश पाइरहेको कोटारहित तयारी पोसाकको निर्यातमा समेत अवरोध पुर्याइदियो। यो आयोजना ९० मेगावाट बनाएको भए माथिल्लो त्रिशूली थ्री बी सहित तलका अन्य आयोजनाको पनि क्षमता वृद्धि हुन्थ्यो। यसले समग्रमा त्रिशूली नदीको सही उपयोग हुन्थ्यो। यो दिशातिर सबैले बुझ पचाएर नीच मारे। देखाइयो भ्रष्टाचार हुन लाग्यो। माथिल्लो त्रिशूलीमा भ्रष्टाचार हुन लाग्यो भन्नेहरू अहिलेको वाइडबडी, ३३ किलो सुन, जग्गा प्रकरणमा किन चुप ? अब ३० मेगावाट प्रणालीमा आएन, भूकम्प र नाकाबन्दीको बहानामा लागत पाँच अर्ब बढाइयो, त्यसको जिम्मा त्यतिबेला ९० मेगावाटको विरोध गर्नेहरूले लिने कि नलिने ? मन्त्रीनिवासमा लाइन काटेर, प्राधिकरणका कार्यकारी निर्देशक र उच्च पदस्थ कर्मचारीलाई कार्यालय छिर्न नदिएर, तालीबानी शैलीमा गरिएको विरोधको असर के भयो ? हिजो ९० मेगावाटको विरोध गर्नेहरूले यसको जवाफ दिन सक्नुपर्छ। चिनियाँ एक्जिम बैंकको ऋण भएकाले यो आयोजनामा वास्तवमै प्रतिस्पर्धा हुन पाएकै थिएन। अझ तत्कालीन चिनियाँ राजदूतले प्रतिस्पर्धा पनि नगरी उनले भनेको कम्पनीलाई सीधै देऊसमेत भनेका थिए। कालीगण्डकी बनाउँदा पनि एडीबीका सर्त थिए। मध्य मर्स्याङ्दीमा जर्मनी हावी भयो। ठेकेदार, परामर्शदाता र यन्त्र उपकरण उसैका भए। आयोजना पनि तोकिएको लागतभन्दा दोब्बर महँगो भयो। माथिल्लो त्रिशूली थ्री ए पनि अछूतो रहेन। दाताका भरमा बनेका सबै आयोजनाको हविगत एउटै थिए र छन्। भारतको एक्जिम बैंकको ऋण सहयोगमा बन्न खोजेको राहुघाटको हालत पनि यस्तै छ। उसका सर्त पूरा गर्दागर्दै आयोजना लम्बेतान हुन पुग्यो। अझ प्राधिकरणका सहायक कम्पनीले बनाएका आयोजना महँगा पर्र्दैनन्, लागत बढ्दैनन् भन्दै निकै उचालिएका थिए। अहिले ती सहायक कम्पनीले बनाउन लागेका चारवटा आयोजनाको अवस्था के छ ? सबैलाई थाहा छ। एउटा पनि निर्धारित लागत र अवधिमा बन्नेवाला छैनन्। बरु ठेक्का तोडातोड भइरहेछ। प्राधिकरणले होल्ड गरेका एक दर्जन यस्तै आयोजना भोलि कम्पनीका नाममा बने भने पनि अवस्थामा कुनै परिवर्तन आउने छैन। दृश्य अहिल्यै देखिइसकेको छ। उत्तरगंगा, लाङटाङ, तमोरजस्ता आयोजना राज्यले बनाउनुपथ्र्यो। उत्तर गंगा पनि सहायक कम्पनीमा गइसक्यो। लाङटाङ राज्यले स्वदेशको प्रभावशाली व्यापारीलाई बेच्यो। तमोर चिनियाँ कम्पनीलाई बेच्दै छ। प्राधिकरणको भागमा परेका केही आयोजना (सुनकोसी जलाशययुक्त बृहत्जस्ता बाहेक) धमाधम कम्पनीमा गए। बूढीगण्डकी प्राधिकरणसित खोसेर ओली सरकारले यही चिनियाँ कम्पनीलाई बेच्यो। अब प्राधिकरणको आफ्नै आयोजना एउटा पनि छैन। सुनकोसीजस्ता ठूला आयोजनामा न प्राधिकरणले लगानी गर्न सक्छ, न त राज्यले नै पैसा दिन्छ। माथिल्लो त्रिशूली थ्री ए शतप्रतिशत प्राधिकरणको स्वामित्वको आयोजना हो। यसमा कर्मचारीहरूका सेयर थिएनन्। सेयर नभएकाले कर्मचारीको अपनत्व भएन। उनीहरूलाई यो आयोजनाको माया लागेन। आयोजनाको माया नलाग्नुको अर्थ देशको माया नलाग्नु हो। लागेको भए शतप्रतिशत प्राधिकरणको हितमा आउन लागेको आयोजना भाडिँदैनथ्यो। कर्मचारी सञ्चय कोषले उसका कर्मचारीलाई सयर नदिने हो भने माथिल्लो तामाकोसीमा ऋणै नदिने अडान राख्यो। प्राधिकरणका एकजना सन्काहा कार्यकारी निर्देशकले ठाडै भनेका थिए, यो (माथिल्लो तामाकोसीमा सेयर) दिनु भनेको तपाईंलाई ठाडै घूस दिए बराबर हो, हामी घूस दिन बाध्य छौं। तर माथिल्लो त्रिशूली थ्रीएको संरचनाअनुसार प्राधिकरणको एकलौटी थियो। गतिला आयोजना सरकारले विदेशीलाई बेच्ने गर्छ। प्राधिकरणका हातमा परेका आयोजना पनि सहायक कम्पनी खोली निजीकरण हुँदै गइरहेका छन्। अब प्राधिकरण एक प्रकारले आयोजनाविहीनको अवस्थामा पुगेको छ। सुनकोसीजस्ता आयोजनामा लगानी जुटाउन सक्दैन। माथिल्लो त्रिशूली थ्रीएमा भएको महाभूल अब चाहेर पनि सच्चिनेवाला छैन। हिजो यसको विरोधमा लाग्नेहरूका नाम भने इतिहासमा सधैं लेखिनेछ देशको विकास हुन नदिएर, प्राकृतिक स्रोतको उपयोग हुन नदिने समग्र मुलुकको विकासमा अवरोध खडा गरेको भनी। ३० मेगावाटको प्रतिस्पर्धा भएन भन्नेहरू १२ सय मेगावाटको बूढीगण्डकीमा बिनाप्रतिस्पर्धा त्यही कम्पनी (माथिल्लो त्रिशूली थ्री एकै ठेकेदार सीजीजीसी) लाई दिँदा किन चुप ? कानुनको ठाडो उल्लंघन हुँदा चुप, तर प्राधिकरणको हित हुने कुरामा विरोध। अब प्राधिकरण निजी क्षेत्र र भारतीय बिजुलीको घेरामा परेको छ। उसको आफ्नै विद्युत् गृहको संख्या वृद्धि हुन सकेको छैन। जबकि प्राधिकरणको आफ्नै प्राविधिक क्षमता विस्तार नभएसम्म यो संस्था उँभो लाग्न सक्दैन। प्राधिकरणले आयोजना निर्माण गर्न नपाउनुनसक्नु भनेको मुलुकको जलविद्युत् क्षेत्रले विकास गर्न नसक्नु हो। किनभने प्राधिकरण नै त्यस्तो संस्था हो, जसको समानान्तर अर्काे संस्था खडा हुन सक्दैन र यसको विकल्पमा निजी क्षेत्र आउन सक्दैन। भोलिका दिनमा जलाशययुक्त आयोजना निर्माण गर्ने आखिर प्राधिकरणले नै हो। तर, यसलाई यसरी क्षमताविहीन बनाएपछि जलविद्युत्मा तीव्र माफियाकरण गर्न सजिलो हुन्छ र नै प्राधिकरणले गर्ने राम्रा आयोजनाको यहाँ सधैं विरोध हुन्छ। विरोधपछाडिका निहित स्वार्थ हुन् माफियाकरण।"
आर्थिक विकास उदाहरण कोरियाबाट सिक्ने कि ?,"करिबकरिब तीन करोड जनसंख्याको छेउमै पुगेको नेपाल अहिले सुखी नेपाली समृद्ध नेपाल को नारासहित अघि बढिरहेको छ। प्रत्येक दिन हजारदेखि १५ सयसम्म युवा वैदेशिक रोजगारका लागि बिदेसिइरहेका छन्। यसरी बिदेसिएका लाखौं युवाले पठाएका रेमिटेन्स देश विकासमा सदुपयोग भएको छ कि छैन विश्लेषण आवश्यक छ। देश संक्रमणकालीन युगबाट विस्तारै राजनीतिक स्थिरतातर्फ उन्मुख हुँदै गरेको अवस्थामा विप्लव नेतृत्वको नेकपा माओवादीलाई प्रतिबन्ध लगाउनु र देश विखण्डनको मुद्दा बोकेका सीके राउतलाई राजनीतिक स्वरूपको मान्यता प्रदान गर्नुले अब देश पुनः द्वन्द्वतर्फ उन्मुख हुँदै त छैन भन्ने आशंका उत्पन्न भएको छ। अबको समय भनेको कुनै राजनीतिक वाद वा दर्शनमा प्रतिस्पर्धा नगरी समग्र राष्ट्र विकासका निम्ति अवसर र चुनौती निक्र्योल गरी राष्ट्र विकासका लागि सबै दल, नागरिक समाज एवं सबै नेपाली एकजुट भई अगाडि बढ्नुको विकल्प छैन। राष्ट्र विकास र दीर्घकालीन राजनीतिक स्थिरताबाहेक नेपालीको कुनै सपना वा इच्छा हुनै सक्दैन। हामीले सकेसम्म राष्ट्र विकासमा आफ्नै स्थानीय विकासको नमुना र संरचना अपनाउन सकेमा दीर्घकालीन रूपमा फलदायी र दिगो हुन सक्छ। नेपालजस्ता साना देशले छिमेकी राष्ट्र भारत र चीनको आर्थिक विकासको नमुनामा राष्ट्र विकास गर्न खोज्दा असहज स्थिति पैदा हुन सक्छ। दक्षिण कोरियाको विकास नमुना अनुसरण गर्दा नेपालजस्ता देशलाई दीर्घकालीन लाभ हुन सक्छ। पाँचछ दशकअघि नेपालकै हाराहारीमा आर्थिक हैसियत भएको दक्षिण कोरियाले आज विश्वकै एघारांै सम्पन्न राष्ट्रका रूपमा आफूलाई उभ्याउन सफल भएको छ। यो कसरी सम्भव भयो त। कोरियाको विकासको नमुना कसरी लाभदायक हुन सक्छ, यसतर्फ ध्यान जान आवश्यक छ। जापानबाट मुक्त हुन नपाउँदै दक्षिण कोरियालाई पुनः सन् १९५० देखि १९५३ सम्मको कोरियन युद्घले दयनीय स्थितिमा पुर्यायो। राजनीतिक अस्थिरता, भ्रष्टाचार, पदीय भागबन्डा एवं वैदेशिक हस्तक्षेप भोगेको दक्षिण कोरियाले सन् १९६० देखि १९९० सम्म करिबकरिब तीन दशकको अवधिमा आफूलाई आर्थिक रूपले सफल र समृद्घ राष्ट्रमा उभ्यायो। दक्षिण कोरियाका सेमाउल उन्दोङले स्थानीयलाई आफ्नो गाउँ आफैं बनाऔं भन्ने उत्प्रेरणा जागृत गराई आवश्यक सामान उपलब्ध गराए। स्थानीयले जन श्रमदानबाट आआफ्नो ठाउँको विकास गरे। यो नै कोरिया विकासको कोसेढुंगा सावित भयो। हामीले पनि कोरियोको यो फर्मुला किन प्रयोगमा नल्याउने ? हुन त तत्कालीन शासक पार्क छुङ हीलाई क्रूर अनि तानाशाही शासकका रूपमा लिइन्छ। तर, उनको देशप्रतिको त्याग, समर्पण र दूरदर्शिताको प्रशंसा गर्नैपर्छ। उनले आफ्नो करिब तीन दशकको कार्यकालमा दक्षिण कोरियालाई आर्थिक रूपले समृद्घ नबनाइदिएका भए दक्षिण कोरिया आजको स्थानमा हुँदैनथ्यो। उनले हालेको आर्थिक विकास र समृद्घिको जगमै दक्षिण कोरिया विश्वको एघारौं स्थानमा उभिन सकेको हो। नेपाल पनि राजनीतिक खिचातानी, भागबन्डा एवं राजनीतिक दर्शनको लडाइँमा नलागी सबै एक भएर अगाडि बढ्ने हो भने नेपाल पनि अबको दुईतीन दशकमा दक्षिण कोरियाको स्थानमा पुग्न सक्छ। यसका लागि आवश्यक छ राष्ट्र विकासको इच्छाशक्ति अनि कुशल नेतृत्व। नेपाल आज जुन स्थानमा छ, आजभन्दा पाँचछ दशकअघि दक्षिणा कोरिया पनि यही स्थानमा थियो। कोरिया र नेपालको राजनीतिक अवस्था र भौगोलिक क्षेत्रफल पनि करिबकरिब समान छ। राष्ट्र निर्माण तानाशाही शासकबाट हुन सक्छ भन्न खोजिएको होइन तर विकास निर्माणका रूपमा दक्षिण कोरियाको इच्छाशक्ति र राष्ट्र प्रेम मात्र ग्रहण गर्न सक्यौं भने नेपाल समृद्ध बन्न सक्छ। पञ्चवर्षीय योजना, जापानसँगको दुईपक्षीय आर्थिक सम्बन्ध र नयाँ गाउँ अभियानले साँच्चिकै कोरियालाई आजको कोरिया बनाउन सघाएको छ। पञ्चवर्षीय योजनालाई कोरियाको आर्थिक मेरुदण्ड मानिन्छ। दक्षिण कोरियाजस्तै नेपालमा पनि पञ्चवर्षीय योजना चलिरहेको छ। राजनीतिक अस्थिरता, कुशल नेतृत्व अभाव, राजनीतिक प्रतिशोध एवं नेतृत्व वर्गको योजना कार्यान्वयनमा अक्षमता तथा जवाफदेहीपन अभावमा हामी असफल भएका हौं। तर, दक्षिण कोरिया भने कुशल राजनीतिक नेतृत्व, राष्ट्र र जनताप्रतिको जवाफदेहिता एवं नेतृत्व वर्गको योजना कार्यान्वयनप्रतिको समर्पण र त्यागको कारणले आफ्नो पञ्चवर्षीय योजना सफल हुँदै आए। कुशल नेतृत्व र दूरदर्शिताको कारणले दक्षिण कोरियाले आफ्नो ठूलो दुस्मन राष्ट्र जापानसँग आर्थिक साझेदारी गरी आफूलाई विश्व बजारमा प्रतिस्पर्धीका रूपमा चिनाउन सफल भयो। दक्षिण कोरियाले जापानलाई सदैव आफ्नो शत्रु ठानेर सम्बन्ध विस्तार नगरेको भए आज यो स्थानमा हुने थिएन। तसर्थ, नेपाल सरकारले आफ्ना ठूला दुई छिमेकी राष्ट्र चीन र भारतसँग सम्बन्ध सुधार गरी आफ्नो र परिवारलाई भन्दा पनि नेपाल राष्ट्र र नेपाली जनताको स्वार्थलाई सर्वोपरि ठानी दुईपक्षीय आर्थिक सम्बन्ध कायम गर्न सके हामी पनि एसियाको सम्पन्न राष्ट्रमा रूपान्तरण हुन सक्छौं। नयाँ गाउँ अभियान ग्रामीण अर्थतन्त्रलाई मजबुत बनाउन थालिएको थियो। त्यसताका सहरी क्षेत्रमा अत्यधिक विकास भएको थियो। ग्रामीण भेगका जनताको आर्थिक स्तर नाजुक थियो। सेमाउल उन्दोङले स्थानीयलाई आफ्नो गाउँ आफैं बनाऔं भन्ने उत्प्रेरणा जागृत गराई उनीहरूलाई आवश्यकीय सामान उपलब्ध गराइयो। स्थानीयले जन श्रमदानबाट आआफ्नो ठाउँको विकास गरे। यो नै कोरिया विकासको कोसेढुंगा सावित भयो। यस अभियानले गाउँगाउँ, जिल्लाजिल्ला र क्षेत्रक्षेत्रमा विकासनिम्ति प्रतिस्पर्धा सिर्जना गर्यो। फलस्वरूप ग्रामीण क्षेत्र एकैचोटि प्रतिस्पर्धाका आधारमा विकसित हुन पुगे। कोरियाको यही सूत्र लगाएर विश्वका धेरै देश विकसित भएका छन्। हामीले पनि कोरियोको यो फर्मुला किन प्रयोगमा नल्याउने ? अब नेपाल सरकार, विभिन्न राजनीतिक दल एवं सबै नेपालीले पनि कुन दलको दर्शन ठूला या कसको पछाडि लाग्नेभन्दा पनि नेपाललाई आर्थिक विकास र समृद्धिको बाटोतर्फ कसरी उन्मुख गराउन सकिन्छ भनेर सिर्जनात्मक बहस एवं स्वस्थ प्रतिस्पर्धामा उत्रनुको विकल्प छैन। खड्का दक्षिण कोरियामा विधावारिधि गर्दैछन्।"
हिंसा भोग्न विवश महिला पात्र,"वैदेशिक रोजगारले सरकारलाई दाम दिए पनि नेपालका अधिकांश परिवारलाई बदनामी, मानसिक यातना र पीडा दिएको छ। हालसालै केही पत्रपत्रिका र सञ्चारमाध्यममा महिलाविरुद्ध चरम हिंसा भएका वारदाताबारे समाचार सम्प्रेषण भएको पाइन्छ। कपिलवस्तुका वसन्त परियारले आफ्नो पत्नीलाई बन्चरोले टाउकोमा प्रहार गरी मारे। सँगै सुतेका छोरा र छोरीले आफहरू आमाको शरीरबाट बगेको रगतको आहालमा डुबेपछि मात्र थाहा पाए। मृतकका परिवार काठमाडौंतिर इँटाभट्टामा काम गरेर गुजारा चलाउँदा रहेछन्। आमा मरेपछि जेठो रोगी छोरो, कान्छो नाबालक र सानी छोरी बिचल्लीमा परे। तिनको पढाइलेखाइ बन्द भयो। एक साताअघि ललितपुरको गोदामचौर १ गोदावरीमा इँटाभट्टामा काम गर्ने ४१ वर्षीय महिलाका पतिले पत्नीको हत्या मात्र गरेन, शिर छेदन गरी टाउको बोकी वडाभरि घुम्यो। घटनापछि पाँच वर्षको छोरा र १८ महिनाको छोरीको जिम्मेवारी बोक्ने कोही भएन। फागुन १० गते हालै कपिलवस्तुकै अनिता पौडेलको गोली हानी हत्या भयो। यो हत्या सम्पत्ति विवादमा उनका पति र परिवारको मिलेमतोमा कन्ट्याक किलरको प्रयोगमा भएको थियो। अनिताले दुःखसुख गरी पालेका दुई सन्तान पनि टुहुरा भए। आमाको एक्लो प्रयासमा हुर्केका सन्तानको संसारमा कोही रहेन। चितवनकी माया आले मगर १४ वर्षको छोरा र १२ वर्षको छोरी लिएर एकै दिन एउटै पासोमा झुन्डिएर मरे। हालै केराबारी मोरङकी रोजिता दाहाल पतिको घरबाट निस्केर तमोर नदीमा जलसमाधि लिन पुगिन्। पथरीकी रीना बस्नेतको आत्महत्या हो वा हत्या र भवितव्य हो भन्ने आजसम्म यकिन हुन सकेको छैन। यी सबै प्रतिनिधि घटना हुन्। नेपालमा योभन्दा धेरै महिलाविरुद्धका हिंसाका वारदात भइरहेकै छन्। हामी जतिजति भौतिक रूपमा भोगविलासतर्प अघि बढ्दै छौं, उतिउति महिलाविरुद्धका हिंसाका घटना बढ्दै छन्। यस्ता वारदातका वीभत्स घटनाले पत्रपत्रिका रंगिन थालेका छन्। उपरोक्त सत्यतथ्य घटना विश्लेषण गर्दा इँटाभट्टामा काम गर्ने मृतक महिलाद्वयको हत्याको कारण गरिबी, निरक्षरता अनि रक्सी उन्माद नै हो। यो वारदातले घरको खम्बा मानिएकी आमालाई आफ्ना सन्तानबाट वियोग गरायो। जसरी मृतक महिलाको कमाइमा परिवार संगठित भएर सामूहिक रूपमै दुःख गरी बसेको थियो, त्यो टुट्यो। महिलाका सन्तान टुहुरा भए। ती सन्ताननिम्ति जमिनबाट उठेर आकाश छुने कल्पना अब वास्तविकतामा परिणत हुने सम्भावना नै रहेन। किनकि, सन्तानको भविष्यको चिन्ता गर्ने आमा नै यो संसारमा छैनन्। कान्छो छोरा सुजन भन्छ मैले मेरो र रोगी दाजुको गुजारानिम्ति भट्टामै काम गर्नुपर्छ। बहिनीलाई कसैले पाल्न लाँदै छन्। कपिलवस्तुकै अनिता पौडेलको कथाव्यथा अर्कै छ। विवाह भएका पतिलाई उनीविरुद्ध दाजु र आमाजुले उकासे। परिणामतः पति भारततर्फ लागे। दोस्रो बिहे पनि भएको रहेछ। उनी काम गरेर दुई सन्तान पालिरहेकी थिइन्। अदालतमा अंश सम्पत्तिको दाबी गरी मुद्दा हालिन्। त्यही सम्पत्ति लिनबाट वञ्चित गर्न पति र उनका परिवारले हत्यारा भाडामा लिएर मार्न लगाए। पतिसँग भेटाएर मिलापत्र गराइदिने झूटा वचन दिइयो। उनले पनि विश्वास गरिन्। तर अन्ततः परिबन्दमा पारी राति उनको हत्या गरियो। उनका दुई सन्तान टुहुरा भए। ती सन्तानका निम्ति आमा एउटा दिवास्वप्नसम्म बन्न पुगिन्। चितवनकी मायाको घटना झन् दुःखदायी छ। उनले आपू मात्र होइन, दुई सन्तानको पनि आफूले जस्तै प्राण हरण गरिन्। उनको मृत्युको परिस्थिति हेर्दा लाग्छ, उनलाई त्यो समाज र त्यो परिवारप्रति कति ठूलो वितृष्णा रहेछ ? जसको परिणाम उनी संसारबाटै पलायन हुन बाध्य भइन्। उसलाई सायद लाग्यो, जुन ठाउँमा मेरो चरित्र हत्या गर्ने प्रयास भयो, मलाई थाना चौकीमा पुर्याइन्छ भने त्यहाँ मेरा सन्तानको के सुरक्षा ? यो अन्यायपूर्ण समाजमा दुःखकष्ट भोग्न र भोकभोकै मर्न म आफ्ना प्रिय सन्तान किन छाडौं। म नरहेपछि मेरा सन्तानको के गति ? तथापि मायाको घटना पनि यथार्थ र तथ्यसत्य के हो विचाराधीन नै छ। तथापि हिंसा त हिंसा नै हो। अनितामाथि भएको वारदात हाम्रो पुरानो मान्यताको प्रतिफल हो। महिलासँग अंश माग्ने, मुद्दा गर्ने र पौंठेजोरी खोज्ने औकात कसले दियो भन्ने मान्यता अहिले पनि विद्यमान छ। अनितालाई मार्ने योजना बनाउनेले ती दुई नाबालकको के दशा होला भन्ने विचारै गरेनन्। बालअधिकारमाथि आघात पर्नेछ। अभिभावकबाट न्यानो माया पाउने अधिकारबाट वञ्चित भएका बालबालिकाप्रति उनीहरूले विचार गरेनन्। नेपालगन्जकी स्वस्तिका लिम्बूको घटना हत्या वा आत्महत्या जे पनि हुन सक्छ तर मृत्युको मुखसम्म पुग्ने कारण थियो, अपरिपक्क उमेरमा बिहे गर्नु। क्षणभरको मायापिरतीबाट प्रभावित भएर जोडी त बने तर त्यो कायम हुन नसकी वियोगमा परिणत भयो। आजभोलि छोटो समयमा आकर्षित भई बिहेबारी भएका केटाकेटीको सम्बन्ध लामो समयसम्म टिक्न नसकेर सम्बन्धविच्छेद भएका छन्। पथरीकी रिना बस्नेत र केराबारीकी रजिता दाहालको मृत्यु वैदेशिक रोजगारले निम्त्याएको विकृति हो। रिना १० वर्षको छोराकी आमा हुन्। वैदेशिक रोजगारले सरकारलाई दाम दिए पनि नेपालका अधिकांश परिवारलाई बदनामी, मानसिक यातना र पीडा दिएको छ। माथि उल्लिखित घटना र वारदात कतिपय न्यायको रोहमा छन् भने कतिपय प्रहरी अनुसन्धानमा विचाराधीन छन्। यस्ता विवादमा हत्या हो कि आत्महत्या या भवितव्य हो, अहिल्यै किटान गरी बोलिहाल्न मिल्दैन। यी विवाद न्याय प्राप्तिका रोहमा विचाराधीन छन्। अधिकांश मुद्दामा आम जनताले थाना, चौकी, अड्डाअदालत घेर्ने परिपाटी आएको छ। अन्य मुलुकमा वारदात हुन्छ, प्रहरीले अनुसन्धान गर्छ र न्यायालयले पे्रषित प्रमाणको परीक्षण सुरुदेखि अन्त्यसम्म गरी फैसला गर्ने गर्छन्। न्यायालयले दिएको फैसलालाई आम जनता वा वादीप्रतिवादी पक्षले शिरोधर गर्छन्। त्यहाँ शंकाउपशंकाको कुनै विवाद रहँदैन। बरु अदालतले प्रहरी अनुसन्धान अधिकारीले खोजी गरेका बखत सरोकारवाला उपस्थिति भई बयान वा बकपत्र गर्ने गर्छन्। सही तथ्य जे हो त्यसैको पुष्टि गर्ने प्रयास गर्छन्। हामीकहाँ कोही कसैको कसैसँग विश्वास छैन। सबैले सबैलाई अविश्वास गर्छ। तसर्थ, चाहे प्रहरी, प्रशासन वा अदालत होस्, कामकारबाहीमा पारदर्शी हुन जरुरी छ। भनसुन र दबाब आदिलाई कुनै सर्तमा स्वीकार गर्नु हुन्न। यसरी मुद्दा दर्ता गर्ने, अनुसन्धान गर्ने र फैसला गर्ने निकायप्रति अविश्वास गरी बस्नेलाई विश्वास गराउनेतर्फ परिणत गर्न आवश्यक छ। समाजमा महिला वर्ग प्रताडित भई समाज नै हिंसामय भएको अवस्थामा न त्यो समाज सुखी हुन्छ न त राष्ट्र नै सुखी हुन्छ। नेपालमा २०७४ सालमा मुलुकी ऐन अपराधसहितको घोषणापछि ज्यानसम्बन्धी कसुरको महलमा दफा १८५ राख्ने काम गरियो। आत्महत्या गर्न दुरुत्साहन दिन नहुने भन्ने प्रावधान राखिएको छ। अब यसको प्रयोग कसरी हुन्छ सो हेर्न बाँकी छ। वास्तवमा आत्महत्या विनादबाब वा विनातनाव हुँदैन। झन् महिला त अनेक प्रताडना भोगीभोगी बाँच्न गाह्रो भएपछि मात्र आत्महत्या गर्छन्। पीडकले जानीबुझी पीडा दिन्छ। मर्न विवश गराउँछ पीडकको पीडाले। तर, पीडक त्यसरी मार्न पाएकोमा सफलता हासिल भएको सम्झी दंग परी रमाएर बाँचेको हुन्छ। यो अन्याय हो तर यस दफाको गहन छलफल र व्याख्या गरेर मात्र प्रयोग गर्न आवश्यक छ। किनकि, कहिलेकाहीं यही दफाको प्रयोगले नकारात्मक प्रभाव पनि पार्न सक्छ। नेपालमा महिलाविरुद्ध हुने हिंसा रोक्न वा हिंसा गर्नेलाई सजाय दिन घरेलु हिंसा (कसुर सजाय) ऐन २०६६ को संशोधित २०७४ को ऐन बनेको छ। यसमा महिलाविरुद्ध हुने हिंसाको व्याख्या गरिएको छ। अपराध कस्ताकस्ता हुन्, त्यस्ता कार्य गरेबापत सजायको व्यवस्था गरी क्षतिपूर्तिको व्यवस्था पनि गरिएको छ। हामीकहाँ महिलाविरुद्ध हुने हिंसाको पहिलो कारण हो पुरुषप्रधान समाजको महिलाप्रतिको कठोर धारणा, पुरातन सोच, चिन्तन र प्रथा। दोस्रो दण्डहीनता र कानुनबमोजिम कारबाही सजाय नहुनु। पुरुषको तुलनामा महिलाले अन्याय पाएको विषयमा कारबाही गर्न प्रहरी पनि समाजमा सक्रिय भएको पाइँदैन। तेस्रो महिला हत्याको सिकार भई मरेकी छ भने उसमाथि परेको अन्यायमा न्याय दिन परिवार लागिपर्दैन। बरु पुरुषलाई सजायबाट जोगाउनेतर्फ लाग्छ। हत्या गरिएकी महिलाका हकमा केही समय समाजले बोले पनि पछि बिर्संदै जान्छ। महिला हिंसाको सवालमा जापान र कोरियाजस्ता मुलुकमा हिंसा घट्दै छ भन्ने सूचना प्राप्त हुनेबित्तिकै वारदात स्थलमा प्रहरी पुगी सुरक्षा प्रदान गर्ने गर्छन्। नेपालमा महिला विवादलाई लिएर प्रहरी कार्यालयमा महिला सेल स्थापना गरिएका छन्। उक्त सेलले प्रभावकारी नभई जबर्जस्ती मिलाउने काम गर्छ। मिलाउने काम नेता र पहुँचवालाको इशारामा गर्छ भन्ने धेरैको गुनासो छ। महिला अहिले पनि घर र परिवारभित्रै असुक्षित छन्। महिलामाथि हिंसा वा हत्या गर्न सरल छ। परिवारभित्र हिंसा वा हत्या हुँदा त्यसलाई लोप गर्न दबाब दिएर मुद्दा नचलाउन सकिन्छ भन्ने धेरैको सोच हुन्छ। पुरुषले महिलाविरुद्ध हात उठाउनु वा वीभत्स हत्या गर्ने कारण मनोवैज्ञानिक पनि छ। तसर्थ, कुनै हिंस्रक घटना महिलाविरुद्ध हुनु, हत्या वा अंगभंगका अपराध हुनुभन्दा घटना हुनबाट रोक्नु वा नियन्त्रण गर्नु उपयुक्त हुन्छ। तसर्थ महिलाविरुद्ध हुने हत्या, हिंसा, अन्याय र अत्याचार नियन्त्रण गर्न एउटा व्यापक अभियान सञ्चालन गर्न आवश्यक छ। प्रत्येक स्थानीय निकायमा एउटा मनोपरामर्श लिने व्यक्तिको खाँचो छ। स्थानीय निकायको न्यायिक समितिमा एउटा समाजसेवी प्रहरी र राजनीतिक व्यक्ति, त्यो पनि महिलासमेतको समिति रहन आवश्यक छ, जसले यस्ता विवाद समाधान गर्न सकोस्। महिला र पुरुषबीच सद्भाव र समानतासमेतको व्यवहार कायम गर्न सकोस्। प्रहरीमा हिंसाका सिकार भएका युवती नियुक्ति गरी सामाजिक प्रहरी सेवा गठन गर्ने। यो समूहले समाजमा भएका वा महिलाविरुद्ध हुने हिंसात्मक व्यवहार र गतिविधि पत्ता लगाई समाधान गर्ने प्रयास गरोस्। वैदेशिक रोजगारमा जाने पुरुषका महिला परिवार सदस्यको भेला बेलाबखतमा गराई आय र व्यय गर्ने वा धन सञ्चित गर्ने। सन्तान हुर्काउने तरिका र समाजका दलाल र पीडकसँग बच्ने उपाय र त्यस्ता हिंसामा पर्ने देखिए जानकारी लिई बचाउनेजस्ता उपाय स्थानीय निकायले गर्न आवश्यक छ। समाजमा महिला वर्ग प्रताडित भई हिंसामय भएको अवस्थामा न त्यो समाज सुखी हुन्छ न त राष्ट्र नै सुखी हुन्छ। यस कुराको मनन गर्दै हामीले महिलाविरुद्ध हुने सबै प्रकारका भेदभाव र हिंसा अन्त्य गरी सुखी राष्ट्र निर्माण गर्न जरुरी छ।"
समाज बुझाउने कि सामाजिक शिक्षा रटाउने,"भनिन्छ जो व्यक्ति आफ्नो समाज बुझेको हुन्छ उसको स्वीकार्य घेरा निकै फराकिलो हुन्छ, जसमा विविधतासहितको समवेशिता सहजै अटेको हुन्छ। आफ्नो समाज बुझ्न नसक्नेले समाज वा देशलाई माया गर्न सक्दैन। त्यसैले हरेक देशका शिक्षामा समाज बुझाउने विषय समेटिएको हुन्छ, जसको महत्त्व विद्यालय स्तरको शिक्षामा झनै बढी भेटिन्छ किनकि, यो जीवनको जग हाल्ने बेला हो। हरेक देशले उसको शिक्षा नीतिमा देश प्रेम बढाउने सोच राखेको हुन्छ। किनकि, देश प्रेम नभएसम्म देश विकास सम्भव छैन। विद्यालय तहका विषयमा समेत सामाजिक शिक्षा रहेको छ, जुन अनिवार्य पनि बनाइएको छ। तर समाज बुझाउन उक्त विषय रटाएर वा त्यसका आँकडा कण्ठ गराएर हुन्न, समाज डुलाउनु पर्छ। जब आफ्नो देशका समाज डुल्छन् अनि अनेक समाजका भौगोलिक अवस्थिति, सांस्कृतिक विशिष्टता र विविधता देख्छन् अनि मात्रै समाजका चुनौती र अवसर खोतल्न सक्छन् अनि हरेक समाजसँग माया बस्छ, जुन देश प्रेमको पहिलो आधार हो। यहाँ ठीक उल्टो गरिँदै छ। अचेल नाम चलेका प्रायः विद्यालयले विद्यार्थीलाई देशबाहिर घुमाउन लैजाने प्रचलन बढ्दो छ। दसैं बिदा, जाडो बिदा जस्ता समयमा आयोजना गरिने यस्ता भ्रमणले एकातिर स्कुले नानीबाबू आफ्नो परम्परा र संस्कृतिमा प्रत्यक्ष सहभागी हुनबाट वञ्चित हुन्छन् भने अर्कोतिर यसले समाजमा अदृश्य रूपले भ्रष्टाचार गर्ने वातावरणलाई प्रोत्साहित गर्छ। लगभग ६० हजारदेखि लाखौंसम्म रकम जोहो गर्न सहज हुन्न एक साधारण परिवारका लागि। विद्यालयका लागि खासै फरक नपर्ला एउटा विद्यार्थी सहभागी हुनु वा नहुनुले। तर, एउटा परिवारका लागि निकै पीडादायी हुन सक्छ। आर्थिक अभावका कारण भ्रमणमा सहभागी गराउन नपाउँदा त्यो बच्चाको अनुभूति के रहला ? के यस्ता भ्रमणको उद्देश्य पैसाको महत्त्व बुझाउनु हो ? साथै सहजरूपले आफ्नो परिवारको आवश्कता पूरा गर्न नसक्दा समाजमा आर्थिक भ्रष्टाचारका लागि हौसिने आधार निर्माण हुन्न भन्न सकिन्न। अर्को कुरा, एकातिर सरकार इन्टरनेटका विभिन्न साइट बन्द गर्ने घोषणा गर्छ। यसको उद्देश्य बालमस्तिष्कमा सेक्सप्रतिको गलत बुझाइ र प्रभाव नपरोस् अनि लैंगिक हिंसा पनि घट्न मद्दत पुगोस् भन्ने हो। तर, प्रत्येक वर्ष विद्यालयले विद्यार्थीलाई बैंकक, थाइल्यान्डजस्ता विभिन्न मुलुक घुम्न पठाउँछन्, जहाँबाट फर्केका विद्यार्थीहरू कति भाटमा कति खुला रूपले सेक्स गर्न सकिन्छ भन्ने सुनेर आउँछन्। जबकि तिनको उमेर नै जिज्ञासा र कूतुहलताले भरिएको हुन्छ। त्यसैले यस्ता भ्रमणको प्रभाव पछिसम्म के पर्न सक्छ भन्ने सहजै अनुमान गर्न सकिन्छ। यस्ता भ्रमणमा देखिएका ठूलाठूला भवन, सडक, मानवनिर्मित विकास संरचनाले सानै बेलादेखि बिदेसिने लालसा जन्माउँछ। विद्यार्थीकै खर्चभारमा घुम्न पाउने शिक्षक, ट्राभल एजेन्सी तथा विद्यालयलाई फाइदा पुगे पनि विद्यार्थीलाई के सिक्ला ? आफ्नो समाजका बारेमा बुझ्ला ? अहिले लगभग १२ कक्षासम्मको पढाइ सकिनासाथ देशबाहिर पढ्न जाने क्रम तीव्र छ। विद्यालयले गराउने यस्ता विदेश भ्रमण त्यतिबेला घुम्न सकिन्न र ? सामाजिक शिक्षा भनेको रटाएर होइन, समाज बुझाएर बुझाउने विषय हो। विद्यालयस्तरका बालबालिकालाई आफ्नै देशको भगौलिक सुन्दरता र विभिन्नता देखाउन जरुरी छ ताकि उसले हाम्रो देशमा बस्ने नागरिकको फरक परिवेश, पहिचान र अवस्था हेर्न सकोस्। तराईका विद्यार्थीहरू पहाडी समाज र पहाडी विद्यार्थीलाई तराई समाज घुमाएर भौगोलिक विकटता, निकटता र सामाजिक समस्या, कुप्रथा अनि विभेद बुझाउन सकिन्छ ताकि भोलि नीतिनिर्माण तहमा पुग्ने यो पुस्ताले आफ्नो माटोसुहाउँदो आवश्यकताअनुसार योजना बनाउन र कार्यान्वयन गर्न सकोस्। कतैबाट साभार गरिएको वा प्रभाव परेको नभई आफ्नै कार्ययोजनाअनुसार विकास निर्माणका कार्य गर्न सकियोस्। यति मात्रै होइन, नेपालीनेपालीबीचको सम्बन्धको संवेदनशीलता बुझ्दै र घनिष्टता जोगाउँदै अपनत्वको जगमा देश निर्माण गर्ने आधार तयार गर्न सकिन्छ। एउटा विद्यार्थीले पसलमा किन्ने चामलको पछाडि किसानको मेहनत र पसिना देख्दैन, पैसा दिन्छ अनि चामल किन्छ। त्यो चामलको बोरा पसलसम्म आइपुग्ने प्रक्रिया उसलाई थाहा हुँदैन। त्यो सम्पूर्ण प्रक्रियाका पछाडि एक किसानको योगदान र संघर्ष उसले महसुस गर्न सक्दैन। यो पर्दापछाडिको वास्तविक चित्र देखाउने नै शिक्षा हो, जसमा राष्ट्रिय शिक्षा नीति, एक विद्यालय र शिक्षकको महत्त्वपूर्ण भूमिका हुन्छ। एक किसानको मेहनत र दुःखको अनुभव गर्न उसले समाज डुल्नुपर्छ। ताकि भोलिका दिनमा चाहे नीति निर्माण तहमा बसून् वा वित्तीय क्षेत्रलाई अँगालून् वा राजनीतिमा लागून्, उसले किसानको हितका लागि किन र कसरी सोच्ने भन्ने कुरा स्पष्ट हुन्छ ? विश्व इतिहास हेर्ने हो भने आर्थिक र सामाजिक रूपान्तरणमा फट्को मारेका देश बनाउनेहरू देशलाई माया गर्नेहरू रहेका भेटिन्छन्। चाहे औपचारिक शिक्षा होस् वा अनौपचारिक, यसको मुख्य उद्देश्य भनेको संवेदनशील बनाउने, सही दृष्टिकोण निर्माणमा सघाउने तथा अवसर र चुनौती सम्हाल्ने क्षमताको विकास गराउने रहेको हुन्छ। त्यसैअनुरूप विषयवस्तुको छनोट र पढाउने शैली अपनाइन्छ। विद्यालयस्तरको पाठ्यपुस्तकमा सामाजिक शिक्षाको मुख्य उद्देश्य पनि त्यही हो। समाज बुझाउने, सामाजिक परिवर्तनलाई बुझ्न सक्ने दृष्टिकोण निर्माणमा सघाउने अनि उपलब्ध अवसर र चुनौतीको पहिचान र उपयोग गर्दै सामाजिक रूपान्तरणमा सक्रिय भूमिका खेल्न सक्ने बनाउने। त्यसैले हामीले सामाजिक विषय मात्र तथ्य र तथ्यांकको सम्मि श्रण होइन भनी बुझ्नु जरुरी छ। कसैको जीवनी पढाउनुको उद्देश्य त्यस व्यक्तिसँग सम्बन्धित तिथिमिति रटाउने नभएर उक्त समाजको इतिहास बुझाउनु रहेको हुन्छ। अर्थात् कस्तो सामाजिक परिवेशमा कस्तो व्यक्तिको जन्म हुन्छ अथवा समाजीकरणको प्रभाव व्यक्तिको व्यक्तित्व र घटनाक्रममाथि कसरी परेको हुन्छ त्यो बुझाउने हो नि। त्यसैले सामाजिक शिक्षा भनेको रटाएर होइन, समाज बुझाएर बुझाउने विषय हो। शैक्षिक भ्रमणहरूको असाध्यै महत्त्व हुन्छ। किनकि, एउटा भ्रमणले दसवटा किताबबराबरको ज्ञान दिन्छ तर भ्रमणको ठाउँ, उद्देश्य र परिवेशले निकै महत्त्वपूर्ण भूमिका खेलेको हुन्छ। अहिलेका पुस्ता त्यसै पनि धेरै जिज्ञासु छन् र साथै तर्कपूर्ण पनि छन्, जसलाई चुपचाप जे लेखेको छ त्यही मात्रै बुझ भन्नु राम्रो होइन। विभिन्न स्रोतबाट जानकारी पाउन सकिने यस युगमा विद्यालय तहमा सामाजिक शिक्षा रटाएर होइन नेपालका विविध समाज डुलाएर बुझाउन जरुरी छ झा समाजशास्त्री हुन्।"
"लिभरपुलमाथि बार्सिलोनाको सानदार जित, ७ मिनेटमा मेसीको २ गोल",बार्सिलोना : युरोपियन च्याम्पियन लिग अन्तर्गत सेमीफाइनलको पहिलो लेग खेलमा स्पेनिस क्लब बार्सिलोनाले बलियो प्रतिद्वन्द्वी इङ्लिस क्लब लिभरपुलमाथि सानदार जित निकालेको छ। घरेलु मैदानमा लिभरपुललाई ३० ले पराजित गरी फाइनल प्रवेशका लागि बलियो दाबीदारी प्रस्तुत गरेको हो । बार्सिलोनाको जितका लागि मेसीले २ र सुवारेजले १ गोल गरे। निकै प्रतिस्पर्धात्मक खेलमा लिभरपुलले बार्सिलोनालेभन्दा बढी समय बल आफ्नो कब्जामा राखेको थियो । तर बार्सिलोनाविरुद्ध स्कोर गर्न नसक्दा गत सिजनको फाइनलिस्ट लिभरपुल फराकिलो हार व्यहोर्न बाध्य भयो । खेलको २६ औं मिनेटमा लुइज सुवारेजले गोल गरी टोलीलाई अग्रता दिलाएका थिए। पहिलो हाफ १० ले अगाडी रहेको बार्सिलोनाका लागि मेसीले ७५ औं मिनेटमा दोस्रो गोल गरे । त्यसको ७ मिनेपछि नै ८२औं मिनेटमा मेसीले अर्को गोल गरी बार्सिलोनाका लागि फराकिलो अन्तरको जित निश्चित गरिदिए । मेसीले बार्सिलोनाका लागि ६०० औं गोल गरेका छन्। बलियो टोली लिभरपुलले बार्सिलोनाविरुद्ध पटकपटक आक्रमण गरेको थियो । तर उसले गोलका लागि गरेका सबै प्रयास असफल भए । दोस्रो लेगको खेल मे ८ मा लिभरपुलको घरेलुमैदानमा हुँदैछ । च्याम्यिन लिग सेमीफाइनलको अर्काे खेलमा बुधबार डच क्लब आजाक्सले इङ्लिस क्लब टोटनह्याममाथि पहिलो लेगमा १० को जित निकालेको थियो
