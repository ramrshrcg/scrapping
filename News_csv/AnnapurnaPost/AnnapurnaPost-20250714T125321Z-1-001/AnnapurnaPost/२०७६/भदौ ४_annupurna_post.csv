शीर्षक,विवरण
नेपालभारत सीमा सम्झौता,"केही महिनाअघि विकास अध्ययनमा स्नातकोत्तर अध्ययनरत विद्यार्थीका साथमा कोराला नाकाको अध्ययन गर्न मुस्ताङको लोमांथाङ पुगेर बास बसिरहँदा एकजना स्विस नागरिक र रसुवाको टिमुर निवासी उनका टुर गाइडबीचको भलाकुसारीले ध्यान आकर्षित गर्यो। उनीहरू नेपालका दुई छिमेकीका बारेमा चर्चा गरिरहेका थिए। स्विस नागरिकलाई रसुवाली भाइ भन्दै थिए, चीनले हामीलाई आवतजावतमै विस्तारै समस्या सिर्जना गर्दै आएको छ भने भारत त दिनानुदिन हाम्रो सिमानाका पिलर नै सारेर दुःख दिइरहेको छ। त्यसको केही हप्तापछि काठमाडौंमा भएको एउटा उच्चस्तरीय कार्यक्रममा परराष्ट्रमन्त्री समेत रहिसकेका डा रामशरण महतले नेपाल र भारतबीच रहेको सीमा विवादका विषयमा मुख खोल्दै भन्नुभयो, मैले भारतीय समकक्षी जसबन्त सिंहलाई सीमा विवाद टुंग्याउन आग्रह गर्दा नेपाल र भारत जस्ता असल छिमेकीका बीचमा पनि यस्ता समस्या छन् भन्ने मैले त सोचेको पनि थिइन्। यी दुई प्रतिनिधि घटना विश्लेषण गर्दा नेपालीहरू जसको नेपाल र भारतबीच रहेका सिमाना र सीमा स्तम्भहरूसँग खासै सरोकार छैन, उनीहरूको भारतविरोधी धारणाको एउटा प्रमुख कारक भनेको आजसम्म पनि सुल्झाउन नखोजिएको या नसकिएको सीमा विवाद हो। ती रसुवाली युवाले खासमा नेपाल र भारतका कुनै पनि सिमाना घुमेका रहेनछन् तर नेपाल खासगरी काठमाडौंमा चर्चा गरिने सीमा विवादबाट उनले भारतका विषयमा धारणा बनाएका छन्। देशको सिमाना एउटा संवेदनशील विषय भएका कारण त्यसले जनतालाई छिटो छुने कुरा असामान्य नभएको परिस्थितिमा ती युवाको प्रतिक्रिया अस्वाभाविक होइन। यसरी नेपालमा जनजनमा चर्चा हुने सीमा समस्या परराष्ट्रमन्त्रीको पदमा आसीन डा महतका भारतीय समकक्षी सिंहले पत्याउनै नसक्ने अवस्थामा कसरी रह्यो होला, यो अर्को चासोको विषय हो। नेपालले उच्चस्तरका छलफलमा यो विषयलाई महत्त्वका साथ प्रस्तुत गर्न नसकेको नै यो प्रकारको अज्ञानताको मुख्य कारण हो भन्न सकिन्छ। डामहत जस्तै केहीले उच्चस्तरमा यो समस्या कहिलेकाहीं उठाउने गरेको भए पनि त्यसका बारेमा मुद्दा उठाउनेहरूले नै पछि फलोअप नगर्ने या गर्न नभ्याउने, त्यो विषय राज्यको प्राथमिकतामा नपर्ने आदि कारणले होला विशेष सम्बन्ध भएका दुई अति असल छिमेकी बीच आजसम्म सीमा सम्झौता भएको छैन। यस बीचमा दुई देशका परराष्ट्रमन्त्री स्तरमा रहेको नेपालभारत संयुक्त आयोगको पाँचौं बैठक बस्दैछ। दुई छिमेकीका बीचको सबैै विषयमा छलफल र निर्णय लिनसक्ने गरी दुई सरकारले १९८७ मा गठन गरेको र नेपाल र भारतबीचको सबभन्दा उच्चस्तरीय यो बैठक नेपालमा वामपन्थीले नेतृत्व गरेको दुईतिहाइको सरकार र भारतमा नरेन्द्र मोदीले दोस्रो कार्यकालका लागि जनमत लिएपश्चातको पहिलो बैठक पनि हो। राष्ट्रवाद को जगमा नेपालका वामपन्थीले लिएको जनमत र छिमेक प्रथम भनेर अघि बढ्न खोजेको मोदी सरकार दुवैले नेपाल र भारतका बीचको लामो समयदेखि प्राथमिकतामा नपरेको तर सधंै दुई देशबीचको सम्बन्ध बिगार्न कामयावी रहेको सीमा समस्या हल गर्ने दिशामा अग्रसर हुन आवश्यक देखिन्छ। भूमिका देखाउन नसकेका भनी आलोचित मन्त्री प्रदीप ज्ञवालीले सीमा समस्याको निकास दिए भने यो देशहितमा गरिएको एउटा प्रशंसनीय काम हुनेछ। दुई देशका बीचमा भएका सीमासम्बन्धी काम र प्रगति हेर्दा ९७ प्रतिशत सीमाको विषयमा दुवै सरकारका सर्भे टिम सहमतिमा पुगेर हस्ताक्षर नै गरिसकेको धेरै वर्ष भइसकेको अवस्था छ। सर्भेसँगै दुवै देशका सुरक्षा संयन्त्रले नेपाल र भारतको सीमा स्तम्भलाई वैज्ञानिक ढंगले नक्सांकन गरिसकेको र यसले गर्दा विवाद भएका क्षेत्रमा बाहेक अन्यन्त्र अब भविष्यमा कुनै प्रकारको सीमा विवाद हुन नसक्ने बताइरहेका छन्। बाँकी दुईदेखि तीन प्रतिशत काम टुंग्याउन नसकेका कारण सीमा सम्झौता नभएको र त्यसका आधारमा माथि वर्णन गरिएका रसुवाली युवामा देखिने छाप आज पनि धेरै नेपालीका मन मस्तिष्कमा ताजै छ। सरकारको तहमा सीमा सम्झौता नभइदिँदा सर्भे टिम तथा अन्य सरकारी निकायले गरेका काम पनि एकातिर आझेलमा परिरहेको छ भने अर्कोतिर आज पनि दर्जनौं स्थानमा सीमा विवाद रहेको भनेर भाषण गर्न र लेख्न मसला मिलिरहेको छ। वर्षौंअघि सकिने यी काम सम्पन्न गर्न विगतका सरकारहरूले किन सकेनन् होला, त्यो विषय आफैंमा पेचिलो छ। तर, आज प्रचण्ड जनमतसहितको बलियो सरकारले यो मामलामा छलफल चलाएर सीमा सम्झौतामा औपचारिक हस्ताक्षर गर्न ढिलाइ गर्न हुँदैन। यसअघि नेपाल र चीनबीच सीमा सम्झौता गर्दा अपनाएका कतिपय आपसी लेनदेनका तरिका र नेपाल र भारतबीच विवादित भनिएका स्थलहरूको विद्यमान प्रकृतिलाई आधार बनाएर जान सकिन्छ। सबैलाई थाहै छ, ती बाँकी भनिएका २, ३ प्रतिशतमध्ये १९६२ देखि विवादित कालापानी र १९७६ मा दुवै देशले सहमति गरेर त्यहाँको जग्गालाई यथास्थितिमा राखेको सुस्ताको भूभाग नै मुख्य हुन्। कालापानीका सन्दर्भमा चीनका लागि पूर्व राजदूत रहेका महेश मास्केको भनाइ विचारणीय लाग्यो। मन्त्री स्वयं उपस्थित रहेको पराराष्ट्र मन्त्रालयको एक कार्यक्रममा बताइएअनुसार नेपालसँग अहिले सुगौली सन्धिअनुरूप तयार गरिएको महाकाली नदी सिमाना भएको आधिकारिक नक्सासमेत छैन। कसका कारण यी दस्ताबेज गायव भए, यो खोजीको विषय हो। तर, भारत र चीनले आपसमा सामरिक महत्त्वका लागि उपयोग गरिरहेको कालापानी र लिम्पियाधुरा विनातयारी र विनाप्रमाण मात्र फिर्ता चाहियो भनेर गरिने अडान बालहठसिवाय केही देखिन्न। बरु १९६० को दशकमा नेपाल र चीनले गरे झैं विवादितमध्ये नेपालले यो यो लिने र भारतले यो छाड्ने भनेर लेनदेन गर्न बुद्धिमानी हुन्छ। जहाँसम्म सुस्ताको सन्दर्भ छ, प्राध्यापक लोकराज बरालको संयोजनमा नेपालभारत खुला सिमानाको अध्ययनका सन्दर्भमा लेखक स्वयं पनि सुस्ता गएर त्यहाँको वस्तुस्थिति अध्ययन गरेको र यत्रतत्र प्रकाशित भएका निचोडले यो भन्छ कि सहायक प्रहरी निरीक्षकको कमाण्डमा नेपाल प्रहरी, इन्स्पेक्टरको कमाण्डमा सशस्त्र प्रहरी र ७ जना शिक्षकसहितको एउटा प्राथमिक विद्यालय रहेको उक्त भूमी सरसर्ती हेर्दा र समाधान गर्न चाहँदा नेताहरूले सोचेको जस्तो जटिल देखिन्न। सुस्ताको करिब सात हजार हेक्टर जग्गामा रहेको यो प्रकारको नेपाल देशको उपस्थितिले अब यसलाई विवादित भनिरहन मिल्छ कि मिल्दैन ? सो बस्तीबाट अलिक पर रहेको सानो खोल्सो पारीबाट मात्र भारतीय सशस्त्र सीमा बलले आफ्नो उपस्थिति देखाएको आधारलाई हेर्दा पनि भारतले नारायणी नदीको अर्कोतर्फ पनि नेपालको भूभाग रहेको स्वीकारेको मान्न सकिन्छ। अबको विषय भनेको त्यो बस्तीलाई सरकारी तवरवबट पनि आधिकारिकता दिलाउने र वर्षौंदेखि यथास्थितिमा खाली राखिएको अरू जग्गाको व्यवस्थापन हो। यसमा दुई देशको अति सौहाद्रपूर्ण सम्बन्ध लाई प्रयोग गरी तुलनात्मक रूपमा भारतभन्दा सानो र कमजोर छिमेकीका नाताले भारतलाई तिमीले यति भूमि हामीलाई देऊ, ठूलो छाती गर भनेर पनि बार्गेनिङ गर्न सकिन्छ। भारतसँग कुनै समस्या या मुद्दा छैनन्, केही विषय छन् भन्ने उदार भनाइ राख्ने प्रधानमन्त्रीले यसबारेमा कति सहयोग गर्लान्, त्यो सरकारले जानोस्। तर, व्यवहार र विचारमा शालीन देखिए पनि परराष्ट्रमन्त्रीका हैसियतले खासै भूमिका देखाउन नसकेका भनी आलोचित मन्त्री प्रदीप ज्ञवालीले सीमा समस्याको निकास दिन सक्दा यो देशहितमा गरिएको एक प्रशंसनीय काम हुनेछ। नाकाबन्दीको योजनाकार भनेर आलोचित भारतीय विदेशमन्त्रीका लागि पनि नेपालमा आफ्नो इमेज सुधार्ने यो उचित अवसर हुनेछ।"
चीनसँगको सम्बन्धलाई यसरी पनि हेर्ने कि ?,"विश्वको चौथो ठूलो देश र दोस्रो ठूलो अर्थतन्त्र चीनको भूगोल, जनसंख्या र कूल गार्हस्थ उत्पादनको तुलनामा नेपाल क्रमशः ६५, ४८ र ५०० गुणाको हाराहारीमा सानो छ। यस्तैयस्तै अंकको कसीबाट दाँजेर नेपालचीन सम्बन्धलाई तरुलढुंगाको सनातनी आयाम (तत्कालीन समय र सन्दर्भमा ठीक रहेको) बाट बुझ्ने हाम्रो चिन्तन परम्पराको मूल प्रवृत्ति बन्न गयो। यसरी शक्तिका आधारमा राष्ट्रहरूलाई सानोठूलो, शक्तिशालीदुर्वल भनी व्याख्या अन्तर्राष्ट्रिय सम्बन्ध अध्ययन गर्ने अनेकमध्येको एक यथार्थवादी स्कुलले गर्ने गर्छ। यस कोणबाट नेपालले छिमेक सम्बन्ध हेर्दा लघुताभास मात्र हुन्छ र राष्ट्रिय मनोबल कहिल्यै माथि उठ्दैन। सही दृष्टिकोण के हुन्छ भने विश्वका सबै राष्ट्र शक्तिशाली र सम्पन्न छैनन्, विश्व राजनीतिमा राष्ट्रहरूले आफ्नो भिन्न भूमिका पहिचान र परिभाषित आफैंले गर्ने हो, आफ्नो भ्यालु क्रियट गर्ने हो। यसरी सोच्दा नेपालचीन बहुआयामिक सम्बन्ध हेर्ने अर्को आयामलाई राज्यले प्रवद्र्धन गर्नुपर्ने देखिन्छ त्यो हो नेपाल र चीनको तिब्बत स्वशासित क्षेत्रबीचको सम्बन्ध। हामीले बेइजिङबाट हेर्दा नेपाल सानो देखिएला, तर तिब्बतको आँखाबाट नेपाल हेर्ने हो भने चीनका लागि नेपालको महत्त्वको उत्साहप्रद चित्र देखिन्छ। नेपाल तिब्बतको सबैभन्दा ठूलो निर्यात बजार हो। सन् २०१८ मा तिब्बतको कूल वैदेशिक व्यापारको आधाभन्दा बढी हिस्सा नेपालले ओगटेको थियो। सन् २०१९ को पहिलो पाँच महिनामा तिब्बतको कूल निर्यातको ९९८ प्रतिशत निर्यातको गन्तव्य नै नेपाल रह्यो। सन् २०१९ मा तिब्बतले वैदेशिक व्यापार १० प्रतिशतले र सीमा व्यापार ३० प्रतिशतले बढाउने लक्ष्य राखेको छ, जसको ठूलो हिस्सा नेपाल आउने प्रस्टै देखिन्छ। हाल ३४ लाख जनसंख्या रहेको तिब्बतका लागि तीन करोडको हाराहारी जनसंख्या रहेको नेपाल झन्डै १० गुणा ठूलो बजार हुने भएकाले तिब्बतको समृद्धिको यात्रामा नेपाल सधैं महत्त्वपूर्ण साझेदार रहिरहने देखिन्छ। त्यसैगरी सन् २०१८ को रिपोर्टअनुसार ६५५८ हजार अमेरिकी डलर प्रतिव्यक्ति आय पुगेको तिब्बतको बजार माग बुझ्न सक्यो भने नेपालले निर्यात बजार विस्तार गर्न सक्नेछ। चीनको प्राथमिकता : तिब्बतको विकास र समृद्धि चीनको विकासको दर्शन जनमुखी विकास हो। तिब्बतको विकासलाई खुलापन (ओपेनिङ अप) र वैदेशिक सहकार्यबाट अलग गर्न सकिँदैन। आइसोलेसन त यस क्षेत्रको विकासमा वाधा पुयाएर पुरानो तिब्बतमा सयौं वर्ष चलेको थिओक्रेसी अन्तर्गतको सामन्ती दासत्वको पूर्वसर्त हुने गथ्र्यो भनेर कात्तिक ५, २०७० मा जारी तिब्बतको विकास र प्रगति शीर्षकको श्वेतपत्रबाट चीनले विश्वसामु तिब्बतको विकासको दिशाबारे घोषणा गरिसकेको छ। चार महिनाअघि मात्र सार्वजनिक अर्को श्वेतपत्रमा तिब्बतलाई खुला गर्दै जाने नीतिलाई चीनले थप प्रस्ट्याएको छ। बेल्ट एन्ड रोड इनिसियटिभ (बीआरआई) मा सहभागिताअन्तर्गत बांग्लादेशचीनभारतम्यानमार इकोनमिक कोरिडोर (बीसीआईएम) र ट्रान्स हिमालयन इकोनमिक कोपरेसन जोन मार्फत तिब्बत सरकारले दक्षिण एसियासँग खुला हुने योजना तर्जुमा गरेको छ। तिब्बत स्वशासित क्षेत्रको सिमाना नेपालबाहेक भारत, भुटान र म्यानमारसँग जोडिएको छ। ९० को दशकदेखि नै चर्चामा रहेको बीसीआईएम भारतको अरुचिका कारण अघि बढ्न सकेको छैन। बीआरआईको ६ अन्तर्राष्ट्रिय इकोनमिक कोरिडोरमध्येको एक बीसीआईएमलाई यसै वर्ष सम्पन्न बीआरआईको दोस्रो अन्तर्राष्ट्रिय फोरमपश्चात् जारी आयोजनाहरूको सूचीबाट चीनले हटाएको छ। यसर्थ, बीसीआईएम तत्काल अघि बढ्ने सम्भावना देखिँदैन। चीन र भुटानबीच कूटनीतिक सम्बन्ध नै छैन भने म्यानमार दक्षिणपूर्वी एसियाली देश हो। तसर्थ, तिब्बतका लागि दक्षिण एसियासँग भूसम्पर्क स्थापित गर्ने सबैभन्दा उत्तम विकल्प नेपाल नै हुन आउँछ। चीनको तिब्बत र नेपालबीच पुनः बाक्लिँदो अन्तक्रिया भूपरिवेष्ठित नेपालको उत्तरतिरबाट विश्वसँग जोडिने प्रयास र भूपरिवेष्ठित तिब्बतको दक्षिणतिरबाट विश्वसँग जोडिने प्रयासले नेपालचीन सम्बन्ध नयाँ युगमा प्रवेश गर्दै छ। ल्हासामा एक मात्र विदेश नियोगका रूपमा नेपालको महावाणिज्य दूतावास रहिरहेको नेपाल ठूलो र बलियो भएर होइन, तिब्बतको समृद्धि र विश्वसँगको अन्तर्क्रियामा नेपालले राख्ने महत्त्वका कारणले हो भन्ने अनुमान गर्न कठिन छैन। हाल तिब्बतमा रहेका चार खुला बन्दरगाहमध्ये तीन नेपालकै लागि खुला छन्। सेप्टेम्बर २००९ देखि नेपाल र चीनको तिब्बतबीच व्यापार सहजीकरण कमिटी निर्माण गरी व्यापार वृद्धि गर्नेबारे छलफल हुँदै आएको छ। त्यसैगरी, तिब्बत स्वशासित क्षेत्रका साथै सिछ्वान, युनान, छिङहाई र अन्य प्रान्तहरूसँग व्यापार, लगानी, पर्यटन तथा अन्य क्षेत्रमा सहकार्य अभिवृद्धिका लागि प्रोत्साहित गर्न चिनियाँ पक्ष सहमत भएको गत साल प्रधानमन्त्री ओलीको चीन भ्रमणका बेला दुई देशबीच जारी संयुक्त वक्तव्यमै उल्लेख थियो। दुई देशबीचको सुमधुर सम्बन्धमा जनस्तरको सम्बन्धको महत्त्वपूर्ण भूमिका हुने भएकाले चीनको तिब्बत र नजिकका अन्य प्रान्तहरूले सिस्टर सिटी घोषणा गर्दै गएका छन्। विगत केही वर्षदेखि चीन भ्रमणमा जाने नेपाली नेतृत्वको यात्रा कार्यक्रममा चीनले ल्हासालाई समावेश गर्ने गरेको छ। नेपालले भने तिब्बतको नेतृत्वलाई नेपाल भ्रमण गराउन सकेको छैन। आदानप्रदानलाई दोहोरो बनाउन तिब्बतको नेतृत्वगणलाई नेपाल भ्रमणमा नियमित आउने परिपाटी बसाल्नुपर्छ। यस्ता संवादका विशिष्ट फाइदा छन्। सानो आकारको तयारीले पुग्छ भने ठूलो सम्झौताहरूको पहिचान गर्नुपर्ने दबाब रहँदैन। त्यसका बाबजुद नीति निर्माणमा महत्त्वपूर्ण भूमिका खेल्ने नेतृत्वसँग आफ्ना कुरा राख्न र उनको कुरा सुन्ने अवसर पाइन्छ। चिनियाँ कम्युनिस्ट पार्टीले तिब्बत स्वशासित क्षेत्रलाई निकै महत्त्व दिने गर्छ। परिणामस्वरूप पछिल्ला २६ वर्षदेखि तिब्बतले दोहोरो अंकको आर्थिक वृद्धिदर हासिल गर्दै आएको छ। राष्ट्रपति सी चिनफिङअघिका राष्ट्रपति हु चिन्थाओ सन् १९९२ मा स्थायी समितिमा निर्वाचित हुनुअघि चार वर्ष तिब्बतमा जिम्मेवारी सम्हालेका थिए। चिनियाँ कम्युनिस्ट पार्टीको हालको २५ सदस्यीय पोलिटब्युरोमा कम्तीमा तीनजना तिब्बतमा लामो समय बिताएका प्रभावशाली नेतृत्व छन्। विभिन्न जिम्मेवारीमा तिब्बतमा झन्डै २५ वर्ष बिताएका याङ स्याओतु हाल शक्तिशाली मानिने राष्ट्रिय पर्यवेक्षण आयोगको उपसचिव छन्। हाल सिन्च्याङका पार्टी सचिव रहेका छन् छ्वान्गुओ सन् २०१११६ सम्म तिब्बतका पार्टी सचिव थिए। चीनको नेपाल नीतिनिर्माणमा तिब्बतले मुख्य भूमिका खेले झंै नेपालले पनि चीन नीतिभित्र तिब्बत स्वशासित क्षेत्रलाई फोकस गर्दा सहज हुन्छ। त्यस्तै यो गन्थनमा उल्लेख गर्नैपर्ने नाम हो हु छुन्ह्वा। हाल चीनका चारमध्येका एक उपप्रधानमन्त्री रहेका ५६ वर्षीय हुले राजनीतिक जीवनको झन्डै २० वर्ष तिब्बतमा बिताएका छन्। उनलाई पार्टीको आगामी नेतृत्वको रूपमा चीन जानकारहरूले हेर्ने गरेका छन्। तिब्बतको माथिल्लो तहको जिम्मेवारी सम्हाल्ने नेतृत्वले नेपालसम्बन्धी राम्रो जानकारी राख्छन् भन्ने मान्यता राख्दा अतिशयोक्ति नहोला। तिब्बतको नेतृत्वसँग नियमित सम्पर्क र सम्बन्ध स्थापित गर्नतिर सरकारले उच्च प्राथमिकता दिने हो भने नेपाललाई नजिकबाट बुझेको नेतृत्व पार्टी केन्द्रमा समेत हुने हुँदा नेपालचीन सम्बन्धलाई थप मजबुत बनाउँछ। ३ ट्रान्स हिमालयन कनेक्टिभिटीमा सुरक्षा फ्याक्टर ? तिब्बतको सुरक्षा चासो नै नेपालचीन सम्बन्धको प्रमुख पक्ष हो भन्ने भाष्यलाई माथिका आर्थिक आँकडा र कनेक्टिभिटीका पहलबारेका तथ्यले आंशिक सत्य भएको सावित गर्छन्। १,४१४ किमि लामो सिमाना र २० हजार बढी तिब्बती रहेका कारण नेपाल बेइजिङको सुरक्षा राडारमा पर्छ नै। तर, सुरक्षा चासो स्थिर अवयव होइन र स्थायी पनि हुँदैन। नेपालले एक चीन नीतिलाई दृढतापूर्वक अँगाल्दै आएको छ। त्यसैगरी नेपाली भूमिमा चीनविरोधी गतिविधि हुन नदिन काठमाडौंले शून्य सहनशीलताको नीति अपनाउँदै आएको छ, जसलाई नेपाली पक्षसँगको उच्चस्तरीय भेटघाटमा चिनियाँ नेताहरूले सराहना गर्छन्। रक्षा तथा सुरक्षा क्षेत्रमा द्विपक्षीय मात्र होइन, बहुपक्षीय मञ्चहरूसमेत उपयोग गरी दुई देशले सहकार्य सघन बनाउँदै लगेका छन्। चीनले आफ्नै आवश्यकताका कारण दक्षिण ढोका खोल्दै जाने निर्णय गरेको हो। अर्थतन्त्रलाई क्रमशः सुधार र खुला गर्दै जाने चीनको चालीस वर्षदेखि जारी नीतिमा तिब्बतको सुधार र खुलापन पनि स्वतः पर्न आउँछ। त्यस्तै समाजवाद निर्माणलाई पूर्णता दिने चीनको राष्ट्रिय रणनीतिको दुई शतकीय लक्ष्य हासिल गर्न पनि तिब्बतको विकास र खुलापन अपरिहार्य हुन्छ। त्यसैगरी, चीन तिब्बतसम्बन्धी अनर्गल प्रचारलाई चिर्न चाहन्छ। त्यसैले होला, चिनियाँ कम्युनिस्ट पार्टीको नेतृत्वमा तिब्बतले आर्थिक, सामाजिक, पर्यावरणीय आदि विकासका विभिन्न सूचकांकमा गरेको तीव्र प्रगतिबारे विश्व जनमतलाई सुसूचित गराउन पछिल्ला तीन दशकमा बेइजिङले १३ वटा श्वेतपत्र सार्वजनिक गरिसकेको छ। यो संख्या अन्य क्षेत्रको तुलनामा सबैभन्दा बढी हो। तिब्बतको सुरक्षा चासो र भारतको सुरक्षा संवेदनशीलताका कारणले बेइजिङले तिब्बतलाई दक्षिण एसियासँग जोड्ने गेट्वेका रूपमा विकास गर्छ भन्ने एकाथरी विदेशी तथा स्वदेशी विश्लेषकलाई एकादेशको कथा लाग्छ। हामीले के बिर्सनु हुन्न भने आधा शताब्दीअघि नै चीनले कोदारीलाई काठमाडौंसँग जोडेको हो। पछि त केरुङकाठमाडौं सम्पर्क पनि थपिएको छ। अरनिको राजमार्ग निर्माण गर्दा दक्षिण छिमेकीले व्यक्त गरेको सुरक्षा चिन्तालाई सम्बोधन गर्ने प्रयासमा तत्कालीन राजा महेन्द्रले साम्यवाद ट्याक्सीबाट नेपाल आउने छैन भनेका थिए। वर्तमान नेतृत्वले उसलाई फेरि भन्नुपर्ने भएको छ जनमुक्ति सेना रेल चढेर नेपाल आउने छैन। फेरि पहिलो चरणमा आउने भनेको मालवाहक रेल हो। सीमा व्यापार प्रवद्र्धन गर्न सडकको माध्यमबाट तिब्बतलाई दक्षिण एसियासँग जोड्ने गरी कम्मोडिटी प्यासेजवे निर्माण गरिरहेको जानकारी चीनले २०७० कात्तिकमा सार्वजनिक श्वेतपत्रमै उल्लेख गरेको छ। रूसलाई मंगोलिया हुँदै चीनसँग जोड्ने गरी सञ्चालनमा रहेको ट्रान्समंगोलियन रेल वे पनि मालवाहक मात्र हो। नेपाल र तिब्बत स्वशासित क्षेत्रबीच बढ्दै गएको यो अन्तर्क्रिया यस शताब्दीको नवीन परिघटना हो। बहुआयामिक कनेक्टिभिटीका आयोजनामार्फत नेपालचीनबीच सहकार्य विस्तारित हुँदै जाँदा अन्तर्निर्भरता पनि बढ्दै जानेछ। विशाल चीनसँगको अन्तर्क्रियामा नेपालले आफ्नो नीतिको फोकल रिजन तय गर्नु श्रेयष्कर हुनेछ। चीनको नेपाल नीतिनिर्माणमा तिब्बतले मुख्य भूमिका खेले झंै नेपालले पनि चीन नीतिभित्र तिब्बत स्वशासित क्षेत्रलाई फोकस गर्दा सहज हुन्छ। उपाध्याय चीनस्थित सान्तोङ विश्वविद्यालयबाट अन्तर्राष्ट्रिय राजनीतिमा विद्यावारिधि गर्दैछन्।"
राज्यको साख र विश्वविद्यालयको नेतृत्व,"पहिलेदेखि बिग्रे भत्केका र बिग्रन भत्कन लागेका संस्था बचाएपछि मात्र राज्यद्वारा गठित हुने अन्य संस्थाप्रति जनविश्वास बढ्ने छ। विगत तीन दशकको इतिहासमा प्रजातन्त्र, लोकतन्त्र र गणतन्त्रको यात्रा तय गरिरहँदा राजनीतिक परिवर्तनको सन्दर्भमा नेपालले विश्वमै एक नमुना र ज्वलन्त दृष्टान्त प्रस्तुत गरेको छ। सक्रिय एवं निरंकुश राजतन्त्रका विरुद्ध भएको आन्दोलन (२०४६०४७) को सफलता र संविधानसभा हुँदै गणतन्त्र स्थापनाका लागि भएको सशस्त्र विद्रोह, जनसंघर्ष र जनआन्दोलन (२०६२०६३) मा मुलुकमा जरा गाडेर बसेको राजतन्त्रको महल गर्लम्म ढल्नु, जनयुद्धका नाममा भएको सशस्त्र विद्रोहको कुशल अवतरण हुनु र संविधानसभाबाट गणतन्त्रात्मक संविधान बन्नु जस्ता परिघटना विश्व समुदायका लागि नै अनुकरणीय, आश्चर्यजनक र अद्भूत बनेका छन्। संयुक्त राष्ट्र संघको महासभामा प्रधानमन्त्री केपी ओलीले विश्वसामु गर्नु भएको यससम्बन्धी सम्बोधनले विश्वकै लागि द्वन्द्व व्यवस्थापनको विशिष्ट सिकाइको केन्द्र नेपाल बनेको तथ्यलाई उद्घाटित गरेकै हो। जसरी राजनीतिक परिवर्तनको जटिल कोर्ष पूरा गर्न सबैले आआफ्नो जिम्मेवारी कुशलता साथ सम्पन्न गरे तर त्यसरी प्राप्त परिवर्तनपश्चात् परिवर्तनकारी दलहरूका बीचमा बाह्य र आन्तरिक द्वन्द्व, लज्जास्पद सत्तातृष्णा र त्यसले निम्त्याएका विकृतिहरूले हुने गरेका लज्जास्पद समीकरण र जनतामा पैदा भएको निराशाका कारण राज्य सञ्चालकप्रति सकारात्मताको साखको सूचकांक न्यूनतम विन्दुमा पुगेको यथार्थ सबैका सामु छर्लंगै छ। यस अवधिमा राज्य नियन्त्रित र स्वायत्तसमेत भनिएका विभिन्न विश्वविद्यालयहरूमा राज्यले चयन गरेको कमजोर र असक्षम नेतृत्व तथा तिनकै कारण विश्वविद्यालयमाथि हुन गएको चरम शोषणले समेत राज्यको साखको ग्राफ गिर्दै गएको यथार्थ पनि छर्लंग नै छ। हुन त मुलुकमा अहिले दुईतिहाइको सरकार छ। सरकारको अस्थिर, स्वार्थी र घृणित व्यवहारबाट दिक्क भएका जनताले मुलुकमा स्थिर सरकारको अपेक्षा गरी समृद्धिको सपनाका सारथिको नेतृत्वमा रहेको वर्तमान प्रधानमन्त्रीको दललाई विजयी तुल्याए। सुखी नेपाली समृद्ध नेपालको सपना विपनामा अनुवाद गर्ने वर्तमान प्रधानमन्त्रीको वाचा र अठोट छ तर प्रधानमन्त्रीको इच्छा, चाहना र लक्ष्यको गति र त्यसको कार्यान्वयन गर्ने राज्यका विभिन्न निकाय र कर्मचारी तन्त्रको गतिका बीचको दूरी बढ्दो छ। फलस्वरूप प्रधानमन्त्रीका कथनहरू व्यवहारमा नउत्रिँदा प्रधानमन्त्रीको सपना र नारालाई उपहासको विषय बनाउनेहरूका लागि उपयुक्त (!) अवसर मिलेको छ। आज नपढ्ने विद्यार्थीहरूले पढ्नेलाई गिज्याउने, हाउडेहरू हाबी हुने र इमान्दारहरू किनारा लाग्ने खालको उद्दण्ड विद्यार्थीको समूह भएको कुनै कक्षाभित्रका एक लगनशील, परिश्रमी र अध्ययनशील विद्यार्थीका रूपमा प्रधानमन्त्री देखिएका छन्। त्यस्तो कक्षामा हाउडे, उद्दण्ड र नपढ्नेहरू पढ्नेहरूलाई यसरी खिसी गर्छन् हेर न के के न पढेँ भन्ठानेको ? पढेर बोर्डै हान्छ कि क्या हो ? , कस्तो किताबको किरो होला ?  आदि आदि। यसरी आज मुलुकको दिगो समृद्धिका लागि सुशासनको प्रतिबद्धता साथ प्रधानमन्त्रीले चालेका कदमलाई उपहासको विषय बनाउने र गिज्याउने तथा उद्दण्डता प्रदर्शन गर्ने प्रवृत्ति बढ्दो छ। त्यस्तै उद्दण्डहरूको लोलीमा बोली मिलाउनेहरू र कान नछामी कागका पछाडि दौडनेहरूको हुइयाँ पनि उस्तै छ। अब हिजोका जस्ता स्वार्थको चास्नीमा डुब्ने पदाधिकारीहरू र संयन्त्रका विर्तावालहरू होइन विश्वविद्यालयको उन्नतिका लागि अनवरत खट्ने पदाधिकारीले विश्वविद्यालयभित्र प्रवेश पाउनुपर्छ। राम्रो, इमान्दार, कर्तव्यनिष्ठ र सकारात्मक चिन्तनको विकास गरी समृद्धिको यात्रामा लाग्नेप्रति घृणा जगाउन खोज्ने बेइमानहरूको बोली बिक्दो छ।नेपालमा जनताले सत्तामा पुर्याएका दलहरूले सञ्चालन गरेको राज्यसत्ताअन्तर्गत राज्य नियन्त्रित र स्वायत्त भनिएका संस्थाहरूको दुर्दशा छताछुल्ल छ। राज्यको करबाट धानिएका विभिन्न संस्थान एवं विश्वविद्यालयहरूको वासलात बिग्रँदो छ। यसका विपरीत राज्य सञ्चालक तिनको सेरोफेरोका व्यक्तिहरूको समृद्धिको ग्राफले अस्वाभाविक र अनपेक्षित रूपमा सर्किट ब्रेक गरेको सुन्न पाइन्छ। यसरी हेर्दा राज्यको साख र राज्यको मातहतका तर स्वायत्त भनिएका संस्थाहरूको साख एकापसमा जोडिएको हुन्छ। २०४६ सालपछि नेपालमा परिवर्तनबाट प्राप्त राजनीतिक स्वतन्त्रताको उपभोग त अजीर्ण हुन्जेल भएकै छ। तर गरिब ड्राइभर धनी र धनी गाडी मालिक गरिब बने भैं देश, देशका संस्थान र विश्वविद्यालयहरू गरिब बन्ने र तिनका सञ्चालक र नेतृत्व तह धनी बन्ने रफ्तारले पनि असीमित गति लिँदो छ। हिजोसम्म आम जनताका आँखामा हाम्रो राज्य कहिल्यै पनि जनताको रक्षक जस्तो नदेखिनु सबैभन्दा ठूलो विडम्बना हो। हिजोका छछ महिने अस्थिर सरकारका पालामा ध्वस्त पारिएका त्यस्ता संस्थान र संस्थाहरूले यस कुराको साक्षी बकेका छन्। हिजो जनताले रक्षकका रूपमा पठाएका आफ्ना प्रतिनिधिले सकारात्मक कार्य नगरेकै कारण सरकारप्रति आम जनतामा नकारात्मक विम्बको विकास हुन पुग्यो। जुन जोगी आए पनि र सतीले सरापेको देश जस्ता नकारात्मक विम्बहरूले हुर्किने अवसर पाए। आखिर यस्तो किन भयो भने जनताले निर्वाचनमार्पत जुन प्राक्कल्पना वा हाइपोथेसिस गरेका हुन्छन् ती हरेक प्राक्कल्पनाहरू विफल सावित हुँदै गए। जनता त आखिर शोधार्थी न हुन् उनीहरूले यस सरकारको मूल्यांकनको शोध गर्न जब अघिल्ला सरकारले गरेका क्रियाकलापको लिट्रेचर रिभ्यु अर्थात पूर्वकार्यको समीक्षा गरे त्यसमा उनीहरूले सरकार नियन्त्रित सबै संस्थाहरू, संस्थानहरू र विश्वविद्यालयहरू धराशयी हुँदै गएको झल्झली देखे। जनता निदाएका बेला सपनामा आएर एक जमानाको धनी, सम्पन्न, इज्जतदार र प्रतिष्ठित तर अहिले भिखारी बनाइएको साझा प्रकाशन जब धुरुधुरु रुन थाल्यो, साझा यातायातले जब बलिन्द्र धारा आँशु झार्यो तब जनता सरकारसँग झस्किए। जब खाने बानी परेकाले नेपाल वायुसेवाको जहाजमात्र होइन, उसका स्वप्निल चाहना समेत हावामा उडाइ दिएको कुरा गर्दै धुरुधुरु रुन थाल्यो, जब विभिन्न संस्थान र विश्वविद्यालयहरूको आफूलाई भागबन्डा र भर्ती केन्द्रका विशालु नङ्ग्राले चिथोरेर भौतिक शरीर कुरूप पारिएको अनुहार लिएर जनतासामु विलौना गरे। त्यस्तै कृषि सामग्री संस्थान, दुग्ध विकास संस्थानलगायतका सबै संस्थान एकसे एक सपनामा आएर जब जनता समक्ष करुण क्रन्दन गर्न थाले र अस्थिर सरकारद्वारा बलात्कृत हुनु परेको र सर्वश्व गुमाउनु परेको गुनासो सुनाउँदै आँशुका बलिन्द्र धारा झारे, त्यसले गर्दा स्थिर सरकारले पनि सक्षम व्यक्ति नियुक्तिमार्पत संस्थालाई सबल बनाउँछ भन्ने विश्वास गर्ने धरातल खस्किन थाल्यो। आम जनतालाई यही प्रश्नले निरन्तर चिमोटिरहेको छ, किन उही प्रकृतिको र प्रवृत्तिको निजी संस्था (बुद्ध एयर, यति एयर) गुल्जार हुन्छ र सरकार नियन्त्रित संस्था (नेवानि) उजाड हुन्छ। किन निजी विद्यालय र क्याम्पसहरू नाफै नाफामा जान्छन् र सरकारी विद्यालय र क्याम्पसहरू किन घाटै घाटामा डुब्छन् ? ! प्रधानमन्त्री ओलीले मुलुकलाई समृद्ध नेपाल र सुखी नेपालीको सपना दिएका छन् र यो सपना पूरा गर्ने विश्वास, वाचा र अठोटसमेत व्यक्त गरेका छन्। यो वाचा र अठोटलाई पूर्ववर्ती कार्यकालमा गोब्य्राइएका, लुटिएका, चिथोरिएका संस्थानहरूलाई उपचार गरेर पूरा गर्दा मात्र जनतामा विश्वास पैदा हुन्छ। भागबन्डाको विषालु नङ्ग्राले चिथोरिएका र प्राज्ञिकताको सतीत्व लुटिन लागिएका विश्वविद्यालयमा परीक्षित तर अनुत्तीर्ण र असक्षमहरूलाई प्रवेश निषेध गरी सशक्त, होनहार, दृढ, निर्भीक, विज्ञ, प्राज्ञिक, कुशल प्रशासक र संस्थागत हितलाई सर्वोपरि राखी चुनौतीलाई अवसरका रूपमा बदल्न सक्ने व्यक्तिलाई नियुक्त गर्नु वाञ्छनीय छ। यिनको उद्धार, उपचार र कल्याण नगरी सरकारले जनतासँग सरोकार राख्ने कुनै नयाँ संस्थान, प्राधिकरण वा संस्था गठन गर्न खोज्दा आम जनताले त्यसका विरुद्ध औंलो ठड्याउने र विरोधमा उत्रने जस्ता आश्चर्यजनक, अनौठा र असामान्य व्यवहारहरू प्रदर्शित गर्नुलाई अस्वाभाविक मान्न सकिन्न। सरकारका सामु नयाँ कानुन बनाउनुपर्ने बाध्यता छ। तर, हरेक कानुन बनाउँदा सरकारले विरोधको सामना गर्नु परेको तीतो यथार्थ छ। राज्यले गुठी प्राधिकरण गठन गर्न खोज्दा त्यसका विरुद्धको आक्रोश र त्यस्तो आक्रोश पोख्नेहरूको मनोविज्ञान राज्यले बुझ्नु आवश्यक छ। हिन्दीमा घडी क्लिनिङ पाउडरको एउटा विज्ञापन छ पहले इस्तेमाल करें फिर विश्वास करें। हो पहिलेदेखि बिग्रे भत्केका र बिग्रन भत्कन लागेका संस्था बचाएपछि मात्र राज्यद्वारा गठित हुने अन्य संस्थाहरूप्रति पनि जनविश्वास बढ्ने निश्चित छ। अहिले विश्वविद्यालयहरूमा नियुक्तिको मनसुन सुरु भएको छ र त्यस ठाउँमा भनसुनका आधारमा पूर्ववत् पदाधिकारीका रूपमा नियुक्त हुन भनसुन गर्ने र धाउनेहरूको लज्जास्पद चलखेल छ। त्यसो भयो भने विश्वविद्यालयहरूको लुटिने क्रम जारी हुनेछ र यसले समग्रतः वर्तमान सरकारका सारथिको समृद्ध नेपाल र सुखी नेपालीको नारा केवल नारामा मात्र सीमित हुने खतरा छ। जसले राज्यको समग्र साख नै समाप्त पार्ने भय छ। अतः चौध वर्ष जेलनेल र पटक पटक मृत्युमाथि विजय प्राप्त गर्दै आएका कुलपतिबाट विश्वविद्यालयभित्रको यो रोगलाई निको पार्न, भागबन्डाका विकृतिबाट विश्वविद्यालयलाई मुक्त पार्न दृढ कदम चालिने विश्वास गर्ने आधारहरू प्रचुर छन्। आशा गरौं, देशका लागि अठार घन्टासम्म अनवरत खट्ने सम्माननीय प्रधानमन्त्री र कुलपतिको विश्वविद्यालयप्रतिको भिजन प्रस्ट छ र अब हिजोका जस्ता स्वार्थको चास्नीमा डुब्ने पदाधिकारीहरू र संयन्त्रका विर्तावालहरू होइन विश्वविद्यालयको उन्नतिका लागि अनवरत खट्ने पदाधिकारीले विश्वविद्यालयभित्र प्रवेश पाउनुपर्छ। शर्मा त्रिविमा प्राध्यापनरत छन्।"
"नेपालभारत संयुक्त आयोग बैठक : नचुकौं, नझुकौं","भारतमा सफल कूटनीतिज्ञ मानिने विदेशमन्त्री डा सुब्रमण्यम (एस) जयशंकर नेपालमा परिचित पात्र हुन्। उनी तीन वर्षको अन्तरालपछि नेपालभारत दुईपक्षीय समग्र विषयमा छलफल गर्न २५ सदस्यीय उच्च अधिकारीको नेतृत्व गर्दै आज काठमाडौं ओर्लंदैछन्। भारतीय विदेश सचिवको रूपमा २०७२ असोज १ मा गरेको काठमाडौंको राजनीतिक दौडधुपले उनी नेपालमा बढी परिचित भए। असोज ३ मा संविधान जारी हुने निश्चित भइसकेपछि भारतीय प्रधानमन्त्री नरेन्द्र मोदीको विशेष दूतका रूपमा नेपाल आएर संविधान सर्वसम्मत् जारी गर्न सुझाएका थिए। उनको तत्कालीन भाषाशैली र संविधान जारीपछिको भारतीय प्रतिक्रियाले नेपालमा जयशंकरको नकारात्मक छवि बन्यो। भारतले नेपालमा लगाएको आर्थिक नाकाबन्दी को योजनाकारको रूपमा उनी परिचित भए। उनै जयशंकर १६ महिनाअघिसम्म भारतीय विदेश मन्त्रालयको कर्मचारीको नेतृत्वमा थिए। उनले विगत तीन महिनादेखि राजनीतिक तहमै कूटनीतिको मियो सम्हाल्दै आएका छन्। नेपालभारत संयुक्त आयोगको पाँचौं बैठकका एजेन्डा पुरानै छन्। आर्थिक साझेदारी सुदृढ तुल्याउनेतर्फ केन्द्रित हुने भनिए पनि यो पूर्णतः राजनीतिक भ्रमण हो। नेपालभारत सम्बन्धलाई थप सार्थक र सुदृढ बनाउने दिशा यही बैठकबाट तय हुन्छ। उनले औपचारिक बैठकमा देखाउने तत्परता र राजनीतिक दलको नेतृत्वसँग गर्ने छलफलले नेपालभारत सम्बन्धको आगामी रेखांकन हुनेछ। उनका पिता पनि भारतका रक्षा रणनीतिकार एवं कूटनीतिज्ञ थिए। अनि करिअर डिप्लोम्याटमध्ये विदेशमन्त्री हुनेमा उनी के नटवर सिंहपछिका हुन्। कंग्रेसले त्यतिबेला सिंहलाई लिएको थियो भने भारतीय जनता पार्टीले जयशंकरलाई प्रवद्र्धन गरेको छ। हुन त, पूर्वकूटनीतिज्ञ हरदीपसिंह पुरी पनि मोदी सरकारको मन्त्रिपरिषद्मा छन्। चीन र अमेरिका बुझेका कूटनीतिक छवि बनाएका जयशंकरले नेपालभारत सम्बन्धमा प्रयोग गर्ने रसायन दुईदिने बैठकपछि स्पष्ट हुनेछ। बैठकमा उठाइने एजेन्डा र राजनीतिक नेतृत्वसँग शिष्टाचार भेटमा प्रस्तुत हुने शैलीपछि उनको नेपाल भाव स्पष्ट हुनेछ। उदाउँदो शक्ति र परम्परागत शक्ति बुझेका जयशंकर र विदेशसचिव विजयकेशव गोखलेबीचको समन्वयमा नेपालभारत सम्बन्धले पक्कै नयाँ बाटो तय गर्ने छ। हाम्रा हसहुन्छ कूटनीति मा अभ्यस्त कर्मचारी उनीहरूसमक्ष कसरी प्रस्तुत हुन्छन् यसैमा धेरै विषय निर्भर गर्छ। परराष्ट्रमन्त्री प्रदीप ज्ञवालीले कूटनीतिज्ञबाट कत्तिको ब्रिफिङ लिएका छन्। आफू, दलभन्दा कत्तिको माथि उठेर प्रस्तुत हुन्छन् यसबाट पनि कूटनीतिको आगामी यात्रा तय हुनेछ। उच्च अधिकारी स्तरको बैठक मंगलबार नै सुरु भइसकेको छ। यसमा एजेन्डा उठानमात्र भएका हुन्, मुख्य बैठक बुधबार हुनेछ। बलियो मताधिकार पाएर दोस्रो कार्यकालको नेतृत्व सम्हालेका मोदीको विश्वासपात्र मानिने जयशंकरसमक्ष लर्बराएर कुरा गर्ने छुट हाम्रो नेतृत्वलाई छैन। स्मरण गर्नुपर्छ, मोदीले उनलाई विदेशमन्त्री रोज्दै गर्दा भारतीय बुद्धिजीवीले गरेको प्रशंसा। सहज प्रशंसा गाह्रो विषय हो। जयशंकर भारतीय जनता पार्टी (बीजेपी) का समर्थक हुन् वा विरोधी स्पष्ट थिएन। उनले न दलको सदस्यता लिएका थिए न त बीजेपीमा प्रवेश गरेको घोषणा गरेका थिए। विदेशनीतिमा रहेको चुनौती सामना गर्न ल्याइएका पात्र हुन् जयशंकर। यति बेला उनी गुजरातबाट राज्यसभा सदस्य छन्। प्राथमिकता छिमेक होला र ? जयशंकरको मुख्य प्राथमिकतामा पक्कै छिमेक पर्दैन। उनी शक्ति राष्ट्रमा बढी केन्द्रित देखिएका छन्। दिल्लीस्थित हाम्रा राजदूत नीलाम्बर आचार्यले तत्काल भेट्न नपाउनुले पनि यसलाई दर्शाउँछ। व्यस्त जयशंकरलाई लामो कसरतपछि आचार्यले भेटेर छलफल गरेका थिए। भारतको ध्यान खासगरी अमेरिका, रुस, चीन, जापान, कोरिया, ल्याटिन अमेरिकी र मध्य एसियाली मुलुकतिर तेर्सिएको छ। उनीहरूसँगको सम्बन्ध सञ्चालन र प्रवद्र्धनमा जयशंकरले मुख्य भूमिका निर्वाह गर्ने अपेक्षा मोदी सरकारको छ। छिमेकलाई उनीहरूले आफ्ना डेक्समार्फत् ह्याण्डल गर्नसक्ने सामथ्र्य राखेको बुझ्छन्। भारतको कूटनीतिक संयन्त्र निकै बलियो छ। मन्त्री फेरिँदैमा नीति फेरिँदैन, शैलीमात्र फरक हुनसक्छ। त्यसमाथि पनि त्यही संयन्त्रबाट आएका व्यक्ति राजनीतिक तहमा छन्। अमेरिका र चीनबीचको दुईपक्षीय सम्बन्धमा समेत खेल्न सक्ने व्यक्ति विदेश मन्त्री रहेकाले हाम्रो नेतृत्व निकै सचेत हुनुपर्छ। अमेरिकासँग सिभिल न्युक्लियर डिल गर्ने र दोक्लम विवादलाई सुरक्षित अवतरण गराउने पात्र जयशंकर हुन्। अमेरिका र चीनमा भारतको सफल राजदूतको रूपमा काम गरिसकेका जयशंकरसँग दुई पक्षीयबाहेक अन्य खेलकुद प्रयास हाम्रा लागि दुर्घटना हुनसक्छ। तत्कालीन विदेश सचिव सुजाता सिंहको कार्यकाल सकिनुअघि पद पाएका जयशंकरको म्याद सकिएपछि पुनः एक वर्ष जागिर त्यसै थपिएको होइन। सेवानिवृत्तलगत्तै टाटा गु्रपका जागिरे रहेका उनी विदेशमन्त्री हुनुअघि त्यहीं थिए। कश्मीरको विषयले छिमेकमा केही सन्तुलन ल्याउन खोजेको देखिएको छ। अनि, नेपालमा उनीहरूको वास्तविक चासो पानी र सुरक्षा थ्रेट हो। यसमा हामीले बुझेर कदम चाल्न आवश्यक छ। चीन र शक्तिराष्ट्र प्रभाव रुचाउँदैन ? विश्व राजनीतिक बदलावमा भारत पनि शक्ति राष्ट्रको दौडमा हुनु स्वाभाविक हो। भूराजनीति र विदेश नीतिमा उसका मुख्य चिन्ता अन्य धेरै छन्। ती चिन्ताले नेपालसँगको सम्बन्ध र यहाँभित्र हुने राजनीतिक उतारचढाव उसका लागि सामान्य हो। तर, सामारिक भूराजनीति नियाल्दा नेपालमा चीनको प्रभाव बढेको भारतलाई सह्य छैन। यहाँको राजनीतिमा चीन आक्रामक ढंगले आउँदै गर्दा केही चासो दिन भारत बाध्य भएको मात्र हो। त्यही विन्दुमा संयुक्त आयोगको पाँचौं बैठक उनीहरूकै प्रस्तावमा हुन लागेको हो। हाम्रा कूटनीतिज्ञले उनीहरूकै धारणामा मुन्टो हल्लाउने शैलीमा क्रम भंगता गर्नैपर्छ। राजनीतिक क्षेत्र र कर्मचारी संयन्त्रबाट आएका व्यक्ति उस्तै नहुने भएकाले परराष्ट्रमन्त्री ज्ञवाली सचेत हुनु जरुरी छ। भारतीय पक्षले नेपालीले स्वीकार गरेको फेहरिस्त बोकेर आउँछ। अनि, अडान लिनेगर्छ। जयशंकर तत्काल निर्णय लिने व्यक्ति भएकाले नेपाल पक्षले निकै सोचेर निर्णय लिनुपर्छ। पुराना सम्झौता र सहमतिको डकुमेन्टेसनमा हामी कमजोर छौं। परराष्ट्र सचिव शंकरदास बैरागी अधिकृत हुनुअघिदेखि भारत शाखामा काम गरेको र दिल्लीमै प्रशिक्षण पनि लिएकाले अवश्य सचेत हुनेछन्। राजनीतिक नेतृत्वले बन्द कोठामा चाकरी गर्ने र बाहिर जनमत बनाउन राष्ट्रियताको कुरा गर्ने कूटनीतिलाई पूर्णबिराम लगाउँदै समस्यामा खुलेर बहस गर्न आवश्यक छ। अबको कूटनीति द्वैध चरित्रले चल्दैन। नेपालभारत मुद्दा नेपाल र भारतका सबै विषयमा छलफल गर्ने यो १९८७ मा स्थापना भएको स्थायी र बलियो संयन्त्र हो। यो बैठकमा पनि अघिल्ला बैठकमा झैं पाँच क्लस्टर मा बाँडेर बहस हुने बताइएको छ। राजनीतिक, सुरक्षासीमा, सम्पर्क सन्जालआर्थिक सहयोग, पारवहनव्यापार, जलस्रोतऊर्जा र शिक्षासंस्कृति, प्रबुद्ध व्यक्ति समूह (ईपीजी) ले तयार गरेको प्रतिवेदनको अवस्था लगायतका विषयमा छलफल हुने भनिएको छ। सरकारप्रमुखले भ्रमणका समयमा भएका प्रतिबद्धता र सहयोगको कार्यान्वयन मूल्यांकनबारे पनि छलफल हुनेछ। कश्मीरको विशेष राज्य खोसिएपछि भारत पाकिस्तानबीच बढ्दो तनावको समयमा विदेशमन्त्री स्तरीय बैठक आफैंमा अर्थपूर्ण छ। उनी चीन भ्रमण सकेर नेपाल आउँदैछन्। तीन वर्षपछि हुन लागेको उक्त बैठकमा द्विपक्षीय सम्बन्धको समग्र अवस्थाको पुनरावलोकनका साथै जल, स्थल र हवाई मार्गबाट सम्पर्क सञ्जाल पनि परेको छ। विगतमा भएका सहमति र सम्झौताको समीक्षा गर्दै अघि बढ्न नसकेका परियोजना खारेज गर्नेसम्मको तयारी नेपाली पक्षको छ। समझदारीलाई संस्थागत गर्ने, तिनको शीघ्र कार्यान्वयनका निम्ति योजना तर्जुमा गर्दै हुनै नसकेको विषय टुंग्याउने पक्षमा नेपाल छ। निर्माण सम्पन्न भएका परियोजना पेट्रोलियम पाइप लाइन, जनकपुरसम्म आउने रेलमार्ग, रक्सौल काठमाडौं रेलको सम्भाव्य अध्ययनको प्रतिवेदन, अरुण तेस्रोमा काम आरम्भलगायतका विषयमा पनि समीक्षा हुनेछ। पञ्चेश्वर, गण्डक र कर्णालीका परियोजना र डुवानका विषय समाधानका लागि नयाँ शीराबाट छलफल हुनुपर्ने छ। जलमार्गमा बोट चलाउने महत्त्वकांक्षी योजनाको विषय पनि थपिएको छ। अधिकांश विषय तीन दशकदेखि उठ्दै आएका छन्, तर समाधान खास हुन सकेको छैन यसमा नेतृत्व संवेदनशील हुन आवश्यक छ। अमेरिकी इन्डो प्यासिफिक रणनीति र चीनको बेल्ट एन्ड रोड इनिसियटिभ (बीआरआई) दुवै एकअर्काका विपरीत रणनीतिक परियोजना हुन्। हामीले यस्ता बैठकमा संयमता अपनाएर सावधानीपूर्वक आफ्नो एजेन्डा र चासो राख्न सक्नुपर्छ। नयाँ मुद्दाभन्दा सुल्झन नसकेका द्विदेशीय सरोकारमा बढी जोड दिन आवश्यक छ।"
आर्चरको बलले घाइते स्मीथ टिमबाहिर,लन्डन : इङ्ग्ल्याण्ड तीब्र गतिका बलर जोफ्रा आर्चरको बाउन्सर बलले लागेर घाइते भएका अस्ट्रेलियाका ब्याट्स्म्यान स्टेभेन स्मीथ इङ्ग्ल्याण्डविरुद्ध टेस्ट सिरिजको तेस्रो खेलमा टोलीमा समावेश हुन सकेनन् । उत्कृष्ट लयमा रहेका स्मीथ टिममा नहुँदा अस्ट्रेलियन टोलीलाई क्षति पुग्ने देखिन्छ। प्रशिक्षक जस्टिन लैंगरले स्मीथलाई टिममा नराख्ने निर्णय गर्नु सामान्य भएको सञ्चार माध्यमलाई प्रतिक्रिया दिएका छन् । स्मीथ अस्ट्रेलियाका भरपर्दा ब्याट्स्म्यान हुन् । उनले टेस्ट सिरिजको पहिलो खेलको दुवै पारीमा शतक प्रहार गरेका थिए । पहिलो टेस्टमा उनकै शतकको मद्दतमा अस्ट्रेलियाले इङ्ग्ल्यान्डमाथि २५१ रनको सानदार जित निकालेको थियो । लर्डस् मैदानमा भएको टेस्ट सिरिजको दोस्रो खेलमा स्मीथ घाइते भएका थिए । उनी टेस्ट सिरिजको तेस्रो शतक नजिक पुग्दा बाहिरिनु परेको थियो । उनले ९२ रन जोडिसकेका थिए । पाँच खेलको टेस्ट सिरिजको तेस्रो खेल अगस्ट २२ मा हेडिङले क्रिकेट मैदानमा सुरु हुनेछ ।
एभीसी सेन्ट्रल जोन भलिबल च्याम्पियनसिप : बंगलादेशको लगातार हार,"काठमाडौं : एसियन भलिबल कन्फेडेरेसन (एभीसी) सेन्ट्रल जोन सिनियर पुरुष भलिबल प्रतियोगितामा बंगलादेशले लगातार दुई हार बेहोरेको छ। सोमबार उज्वेकिस्तानसँग ३० को सोझो सेटमा पराजित भएको बंगलादेश मंगलबार अफगानिस्तानसँग ३२ सेटमा स्तब्ध भयो। निकै प्रतिस्पर्धात्मक खेलमा बंगलादेश २१२५, २५१९, २५१८, २३२५, १५१२ ले पराजित भयो। लगातार दुई खेलमा हार बेहोरेपछि बंगलादेशको सेमिफाइनल पुग्ने सम्भावना कमजोर बनेको छ। समूह बीमा रहेको बंगलादेशले अब आफ्नो अन्तिम खेलमा बुधबार तुर्कमेनिस्तानको सामना गर्नेछ। अफगानिस्तानको पनि प्रतियोगितामा पहिलो जित हो। अफगानिस्तान सोमबार भएको खेलमा तुर्कमेनिस्तानसँग ३१ को सेटमा पराजित भएको थियो। सेमिफाइनलमा स्थान बनाउन अफगानिस्तानले बुधबार बलियो प्रतिद्वन्द्वी उज्वेकिस्तानलाई पराजित गर्नुपर्नेछ। लगनखेलस्थित नेपाली सेनाको सैनिक शारीरिक तालिम तथा प्रशिक्षण केन्द्रमा मंगलबार नै भएको अर्को खेलमा उज्वेकिस्तानले तुर्कमेनिस्तानलाई ३० को सोझो सेटमा पराजित गर्यो। खेलको सुरुदेखि नै विपक्षीमाथि दबाब बनाएको उज्वेकिस्तानले तुर्कमेनिस्तानलाई २५१८, २५२१, २५१५ ले पराजित गरेको थियो। सात टोली सहभागी प्रतियोगितामा बुधबार हुने खेलबाट सेमिफाइनल पुग्ने टोलीको टुंगो लाग्नेछ। उद्घाटन खेलमा खराब सुरुआत गरेको घरेलु टोली नेपालले बुधबार माल्दिभ्सको सामना गर्दैछ। पहिलो खेलमा किर्गिस्तानसँग ३० को सोझो सेटमा पराजित भएको नेपाल माल्दिभ्सलाई हराउँदै सेमिफाइनलमा स्थान बनाउने अभियानमा छ। यसअघिका हरेक संस्करणमा माल्दिभ्सलाई पराजित गर्दै आएकाले पनि नेपाल मानसिक रुपमा बलियो स्थितिमा छ। प्रतियोगितामा नेपाल समूह ए मा परेको छ। नेपालको समूहमा किर्गिस्तान र माल्दिभ्स छन्। समूह बीमा तुर्कमिनिस्तान, बंगलादेश, उज्वेकिस्तान र अफगानिस्तान छन्। लिगकम नकआउटका आधारमा सञ्चालित प्रतियोगितामा समूहका शीर्ष दुई टोली सेमिफाइनलमा प्रवेश गर्नेछन्। प्रतियोगिता भदौ ७ सम्म सञ्चालन हुनेछ।"
एभीसी सेन्ट्रल जोन भलिबल : नेपाल र माल्दिभ्स भिड्दै,"काठमाडौं : एसियन भलिबल कन्फेडेरेसन (एभीसी) सेन्ट्रल जोन सिनियर पुरुष भलिबल च्याम्पियनसिपमा बुधबार नेपालले माल्दिभ्ससँग प्रतिस्पर्धा गर्दैछ।लगनखेलस्थित नेपाली सेनाको सैनिक शारीरिक तथा तालिम केन्द्रको कभर्डहलमा हुने प्रतियोगितामा आज तीन खेल हुने आयोजक नेपाल भलिबल संघले जनाएको छ। सात टोली सहभागी प्रतियोगितामा बुधबार हुने खेलबाट सेमिफाइनल पुग्ने टोलीको टुंगो लाग्नेछ। उद्घाटन खेलमा खराब सुरुवात गरेको घरेलु टोली नेपालले माल्दिभ्ससँग ५ बजे सामना गर्दैछ। पहिलो खेलमा किर्गिस्तानसँग ३० को सोझो सेटमा पराजित भएको नेपाल माल्दिभ्सलाई हराउँदै सेमिफाइनलमा स्थान बनाउने अभियानमा छ। बुधबार ३ बजे सुरु हुने पहिलो खेलमा समूह 'बी'बाट उज्वेकिस्तान र अफगानिस्तान भिड्नेछन् । साँझ ७ बजे हुने अन्तिम खेलमा तुर्केमेनिस्तान र बंगलादेशबीच प्रतिष्पर्धा हुनेछ। यस अगाडि कसले जिते ? सोमबार भएको समूह बीको पहिलो खेलमा साविक विजेता तुर्कमिनिस्तानले अफगानिस्तानलाई ३१ को सेटमा हराएको थियो। समूह बीकै अर्को खेलमा उज्वेकिस्तानले बंगलादेशलाई ३० को सोझो सेटमा हरायो। मंगलबार भएको पहिलो खेलमा अफगानिस्तानले बंगलादेशलाई ३२ सेटले हरायो। दोस्रो खेलमा उज्वेकिस्तानले तुर्कमेनिस्तानलाई ३० को सोझो सेटमा पराजित गर्यो। यसैगरी मंगलबार नै भएको अन्तिम खेलमा माल्दिभ्सलाई ३० को सोझो सेटमा हराउँदै किर्गिस्तान सेमिफाइनलमा पुगेको छ। प्रतियोगितामा नेपाल समूह एमा परेको छ। नेपालको समूहमा किर्गिस्तान र माल्दिभ्स छन्। समूह बीमा तुर्कमिनिस्तान, बंगलादेश, उज्वेकिस्तान र अफगानिस्तान छन्। प्रतियोगिता भदौ ७ गतेसम्म सञ्चालन हुनेछ।"
साफ यु १५ च्याम्पियनसिप फुटबल : भारतसामू नेपाल निरीह,"कोलकत्ता : साफ यु१५ च्याम्पियनसिप फुटबलको उद्घाटन खेलमा भारतसँग नेपाल ५० गोल अन्तरले पराजित भएको छ। भारतको कोलकत्तास्थित कल्याणी रंगशालामा बुधबार भएको खेलमा भारतसामू नेपाल निरीह भएको हो। भारतको पाँचवटै प्रहार गोलमा परिणत भएका थिए भने नेपालले एक पटक पनि गोलका लागि प्रहार गर्न सकेन। पहिलो हाफमा भारतले तीन गोल गर्यो। दोस्रो हाफमा उसले दुई गोल थप्यो। प्रतियोगिताको पाँचौँ संस्करणमा नेपालसहित आयोजक भारत, श्रीलंका, बंगलादेश र भुटानले सहभागिता जनाएका छन्। राउन्ड रोबिनको आधारमा हुने प्रतियोगितामा शीर्ष दुई टोलीले उपाधिका लागि प्रतिस्पर्धा गर्ने छन्। नेपालले अब दोस्रो खेल श्रीलंकाविरुद्ध अगस्ट बंगालादेशविरुद्ध २७ र भुटानविरुद्ध २९ अगस्टमा खेल्नेछ।"
