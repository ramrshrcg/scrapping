शीर्षक,विवरण
विश्व योगीको राष्ट्रभक्ति,"हाम्रो मौलिकता कतातिर गयो ? मूलस्थलो हो कता ? भाषा भूषण भेष संस्कृति कला आदर्श शैली कता ? कसमा छन् थरका थला तल हुँदा थारू कसरी भयो ? जेठो वेद हिमाल हो सकलको कैलास साक्षी हो यो ? उनले रचेका कविताको यो श्लोकले योगी नरहरिनाथको जीवनपद्धति खोज र अभीष्टबारे छर्लंङ पार्छ। उनको जन्म १९७२ फागुन १७ गते भएकोमा ललितसिंह थापाको सुपुत्रका रूपमा कर्णाली क्षेत्रको कालीकोट लालुगाउँमा भयो। स्थानीय भाषा पाठशालामा भर्ना भएका बलवीर सिंहलाई ९ वर्षको उमेरमा जुम्ला चन्दननाथका महन्त क्षिप्रनाथबाट गोरखनाथ सम्प्रदायको दीक्षा प्राप्त गरे। उनको निष्ठा र तिखो चेत देखेर काठमाडौंको मृगस्थलीमा गुरुबाट संस्कृतको प्रारम्भिक शिक्षा पाए। यिनको ज्ञानको भोक मार्ने क्रममा वनारस र हरिद्वारको महाविद्यालयबाट वेदालंकार गरे। उनलाई विद्यार्जनले मात्र सन्तुष्टि मिलेन। अरू जोगीजस्तै धुनी जगाएर बसेनन्। प्रजातन्त्रको प्रवेशसँगै यिनले कर्मवीर महामण्डल गठन गरेर यसकै माध्यमबाट बहुमुखी प्रतिभाका धनी योगीजी ऐतिहासिक सामाग्री संकलनमा सक्रिय हुनुभयो। २०११ सालमा गण्डकी प्रदेशको पैदल यात्रा सकेपछि २०१२ सालमा सुदूरपश्चिमको अनुसन्धान यात्रा गर्नुभयो। उहाँले ज्यानको बाजी लगाएर गरेको यो अनुष्ठानमा जनकलाल शर्मा र नारायणजंग चौतारियाको साथ पाएको कुरा योगीजीको यात्रा विवरणमा उल्लेख गरेका छन्। तत्कालै उनले सम्पादन गरेर इतिहास प्रकाशको पहिलो भाग प्रकाशित गरे। विविध विषयको ऐतिहासिक सामग्रीको सँगालोमा नेपाली भाषा र साहित्यको पहिलो नमुनादेखि लिएर नेपाली संस्कृतिको विशिष्ट चिनोहरूको संकलन गरियो। यसमा सुवानन्द दासको पृथ्वीनारायण भन्ने सबैभन्दा प्राचीन कविता छापियो, जसमाथि कमलमणि दीक्षितको टिप्पणी सुवानन्ददास। तिनलाई खोजिदिएको, थाङ्नामा हिरा भेटिदिएकोमा इतिहास प्रकाशमण्डलका योगी नरहरिनाथ र जनकलाल शर्मालाई धन्यवाद दिनैपर्छ। नरहरिनाथ योगीमा जातीय, धन, विद्या, जनमन र पदको कुनै पनि घमण्ड थिएन तर स्वधर्म, संस्कृति र राष्ट्रियताको स्वाभिमान भने भरिएको थियो। त्यसैगरी नेपाल सरकारले गढवालमा लड्न गएका भारदारहरूलाई लेखेको १९४८ सालमा नेपालले भोटमाथि विजय प्राप्त गरेको वर्णन छापेर पुर्खाको पौरखको प्रमाण छापियो। त्यसैगरी कर्णाली प्रदेशका राजा पृथ्वीदेव मल्लले शाके १२७८ को कनकपत्र पनि यसै अंकमा छापियो। नेपाली भाषाको नमुनाको रूप छापेर नेपाली भाषाका अध्यतालाई नयाँ क्षितिज खोलिदएका छन्। डा तुल्सीराम वैद्य भन्छन्, ज्यान जोखिम राखेर ऐतिहासिक साधनको खोजी गर्ने व्यक्ति उहाँ मात्र हो। इतिहास नामक चार पुस्तक, इतिहास पत्रमा सन्धिपत्र संग्रह, पृथ्वीनारायण शाहको दिव्योपदेश आदि अमूल्य ग्रन्थ मात्र प्रकाशित गर्नुभएन; बाईसी र चौबीसी राज्यहरूको शोधकार्य गर्न योगीजी र ह्यामिल्टनको ग्रन्थमा निर्भर रहनुपर्छ। यद्यपि वंशावली, अभिलेख र शन्धिपत्र, मुद्राको परीक्षण गरी इतिहास लेख्ने कामको थालनी विदेशी विद्वान्बाटै भयो। सर्वप्रथम भारतका पण्डित भगवान्लाल इन्द्रजीले अधित्यकाभित्रका प्राचीन शिलालेखलाई १९३७ सालमा प्रकाशित गरे। प्रो टुची, वेण्डाल, लेभी र नोलीकै भरमा आएको नेपाली इतिहासलाई योगी नरहरिनाथ, बाबुराम आचार्य र नयराज पन्तले संस्थागत रूपमा २०१० देखि अघि बढाए। संस्कृत सन्देशको माध्यमबाट नेपाल खाल्डोबाट इतिहास अनुसन्धानलाई कर्णाली प्रदेशसम्म विस्तार गरियो। यसैक्रममा पूर्वको टिष्टादेखि पश्चिमको सतलजसम्मका भाग, अर्थात् सुगौली सन्धिपूर्वका नेपाल पनि आफ्नै मातृभूमि सम्झी घरघरमा पुगेर ऐतिहासिक सामग्री बटुल्नुभयो। जसको प्रमाण उहाँको मृगस्थलीमा रहेको बृहत् नेपालको नक्साले नै बोल्छ। योगीजीका उत्तरार्धका सहयात्री डा प्रपन्नाचार्यको मूल्यांकनमा आबाल ब्रह्मचारी, आजीवन यात्री र विद्यार्थी, अन्न नपाए दूबो र जडीबुटी खाएर गुजारा गर्ने राष्ट्र र राष्ट्रधर्मका प्रहरीको नाम हो योगी नरहरिनाथ। उनका अनुसार इतिहासप्रकाशको सन्धिपत्रमा शेष ७५ भाग अप्रकाशित छन्। ६ सय प्रकारका वंशावली र शिखरिणी यात्राका १४ भाग अप्रकाशित छन्। केही अभिलेखमाला र मनुस्मृतिका टीका र कोटीहोमका ७४ भाग पनि प्रकाशित भएका छन्। सधैं बोल्ने कि लेख्ने योगीजीका सिर्जनाको संख्याको गिन्ती होइन अनुमान गर्न पनि गाह्रो छ। पटक पटक सरकारले जफत गरेर पनि अझै थुप्रै पाण्डुलिपि रत्ननाथ मठ दाङ, वागिश्वरी मन्दिर र मुकुन्देश्वर देवघाट आदिमा फालिएको अवस्थामा छन्। बृहत् अध्यात्म परिषद्को दाङमा विद्वत् सम्मेलन गर्नुभयो। विदेशी विद्वान्लाई बोलाउनुभयो। भारत, श्रीलंका, अस्ट्रेलियामा भएका धार्मिक सम्मेलनमा भाग लिनुभयो। यी सबै सहभागिताको मकसद एउटै थियो। नेपाललाई विश्वगुरूका रूपमा चिनाउनु,वैदिक संस्कृतिको उद्भव भूमिका रूपमा हिमाललाई पुष्टि गर्नु नेपालको गौरवलाई केन्द्रमा राखेर। दाङमा संस्कृत विश्वविद्ययालय खोल्न राजा महेन्द्रबाट स्वीकृति लिनुभयो। मजगैया परिवारबाट १५०० बिघा जमिन पनि बेलझुन्डीमा प्राप्त गर्नुभयो। तर राष्ट्रिय शिक्षानितिको जाँतोमा विश्व विद्यालयको सपना मात्र होइन, उहाँका ऐतिहासिक सामग्रीसमेत जफत गरेर जेलसमेत हालेर साधुलाई शुली भन्ने उखान चरितार्थ पारियो। त्यसपछि यिनी भारततिर पलायन भए, तर चुप लागेर बसेनन्। सरयु विश्वविद्यालयको स्थापना गरे। त्यसपछिको जापान यात्रापश्चात् योगीजीले संस्कृत, पाली, नेपाली, प्राकृत र जापानी भाषामा अनुसन्धान गर्ने पञ्च भाषा विश्वविद्यालय खोल्ने अठोट गर्दागर्दै उहाँको २०५९ सालमा निधन भयो। साहित्यिक व्यक्तित्वको दृष्टिले नेपाली र संस्कृत भाषामा अनगिन्ती निबन्ध र कविता लेखे पनि ऐतिहासिक शिखरिणी यात्रा खण्डकव्य साहित्यिकभन्दा ऐतिहासिक महत्वले परिपूर्ण छ। यो प्राज्ञिक खण्डकाव्य कुनै खण्ड, सर्ग र वि श्रामविना रचिएको छ। यो मनोहरी काव्य कविशिरोमणि लेखनाथ पौड्यालको प्रिय शिखरिणी छन्दमा लेखिएको छ। जुन विधामा कलम चलाए पनि विषयवस्तु नेपालीको धर्मसंस्कृति नै रहन्छ। कर्मयोगी नरहरिनाथले हजारौं मन्दिरको जीर्णोद्धार मात्र गरेनन्; थुपै पाठशाला मात्र खोलेनन्; हुम्लाको रारातालको लम्बाइ, चौडाइ र गहिराइ आफैंले नापेर प्रचार गरे। त्यसरी नै हिमाल यात्राका क्रममा भेटेको यति अर्थात् हिममानवको वर्णन गरेको आठ पेजको पुस्तिका छपाउनुभयो। यो त उहाँको यात्राको बहुआयामिक योगदानको नमुना मात्र हो। योगीजीको राजनीतिक चेतना र अव्यावहारिकताले आयुर्वेदको असीम ज्ञानको उपयोग हुन सकेन। उहाँका सच्चा अनुयायी स्वामी प्रपन्नाचार्यले योगीजीको जीवनकालमै यस्तो लेख्नुभएको छ, जातीय, धन, विद्या, जनमन र पदको कुनै पनि घमण्ड योगीजीमा छैन। परन्तु स्वधर्म, संस्कृति र राष्ट्रियताको स्वाभिमान भने योगीजीमा भरिएको छ। के म नेपाली हुँ भन्नु घमण्ड हो ? के म हिन्दु हुँ भन्नु घमण्ड हो ? अति सरलपनाले योगीजीको चारैतिर भूत, छौंडा र बोक्सीहरूले घेरेर आन्द्राभुँडी खोतलेको थाहा पाउनु हुन्न। उहाँले देहत्याग गरिसक्नुभएको छ। उहाँले बोलेको राष्ट्रियताको दियोमा तेल थपेर स्वधर्मको अनुष्ठानमा श्रद्धाको चरुहोम गर्दै नेपाल रहेसम्म राष्ट्रगुरु योगीजीको प्रेरणापथ अवलम्बन गर्न सकौं।"
समाजसेवाका शिरोमणि,"सामान्य परिवारमा जन्मेर पनि आफूलाई राष्ट्रसेवा र समाज सेवाको शिखरमा पुर्याउन सफल व्यक्तिको नाम भीमबहादुर अधिकारी (१९८६२०७६ साल) हो। तनहुँको ग्रामीण क्षेत्र कवाचितमा १९८७ सालमा जन्मनुभएका भीमबहादुरको प्रारम्भिक शिक्षा घरबाटै सुरु भएको थियो र पछि मामाघर बन्दीपुरमा बसी पढ्नुभएको थियो। उहाँले राष्ट्रसेवा र समाजसेवालाई सँगसँगै लानुभएको थियो। २० वर्षको युवावस्थादेखि नै समाज सेवामा लाग्नु र जीवनको अन्तिम क्षणसम्म पनि समाज सेवालाई निरन्तरता दिन सक्नु उहाँको अद्वितीय गुण र क्षमता थियो। ६५ वर्षको राष्ट्रसेवामा रहेर काम गर्ने अवसर उहाँबाहेक अरूलाई मिलेको देखिँदैन। उहाँ राष्ट्रसेवालाई पनि समाज सेवाको एउटा महत्वपूर्ण हिस्सा मान्नु हुन्थ्यो र ६५ वर्षसम्म राष्ट्रसेवामा रहँदा पनि उहाँ कुनै विवादमा पर्नुभएन। सबैका नजरमा उहाँ त्यागी, इमानदार, स्वच्छ, जिम्मेवार, अनुशासित, र कर्तव्यपरायण तथा मिलनसार कर्मचारीका रूपमा गनिनु हुन्थ्यो। समाज सेवा र निजामती सेवामा कुनै स्वार्थ र लोभ नराखी ७० वर्षसम्म निर्विवाद काम गर्न सक्नु उहाँको अद्वितीय कला र क्षमता हो। उहाँ सरकारी आर्थिक प्रशासनका सिद्धान्तकार र रचनाकार मानिनु हुन्थ्यो। आर्थिक कार्यविधि ऐन २०५८ आउँदासम्म पनि सरकारी आर्थिक ऐननियम बनाउन तथा परिमार्जन गर्नमा उहाँको महत्वपूर्ण भूमिका रहेको थियो। यसको मूल्यांकन गर्दै लोक सेवा आयोगका पूर्वअध्यक्ष तथा पूर्वमुख्य सचिव तीर्थमान शाक्यले भीमबहादुरलाई सरकारी आर्थिक प्रशासनको एउटा दिशा दिने ऐतिहासिक व्यक्ति हुनुहुन्थ्यो भनी मान्नुहुन्छ। उहाँका लागि सबै मित्र र आफन्त थिए। कोही पनि पराइ र शत्रु थिएनन् र कोही पनि साना र ठूला थिएनन्। सानाठूला सबैलाई समान र मित्रवत् व्यवहार गर्ने र सबै मानिस आफ्नै बलबुतामा उभिनुपर्छ भन्ने सोच राख्ने भीमबहादुरजस्तो असल, सहयोगी र मिलनसार मानिस सार्वजनिक प्रशासन र समाज सेवामा पाउन गाह्रो हुन्छ। उहाँले राष्ट्रसेवा र जनसेवाबाटै दिव्य ज्ञान र बुद्धत्व पाउनुभएको थियो। राष्ट्र सेवा र समाज सेवा निश्चय नै सजिला काम होइनन्। यी दुवैमा सबैको गाली, विरोध र अपजस व्यहोर्नुपर्ने हुन्छ। घरपरिवारले पनि आवश्यक सहयोग र सद्भाव देखाउनुपर्छ। परिवारको सहयोग र समर्थन नभए समाज सेवाको काम आँट्न पनि सकिँदैन। ७० वर्षसम्म समाज सेवा गर्नु चानेचुने कुरा होइन। परिवार र आफन्तहरूको सहयोग र समर्थनले उहाँले ७० वर्षसम्म समाजसेवालाई निरन्तर रूपमा चलाउन सक्नु भयो। त्यसरी नै उहाँले आफ्नो जीवनमा सदाचार, शान्ति, सद्भाव, श्रम, सीप, सहयोग, मित्रता, अहिंसा, अक्रोध, अलोभ तथा माया, दया, प्रेमलाई अँगाल्नुभयो। यी आधारभूत अनुशासन र आचरणका कुरा भएकाले सबैले यिनलाई अनुसरण गर्नु आवश्यक छ भन्नुहुन्थ्यो। सीप र उद्यमलाई पैसा वा प्रविधि दिएर सहयोग गर्नुहुन्थ्यो। यस हिसाबले उहाँलाई नेपालको गान्धी भन्न सकिन्छ। नेपालको राष्ट्र सेवा र समाज सेवा गर्नेहरूको चरित्र, इमानदारी तथा नैतिकतामाथि धेरै प्रश्न उठिरहेको सन्दर्भमा उहाँ मात्रै एक यस्तो व्यक्ति हो, जसको बारेमा कुनै प्रश्न उठाउने आँट कसैले गरेन। उहाँले वैदेशिक सहयोग नलिई पनि गाउँ सेवा कोषलाई २०३३ सालदेखि अहिलेसम्म निर्वाधरूपमा चलाउँदै आउनुभएको थियो। भीमबहादुरलाई कार्यालय सहयागीदेखि राजारानी, मन्त्री, प्रधानमन्त्री तथा ठूला सबैले उत्तिकै मन पराउँथे। मर्नुअगाडि पनि उहाँ पैंतीसभन्दा बढी सामाजिक संघसस्थामा आबद्ध हुनुहुन्थ्यो। सधैं हाँसेर बोल्ने र सानाठूला सबैलाई समान व्यवहार गर्ने र हजुर शब्दले सम्बोधन गर्ने उहाँको बानी थियो। उहाँ सबैलाई एउटै नजर र व्यवहारले हेर्नुहुन्थ्यो। सकेसम्म सबैलाई सहयोग र सद्भाव देखाउनु हुन्थ्यो। उहाँ कसैसँग कुनै रकम लिन हुन्न बरु मैले सकेसम्म सहयोग गर्नुपर्छ भन्नो मान्यता राख्नु हुन्थ्यो। यस हिसाबले उहाँ सच्चा साम्यवादी र सम्यकवादी हुनु हन्थ्यो भन्दा अतिशयोक्ति हुँदैन। गीता र गान्धीवादी दर्शनबाट बढी प्रेरित भीमबहादुरले २०३३ सालमा आफ्नो अंशका गैरीखेत चार हजार आठ सय रुपैयाँमा बेचेर गाउँका दीनदुःखीलाई सहयोग र सेवा गर्न गाउँ सेवा कोष गठन गर्नुभयो। यो काम गर्दा धेरैले उहाँलाई बौलायो पनि भनेका थिए। तर उहाँ बौलाउनुभएको थिएन, बरु उहाँको भावना र विचार बुझ्ने क्षमता त्यतिबेलाको समाजमा विकास नहँुदा यसरी आलोचना हुन गएको थियो। समाजको यस्तो आलोचनाले उहाँको समाज सेवा गने इच्छा र चाहनालाई निरुत्साहित गर्न सकेन। बरु यसबाट झन् उत्साहित भएर उहाँले समाजसवाका लागि कोष बढाउन थाल्नु भयो। उहाँको विश्वसनीयता र इमानदारीको कारणले गाउँ सेवा कोषमा रकम दान गर्नेहरूको भीड लाग्न थाल्यो। कोष बढ्दै गएपछि गाउँमा अनेक कार्यक्रम लिई समाज सेवा गर्ने कार्यलाई अगाडि बढाउनुभयो। यस क्रममा उहाँ गाउँमा मात्रै सीमित नभएर तनहुँ, लमजुङ, कास्की र चितवनका जिल्लाका दीनदुःखीलाई सहयोग गर्ने कार्यक्रम लिएर अगाडि बढ््नुभयो। उहाँको सहयोगबाट वृद्धवृद्धा मात्रै नभएर बालबालिका र युवा पनि उत्तिकै लाभान्वित भइरहेका छन्। प्रत्येक जाडोमा आफ्नो जन्मस्थान कवाचितमा बूढाबूढीलाई सिरक, डस्ना, कम्मल तथा अन्य न्याना कपडा लिएर पुग्ने भीमबहादुर अधिकारी यो वर्षको जाडोमा पनि न्यानो कपडाका साथै आँखाका डाक्टरहरूको टोली लिएर गाउँ जानुभएको थियो। यही टोलीमार्फत ६५ जना आँखाका मोतीविन्दुको निःशुल्क शल्यक्रिया गराएर फर्कनुभएको थियो। लगनशीलता र परि श्रम गर्ने बानी पनि उहाँको गज्जबकै थियो। जेठो छोरासँगै स्नातक तहको जाँचमा सहभागी हुनुभएको थियो। कार्यालयमा काम सक्नेबित्तिकै उहाँ समाज सेवा गर्न व्यस्त हुनुहुन्थ्यो। उहाँलाई कहिल्यै थकाइ र झर्को लाग्दैनथ्यो। आर्थिक अवस्था कमजोर भएपछि उहाँले कुिरया गाउँको घर बेचेर भक्तपुरको लोकन्थलीमा छोराका घरमा बस्न थाल्नुभयो। आर्थिक अवस्था बिग्रँदा पनि उहाँले समाज सेवाका कामलाई निरन्तर दिनुभएको थियो। यस अवस्थामा पनि उहाँ निश्चल हुनुहुन्थ्यो। दुःख र पीडालाई जित्न सक्ने मान्छेमा मात्रै यस्तो क्षमता देख्न सकिन्छ। केही वर्ष लोकन्थलीमा बसेपछि कान्छा छोरा डा महेशसँग उहाँ कुरिया गाउँमै बस्न थाल्नुभयो। अर्काको पैसा खानु हुन्न भन्ने उहाँको अर्को गज्जबको उदाहरण छ। आर्थिक अवस्था कमजोर हुँदा पनि उहाँले आफ्नो नैतिकता, इमानदारी र आदर्श बचाएरै राख्नुभयो। उहाँले लोकन्थलीको घर बिक्री गर्ने भनेर प्रतिनिधिसभाका उपसभामुख रामविलास यादवबाट पाँच लाख रुपैयाँको बैना लिनुभएको थियो। चुनावमा धेरै खर्च भएकाले यादवले घर किन्न सक्ने अवस्था भएन। पाँच लाख रुपैयाँको बैना डुब्यो भनेर उहाँलाई चिन्ता परेको थियो। भीमबहादुरले राम विलास यादवका घरमै लगेर बैना रकम पाँच लाख फिर्ता गरिदिनुभयो। ०४६ सालमा बहुदलीय संसदीय शासन व्यवस्था पुनस्र्थापना भएपछि कांग्रेसका मन्त्री र नेताहरूलाई यही कुरा दोहोर्याउनुभयो। उहाँहरूले हुन्छ भने पनि केही नगरेपछि २०५१ सालमा नेकपाका अर्थमन्त्री भरतमोहन अधिकारीलाई सुनाउनुभयो। उनले तुरुन्तै यसलाई स्वीकार गरी बजेट र कार्यक्रम ल्याउनुभएकोमा भीमबहादुर अर्थमन्त्री भरतमोहन अधिकारीप्रति निकै आभारी हुनुहुन्थ्यो। उहाँको लामो समाज सेवा र योगदानको कदर गर्दै गण्डकी राष्ट्रसेवक संगमले २०६५ सालमा गण्डकी गौरवको सम्मानद्वारा सम्मानित गरेको थियो। त्यसरी नै उहाँलाई समाज सेवा शिरोमणिको सम्मानद्वारा पनि सम्मानित गरिएको थियो। सरकारबाट पनि विभिन्न मान र सम्मान प्राप्त भीमबहादुर राष्ट्रकै गौरव र सम्मान हुनुहुन्थ्यो। उहाँको योगदान र विचारलाई कदर गरेर सरकार र परिवारजन तथा साथीभाइले भीमबहादुर अधिकारी प्रतिष्ठान स्थापना गरी प्राविधिक सीप, शिक्षा र तालिम दिई धेरैभन्दा धेरैले व्यावसायिक काममा व्यस्त गराउनुपर्ने देखिन्छ। यसबाट ठूलो मात्रामा रोजगार उपलब्ध गराउन सकिने देखिन्छ। यो नै उहाँप्रतिको सच्चा श्रद्धाञ्जली हुनेछ।"
हेलम्बु डाँडापारि,"मनोरम हिमशृंखला, आत्मीय हेलम्बुवासी, सुगन्धित वायुको प्रवाह र पवित्र वातावरणले हामी मुग्ध भयौं। कैयन् गीतहरूमा हेलम्बु सुनियो; कैयन् विम्बहरूमा हेलम्बु पोखियो, तर पनि हेलम्बुको सुन्दरता पारख गर्ने अवसर ५७ वर्ष टेक्दासम्म जुरेन। धेरैपटक हेलम्बु पढियो तर काठमाडौंनजिक भएर पनि हेलम्बु टेक्न सकिएन। नागरिक सभा सम्बोधन गर्ने क्रममा २०६२ सालमा मेलम्चीसम्म पुगिएको हो तर हेलम्बु टेकिएको थिएन। हेलम्बु डाँडापारि गीत धेरैपटक गुनगुनाइयो। अन्ततः २०७६ माघ २७ गते डा देवेन्द्रराज पाण्डे दम्पतीसहित सातजनाको हाम्रो टोली हेलम्बुतिर हानियो। कुनै औपचारिक कार्यक्रम नराखिएको हुँदा दबाब थिएन। होइन भने ठीक समयमा कार्यक्रम सुरु गर्ने शान्ति समाजको परिपाटी र कार्यक्रमको चापका कारण केही तनाव भइहाल्थ्यो। समय आन्दोलनका नाममा सुरु भएको यो परम्परालाई कसैकसैले समय आतंक पनि भने। काठमाडौं खाल्डो छिचोलेपछि बनेपा हुँदै पनौती पुगियो। शान्ति समाजका सदस्यहरू त्यहाँ पनि नदीसहर सफाइ अभियानमा सामेल रहेछन्। शान्ति समाजको काभ्रे कार्यसमितिमा सबै महिला मात्र छन्। संक्षिप्त भेटघाटपश्चात् हामी हेलम्बुतिर हुइँकियौं। केही बेरपछि मेलम्चीसँग साक्षात्कार भयो। साथै क्रसर उद्योगका नाममा मेलम्ची उत्खननको वीभत्स दृश्य पनि देखियो। भीमकाय मेसिन मेलम्चीलाई क्षतविक्षत् बनाइरहेका थिए। मेसिनजस्तै मानिस त्यही उपक्रमलाई सघाइरहेका थिए। तर पनि विनाकुनै सिकायत, विनाकुनै प्रतिरोध, मेलम्ची निरन्तर बगिरहेको थियो। मेलम्ची नामको सहरबाट हामी उकालो लाग्दा सूर्य खोकिलामा लुक्न लागेको थियो। जति माथि गयो त्यति मेलम्ची निर्मल देखिन्थ्यो। मेलम्चीको किनारछेउ किउल भन्ने ठाउँमा एउटा होटलमा हामी वास बस्न पुग्यौं। वरिपरि मनोरम जंगल, प्राणदायी वनस्पति र मेलम्चीको निर्मलधाराले वातावरण स्निग्ध र मोहक थियो तर रात छिप्पिँदै जाँदा त्यो सुनसान र एकलास स्थलमा मेलम्चीको गड्गडाहट बढ्दै गएको प्रतीत हुन्थ्यो। प्राविधिक हिसाबले हामी हेलम्बु क्षेत्र प्रवेश गरिसकेका थियौं। दशक लामो अन्तरालपछि डा पाण्डे र म केही दिनको यात्रा सँगै गर्दैछौं। डा देवेन्द्रराज पाण्डे आफैंमा एउटा इतिहास हो, तर यो इतिहासलाई अहिलेको पुस्ताले सायद पढ्न भ्याएको छैन। भर्खरै एउटा टेलिभिजन अन्तर्वार्ताका दौरान कार्यक्रम प्रस्तोताले पछिल्लो १४ वर्ष म निस्क्रिय रहेको तर्क गरे। मैले होला भनें। कतिपय तर्कको खण्डनमण्डन गर्ने जाँगर ममा छैन। त्यसैले होला भन्दियो सिद्धियो। तथापि म भन्ने गर्छु २०६२ सालमा डा पाण्डे र मैले नागरिक आन्दोलनको नेतृत्व गर्दा अहिले बीसको लयमा हिँडिरहेको पुस्ता त्यो बेला ६ वर्षको थियो, जसले हामीलाई चिन्दैनथ्यो। त्यो पुस्ता र त्योभन्दा पनि पछिको पुस्ताले हामीलाई झनै चिन्दैन, किनकि हामीले आफूलाई नवीकरण गरेनौं। कहिले प्रेससँग हामी रूखो भयौं कहिले प्रेस हामीसँग रूखो भयो। समाचारमा नछापिएपछि र टेलिभिजनमा नदेखिएपछि हामी हराएको भन्ने समाचार पनि बन्यो। डा पाण्डे ट्विटर र फेसबुकमा रमाउनुहुन्छ तर म सामाजिक सञ्जालमा पनि छैन। अर्थात् मेरो फेसबुक र ट्विटर एकाउन्ट छैन। यद्यपि त्यसबारे म अनभिज्ञ भने छैन। मसँग सेलफोन छैन तर डा पाण्डे सेलफोन (मोबाइल) मा उपलब्ध हुनुहुन्छ। यो उमेरमा पनि प्रियजनसँग उहाँ मोबाइलमा झर्को नमानी कुरा गर्नुहुन्छ। २०६२ सालमा नेपाल प्रहरीको प्रशिक्षण प्रतिष्ठान महाराजगञ्जमा बन्दी छँदाको मित्रताका आधारमा डा शशांक कोइराला पनि झर्को नमान्ने भलाद्मी व्यक्तित्व भएको मेरो अनुभव रह्यो। उक्त प्रहरी प्रशिक्षण प्रतिष्ठानमा केही साता नेपाली कांग्रेसका वरिष्ठ नेता रामचन्द्र पौडेलदेखि नरहरि आचार्यसम्म र अहिलेका मन्त्री हृदयेश त्रिपाठीदेखि परि थापा र प्रेम सुवालसम्म अनि नागरिक आन्दोलनका डा मथुराप्रसाद श्रेष्ठ र श्याम श्रेष्ठ गरी साढे एक दर्जन बढी थुनिएका थियौं। नागरिक आन्दोलनको एजेन्डा नै लोकतान्त्रिक गणतन्त्र थियो। त्यसैले हाम्रो आवाज कसैकसैलाई चर्को लाग्थ्यो। नेपाली कांग्रेसका लक्ष्मण घिमिरे ठट्टाठट्टामै डा पाण्डे र मलाई सिन्चाधुन्चाजस्तो भन्थे। अर्थात् सिन्चा भन्ने पात्रले जे भन्यो, धुन्चाले पनि त्यही भन्ने। सायद त्यो काठमाडौं खाल्डोभित्रको लोकोक्ति थियो। विज्ञानका रूपमा कुनै बेला वेद पढ्नेका सन्तानहरू अहिले पूजास्थलमा काटमार गर्छन्, बलिका नाममा निरिह पशुका हत्या गर्छन् तर लुक्ला र हेलम्बुका शेर्पा, ह्याल्मो र तामाङहरू यस्ता पवित्र भूमिमा काटमार गर्नु हुँदैन भन्छन्। मेरो हृदयमा उनीहरूप्रति औधि सम्मान उर्लियो। यसपटकको हेलम्बु यात्राका दौरान पुराना घटनाक्रमको पुनस्र्मरण गरियो। कतिले हामीलाई गाली गरे कतिले निन्दा। गाली मात्र होइन, कठोर निन्दा पनि सुन्ने अभ्यासका कारण गालीगलौजबाट म विचलित हुन्न। अझ भनौं, मलाई लाग्ने आरोप, गाली र निन्दा सुनाउन सकिने हदसम्म म अरूलाई पनि सुनाउँछु। ८० नाघ्न लागेका डा पाण्डेको शरीर शिथिल हुँदै गएको हुन सक्छ तर आज पनि डा पाण्डेसँग ऊर्जा छ। त्यसैले कुराकानीमा डा पाण्डे भर्भर बलिरहेको ज्योतिजस्तो पोखिनुहुन्छ। ३१ वर्षअगाडि २०४५ सालमा बहुदलीय व्यवस्था पुनस्र्थापनाको लक्ष्यसहित विख्यात अधिकारकर्मी ऋषिकेश शाहको अध्यक्षतामा स्थापित नेपाल मानव अधिकार संगठनको डा पाण्डे संस्थापक उपाध्यक्ष र म संस्थापक सदस्य थियौं। २० वर्षअगाडि भारतका पूर्वप्रधानमन्त्री आई के गुजरालको अध्यक्षतामा सन् २००० मा स्थापित साउथ एसियन फर ह्युमन राइट्सको हामी दुवै संस्थापक सदस्य थियौं। लोकतान्त्रिक गणतन्त्रको स्थापनार्थ १४ वर्षअगाडि अाँधी भएर उठेको लोकतन्त्र र शान्तिका लागि नागरिक आन्दोलनको हामी दुईले नेतृत्व गरेका थियौं। २०६४ पछि एकपटक हामी टाढियौं, फेरि नजिकियौं। अभियानका क्रममा कहिले हामी जोडियौं त कहिले तोडियौं तर पनि भावनात्मक सम्बन्ध गहिरो छ। म संस्थापक सभापति रहेको शान्ति समाजको डा पाण्डे पनि सदस्य हुनुहुन्छ तर उहाँ शान्ति समाजको अभिभावकजस्तो हुनुहुन्छ। नागरिक आन्दोलनका दौरान हामीले खेपेको दबाब, भोगेका कठिनाइ र उठाएको जोखिमको सूची लामो छ। हेलम्बु यात्राका दौरान विगतका अनेकौं प्रसंगहरूको चर्चा गरियो। इतिहासको स्मरण वर्तमानको विश्लेषण र भविष्यको चिन्ता बाटाभरि पोखिइरह्यो। यात्राको दोस्रो दिन बिहानको खाजा खाएर हामी चढेको मोटर उकालो लाग्यो। जति माथि गयो, त्यति कञ्चन र पवित्र वातावरण। हेलम्बु जंगल क्षेत्रमा गुराँसको बाहुल्य हुने सुनिए पनि ढकमक्क फुलेको भने देखिएन। अन्ततः सेर्माथाङ भन्ने स्थानमा अवस्थित एउटा सफा र सुन्दर होटलमा बस्न पुगियो। रोल्वालिङ हिमशृंखला, महालंगुर प्रभाग, गणेश हिमाल, जुगल हिमाल र लाङटाङ शृंखलालाई पाश्र्वमा राखेर फोटो खिचियो। रोल्वालिङ हिमशृंखलाअन्तर्गत दोस्रो उच्च शिखर हो गौरी शंकर। ग्रीनविच मिनटाइमभन्दा पाँच घन्टा ४५ मिनेट छिटो नेपाली समयसारिणीको मापदण्ड गौरीशंकर क्षेत्रलाई केन्द्रविन्दु बनाएर निर्धारण गरिएको हो। काठमाडौंबाट हेलम्बुसम्मको दूरी झन्डै ८० किलोमिटर छ। काठमाडौंबाट सबैभन्दा नजिक रहेको हिमाली टाकुरो आमा याङ्ग्री हेलम्बु क्षेत्रभित्रै पर्छ। पदयात्रीहरू तार्केघ्याङ हुँदै आमा याङ्ग्रीसम्म यात्रा तय गर्छन्। हेलम्बु क्षेत्रको अर्को माथिल्लो भाग हो थाडेपाटी। हेलम्बुमा हामी बसेको शेर्माथाङ २६ सय मिटरको उचाइमा अवस्थित छ। त्यस दिन बिहानको तापक्रम माइनस २ डिग्री पुगेको रहेछ त्यसैले बारीभरि सेतो तुषारो देखिन्थ्यो। ड्रममा राखेको पानीको माथिल्लो सतह पनि जमेको थियो। तर त्यस दिन बिहानै घाम लागेको हुँदा सिउँदोमा सुनौलो किरण हालेर हिमाल मुस्कुराइरहेको प्रतीत हुन्थ्यो। हेलम्बुमा ह्याल्मोहरूको बाहुल्य छ। त्यसैले यो ठाउँको नाम हेलम्बु रहन गएको बुझाइ छ। ह्याल्मोहरूलाई कतिपयले शेर्पाका रूपमा बुझ्ने गरेका छन् त कतिपयले ह्याल्मो शेर्पा भन्ने गरेका छन्। तर आदिवासी जनजातिहरूको सूचीमा ह्याल्मो सुविधावञ्चित समूहमा पृथक् तवरले सूचीकृत छन्। हेलम्बु प्राकृतिक तवरमा जति सुन्दर छ, सांस्कृतिक तवरमा त्यति नै समृद्ध पनि छ। त्यस दिन कुनै उत्सव परेको रहेछ, हातमा पुस्तक बोकेर बाजागाजासहित प्रार्थना गर्दै एउटा लस्कर उकालो लागेको सुनियो। नजिकै पर्व मनाइरहेका स्थानीय महिलाको ठूलो जमात देखियो। कठोर मेहनत गर्ने स्वावलम्बी तिनीहरूका अधरमा मुस्कान मस्तिष्कमा सपना र हृदयमा हार्दिकता थियो। उत्सवका कारणले होला त्यो दिन शेर्माथाङ न्यानो थियो। हिमालको काखमा यो चिस्यान र बिरानमा पनि विशिष्ट संस्कृति जीवित छ। यस्तै जीवन्त संस्कृतिले समाज समृद्ध छ, सुखी छ। नेपाली समाजमा विविधता छ, त्यही विविधतालाई उत्सवका रूपमा मनाउनुपर्छ भन्ने मान्यतासहित हामी अभियानरत रह्यौं। यस स्थानमा पशु बध निषेध रहेछ। अर्थात् बाहिरबाट मासु आयात हुने भए पनि यो ठाउँमा मासुका लागि काटमार गर्न नपाइने रहेछ। गत वर्ष लुक्ला यात्राका क्रममा लुक्लामा पनि यस्तो सामाजिक व्यवस्था भएको सुनेको थिएँ, यहाँ पनि रहेछ। त्यसैले मेरो मन अझ प्रफुल्लित भयो। विज्ञानका रूपमा कुनै बेला वेद पढ्नेका सन्तानहरू अहिले पूजास्थलमा काटमार गर्छन्, बलिका नाममा निरिह पशुका हत्या गर्छन् तर लुक्ला र हेलम्बुका शेर्पा, ह्याल्मोे र तामाङहरू यस्ता पवित्र भूमिमा काटमार गर्नु हुँदैन भन्छन्। मेरो हृदयमा उनीहरूप्रति औधि सम्मान उर्लियो। मनोरम हिमशृंखला, आत्मीय हेलम्बुवासी, सुगन्धित वायुको प्रवाह र पवित्र वातावरणले हामी मुग्ध भयौं। दुई रात हेलम्बुमा बिताएर साँखु हुँदै हामी काठमाडौं फर्कियौं। चिल्लो फराकिलो बाटो बनाउने हो भने काठमाडौंबाट दुई घन्टाभित्र हेलम्बु पुग्न सकिन्छ। तर त्यो इच्छाशक्ति शासकमा जागृत नहुँदा खाल्डाखुल्डी छिचोलेर यात्रा गर्नुपर्ने बाध्यता अहिले छ। उमेरले ५७ टेकेको म एकदुई घण्टाभन्दा बढी पैदल यात्रा गर्न सक्दिनँ। घाँटी र गोडाको समस्याका कारण मोटरमा पनि लामो समय यात्रा गर्न सक्दिनँ तर पनि हेलम्बु यात्राभरि मलाई कुनै पीडाथकान अनुभव भएन। काठमाडौं खाल्डोमा रुमल्लिरहनुभन्दा नेपालका कुनाकन्दरामा भौंतारिन पाए हुन्थ्यो जस्तो लाग्न थालेको छ। सायद सन्न्यासको अर्को चरणको प्रारम्भ पो हो कि ?"
नेताका नामका प्रतिष्ठान गुटका घर !,"पुरानो ढंगले ती प्रतिष्ठान चल्न हुँदैन। हाम्रोजस्तो पार्टीमा प्रतिष्ठानसम्बन्धी सही नीति आवश्यक छ। नेकपा बैठकमा दिवंगत नेताका नाममा खोलिएका प्रतिष्ठान गुटबन्दीको अखडा बनेको कुरा चर्काे रूपमा उठ्यो। पार्टी एकताको २१ महिनासम्म जनवादको प्रयोग गर्न नपाएका केन्द्रीय सदस्यहरूले गुटबन्दीले पार्टीलाई खाएको भन्दै चिन्ता व्यक्त गरे। अध्यक्षद्वयको राजनीतिक प्रतिवेदन र महासचिवको संगठनात्मक र विधान संशोधनसम्बन्धी प्रस्तावमा समूहगत छलफल गरी निष्कर्ष सुनाउने सबैजसो समूह नेताको सामूहिक निष्कर्ष थियो, पार्टी नेताका नाममा खोलिएका संघसस्था र प्रतिष्ठानले पार्टीमा गुटबन्दी झाँगियो। त्यस्ता प्रतिष्ठानहरू कि पार्टीले व्यवस्थित गरी एउटा नीतिभित्र चलाउनुपर्ने कि बन्द नै गर्नुपर्ने आवाज धेरैले उठाए पनि। अधिकांश प्रतिष्ठान, अध्ययन केन्द्र या फाउन्डेसनका नाममा खोलिएका संस्था गुटका घर भएको निष्कर्ष समूह नेताहरूले पार्टी नेतृत्वकै सामुन्ने प्रस्तुत गरे। नेताहरूले केन्द्रीय समिति बैठक समापन गर्दा यो विषयमा सम्बोधन नै गरेनन्। केन्द्रीय सदस्य युवराज चौलागाईं भन्छन्, विषय बैठकमा सबैजसो समूह नेताहरूले उठाउनुभयो, तर नेताका नामका प्रतिष्ठानमार्फत मौलाइरहेको गुटबन्दीको जवाफ पार्टी नेताहरूले दिनु भएन। पार्टी अध्यक्षद्वय (केपी ओली र पुष्पकमल दाहाल) कै राजनीतिक दस्ताबेजमा पार्टी संस्थागत नभएको, बरु विभिन्न प्रकारका गुटहरू सक्रिय रहेको र पार्टी अनुशासनको स्तर दयनीय बन्दै जान थालेको उल्लेख हुँदासमेत नेताहरूले समूह नेताहरूले उठाएको प्रतिष्ठान गुटका घर का विषयमा कुनै जवाफ दिन चाहेनन्। किन त ? नेकपाका एक सचिवालय सदस्य भन्छन्, यो आफूअनुकूलको गतिविधि बढाउने वैधानिक औजार (संस्था) हो। महाधिवेशन मिति तोकिएका बेला आफू र आफ्नो समूह बलियो बनाउन पनि यस्ता संघसस्था प्रभावकारी बनिदिन सक्छन्। अनि कहाँ त्यसरी पार्टी नीतिभित्र बाँध्ने या बन्द गर्ने कुरा नेतृत्वबाट आउन सक्छ र ? गुटबन्दी पार्टीभित्र माथिल्ला शीर्ष नेतृत्वबाटै भएको र उनीहरूले आफ्नो गुट रक्षाका लागि यस्तो मोर्चालाई उपयोग गर्ने गरेको आरोप नेताहरूमाथि थियो। प्रधानमन्त्रीसमेत रहेका ओलीले नेताहरू एक ढिक्का रहेको तर सञ्चारमाध्यमले अंशबन्डा गरिदिएको भन्दै चित्त दुखाइ पार्टी बैठकको समापन गरेका थिए। उनले त्यसमा थप केही व्याख्या गरेनन्, तर अध्यक्ष प्रचण्डले पार्टी बैठक समापनमा जवाफ दिने क्रममा यति मात्र भने, गुटबन्दी माथिबाट भएको कुरा ठीक छ तर सबै दोष माथि मात्र पनि नलगाउनुहोस् न। केही न केही हिस्सा तपाईंहरू (केन्द्रीय सदस्य) ले पनि लिनुपर्छ। नेताहरू गुटबन्दी गर्न आए, किन जवाफ फर्काउनु हुन्न यसो गर्नु हुन्न भनेर। फर्काउने गर्नुस्। त्यसो गर्दा नेताहरू पनि हच्कियून्। प्रतिष्ठान कति ? नेकपाभित्र नेताहरूले आफ्नो गुटगत राजनीति गर्ने माध्यम बनाउन प्रतिष्ठान र संघसंस्था बनाउने होडबाजी छ। त्यस्ता प्रतिष्ठान गुटगत राजनीतिको केन्द्र बन्न थालेको चिन्ता नेताहरूले पार्टी बैठकमा गरेका हुन्। पार्टीभित्र यति नै संख्याका यस्ता संघसस्था र प्रतिष्ठान छन् भन्ने तथ्यांक छैन। तत्कालीन एमालेभित्र पार्टीकै निर्णयमा पाँचवटा मात्र प्रतिष्ठान रहेको र अन्य भने पार्टीको निर्णयमा नखोलिएको वरिष्ठ नेता माधव नेपाल स्विकार्छन्। उनका भनाइमा पुष्पलाल प्रतिष्ठान, मदनआ िश्रत स्मृति प्रतिष्ठान, तुलसीलाल स्मृति प्रतिष्ठान, मोतीदेवी स्मृति प्रतिष्ठान र मनमोहन स्मृति प्रतिष्ठान मात्र पार्टीको मार्गदर्शनमा खोलिएका प्रतिष्ठान हुन्। पूर्वएमालेभित्र पाँचवटा मात्र पार्टीको मार्गदर्शनमा खुलेका प्रतिष्ठान छन्, अरू पार्टी योजनामा खोलिएका होइनन्, पूर्वमाओवादीतिर पनि केही होलान्, पोष्टबहादुर बोगटी, निर्मल लामालगायतका नाममा छन् कि, मलाई उताका धेरै जानकारी छैन। तर पूर्वएमालेको मलाई जानकारी छ। अरू पार्टीका निर्णयबाट खुलेका होइनन्, वरिष्ठ नेता नेपाल भन्छन्। दिवंगत राष्ट्रियअन्तर्राष्ट्रिय नेताका नाममा खोलिएका प्रतिष्ठानले पार्टीमा गुटबन्दी लाई मलजल गरेको विषय नेकपा बैठकमा चर्काे रूपमा उठ्यो। ती प्रतिष्ठानका सन्दर्भमा के गर्ने भन्नेबारे बैठकमा नेताहरूले कुनै जवाफ दिएनन्। दिऊन् पनि कसरी ? मिति तोकिएको पार्टी महाधिवेशनका लागि आफ्नो समूह बलियो बनाउन नेताहरूलाई तिनै प्रतिष्ठान मुख्य हतियार बनाउनु छ। पार्टी एकतापछि अहिलेसम्म पार्टीका निर्णयमा खोलिएका प्रतिष्ठान, संघसंस्थाको तथ्यांक एकत्रित नेकपाले गरेको छैन। मदन भण्डारी फाउन्डेसन, पुष्पलाल प्रतिष्ठान, तुल्सीलाल फाउन्डेसन, मनमोहन अधिकारी स्मृति प्रतिष्ठान, भरतमोहन अधिकारी प्रतिष्ठान, पासाङ ल्हामु शेर्पा, रवीन्द्र अधिकारी, प्रकाश दाहाल, साहना प्रधान, नेत्रलाल अभागी, पुष्पलाल मित्रता केन्द्रलगायतका नाममा पनि प्रतिष्ठान सञ्चालन भइरहेको छ । यसमध्ये केही पार्टी योजनामा खोलिएका छन् भने केही नेताहरू जोडिएर खोलिएका हुन्। मदन भण्डारीका नाममा त एउटा मात्रै होइन, अन्य धेरै खालका संघसंस्था पनि नेकपा नेतासँग जोडिएर खोलिएका छन्। मदन भण्डारी, पुष्पलाल, तुल्सीलाल, पासाङ ल्हामुलगायत प्रतिष्ठानलाई सरकारले वार्षिक निश्चित रकम अनुदानसमेत दिँदै आएको छ । पासाङ ल्हामु प्रतिष्ठानका नाममा रहेको घरमा अहिले नेकपाको केन्द्रीय कार्यालयसमेत छ। पुष्पलाल स्मृति प्रतिष्ठानमा माधव नेपाल आफैं अध्यक्ष छन्। तत्कालीन एमालेको पार्टी नीतिअनुसार नै बनाइएको यो प्रतिष्ठानको जिल्लाजिल्लामा शाखा विस्तार गरिएको छ। तुलसीलाल स्मृति प्रतिष्ठानमा अहिले गोपाल शाक्य अध्यक्ष छन्। यसले तत्कालीन एमालेमा पार्टी स्कुलिङ सञ्चालनको कामसमेत गरेको थियो। मोतीदेवी स्मृति केन्द्रमा अष्टलक्ष्मी शाक्य अध्यक्ष छिन्। यसले ज्येष्ठ नागरिक आवास गृह सञ्चालनमा ल्याएको नेकपा नेताहरू बताउँछन्। सहाना प्रधान अध्ययन प्रतिष्ठानमा नेतृ रामकुमारी झाँक्री अध्यक्ष छिन्। मनमोहन स्मृति प्रतिष्ठानमा पहिले भरतमोहन अधिकारी अध्यक्ष थिए। उनको निधनपछि यो प्रतिष्ठानको कार्यवाहक अध्यक्ष उपप्रधान तथा रक्षामन्त्री ईश्वर पोखरेल रहेको नेताहरूको भनाइ छ। तत्कालीन माओवादीतर्फ पोष्टबहादुर बोगटी स्मृति प्रतिष्ठान, सहिद प्रतिष्ठानलगायतका संघसंस्था छन्। जुन पार्टीसँग बढी नजिक छन्, त्यहाँ पनि नेताविशेषले खोलेका अन्य संघसंस्था र प्रतिष्ठान पनि छन्। यी संघसस्थाले आफूअनुकूल पार्टी गतिविधि गर्न खोज्दा पार्टीमा गुटबन्दी बढेको नेताहरूको जिकिर छ। एउटा संस्थाले एउटै मात्र समूहका आधारमा तलसम्मै संस्थालाई विस्तार गर्ने र राजनीति गर्न थालेपछि अर्काे संस्थाले पनि सोही शैली अपनाउन खोज्दा नेकपाभित्र प्रतिष्ठान गुटका घर बन्न थालेको प्रश्न उठेको नेताहरूको भनाइ छ। वरिष्ठ नेता नेपाल नै भन्छन्, मदन भण्डारी फाउन्डेसनसँग जोडिएका विषय बैठकमा बढ्ता उठेको हो। तलसम्म उसका गतिविधिलाई लिएर उठेका होलान्। जे होस्, यी सबै व्यवस्थित गर्नुपर्छ। होइन भने मदन भण्डारी फाउन्डेसनका नाममा तलसम्म गतिविधि बढाउने अनि पुष्पलाल मैत्री केन्द्र किन नखोल्ने ? यसरी जाँदा समानान्तर रूपमा जान सक्छ। अहिले दुइटा तलसम्म प्रतिस्पर्धामा गइरहेको छ मदन भण्डारी फाउन्डेसन र पुष्पलाल मैत्री केन्द्र। यसले केही समस्या छ। यसलाई पार्टीले गम्भीरतापूर्वक सोचेर एउटा टुंगोमा पुर्याउनुपर्छ। केन्द्रीय सदस्य खिमलाल भट्टराईका भनाइअनुसार गुटबन्दी पार्टीमा तलबाट गरिने कुरा होइन, तलबाट गुटबन्दी भइहाल्यो भने पनि त्यसले सिंगो पार्टीलाई प्रभावित गर्न सक्दैन। तर माथिबाट हुने गुटबन्दीले सिंगो पार्टीलाई ध्वस्त बनाउँछ। आज हाम्रो पार्टीको समस्या भनेको गुटबन्दी माथिबाट भइरहेको छ। केन्द्रीय सचिवालय, स्थायी समितिलाई मात्रै गुटबन्दी मुक्त बनाउन सक्यौं भने सिंगो पार्टी राम्रो हुन्छ। मुहान संग्लो बनाउने कुरामा पहिला पार्टी केन्द्रीय सचिवालय लाग्न जरुरी छ। नेता भट्टराई भन्छन्। मदन भण्डारीकै नाममा कतिकति ? जननेता मदन भण्डारीकै नाममा नेकपाभित्र धेरै संघसंस्था खोलिएका छन्। ती सबैमा पार्टीका कुनै न कुनै तहका नेताहरूले नेतृत्व गरिरहेका छन्। मदनआश्रित स्मृति प्रतिष्ठान पार्टीको निर्णयमै बनाइएको हो। यसका अध्यक्ष छन् नेता प्रदीप नेपाल। यसले भारतीय दूतावासबाट समेत सहयोग लिएर कार्यक्रम गरेको भनी पार्टीभित्र विवादमा पनि परेको थियो। अर्काे संस्था हो मदन भण्डारी फाउन्डेसन। मदन भण्डारीकै छोरी अर्थात् राष्ट्रपति विद्यादेवी भण्डारीकी छोरी उषाकिरण भण्डारी यो फाउन्डेसनको अध्यक्ष छिन्। उनी अहिले सक्रिय राजनीतिमा छन्। पार्टीको महिला संगठनको उनी केन्द्रीय सदस्य बनेकी छन्। यसका सबै जिल्लामा कमिटी पुगेको छ। एनजीओका रूपमा दर्ता भएको यसमा प्रधानमन्त्री ओली पक्षका नेताहरू मात्र संगठित देखिन्छन्। मदन भण्डारी अध्ययन केन्द्र पनि नेकपाभित्र छ। यसका अध्यक्ष भने पर्यटनमन्त्री योगेश भट्टराई छन्। एनजीओका रूपमा दर्ता भएको यसका पनि कतिपय जिल्ला तहसम्मै कमिटी छन्। यसमा माधव नेपाल पक्षका नेताहरू संगठित छन्। पछिल्लो चरण पुष्पलाल मित्रता केन्द्र पनि सक्रिय छ। जगन्नाथ खतिवडा अध्यक्ष, जयन्ती राई उपाध्यक्ष, रविन कोइराला महासचिव रहने गरी यो संस्था सक्रिय बन्न थालेको छ। यसमा माधव नेपाल पक्षका नेताहरू समेटिएका छन्। यो केन्द्रले पनि अहिले सातवटै प्रदेश र ७७ ओटै जिल्लामा शाखा विस्तार गरिरहेको छ। झलनाथ खनालका नाममा समेत प्रतिष्ठान छ नेकपाभित्र झलनाथ खनाल स्वास्थ्य विज्ञान प्रतिष्ठान। सरकारले यो प्रतिष्ठानलाई पनि यस अगाडि नै पैसा दिइसकेको छ। यसका अलावा जिल्ला तहमा पनि संघसंस्था र प्रतिष्ठान नेकपाका नेताहरूले उत्तिकै मात्रामा बनाएका छन्। रत्न वान्तवा स्मृति प्रतिष्ठान इलाम, सुखानी सहिद स्मृति प्रतिष्ठान झापा, हरि नेपाल स्मृति प्रतिष्ठान संखुवासभा, पाण्डवराज घिमिरे र विनोद घिमिरे स्मृति प्रतिष्ठान जनकपुर, सहिद ऋषि देवकोटा (आजाद) स्मृति प्रतिष्ठान सिन्धुली, एकदेव आले चिन्तन प्रतिष्ठान तनहुँ, सहिद उमेश थापा स्मृति प्रतिष्ठान दाङ, यदु स्मृति प्रतिष्ठान रुकुम, रामनाथ दाहाल स्मृति प्रतिष्ठान झापा, नेपाल अध्ययन केन्द्र, माक्र्स द्विशतवार्षिकीलगायतका नाममा पनि नेकपाका नेताहरू जोडिएका संघसंस्था पार्टीभित्र छन्। कसरी व्यवस्थित गर्ने ? तत्कालीन माओवादीतिरका भन्दा पनि एमालेतिरका नेताहरू जोडिएर खोलिएका संस्था नेकपाभित्र धेरै देखिएका छन्। यस्ता संघसंस्थाले पार्टीभित्र विवाद बढाउने काम मात्र गरेको आवाज बेलाबखत नउठेका होइनन्। यसअघि पनि पार्टी नेताका नाममा खोलिएका प्रतिष्ठान पार्टीको हो भने नेतृत्व पार्टीले तोक्नुपर्ने माग तत्कालीन एमालेमा उठेको थियो। प्रचार विभाग उपप्रमुख तथा अहिले प्रधानमन्त्रीका प्रेस सल्लाहकार समेत रहेका केन्द्रीय सदस्य सूर्य थापाले यो बहसका लागि तत्कालीन एमाले छँदै लिखित प्रस्ताव पार्टीमा राखेका थिए। थापाले पार्टी नेताका नाममा प्रतिष्ठानफाउन्डेसनकेन्द्र इत्यादि आफूखुसी गठन गरी गुटबन्दीको खेलमैदान बनाउन बन्द गरिनुपर्ने, पार्टीको स्वीकृतबेगर गठन भएकाखोलिएका यस्ता संरचनाहरू पार्टीका दायरा र संस्थागत योजनामा देश, जनता, समाज र सम्बन्धित नेताअग्रज र सहिदको प्रतिष्ठा र सम्मान अभिवृद्धि गर्ने गरी सञ्चालन गर्नुपर्ने भन्दै बहसका लागि पार्टीमा माग गरेका थिए। त्यसपछि नै एमालेले प्रतिष्ठान हेर्ने गरी नेता वेदुराम भुसाललाई इन्चार्ज बनाएको थियो। उनले प्रतिष्ठान सञ्चालन निर्देशिकाको मस्यौदा बनाई तत्कालीन महासचिव ईश्वर पोखरेललाई बुझाएको नेकपा नेताहरू बताउँछन्। तर पार्टी एकतापछि त्यो पार्टीभित्रै त्यसै थन्किएको नेताहरूको भनाइ छ। अब यस्ता संस्थालाई नयाँ परिवेश र आधारमा व्यवस्थित बनाउनुपर्ने केन्द्रीय सदस्य युवराज चौलागाईं तर्क गर्छन्। उनी भन्छन्, नयाँ आधारमा पार्टी एकता भइसकेपछि पुराना गुटहरू अन्त्य गर्ने हो भने ती प्रतिष्ठानहरूलाई या पार्टीले स्वामित्व लिएर सञ्चालन गर्नुपर्छ या पार्टी कार्यकर्ताभन्दा बाहिरका मान्छे बसेर स्वतन्त्र र व्यावसायिक ढंगले गतिविधि गर्न दिनुपर्छ। पुरानो ढंगले ती प्रतिष्ठान चल्न हुँदैन। हाम्रोजस्तो पार्टीमा प्रतिष्ठानसम्बन्धी सही नीति आवश्यक छ। टिप्पणी नेताहरूका बोली र व्यवहार दाँज्नुपर्छ गणेश शाह, स्थायी समिति सदस्य, नेकपा पार्टीको भर्खर सम्पन्न केन्द्रीय समिति बैठकमा गुटबन्दीसँग जोडेर दिवंगत राष्ट्रियअन्तर्राष्ट्रिय नेताहरूका नाममा खोलिएका संघसंस्था र प्रतिष्ठानका विषयमा प्रश्न उठे। समूह नेताहरूले आफ्नो रिपोर्ट राख्ने क्रममा प्रतिष्ठानहरू गुटबन्दी गर्ने घर बने भनेर आफ्ना कुरा राखे। समूह नेताहरूले प्रतिष्ठानहरू गुटबन्दीको थलो बने, यसलाई नियन्त्रण गर्नुपर्यो या पार्टीको एउटा नीतिभित्र ढालेर सञ्चालन गर्नुपर्यो भनेर प्रश्न उठाए पनि जवाफ दिने शीर्ष नेताहरूले यसबारेमा खास केही टिप्पणी गरेनन्। अर्थात् भनौं, यस विषयमा कुनै जवाफ नै दिएनन्। तर नेताहरूले पार्टी दस्ताबेजदेखि अभिव्यक्ति दिँदासम्म गुटबन्दी अन्त्य गर्ने कुरा गर्नुभएको छ। प्रतिबद्धता पनि व्यक्त गर्नुभएको छ। नेतृत्वले त्यस्तो प्रतिबद्धता व्यक्त गरेपछि समूह नेताहरूले उठाएको प्रतिष्ठान गुटका घर भए भन्ने विषय पनि व्यवस्थित हुन्छन् र गुटका थलो बन्दैनन् अब भन्ने ढंगले बुझ्नुपर्यो। मुख्य कुरा हाम्रा नेताहरूले बोलेका कुरा व्यवहारतः कति कार्यान्वयन गर्छन् ? नेताहरूका बोली र व्यवहार नेताकार्यकर्ताले कत्तिको विश्वास गर्छन् ? त्यो मुख्य हो। यो परीक्षाको विषय छ नेताहरूका बोली र व्यवहार कत्तिको कार्यान्वयन हुन्छ ? नेताहरूले जसरी गुटबन्दी नगर्ने भनेर पार्टी बैठकमा प्रतिबद्धता जनाउने र नेताकार्यकर्तामा आश्वासन दिने काम गर्नुभएको छ, त्यो सकारात्मक छ। अहिले जति पनि नेताहरूका नाममा खोलिएका संघसंस्था र प्रतिष्ठानहरू छन्, त्यो अहिल्यै कसैले भन्दैमा सीधै विघटन हुने भन्ने हुँदैन। यो पार्टीको निर्णयमा भन्दा पनि नेताविशेषले आफ्नै किसिमले, विभिन्न समूहले गठन गरेका हुन्, त्यस्ता संघसंस्था र प्रतिष्ठानहरूको नामाकरण जे गरे पनि। खासगरी यस्ता प्रतिष्ठानहरू एनजीओका रूपमा खोलिएका देखिन्छन्। २०४८ सालपछि धेरै एनजीओआईएनजीओहरू नेपालमा देखा परे। खासगरी सुरुआतीका बेला मानव अधिकारलगायतका क्षेत्र समेटेर त्यसका आवरणमा पश्चिमाहरूको लगानीमा ती संघसंस्था चलेका देखिन्थे। पछि यो पार्टी नेताकार्यकर्तामा पनि मोह जाग्यो। पार्टी नेताहरूले नै व्यक्तिगत रूपमा या समूहका रूपमा त्यस्ता एनजीओहरू खोल्ने, राज्यबाट भरथेक सहयोग पनि लिने र चलाउने पनि गर्न थाले। त्यही क्रममा जन्मिएका हुन्, दिवंगत नेताका नाममा खोलिएका संघसंस्था र प्रतिष्ठानहरू। प्रधानमन्त्री केपी ओली पहिलोपटक प्रधानमन्त्री भएर आएपछि र त्यसभन्दा पनि अगाडि पनि नेताका नाममा संस्था खोल्ने लहर पार्टी नेताहरूमा अलिक बढी देखा परेको देखिन्छ। कोहीले प्रतिष्ठान, समाज कसले के भनेका छन्। मदन भण्डारी, पुष्पलाल आदि नेताका नाममा खोलेका छन्। त्यति मात्र होइन, झलनाथ खनालका नाममा पनि स्वास्थ्य केन्द्रका रूपमा संस्था खोलिएको रहेछ। यस्ता संस्था प्रतिष्ठानमा सरकारले पैसा दिने चलन चल्यो भने चहलपहल झाँगिदो रहेछ, नत्र सानो संस्थाका रूपमा मात्र रहिरहन्छ। तर मलाई सोध्नुहुन्छ भने यस्ता संस्थाहरूलाई राज्यले पैसा दिने काम बन्द गर्नुपर्छ। दिवंगत नेताका नाममा संघसंस्था खोल्ने काम अन्यत्र देशमा पनि छन्, नभएका होइनन्। भारतमै पनि छ। तर अन्य देशमा यस्ता संघसंस्था खासगरी थिंक ट्याङका रूपमा अगाडि आएको देखिन्छ। हामी कहाँ समूहबन्दी राजनीतिका रूपमा आएको चर्चा नेताहरूले बैठकमा गरेका छन्। कांग्रेसमा पनि गणेशमान सिंहलगायतका नाममा संस्था खोलिएको देखिन्छ। नवीन्द्रराज जोशीले त्यसलाई चलाइरहेका छन्। अन्य पनि होलान्, त्यसले पार्टीमा कति गुटबन्दी गरेको छ थाहा छैन। नेपालको राजनीतिमा यो एउटा कमजोरी हो। राजनीति गर्नेको चरित्र अहिले कुनै स्थापित लिडर अहिले वा दिवंगत भएका नेताका पछि लागेन भने आफ्नो क्षमता देखाउन सक्ने अवस्था देखिँदैन। नेपालको सामाजिक बनावट, राजनीतिक कार्यकर्ताको संस्कार नै बस्यो कि दिवंगत नेताहरूका नाम र वर्तमान नेताहरूलाई अगाडि राखेर गतिविधि गर्ने। पार्टीभित्र वैचारिक संघर्ष नै छैन अहिले। जहाँसम्म महाधिवेशनवाट नेतृत्व कसले हत्याउने भन्ने प्रश्न हो, त्यसबेला पार्टीभित्रको जनमतले कुन अवस्था लिन्छ, त्यसैले निर्धारण गर्ने हो। हामीले दुई नेता (अध्यक्षद्वय ओली र प्रचण्ड) प्रति जति असन्तुष्टि लिए पनि केन्द्रीय समितिले अन्ततः दुवै नेतालाई एसेप्ट गर्नेतिर गयो। हामी धेरै उपभोक्तावाद र सुखसयलमा छौं। सर्कसको सेर जस्तो सत्ता सुविधामा हुर्केका मान्छेमा जुझारुपन, संस्कार हराउँछ। हामी त्यस्तै भएका छौं। अवसर लिन कसका पछि लाग्ने भन्ने हुन्छ। उपभोक्तावादले गाँजेको छ। यस अर्थमा पनि केही मनोविज्ञान त्यस्तो बन्न जाला। तर यस्ता संघसंस्था र प्रतिष्ठानहरू कति चल्ने र नचल्ने भन्ने विषयमा राज्य र पार्टी नेतृत्वले सोच्नुपर्छ। राज्यले पैसा दिने काम बन्द गर्नुपर्छ। मुख्य लिडरसिपले चासो देखाउनु हुन्न विस्तारै यी संघसंस्था आफैं साइजमा आइहाल्छन्। गुटले पार्टी खाएपछि यो पार्टी हो कि होइन ? लेखनाथ न्यौपाने, केन्द्रीय सदस्य नेकपा गुटले पार्टी खायो। गुटले खाएपछि पार्टी हो कि होइन थाहा भइहाल्छ। गुटको नेतृत्व माथिबाट भयो। गुट परिचालन मरेका राष्ट्रियअन्तर्राष्ट्रिय नेताहरूका नाममा भइरहेका छन्, त्यसको मूल्यांकन कसरी गर्ने ? गम्भीरतापूर्वक प्रश्न उठेको छ। नेताहरूका आचरण, शैली, स्वभाव बदल्न जरुरी छ। बुर्जुवाकरण पार्टीभित्रको गम्भीर समस्या छ। यसले पार्टीलाई पार्टी जस्तो ओइन, गुटहरूको फेडेरेसनजस्तो बनाइरहेको छ। नेताहरूले बेलैमा नसोच्ने हो भने गुटले पार्टी खाइदिन्छ। गुट र झूटबाट पार्टी चलाउन खोज्ने प्रवृत्ति अन्त्य गरिनुपर्छ राजेन्द्र राई, केन्द्रीय सदस्य, नेकपा पार्टी गुटउपगुटमा अलमलिएको, पूर्वएमाले र माओवादी हुँदैदेखि गुटबन्दी, एकतापछि पनि गुटउपगुट कायमै, पूर्वएमाले र माओवादीको भावना पनि कायमै रहेको, गुटउपगुटका स्रोत र कारण नेताहरू हुन्, त्यसैले नेताहरू नसच्चिएसम्म गुटबन्दी अन्त्य हुन सक्दैन। नेतृत्वले गुटगत भावनाभन्दा माथि उठेर काम गर्नुपर्यो, नेतृत्वले कसैलाई काखा र कसैलाई पाखाको व्यवहार गर्नु हुन्न। गुट र झूटबाट पार्टी चलाउन खोज्ने प्रवृत्ति अन्त्य गरिनुपर्छ, गुट बचाउने, गुट पचाउने तरिकाको अन्त्य हुनपर्छ। विभिन्न दिवंगत राष्ट्रिय, अन्तर्राष्टिय नेताहरूका नाममा प्रतिष्ठान, अध्ययन केन्द्र, फाउन्डेसनजस्ता संस्थाहरू खोलेर गुटका अखडा बनाउने प्रयास भएको छ। ती सबै बन्द गरिनुपर्छ नत्र पार्टीका निर्णयभित्र पारी तोकेका व्यक्तिले तोकेअनुसार ती संस्था चलाउनुपर्छ। पार्टीमा प्रतिष्ठानसम्बन्धी सही नीति आवश्यक छ युवराज चौलागाई, केन्द्रीय सदस्य नेकपा पार्टी नेताहरूद्वारा चलाइएका र ठूलो मात्रामा कार्यकर्ताहरू सहभागी समेत रहेका प्रतिष्ठानहरूलाई व्यवस्थित गरौं। यस्ता प्रतिष्ठानमार्फत् गुटबन्दी फैलाउने काम भइरहेको छ। पार्टी नयाँ आधारमा एकतामा गइसकेपछि पुरानो गुटहरू अन्त्य गर्ने हो भने ती प्रतिष्ठानहरूलाई या त पार्टीले स्वामित्व लिएर सञ्चालन गर्नुपर्छ या पार्टी कार्यकर्ताभन्दा बाहिरका मान्छे बसेर स्वतन्त्र र व्यावसायिक ढंगले गतिविधि गर्न दिनुपर्छ। पुरानो ढंगले ती प्रतिष्ठान चल्न हुँदैन। हाम्रो जस्तो पार्टीमा प्रतिष्ठानसम्बन्धी सही नीति आवश्यक पनि छ। धेरै प्रतिष्ठान बनेका छन्। त्यहीमार्फत एनजीओकरण भएर पार्टीमा समस्या आइरहेको हो। समस्या तल होइन, माथि नै खोजिनुपर्छ ठाकुर गैरे, केन्द्रीय सदस्य, नेकपा पार्टीभित्र पूर्वसमूहको मानसिकता र पूर्व समूहका पनि गुटका प्रशाखाहरू चुनौती बनेका छन्। अनुशासनहीनता, अराजकता झाँगिँदै जाने, गुटबन्दीलाई संस्थागत गर्दै जाने मात्र होइन, पार्टी गुटहरूको फेडेरेसन बन्ने त होइन भन्ने चिन्ता छ। तर गुटबन्दी कहाँबाट भएको छ ? कसले र किन यसको नेतृत्व गर्दै छ ? समस्या के हो ? समस्याको समाधान यसरी गर्न सकिन्छ भन्ने समाधानसहित पार्टी नेतृत्व प्रस्तुत हुनुपर्छ। समस्या तल होइन, माथि नै खोजिनुपर्छ।"
हिमालयन शेर्पा फाइनलमा,मकवानपुर : हिमालयन शेर्पा क्लब मकवानपुरको बागमती गाउँपालिकामा जारी तेस्रो बागमती गोल्डकपको फाइनलमा प्रवेश गरेको छ। शुक्रबार जनता उच्च माविको खेलमैदानमा भएको पहिलो सेमिफाइनल खेलमा च्यासल युथ क्लबलाई २१ गोलले हराउँदै हिमालयन शेर्पा उपाधि नजिक पुगेको हो। खेलको सातौं मिनेटमा हिमालयनका विजय श्रेष्ठले गोल गर्दै टोलीलाई अग्रता दिलाएका थिए। उनले पेनाल्टीको सदुपयोग गर्दै गोल गरेका थिए। खेलको ४७औं मिनेटमा च्यासलका विदेशी खेलाडी कनिज अजेगोके भुजारीले गोल गर्दै खेललाई बराबरीमा ल्याएका थिए। त्यसपछि च्यासलले पाएको राम्रा अवसर सदुपयोग गर्न सकेन। हिमालयन शेर्पाका विजय श्रेष्ठले नै ७४औं मिनेटमा गोल गर्दै टोलीलाई उपाधि नजिक पुयाए। हिमालयनका सुरज हमालले दिएको पासमा श्रेष्ठले गोल गरेका थिए। खेलमा हिमालयनका विजय श्रेष्ठ म्यान अफ दी म्याच घोषित भए। उनले नगद पाँच हजार पुरस्कार प्राप्त गरे। दोस्रो सेमिफाइनल खेल शनिबार संकटा युवा क्लब र जाउलाखेल युथ क्लबबीच हुने आयोजक बागमती खेलकुद विकास समितिले जनाएको छ। बागमती गाउँपालिकाकोे मुख्य प्रायोजनमा भएको गोेल्डकपको विजेताले ६ लाख र उपविजेताले नगद तीन लाख रुपैयाँ पाउनेछन्। यस्तै सर्वाेत्कृष्ट खेलाडीले नगद ५० हजार रुपैयाँ पाउँदा विधागततर्फका उत्कृष्टले जनही १० हजार रुपैयाँ पाउनेछन्। तेस्रो बागमती गोल्डकपको फाइनल खेल फागुन ११ गते हुने आयोजक समितिका अध्यक्ष अरुण बलले जानकारी दिए। उनका अनुसार गोल्डकपमा एकैसाथ सात हजार दर्शकले प्यारापिट र खुला स्थानमा बसेर खेल हेर्न सक्ने व्यवस्था गरिएको छ।
खप्तड गोल्डकप : कञ्चनजंघाको जित,धनगढी : सुदूरपश्चिम अन्तर्राष्ट्रिय आमन्त्रण खप्तड गोल्डकपको चौथो संस्करण धनगढीमा सुरु भएको छ । सुदूरपश्चिम ११ स्पोर्ट्स क्लबको आयोजनामा प्रतियोगिता धनगढी रंगशालामा सुरु भएको हो । प्रतियोगिताको उद्घाटन सुदूरपश्चिम प्रदेशका मुख्यमन्त्री त्रिलोचन भट्टले गरेका थिए । प्रतियोगिताको उद्घाटन खेलमा भारतको कञ्चनजंघा फुटबल क्लब विजयी भएको छ । धनगढी रंगशालामा भएको खेलमा बागमती युवा क्लब सिरहालाई टाइब्रेकरमा ४२ गोलले हराउँदै कञ्चनजंघा क्वार्टरफाइनलमा प्रवेश गरेको हो । निर्धारित समयसम्म दुवै टोलीले गोलरहित बराबरी खेलेपछि खेलको निर्णय टाइब्रेकरबाट गरिएको थियो । कञ्चनजंघालाई जिताउन गोलरक्षक निगम सिंह नायक बने । उनले बागमतीका विपिन तुमसिङ मगर र अनिल मगरको प्रहारलाई रोकेका थिए । यसअघिको दुवै हाफमा कञ्चनजंघाले अधिकांश समय बल आफ्नो पोल्टामा राखे पनि गोल गर्न नसकेपछि टाइब्रेकरबाट छिनोफानो गरिएको थियोे । खेलमा कञ्चनजंघाका निगम सिंह म्यान अफ दी म्याच भए । उनले नगद १० हजार पाए । पहिलो खेलमा जित हात पारेको कञ्चनजंघाले अब सेमिफाइनल प्रवेशका लागि आयोजक सुदूरपश्चिम११ सँग प्रतिस्पर्धा गर्नेछ । प्रतियोगिताअन्तर्गत शनिबार एपीएफ र न्युरोड टिम एनआरटीबीच प्रतिस्पर्धा हुने आयोजक क्लबका महासचिव प्रकाश शाहीले जानकारी दिए । फागुन २० गतेसम्म सञ्चालन हुने प्रतियोगिताको विजेताले २१ लाख र उपविजेताले १० लाख रुपैयाँ पुरस्कार पाउनेछन् । धनगढी रगशालामा हुने प्रतियोगिताको उत्कृष्ट खेलाडीलाई मोटरसाइकल र विभिन्न विधाका उत्कृष्ट खेलाडीले जनही १५ हजार नगद पुरस्कार पाउनेछन् ।
अन्तर्राष्ट्रिय क्रिकेटमा रोस टेलरको गजब कीर्तिमान,"वेलिङ्टन : न्युजिल्यान्डका ब्याट्सम्यान रोस टेलरले अन्तर्राष्ट्रिय क्रिकेटमा गजबको कीर्तिमान बनाएका छन् । उनी टेस्ट, एकदिवसीय र टीट्वान्टी अन्तर्राष्ट्रिय गरी तीनवटै ढाँचाको क्रिकेटमा शतकीय सहभागिता जनाउने विश्वकै पहिलो क्रिकेटर बनेका छन् । हाल वेलिङ्टनमा घरेलु टोली न्युजिल्यान्ड र भारतबीच पहिलो टेस्ट क्रिकेट चलिरहेको छ । ३६ वर्षीय टेलरका लागि टेस्ट क्रिकेटमा यो एक सयौं सहभागिता हो । अनुभवी ब्याट्सम्यान टेलरले यसअघि नै अन्तर्राष्ट्रिय एकदिवसीय र टीट्वेन्टीमा एक सय खेलको कोशे ढुंगा पार गरिसकेका छन् । टेलरले एकदिवसीय क्रिकेटमा हालसम्म दुई सय ३१ खेल खेल्दै कुल आठ हजार पाँच सय ७० रन बनाएका छन् । एकदिवसीय क्रिकेटमा उनले २१ शतक र ५१ अर्धशतक प्रहार गरेका छन् । एकदिवसीयमा उनको उच्च स्कोर अविजित एक सय ८१ रन हो । उनले सन् २००६ को मार्च १ तारिखमा वेस्ट इन्डिजविरुद्घ खेल्दै एकदिवसीय क्रिकेटमा डेब्यु गरेका थिए । यसैगरी उनले टीट्वेन्टी क्रिकेटमा एक सय खेल खेल्दै कुल एक हजार नौ सय नौ रन बनाएका छन् । टीट्वेन्टीमा उनले सातवटा अर्धशतक प्रहार गरेका छन् । टीट्वेन्टीमा उनको उच्च स्कोर ६३ रन हो । उनले सन् २००६ को डिसेम्बर २२ तारिखमा श्रीलंकाविरुद्घ खेल्दै टीट्वेन्टीमा डेब्यु गरेका थिए । शुक्रबारदेखि सुरु भएको भारतविरुद्घको पहिलो टेस्टमा भने उनले ब्याटिङ गर्न बाँकी छ । न्युजिल्यान्डले टस जिती क्षेत्ररक्षणको निर्णय लिएकोले भारतीय टोली पहिले ब्याटिङ गर्न ओर्लिएको हो । टेलरले सन् २००७ को नोभेम्बरमा दक्षिण अफ्रिकाविरुद्घ खेल्दै टेस्ट क्रिकेटमा डेब्यु गरेका थिए । हालसम्म ९९ टेस्टमा ब्याटिङ गर्दै उनले कुल सात हजार एक सय ७४ रन बनाएका छन् । टेस्ट क्रिकेटमा उनले १९ शतक र ३३ अर्धशतक प्रहार गरेका छन् । टेस्ट क्रिकेटमा उनको उच्च स्कोर दुई सय ९० रन हो । सम्भवतः उनले शनिबार आफ्नो एक सयौं टेस्टमा ब्याटिङ गर्नेछन् । पहिलो दिन शुक्रबारको खेल सकिँदासम्म भारतले पाँच विकेट गुमाएर एक सय २२ रन बनाएको छ । भारतका लागि ओपनर पृथ्वी सले १६, मयांक अग्रवालले ३४, चेतेश्वर पुजराले ११, कप्तान विराट कोहलीले दुई, अजिनक्या रहानेले अविजित ३८, हनुमा बिहारीले सात र ऋषभ पन्तले अविजित १० रन बनाएका छन् । किविज टोलीका बलर कायले जामिसनले तीन तथा टिम साउथी र ट्रेन्ट बल्टले एकएक विकेट लिए । टेस्ट क्रिकेटमा जामिसनको यो पहिलो सहभागिता हो ।"
खप्तड गोल्डकप : एनआरटीलाई हराउँदै एपिएफ विजयी,"धनगढी : जारी नेपाल आइस सुदूरपश्चिम खप्तड गोल्डकपमा एपिएफले एनआरटी क्लबलाई पराजित गरेको छ। शनिबार धनगढीस्थित क्षेत्रीय रङ्गशालामा भएको खेलमा एडिभिजन टीम एनआरटीलाई २१ अन्तरले हराउँदै एपिएफ विजयी भएको हो। एपिएफको जितमा दोस्रो हाफको ६१ औं मिनेटमा रमेश डङ्गाल र ६७ औं मिनेटमा विकु तामाङले गोल गरे। एनआरटीको लागि दर्शन गुरुङले सान्त्वना गोल गरे। खेलमा म्यान अफ द म्याचको उपाधि डङ्गालको पोल्टामा गयो। उनले नगद १० हजार रुपैयाँ पुरस्कार हात पारे। नेपाल आईस सुदूरपश्चिम अन्तराष्ट्रिय आमन्त्रण खप्तड गोल्डकपको चौथो संस्करण अन्तर्गत भएको खेलमा साविक उपविजेता विभागीय टीम एपिएफ विजयी भएको छ। सुदूरपश्चिम११ स्पोर्टस क्लबको आयोजनामा भइरहेको सर्वाधिक धनराशिको गोल्डकपको दोस्रो दिन भएको खेलमा न्युरोड टिम एनआरटीलाई पराजित गर्दै एपिएफ अन्तिम आठमा पुगेको हो। खेलमा सुरुवाती अग्रता भने एनआरटीले लिएको थियो। अब एपिएफले सेमिफाइनल प्रवेशका लागि नेपाल पुलिस क्लबको सामना गर्नेछ। यसअघि सहिद स्मारक ए डिभिजन लिगमा एनआरटीसँग ३२ को हार व्यहोरेको एपिएफले त्यसको बदलासमेत लिएको छ। प्रतियोगिता अन्तर्गत आइतबार नव जन जागृती क्लब सिमरा र मदन भण्डारी स्पोर्ट्स एकेडेमी भिड्नेछन्। प्रतियोगिताको विजेतालाई २१ लाख १ रुपैँया तथा उपविजेतालाई १० लाख १ रुपैँया, ट्रफी, मेडल तथा प्रमाणपत्र प्रदान गरिने छ।"
