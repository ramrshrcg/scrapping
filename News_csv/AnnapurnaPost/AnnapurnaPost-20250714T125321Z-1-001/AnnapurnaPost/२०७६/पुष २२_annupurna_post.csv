शीर्षक,विवरण
खेलकुद विधेयकभित्रको 'खेल' !,"नेपाली खेल क्षेत्रले छिटै नयाँ कानुन पाउँदै छ। मुलुक गणतन्त्र हुँदै संघीय ढाँचामा प्रवेश गरेपछि सोहीअनुरूप विभिन्न कानुन संशोधन गर्दै लैजानुपर्ने भएकाले खेलकुदसम्बन्धी नयाँ ऐन पनि ल्याउन लागिएको हो। त्यसैले राष्ट्रिय खेलकुद विकास ऐन २०७६ लागू भएपछि खेलकुद विकास ऐन २०४८ निष्क्रिय हुनेछ। नयाँ ऐन ल्याउनुअघि यस विषयमा संसदीय समितिदेखि लिएर खेलकुद विज्ञहरूसँग समेत व्यापक छलफल गरिएको थियो। राष्ट्रिय सभाबाट सर्वसम्मतिले पारित भएको खेलकुद विधेयक प्रतिनिधिसभामा पेस भइसकेको छ। युवा तथा खेलकुदमन्त्री जगतबहादुर विश्वकर्माले गत साउन २६ गते खेलकुद विधेयक प्रतिनिधिसभामा पेस गरेका थिए। २०७५ साल चैत ११ गते राष्ट्रियसभामा पेस भएको विधेयक साउन १६ गते त्यहाँबाट पारित भएको थियो। त्यसअघि विधायन व्यवस्थापन समितिमा पनि खेलकुद विधेयकका विषयमा गम्भीर छलफल भएको थियो। तर, राष्ट्रियसभाबाट पारित भई प्रतिनिधिसभामा पेस गरिएको खेलकुद विधेयकमा थुप्रै अस्पष्टता देखिएका छन्। विधेयकमा अन्तर्राष्ट्रिय खेलाडीको परिभाषादेखि लिएर संघ, प्रदेश र स्थानीय निकायबीच तालमेलको अभाव, संघ दर्ताका विषयमा अन्योलजस्ता अस्पष्ट व्यवस्था छन्। यही विधेयकले ऐनको रूप लिएमा अन्तर्राष्ट्रिय खेलाडीको परिभाषा नै परिवर्तन हुनेछ। देशका लागि अन्तर्राष्ट्रिय प्रतियोगिता खेलिसकेका थुप्रै खेलाडीले अन्तर्राष्ट्रिय खेलाडी हुनुको गौरव गुमाउने छन्। अन्तर्राष्ट्रिय खेलाडी भन्नाले अन्तर्राष्ट्रिय औपचारिक खेलमा नेपालको तर्फबाट सहभागी भई पदक प्राप्त गरेका नेपाली खेलाडी सम्झनुपर्छ, विधेयकमा भनिएको छ। यो ब्यवस्थाले कुनै पनि नेपाली खेलाडीले अन्तर्राष्ट्रिय खेलाडीको मान्यता पाउन औपचारिक अन्तर्राष्ट्रिय प्रतियोगितामा सहभागी भएर मात्र हुँदैन, त्यस्ता प्रतियोगितामा अनिवार्य रूपमा पदकसमेत प्राप्त गरेको हुनुपर्नेछ। अन्तर्राष्ट्रिय प्रतियोगितामा पदक जित्ने खेलाडीलाई विशेष सुविधा दिने उद्देश्यले यस्तो व्यवस्था गरिएको हो भने यसलाई ठीक मान्न सकिन्छ। खेलाडीबीच विभेद ल्याउने उद्देश्यले मात्र यस्तो ब्यवस्था गरिएको हो भने यस्तो विभेदकारी व्यवस्थालाई कदापि ठीक मान्न सकिँदैन, राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठ भन्छन्। उनका विचारमा देशका लागि अन्तर्राष्ट्रिय प्रतियोगिता खेल्ने सबै राष्ट्रिय खेलाडी हुन्। राष्ट्रिय र अन्तर्राष्ट्रिय भनेर छुट्ट्याउनुको खासै अर्थ छैन। नेपाली खेलकुद र खेल संघहरूलाई व्यावसायिक बनाउने विषयमा नयाँ खेलकुद विधेयक मौन देखिन्छ। दक्षिण एसियाली खेलकुदका स्वर्णपदक विजेता कुशल श्रेष्ठ भने औपचारिक अन्तर्राष्ट्रिय प्रतियोगिता खेल्ने सबै खेलाडी अन्तर्राष्ट्रिय खेलाडीको परिभाषाभित्र पर्ने बताउँछन्। सबैभन्दा महत्वपूर्ण कुरा भनेको प्रतियोगिताको वर्गीकरण हुनु आवश्यक छ। औपचारिक अन्तर्राष्ट्रिय प्रतियोगिता खेल्ने सबै खेलाडी अन्तर्राष्ट्रिय खेलाडी हुन्। यसमा पदक जित्नु वा नजित्नुको कुनै अर्थ हुँदैन, श्रेष्ठ भन्छन्, पदक विजेता खेलाडीलाई विशेष सम्मान र सुविधा दिने हो भने राज्यले त्यसका लागि छुट्टै नीति ल्याउनुपर्छ। यस विषयमा केही दिनअघि नेपाल ओलम्पिक कमिटी (एनओसी) का अध्यक्ष जीवनराम श्रेष्ठले समेत सामाजिक सञ्जाल फेसबुकमार्फत सुझाव माग गरेका थिए। उनले अन्तर्राष्ट्रिय प्रतियोगितामा पदक जित्ने मात्र अन्तर्राष्ट्रिय खेलाडी हुन् वा पदक जित्न नसक्ने पनि अन्तर्राष्ट्रिय खेलाडी हुन् ? भनेर सुझाव माग गरेका थिए। फेसबुकमार्फत उनलाई अधिकांशले औपचारिक अन्तर्राष्ट्रिय प्रतियोगितामा सहभागी भएर पदक जित्न नसक्ने पनि अन्तर्राष्ट्रिय खेलाडीको परिभाषाभित्र पर्ने सुझाव दिएका थिए। यसैगरी विधेयकमा गरिएको खेलाडी को परिभाषा पनि अन्योलपूर्ण छ। खेलाडी भन्नाले खेलकुदमा संलग्न व्यक्ति सम्झनुपर्छ खेलाडीको परिभाषामा भनिएको छ। यसले खेलकुदमा संलग्न सबैलाई खेलाडीका रूपमा व्याख्या गरिएको छ। खेलकुदमा रेफ्री, प्रशिक्षक, निर्णायक, व्यवस्थापकजस्ता व्यक्तिहरू पनि संलग्न हुन्छन् भन्ने कुरालाई हेक्का राखिएको पाइँदैन। यसका अतिरिक्त राष्ट्रिय खेलाडी को परिभाषा पनि अन्योलपूर्ण छ। परिषद्द्वारा आयोजना गरिएका राष्ट्रिय प्रतियोगितामा पदक जित्ने खेलाडीलाई मात्र राष्ट्रिय खेलाडी मानिएको छ। राष्ट्रिय प्रतियोगिता खेले पनि पदक नजित्नेहरू राष्ट्रिय खेलाडीको परिभाषाभित्र परेका छैनन्। बरु छनोट चरण पार गरी अन्तर्राष्ट्रियस्तरको औपचारिक प्रतियोगितामा सहभागी भएर पदक जित्न नसकेकालाई राष्ट्रिय खेलाडीको परिभाषाभित्र पारिएको छ। यसैगरी देश संघीय प्रणालीमा गएपछि खेलकुद भनेको साझा अधिकारको सूचीमा परेको विषय हो। त्यसैले खेलकुदसँग सम्बन्धित नीतिनियम तुर्जुमा गर्दा संघ र प्रदेशको अधिकारलाई स्पष्टरूपमा निर्देशित गर्नुपर्ने हुन्छ। तर, नयाँ खेलकुद विधेयकमा प्रदेश र स्थानीय तहका विषयमा राष्ट्रिय खेलकुद परिषद् (राखेप) को भूमिकाबारे स्पष्ट व्यवस्था गरिएको छैन। विधेयकको दफा ३९ मा प्रदेश सरकारले प्रदेश स्तरमा खेलकुदको विकास, विस्तार र प्रवद्र्धन गरी खेलकुदको सञ्चालन तथा व्यवस्थापन गर्नका लागि प्रदेश कानुनमा व्यवस्था भएबमोजिमको संरचना निर्माण गर्न सक्ने भनिएको छ। यसैगरी प्रदेश सरकारले स्थानीय तहको खेलकुदलाई व्यवस्थित तथा समन्वय गरी जिल्लास्तरमा खेलकुद सञ्चालन तथा विकास गर्न प्रत्येक जिल्लामा खेलकुद विकास समिति गठन गर्न सक्ने व्यवस्था गरिएको छ। तर, स्थानीय तह, प्रदेश र राखेपबीचको अन्तर सम्बन्ध कस्तो रहने भन्ने विषयमा केही उल्लेख गरिएको छैन। कतिपय प्रदेशले आफ्नै खेलकुद परिषद् स्थापना गरी कामसमेत अगाडि बढाइसकेका छन्। संविधानले नै प्रदेशलाई आफ्नै कानुनअनुसार अगाडि बढ्न स्वायत्तता प्रदान गरेको छ। प्रदेशस्तरको राखेपसँग संघीय राखेपको सम्बन्धका विषयमा पनि विधेयक मौन छ। यसैगरी नयाँ विधेयकमा खेलकुद संघहरूका विषयमा पनि अन्योलपूर्ण व्यवस्था छ। विधेयकमा प्रदेश सरकारलाई आफ्नै खेल संघ गठन गर्ने अधिकार दिएको छ। राखेपमै दर्ता रहेका संघहरूसमेत व्यवस्थित रूपले अगाडि बढ्न नसकिरहेको अवस्थामा यो व्यवस्थाले थप अन्योल सृजना गर्ने देखिन्छ। राखेपमा हाल दुई सयभन्दा बढी खेल संघ दर्ता भएका छन्। कतिपय संघको न व्यवस्थित कार्यालय छ न त नियमित कार्यक्रम नै। कतिपय संघ त पदाधिकारीका झोलाबाटै सञ्चालन हुँदै आएका छन्। नियमित रूपमा कार्यक्रम सञ्चालन गर्ने र व्यवस्थित रूपमा अघि बढेका संघको संख्या ५० भन्दा पनि कम छ। नेपाल ओलम्पिक कमिटीमा आबद्ध कतिपय संघ नै व्यवस्थित हुन नसकिरहेको अवस्था छ। यस्तोमा नयाँ विधेयकको दफा २२ मा प्रचलित कानुनको अधीनमा रही राष्ट्रिय, प्रदेश, जिल्ला र स्थानीय तहमा खेल संघ स्थापना गर्न सकिने प्रावधान राखिएको छ। यसैगरी विधेयकमा खेल संघहरूलाई व्यावसायिक बनाउने विषयमा पनि कुनै व्यवस्था गरिएको छैन। खेल संघसम्बन्धी व्यवस्था हेर्दा अहिले पनि संघहरूलाई विगतमा झैं सामाजिक संस्थाकै रूपमा लिइएको पाइन्छ। पछिल्लो समय विश्व खेलकुदलाई पछ्याउँदै नेपाली खेलकुद पनि व्यावसायिक बन्दै गएको छ। तर अझै पनि नेपाली खेलकुदले पूर्णरूपमा व्यावसायिक स्वरूप भने ग्रहण गरिसकेको छैन। यसका लागि अझै थुप्रै समय लाग्ने पक्का छ। यस्तोमा नेपाली खेलकुद र खेल संघहरूलाई व्यावसायिक बनाउने विषयमा नयाँ खेलकुद विधेयक मौन देखिन्छ। अवस्था यस्तै रहने हो भने हालसम्म सरकारी अनुदानमा चल्दै आएका नेपाली खेलकुद भविष्यमा पनि त्यो बाध्यताबाट मुक्त हुने छाँट देखिँदैन। यसका अतिरिक्त पछिल्लो समय निजीस्तरका संघसंस्थाहरूले समेत विभिन्न राष्ट्रिय तथा अन्तर्राष्ट्रिय प्रतियोगिता आयोजना गर्दै आएका छन्। खासगरी क्रिकेट, ब्याडमिन्टन, गल्फ, म्याराथन, मार्सल आर्टसका खेल यसभित्र पर्छन्। तर, निजी क्षेत्रबाट आयोजना हुने यस्ता प्रतियोगितालाई परिषद्ले कसरी नियमन गर्ने भन्ने विषयमा पनि विधेयक स्पष्ट देखिँदैन। यस्ता प्रतियोगितामा खेलाडी घाइते भए, खेल मिलोमतो भए, आर्थिक अनियमितता देखिए त्यसलाई कसरी व्यवस्थापन गर्ने भन्ने विषयमा स्पष्ट व्यवस्था भएको पाइँदैन। प्रदेश सरकार वा स्थानीय तहले खेल संघ वा संस्था गठन गर्दा यस ऐनको प्रतिकूल नहुने गरी गठन गर्नुपर्ने व्यवस्था विधेयकमा गरिएको छ। यसले संघ, प्रदेश र स्थानीय तहबीच विवाद उत्पन्न गराउन सक्ने सम्भावना देखिन्छ।"
स्थानीय तहलाई हेर्ने राजनीतिक चस्मा,"व्यवस्थाका आधार स्तम्भ मानिने स्थानीय तहलाई भड्काउने वा गाली गर्ने होइन फकाएर जनताका इच्छा र आकांक्षा पूरा गराउन सहयोगी बनाउन सक्नुपर्छ स्थानीय तह गठन भएको तीन वर्ष बित्नै लागेको छ। जनप्रतिनिधिले मतदातासमक्ष निर्वाचनमा गरेको संकल्प कति पूरा भएभएनन् भन्नेबारे समीक्षा हुन थालेको छ। स्थानीय तह उपलब्धिमूलक बन्न नसकेका टिप्पणी पनि विभिन्न कोणबाट भइरहेका छन्। भ्रष्टाचारका जराले वडावडासम्म छिचोलेको, सुशासन कायम हुन नसकेको, मुठीभर व्यक्तिले मात्र अवसरको दुरुपयोग गरेको, केही जनप्रतिनिधिले व्यक्तिगत स्वार्थमा लिप्त भई प्राप्त अवसरको दुरुपयोग गरेको, जनविरोधी निर्णय गरेर नागरिकलाई विभिन्न कोणबाट दुःख दिएको जस्ता आरोप स्थानीय तहमाथि लाग्दै आएको छ। अर्कोतर्फ शासन व्यवस्थाले अंगीकार गरेअनुसार संविधान कार्यान्वयनको दिशामा स्थानीय तहले महत्वपूर्ण योगदान दिन थालेका टिप्पणी पनि आएका छन्। राजधानीकै चस्मालाई दूरदराजसम्म फैलाउने र भएका कामको पूर्वाग्रहविना अवलोकन गर्ने हो भने कतिपय स्थानीय तहले ठूलो आकांक्षा र अभिलाषासहित जनसेवा गरिरहेका पनि छन्। समावेशी जनप्रनिधि निर्वाचित छन्। उनीहरूले सबै जातजाति, समुदाय र क्षेत्रको प्रतिनिधित्व गरेकाले नागरिकको जनजीविकाका सवालमा गम्भीर बनेका छन्। निर्वाचित जनप्रतिनिधिमा बोल्ने तथा काम गर्ने शैली र क्षमताको पनि विकास हुँदै गएको छ। शिक्षा, स्वास्थ्य, स्वरोजगार कार्यक्रम, सडक निर्माण र सिँचाइजस्ता विकास निर्माणका काममा महत्वपूर्ण भूमिका समेत निर्वाह हुँदै आएको छ। स्थानीय तहमा नेपाल कम्युनिस्ट पार्टीकै पकड छ। नेकपाकै शीर्षनेताले नै स्थानीय तह भ्रष्टाचारका अखडा बनेर नागरिकलाई दुःख दिइरहेको आरोप लगाइरहेका छन्। जनप्रतिनिधिप्रति कटाक्ष गर्दै आएका छन्। सबै स्थानीय तह र जनप्रतिनिधिलाई एउटै डालोमा राखेर मूल्यांकन गर्नु अन्याय हुन्छ। स्थानीय तहलाई गाली गरेर होइन फकाएर जनताका इच्छा आकांक्षा पूरा गराउन सहयोगी बनाउन सक्नुपर्छ। हो, जनअपेक्षाअनुसार काम हुन नसकेको सत्य हो तर जनप्रतिनिधिलाई मेलोमा हिँड्न लगाउनुपर्ने नेतृत्व तहले नै उनीहरूको मनोबल गिर्ने गरी प्रवचन दिँदै हिँड्दा आम जनतामा सकारात्मक सन्देश जान सक्दैन। संघीय सरकारलाई नै टेवा पुर्याउने जिम्मेवारी स्थानीय तहले बोकेको हुन्छ। स्थानीय तह बलिया भए भने भोलि त्यसैका आडमा राजनीति गर्न सहज हुने हो। तहलाई बेवास्ता गर्दा त्यसले समग्र राजनीतिलाई नै विकृत बनाउँछ किनकि राजनीतिको मुख्य आधारस्तम्भ भनेकै स्थानीय तह हुन्। तह भड्कियो वा भत्कियो भने दलीय व्यवस्थाप्रति नै प्रश्न खडा हुन सक्छ। त्यो अवस्थामा नागरिकप्रति कटाक्ष गरेर मात्र परिणाम आउन सक्दैन। निर्दलीय पञ्चायत व्यवस्थाले पनि विकेन्द्रित स्थानीय निकायलाई आफ्नो आधारभूत संस्थागत संरचनाका रूपमा विकसित गरेको थियो। राजनेतृत्वको एकल र सबल अवस्थामा स्थानीय निकायले आशातीत उपलब्धि हासिल गर्न सकेका थिएनन्। केन्द्रीकृत व्यवस्थाको संरचनालाई मान्यता दिने हो भने तहको उन्नति हुन सक्दैन। केन्द्रीय तहको राजनीतिलाई समेत अनुकूल बाटो हिँड्न त्यसले विभिन्न वाधाअवरोध उत्पन्न गराउँछ। स्थानीय तह बलिया भए भने भोलि त्यसैका आडमा राजनीति गर्न सहज हुने हो। तहलाई बेवास्ता गर्दा त्यसले समग्र राजनीतिलाई नै विकृत बनाउँछ किनकि राजनीतिको मुख्य आधारस्तम्भ भनेकै स्थानीय तह हुन्। तह भड्कियो वा भत्कियो भने दलीय व्यवस्थाप्रति नै प्रश्न खडा हुन सक्छ। स्थानीय तहमा विद्यमान स्रोत र साधनको परिचालन, अधिकार प्रत्यायोजनको व्यवस्थापन, कर्मचारीको समायोजन र व्यवस्थापन, न्यायिक अधिकार क्षेत्रको व्यवस्थापकीय प्रत्यायोजन आदिले स्थानीय तह बढी सबल, सक्षम, सचेत र सक्रिय रहेको महसुस हुन्छ। यथार्थमा भन्ने हो भने ३० वर्षको अवधिको पञ्चायती निकाय र हाल गठित स्थानीय तहको कामकारबाहीको तुलना नै हुन सक्दैन। अहिलेका तहलाई अझ सबल र सक्षम बनाउन र संवैधानिक व्यवस्थाको मनसायको सम्बोधन गर्ने हो भने संघ र प्रदेशसँगको सम्बन्धलाई अझै सशक्त बनाउन सक्नुपर्छ। एकले अर्काको अधिकार क्षेत्र मिच्ने वा हनन गर्ने परिपाटीको अन्त्य हुनुपर्छ। समन्वयमा काम गर्ने हो भने विकास मात्र हुँदैन, लोकतान्त्रिक संस्था बलियो भई राजनीतिलाई टिकाउ बनाउन सहयोग पुग्छ। यसका लागि स्थानीय तहको संगठनात्मक स्वरूपलाई बढी वैज्ञानिक र प्रतिनिधित्वमूलक बनाउनु वाञ्छनीय छ। प्रदेश र स्थानीय तह गठन भएलगत्तै अधिकारका विषयमा विवाद आए। प्रदेशले पनि संघले अधिकार नदिएको भनेर मुख्यमन्त्रीहरूसमेत आफ्नै पार्टीको शीर्ष नेतृत्वको आलोचना गर्न चुकेनन्। स्थानीय स्रोतसाधन परिचालन व्यवस्थित बनाउन आवश्यक छ। सञ्चारमाध्यमको तीव्रतम विकासले भएगरेका गतिविधि जनसमक्ष जस्ताको तस्तै आइहाल्ने भएकाले पारदर्शी हुन सकियो भने त्यसले राजनीतिलाई मात्र होइन, आमनागरिक र जनप्रतिनिधिको सम्बन्ध झनै प्रगाढ हुँदै जान्छ। आमनागरिकसमक्ष पुगेको फराकिलो शैक्षिक व्यवस्थाले पनि जनप्रतिनिधिलाई थप जिम्मेवारीबोध गर्न सहयोग पुर्याएको छ। यो अवस्थालाई थप विकसित गर्न केन्द्रीय सरकारले प्रशिक्षण, सभा, गोष्ठी आदिको परिचालनलगायत वस्तुनिष्ठ कार्यक्रम गर्नु बढी व्यावहारिक हुनेछ। केवल सभासमारोह गर्ने, स्वागत, सिँगारपटार र ठूलाठूला माला पहिर्याइदिएर कसैको सत्कार गर्दैमा मतदातामा सकारात्मक प्रभाव पर्छ भन्ने भ्रममा बाँच्नु राजनीतिको परिभाषाभित्र पर्दैन। कसैले कसैलाई अनुहार छोप्ने गरी माला लगाउँदैमा उसको उचाइ बढ्छ भन्ने भ्रमको विश्वास कायम राख्ने हो भने राजनीति झनै विकृत भएर जानेछ। यस्ता स्वागत, सिँगारपटार, भड्किला समारोह, भोजभतेरजस्ता फजुल खर्च बढी हुने कार्यक्रमलाई विनियोजन गरिने बजेट आम नागरिकमा प्रत्यक्ष प्रभाव पर्ने उत्पादनशील कार्यक्रममा लगाउन आवश्यक छ। स्थानीय तहले योजना, नीति तथा कार्यक्रम बनाउँदा स्थानीय यथार्थलाई दृष्टिगत गरी उद्यमशील र उत्पादनशील क्षेत्रलाई आधार मान्नुपर्छ। अधिकांश बजेट पूर्वाधार, भवन निर्माण र सडक निर्माणमा मात्र खर्च भइरहेको पाइन्छ। नेपालजस्तो भूभौतिक अवस्था भएको मुलुकको पूर्वाधार निर्माण कार्यक्रम निरन्तर चलिरहन्छ। आवश्यकताका आधारमा निर्माणलाई गति दिएर नागरिकलाई सुखी र खुसी बनाउने तथा अर्थतन्त्रलाई पनि टेवा पुर्याउने खालका कार्यक्रममा जोड दिनुपर्छ। तसर्थ पूर्वाधार निर्माण भएका गाउँबस्ती, सहर र जिल्लामा उत्पादकत्व बढ्ने योजनाआयोजना छनोट गरी त्यस्ता आयोजना कार्यान्वयनमा चासो देखाउनुपर्छ। किनकि युवाको बढ्दो पलायन र ग्रामीण क्षेत्र छाडेर सहर झर्ने क्रमले अधिकांश कृषियोग्य भूमि बाँझै राख्नुपर्दा त्यसले राष्ट्रिय अर्थतन्त्रमै नकारात्मक प्रभाव पारेको यथार्थ मनन गर्न ढिलाइ भइसकेको छ। केही समयदेखि बेरोजगारका कारण बिदेसिएका युवा स्वदेश फर्किएर कृषि, पशुपालन, वागवानी तथा अन्य यस्ता आयोजनामा चासो दिन थालेका छन्। उनीहरूले विदेशमा प्रयोग गरेको प्रविधि स्वदेश भित्याई सराहनीय काम गर्न थालेका छन्। खाद्यान्नलगायत दैनिक उपभोग्य वस्तुको आपूर्ति स्वदेशमै उत्पादित वस्तुबाट पुर्याउन सक्ने हो भने आत्मनिर्भरताको बाटोमा अग्रसर मात्र भइँदैन, राष्ट्रको शोधनान्तर स्थितिमा पनि ठूला टेवा मिल्न सक्छ। सरकारले यस दिशामा आफ्ना कार्यक्रम लक्षित गर्न सक्नुपर्छ, भाषण गरेर मात्र सुखी नेपाली समृद्ध नेपाल को परिकल्पना साकार हुन सक्दैन। बढ्दो सहरीकरणले असन्तुलित अवस्था उत्पन्न भएको छ। सहरीकरणलाई विकासको स्वाभाविक प्रक्रिया मानिए पनि यसबाट मुलुकको स्थानीय भावना, सांस्कृतिक, जातीय तथा धार्मिक महत्व स्खलित भएको छ। बढ्दो सहरीकरणबाट उत्पन्न जोखिम कम गर्न ग्रामीण समाजमा विकासका पूर्वाधारमा विशेष ध्यान पुर्याउनुपर्छ। यही गतिमा ग्रामीण समाज शून्य हुँदै गए भने भोलि खाली नै हुन अवस्था आउन सक्नेतर्फ सरकारले ध्यान पुर्याउनुपर्छ। यसले पारिवारिक संरचनामा समेत अवरोध ल्याएको छ। गाउँमा ज्येष्ठ नागरिक मात्र रहेकाले उनीहरूको उचित स्याहारसुसार हुन सकेको छैन। वृद्धभत्ता दिएकै भरमा जिम्मेवारी पूरा भएको मान्नु हुँदैन। सामाजिक असन्तुलन त्यत्तिकै बढेको छ। विदेश जानेको पारिवारिक संगठनमा ठूलो दरार पैदा भई समाज रूखो हुँदै गएको छ। यो अवस्थाको सम्बोधन समयमै गर्न सकिएन भने भोलि त्यसले विकराल रूप लिनेछ। सरकारको त जिम्मेवारी नै भइहाल्यो, समाजशास्त्रका अभियन्ताले पनि यसतर्फ विशेष चासो देखाउनुपर्छ। परिवार र समाजको संरचनालाई नयाँ आएका कानुन र नियमले पनि गहिरो र अवाञ्छित प्रभाव पारेकोतर्फ विधायकहरूले विशेष ध्यान पुर्याउन आवश्यक छ। व्यवस्था परिवर्तनले मात्र समाज रूपान्तरण हुँदैन, परिवर्तन मुलुकको राजनीतिक, सामाजिक र आर्थिक विकासको मेरुदण्ड बन्न सक्नुपर्छ। अर्जुनदृष्टि मुलुकको सबल, सक्षम र दूरगामी भविष्यको निमित्त हुनुपर्छ। प्रमुख प्रतिपक्षी कमजोर भयो भन्ने आवाज मुखरित भइरहेका छन्। तीनै तहका सरकारले गरेका कामको निगरानी गर्ने र छाया सरकारको भूमिका देखाउनुपर्छ। बहुमतको दम्भलाई धेरै हदसम्म प्रतिपक्षीले चिरिरहेको पनि छ। लोकतन्त्रको महत्वपूर्ण र आधारभूत विषय मानिने मानव अधिकारका विपक्षमा बन्न लागेका कानुन निर्माणमा प्रतिपक्षले रोक लगाउँदै आएको छ। यसलाई सकारात्मक मान्नुपर्छ। कतिपय खराब काम हुनबाट सरकारलाई समेत जोगाएको छ। सरकारले पनि प्रतिपक्षी आवाजको सम्मान गर्ने संस्कार बसाल्नुपर्छ। राजनीतिक परिवर्तनपछि आम जनसमुदायका इच्छा र आकांक्षा बढ्नु स्वाभाविक थियो। हरेक वर्ग र समुदायलाई महत्वाकांक्षी बनाउने काम नेतृत्व तहबाट भयो। जनताद्वारा, जनताका लागि जनताको शासन भनिएपछि राज्यसंरचनाले पनि त्यहीअनुसारको प्रतिफल देओस् भन्ने चाहना राख्नु अस्वाभाविक होइन। सीमित साधनस्रोत र जनशक्ति परिचालनले छोटो समयमा सर्वसाधारण जनताको आर्थिक स्तर उठाउन कठिन हुन्छ। दलीय व्यवस्थाको स्थायित्व दलहरू सत्तामा पुग्नुले मात्र हुँदैन, जनमतको उचित सम्मान र कदर पनि गर्न सिक्नुपर्छ। आम नागरिकमा सरकार भएको आभास दिलाउनुपर्छ। यसका लागि स्थानीय तह, प्रदेश र संघीय सरकारले प्रतिपक्षीको सुनुवाइसहित अघि बढ्नुपर्छ। यही गति र मति कायम रह्यो भने नागरिकको धैर्यको बाँध टुट्ने छ।"
स्वयम्भूमा पाहुनाको स्वागत,"सन् २०२० को आगमनसँगै विश्वभरि नयाँ वर्ष मनाइरहँदा नेपालमा नेपाल भ्रमण वर्ष २०२० का रूपमा भव्य स्वागत गरियो। नेपाल भ्रमण वर्ष सफल पारौं भन्ने नाराका साथ दशरथ रंगशालामा विशेष कार्यक्रमको आयोजना गरी नयाँ वर्ष २०२० लाई सरकारको तर्फबाटै विशेष स्वागत गरियो। यसपालिको अंग्रेजी नयाँ वर्षमा विगतमा जस्तै विभिन्न नयाँ ठाउँ घुम्न जानेभन्दा पनि आफूकहाँ आउने पाहुनाको स्वागतका लागि विभिन्न मठमन्दिर र सम्पदा संरक्षणमा जुटेका नेपाली पाहुनाको स्वागतकै लागि तयारी अवस्थामा देखिन्थे। विश्वमै नेपाल एउटा त्यस्तो देश हो, जहाँ विश्व सम्पदा सूचीमा सूचीकृत धेरै सम्पदा यही देशमा रहेका छन्। विश्व सम्पदा सूचीमा सूचीकृत चारवटा सम्पदा काठमाडौं उपत्यकाभित्रै छन्। देश सानो छ, तर यस देशमा रहेका सम्पदा महत्वपूर्ण इतिहास बोकेर उभिइरहेका छन्। ८,८४८ किमि उचाइमा उभिएको सगरमाथा, विश्वमा शान्तिको सन्देश फैलाउने गौतमबुद्धको जन्मस्थान लुम्बिनी र स्वयम्भूनाथ महाचैत्य, हिन्दु धर्मावलम्बीहरूको पवित्र तीर्थस्थल पशुपतिनाथ, कैलाश मानसरोवर र मुक्तिनाथ, जनकपुरको जानकी मन्दिर नेपाली पहिचान र नेपालप्रतिको आकर्षण हो। त्यसबाहेक अनेक प्राकृतिक मनोरम दृश्य पनि हाम्रै देशमा पर्याप्त छन्। यहाँका हरेक सम्पदाले आआफ्नै मौलिक संस्कृति बोकेका छन्। विश्व सम्पदा सूचीमा सूचीकृत नेपालका सम्पदाहरूमध्ये स्वयम्भू विश्वको सबभन्दा पुरानो सम्पदा हो। यो सम्पदा हिन्दु र बौद्ध धर्मावलम्बीहरूका लागि पवित्र तीर्थस्थलका रूपमा प्रख्यात छ। स्वयम्भूमा बिहान चार बजेदेखि आठ बजेसम्म धार्मिक आन्तरिक पर्यटक वा तीर्थालुहरूको लावालस्कर भगवान् शरणम्, भगवान् शरणम् भन्दै उकालो लाग्छन्। दुधे बालकको संरक्षण गर्ने देवीकी रूपमा प्रख्यात हारती माता (अजिमा ) को दर्शनपछि स्वयम्भूनाथको परिक्रमा गरी दर्शनार्थीहरू फर्किन्छन्। बिहानको ८ बजेदेखि ११ बजेसम्म विदेशी पर्यटकहरूको आगमन सुरु हुन्छ। पाहुनालाई होटलमा बिहानको खाजा खुवाएपछि स्वयम्भू महाचैत्यको भ्रमण गराउने प्रायः सबै पर्यटन व्यवसायीको तालिकामा पर्ने गर्छ। बिहानको ११ बजेदेखि आन्तरिक वा सार्क मुलुकका पर्यटकको रोजाइमा स्वयम्भू महाचैत्य पर्छ। उपत्यकाभित्र रहेका अन्य सम्पदाको तुलनामा स्वयम्भूको विशेष महत्व रहेको छ। त्यहाँ जाने पर्यटकहरू स्वयम्भू नै जाने भनेर हिँडेका हुन्छन्। अरू नै काममा हिँड्दा बाटो परेर पसेको भन्न मिल्ने ठाउँ छैन। धार्मिक यात्रासँगै उपत्यकाका प्राकृतिक मनोरम दृश्यावलोकनका लागि स्वयम्भु प्रख्यात छ। अलिकति भए पनि उकालो चढ्नैपर्ने, हरिया वनजंगल र आगन्तुकहरूले केही कोसेलीस्वरूप खानेकुरा ल्याइदिए कि भनेर कुरी बस्ने त्यहाँका बाँदर र चराचुरुंगीले पर्यटकको मन लोभ्याउँछ। स्वयम्भू व्यवस्थापन तथा संरक्षण महासमितिले भ्रमण वर्ष २०२० सफल बनाउने सरकारी लक्ष्य पूरा गर्न कोसेढुंगाका रूपमा काम गरेको देखिन्छ। स्वयम्भू महाचैत्यपरिसरमा अन्य थुप्रै ऐतिहासिक महत्व बोकेका सम्पदा छन्। अजिमा, शान्तिपुर, अनन्तपुर, प्रतापपुर र मन्जु श्री सम्पदाले आआफ्नै मौलिक इतिहास बोकेका छन्। ती सम्पदाहरूको संरक्षणका लागि २०५३ मंसिर ७ मा स्थापित स्वयम्भू व्यवस्थापन तथा संरक्षण महासमितिले आफ्नो उद्देश्यअनुरूप विकासोन्मुखतर्फ गति लिइरहेका प्रमाण २०७२ सालको विनाशकारी भूकम्पबाट क्षतिग्रस्त सम्पदाहरूको पुनर्निर्माण सम्पन्न भई पर्यटकको आवागमनमा वृद्धि हुनु हो। नेपाल सरकारले सन् २०२० लाई नेपाल भ्रमण वर्ष घोषणा गरी यसै वर्ष २० लाख पर्यटक नेपाल भित्याउने लक्ष्य लिएको छ। सरकारको लक्ष्यमा प्रतिबद्धता जनाई सोहीअनुरूप स्वयम्भू व्यवस्थापन तथा संरक्षण महासमितिले भ्रमण वर्षको पहिलो दिन अर्थात् जनवरी १ मा विदेशी पर्यटकहरूलाई शुल्क मिनाहा गरी खादा ओढाएर स्वयम्भू प्रवेश गराएको थियो। नयाँ वर्षमा स्वयम्भू महाचैत्यको भ्रमण गर्न आउने विदेशीको संख्या पाँच सय पुगेको स्वयम्भू व्यवस्थापन महासमितिले जनाएको छ। आन्तरिक पर्यटकको पनि उल्लेख्य उपस्थिति रहेको दृश्य देखियो। स्वयम्भू महाचैत्यको बेसक्याम्प मानिने विश्व शान्ति पोखरीस्थलमा आफ्नो मौलिक संस्कार झल्किने सांस्कृतिक कार्यक्रम आयोजना गरेर महासमितिले पर्यटकलाई मनोरञ्जन गराउनुका साथै साँझ स्वयम्भू महाचैत्यमा दीप प्रज्ज्वलन गरेर आफ्नो मौलिक संस्कार धान्यो। पाहुनाको स्वागतार्थ मनोरञ्जन दिने उद्देश्यले सांस्कृतिक कार्यक्रमलाई भने वर्षभरि नै निरन्तरता दिने महासमितिले जानकारी दिएको छ। सरकारको लक्ष्य पूरा गराउन स्वयम्भू व्यवस्थापन तथा संरक्षण महासमितिले कोसे ढुंगाका रूपमा काम गरेको देखिन्छ। यसैगरी हरेक क्षेत्रबाट अतिथि देवो भवः भन्ने भावना प्रकट गरी पाहुनाको स्वागतमा जुट्न सके नेपाल सरकारको लक्ष्य पूरा हुने देखिन्छ।"
मानव विकास : सोच र कार्य,"पुँजी र सीपको प्राधान्यता बढ्दै गएको सन्दर्भमा परम्परागत शिक्षा, सोच र प्रणालीमा कुनै परिवर्तन नल्याउञ्जेल राष्ट्र हितका लागि प्रतिस्पर्धा गराउन सकिँदैन कार्य विस्तारका लागि उपलब्ध गराइने कला नै नेतृत्व हो भन्ने सेठ गोडिनको उक्ति मार्मिक छ। मानव विकास के हो र केले प्राप्त गराउँछ भन्ने प्रश्न यसैबाट उत्तरित हुन्छ।हामी भन्ने भन्ने गर्छाैं विकासका लागि अपरिहार्य स्रोत मानव स्रोत हो। नेपालको संंविधानले परिलक्ष्यित गरेको समाजवादउन्मुख स्वतन्त्र, दिगो र समृद्ध अर्थतन्त्र निर्माणका निमित्त पहिलो आवश्यकतामा नवविकास नै हो। संविधानले आशा गरेको र दिगो विकासका लक्ष्यहरू (२०३०) ले राखेका मानव विकासका निमित्त रोजगारका लक्ष्य प्राप्त गर्नसमेत शिक्षा, स्वास्थ्य र प्राविधिक ज्ञान क्षेत्रलाई स्पष्ट, समाजोपयोगी र देशको आवश्यकताअनुकूल बनाउनुपर्ने देखिन्छ। स्वास्थ्य र वातावरण, वातावरण र जलवायु परिवर्तन, जलवायु परिवर्तन र प्रकृति गर्दैगर्दै सबै तत्वले अन्ततोगत्वा मानव विकासमा परेको प्रभावलाई समयानुकूल बनाई आफ्नो लक्ष्य प्राप्तिमा उपयोग गरिरहेकै हुन्छन्। शिक्षालाई पनि मानव विकाससँग जोड्न राष्ट्रिय आवश्यकताअनुसार प्रारम्भिक शिक्षालाई सीपसँग, सीपलाई उत्पादनसँग, उत्पादनलाई बजारसँग, बजारलाई आर्थिक विकाससँग जोड्ने सोच बनाउनैपर्ने हुन्छ। तर दुःखको कुरा, आजका दिनसम्म पनि राज्यसँग मानव विकासको कुनै ठोस कार्ययोजना भएजस्तो देखिन्न। कुन क्षेत्रमा कति जनशक्ति आवश्यता पर्छ, कति जनशक्ति मौजुदा छन्, कति जनशक्तिलाई सीप र तालिम दिने गरिएको छ, दिएको सीप र तालिमले बजारसँग प्रतिस्पर्धा गर्न सक्छ कि सक्तैन भन्ने अध्ययन र त्यस किसिमका कार्ययोजना सरकारसँग देखिँदैन। निजी क्षेत्रसँग हुने त कुरै भएन। कृषि, वन, स्वास्थ्यतिरका साना तहका जेटी, वनरक्षक, अनमि, स्वास्थ्य सहायकको समेत आवश्यकता र उपलब्धताको लगत कतै पाइँदैन। उदाहरणका लागि एउटा डाक्टर एमडी वा एमएस उत्पादन गर्न कलेजमा तिर्ने शुल्क मात्र पनि एक करोडले पुग्दैन। हरेक वर्ष बजारमा आएकामध्ये आधाभन्दा बढी डाक्टर विदेशबाट डिग्री पूरा गरेर आउँछन्। एउटा डाक्टर उत्पादन गर्न कम्तीमा पनि १२ कक्षापछि पनि आठदेखि दस वर्ष लाग्छ। कलेज शुल्कबाहेक खान, बस्न, किताबकापी किन्न पकेट खर्चजस्ता कामका लागि स्वदेशमा न्यूनतम मासिक १० हजार र विदेशमा ३० हजार रकम मात्र छुट्ट्याए पनि औसत मासिक करिब १८ हजार र वार्षिक औसत २० लाख हुँदै दस वर्षका लागि दुई करोड आवश्यकता पर्छ। हाल देशमा वार्षिक १२ सयजना डाक्टर परीक्षा उत्तीर्ण गरेर कामको खोजीमा बजारमा आउने गरेको बुझिन्छ। १२ सय डाक्टर उत्पादन गर्न खर्च हुने कलेज शुल्क र अन्य खर्चसमेत राष्ट्रको अर्बौं रुपैयाँ हरेक वर्ष डाक्टर उत्पादनका लागि मात्र भइरहेको छ। यति ठूलो राशि खर्च भई उत्पादन हुने जनशक्ति पनि देशमा कति छन् र कति चाहिन्छ भन्न्ेबारेमा वास्तविक तथ्यांक कतै पाइँदैन। यो अवस्था स्वास्थ्य क्षेत्रमा मात्र होइन, सबै प्राविधिक क्षेत्रमा पनि उस्तैउस्तै छ। विदेश पढ्न जानेहरूलाई दिइने सटही सुविधाबाट खर्च विवरण लिन सकिन्छ भन्ने कसैलाई लाग्ला, तर हुन्डी कारोबारलाई वैध बाटोमा ल्याउन नसकुुञ्जेल वास्तविक खर्च यकिन हुन सक्तैन। राजनीतिक दलको आडमा शैक्षिक संस्था खुल्ने र बन्द हुने, शैक्षिक निकायलाई नै स्रोत परिचालनको हतियार बनाउने, राजनीतिक विचारधाराकै आधारमा उपकुलपतिहरू नियुक्त गर्ने तुच्छ अभ्यास रहुञ्जेल जनशक्ति विकासका योजना जनता झुक्याउने साधन मात्र बन्नेछन्। पंक्तिकार राष्ट्रिय योजना आयोगमा सहसचिव हुँदा २०६६६७ तिर यसबारे कमसेकम स्वदेश र विदेशबाट स्नातक तह उत्तीर्ण गर्नेहरूको लगत बनाउन थालिएको थियो। तर काम थालेपछि सरुवा गरिदिने अव्यवस्थित प्रशासनिक रबैयाले त्यसबेलाको त्यो प्रयास त्यत्तिकै तुहिएको छ। यति महत्वपूर्ण कुरामा पनि आयोग वा सरकारले काम अघि बढाएको देख्न पाइएको छैन। कूल डाक्टर संख्या थाहा भए पनि जिल्लागत तथ्यांक पाइँदैन। यसले कतै डाक्टरहरूलाई उभिने ठाउँ हुँदैन, कतै महिनौंसम्म डाक्टर नभएर र नगएर बिरामीको सेवा प्रभावित हुने गरेको छ। त्यसमाथि स्वास्थ्य क्षेत्रमा प्राविधिक जनशक्ति विदेश अध्ययन गर्न जाने र बिदामा बस्नेहरूको लगत राख्ने अभ्यास अझैसम्म पनि अधुरै छ। विकासका लागि प्राविधिक जनशक्ति अझ महत्वमूर्ण हुन्छ। जनशक्ति उत्पादन गर्ने विश्वविद्यालयहरू क्रियाशील छैनन्। उनीहरू पाठ्यक्रम निर्धारण गर्न स्वतन्त्र प्रायः छन्। तर देशका लागि कस्तो पाठ्यक्रम स्वीकृत गर्ने भन्ने छलफल, बहस र समझदारी विश्वविद्यालयकहरूका बीचमा पाइँदैन। त्यो असर निजी क्षेत्रका विभिन्न तह र विषयका तालिम दिई सीप विकास गराउने र प्राथमिक र मध्यमस्तरको जनशक्ति पैदा गर्ने स्वीकृति पाएका निजी क्षेत्रका संस्थाहरूमा पनि परेको छ। जसरीतसरी विद्यार्थी संख्या बढाएर रकम जम्मा गर्नेबाहेक अरू सोच पाइँदैन। सरकारका मन्त्रालयहरूसँग सम्बन्ध राख्ने र निर्देशन लिने समकक्षी (होरिजेन्टल) संस्थाहरूसँग छलफल गरी पाठ्यक्रममा एकरूपता ल्याउनेमा कसैको चासो छैन। नेपालका सहरी क्षेत्रमा स्कुल भन्नाले प्रायः निजी स्कुलहरू नै बुझिन्छन्। सरकारी स्कुलप्रति स्वयं त्यहाँ अध्यापन गर्ने शिक्षकहरूको विश्वास छैन। त्यसैले सरकारी स्कुलका शिक्षकका छोराछोरी पनि निजी स्कुलकै विद्यार्थी बनेका छन्। स्कुल पनि प्याप्सन र एनप्याम्सनका राजनीतिक रागमा लम्पट देखिन्छन्। वार्षिक शैक्षिक पठनपाठनको क्यालेन्डर बनाए पनि अनुसरण गरिँदैन। विशेषतः निजी क्षेत्रका विद्यालयहरूको सोच र उद्देश्य नै आफ्ना विद्यार्थीले विदेशी विद्यालयमा कसरी नाम निकाल्न सक्छन् भन्नेतिर केन्द्रित हुन्छन्। देशको आवश्यकताअनुसार पढाउनेभन्दा पनि विदेशी विश्वविद्यालय र कलेजमा भर्ना हुन आवश्यकताअनुसारको शिक्षा प्रणाली अवलम्बन गरिनाले र विद्यार्थीका मनमा पनि अर्को वर्ष विदेश जानु नै छ भन्ने सोचले विद्या, गुरु र राष्ट्रप्रतिको माया छैन। शिक्षामा गरेको लगानी नै प्रत्युत्पादक बन्न गएको देखिन्छ। यो यथार्थ नेपालका हरेक जिल्लाका विद्यालयमा छरपष्ट छ। योजना आयोग आधारपत्रमा मानव विकासको शीर्षक थप्छ, विद्यालयहरू विद्यार्थीलाई शुल्क असुलीको स्रोत बनाउन छाड्दैनन्। जनशक्तिलाई बजारसँग जोड्ने कुरा त कता हो कता ? जनशक्तिलाई बहुपक्षीय प्रयासबाट मात्र उत्पादनसँग समायोजन गर्न सकिन्छ। उत्पादनसँग जनशक्तिको समायोजन प्रणालीमा आबद्ध हुन्छ। विकास मार्ग पहिचान गरेर जनशक्तिलाई विकाससँग तादात्म्य गराउन नवविकासी सिंगापुर, मलेसिया, भियतनाम, चीन, ब्राजिलजस्ता देशमा जस्तै शैक्षिक पाठ्यक्रम र तालिम कार्यक्रमको अनुगमन गर्ने निश्चित संस्था, नीति र प्रणाली हुनुपर्छ। त्यसैले उत्पादन हुने जनशक्ति र देशको खाँचोका बीचमा तादात्म्य गराउन सक्छ। नेपालमा शैक्षिक निकायलाई चुस्त अनुगमन गर्ने बलियो संयन्त्र छैन र कसैले अनुगमन गरेर अब चाल्नुपर्ने बाटो पहिचान गरी सुझाव दिए पनि राजनीतिक कारणले सुझाव दराजबाट बाहिर निस्कन पाउँदैनन्। मेडिकल कलेजलाई स्वीकृति दिने, विश्वविद्यालयलाई चुस्त बनाउने प्रयोजनले बनेका आयोग र समितिका सिफारिसहरू उदाहरण भएका छन्। त्यसैले नेपालको जनशक्ति विकासको विषयलाई माथिल्लो तहको राजनीतिक संयन्त्रले नै राष्ट्रहितमा उपयोग गर्न नचाहेको स्पष्ट हुन्छ। यसबाहेक पनि जनशक्तिको वर्तमान अवस्था र भविष्यको खाँचोको अध्ययन नगर्नु, उत्पादन, जनशक्ति र बजारका बीच तालमेल नहुनु, बजारमा आवश्यक जनशक्तिको अभाव हुनु, स्वदेशी जनशक्ति (दक्ष, अर्धदक्ष र अदक्ष) विदेशमा गएर न्यून ज्यालामा पनि जोखिमपूर्ण काम गर्न बाध्य हुनु, विश्वविद्यालयबाट उत्पादित राम्रा जनशक्ति पनि विदेश पलायन ह्ुनु, बर्सेनि श्रम बजारमा प्रवेश गर्ने करिब पाँच लाख जनशक्तिमध्ये करिब एक लाख ५० हजारका लागि मात्र छोटो र लामो अवधिका प्राविधिक र व्यावसायिक सीप विकासको अवसर दिन सक्नु, स्वदेशमा उत्पादित जनशक्ति बजारको माग र प्रतिस्पर्धामा उत्रन नसक्नु, ज्ञान र सीपका बीच तालमेल नहुनु जस्ता अनेकौं समस्याले नेपालको जनशक्ति सधैं न्यून गुणस्तरको र जनशक्ति विकासका गति आवश्यकताभन्दा निकै पछाडि परेकोे पाइन्छ। पुँजी र सीपको प्राधान्यता बढ्दै गएको सन्दर्भमा परम्परागत शिक्षा, सोच र प्रणालीमा कुनै परिवर्तन नल्याउञ्जेल राष्ट्र हितका लागि प्रतिस्पर्धा गराउन सकिँदैन। यो यथार्थ बुझेर राजनीतिक इच्छाशक्ति बनाउन सके मात्र नेपालको जनशक्ति विकासको चाहना पूरा हुन सक्छ। राजनीतिक दलको आडमा शैक्षिक संस्था खुल्ने र बन्द हुने, शैक्षिक निकायलाई नै स्रोत परिचालनको हतियार बनाउने, राजनीतिक विचारधाराकै आधारमा उपकुलपतिहरू नियुक्त गर्ने तुच्छ अभ्यास रहुञ्जेल जनशक्ति विकासका योजना जनता झुक्याउने साधन मात्र बन्नेछन्।"
जयवागीश्वरी मन्दिरको भित्तेचित्र संरक्षण कसरी गर्ने ?,"पशुपति क्षेत्रस्थित नवालीटोलमा जयवागीश्वरीको पुरानो मन्दिर छ। चक्रपथ बन्दा यो मन्दिरकै पूर्वपट्टिबाट सडक विस्तार भएपछि मन्दिरको प्रांगण साँघुरिदै गई अहिले सडकछेउमा भनेजसो मन्दिर रहन पुग्दा धुलो, धुवाँ र भीडभाडले मन्दिरको पुरानो रौनकता विलुप्त बन्दै गइरहेको छ। केही भाषा वंशावलीमा यो मन्दिरको मूल गर्भगृहमा रहेको मूर्तिलाई श्वेतसरस्वती भनी उल्लेख गरेको पाइन्छ। वागीश्वरी सरस्वतीको अर्कोे नाम हो। मूल मूर्तिको दायाँबायाँ क्रमशः भैरव र विघ्नेश्वरको मूर्ति छ। यी तीनैवटा मूर्तिको प्रत्येक बाह्रबाह्र वर्षमा कलेबर फेरिन्छ। पछिल्लोपटक पशुपति क्षेत्र विकास कोषको तत्वावधानमा २०७० सालमा कलेवर फेरिएको थियो। कलेवरसम्बन्धी सम्पूर्ण कार्य सक्न करिब ६ महिना लागेको थियो। कलेवरसम्बन्धी चित्रकारीको कार्य मांसगल्लीका राजेन्द्र चित्रकारले गरेका थिए। कलेवर फेरेको झण्डै दुई वर्षमा ०७२ सालमा आएको विनाशकारी भूकम्पले जयवागीश्वरी मन्दिरको गजुरलगायत पहिलोदोस्रो तलाको गारोलाई क्षतविक्षत् पारिदियो। कुनै पनि बेला ढल्न सक्ने अवस्थामा रहेको मन्दिरको जीणोद्धार कार्य सुरु भएको झन्डै ११ महिना बितिसक्यो। अहिले तीन करोड चौध लाखको लागतमा यो कार्य भइरहेको बुझिएको छ। श्वेतसरस्वतीको पादपीठमा लिच्छवीकालिक लिपिमा गुहसोमट्टहवृध्दिष्य कृति अर्थात् गुहसोम वृद्धिको यो कृति हो भनी उत्कीर्ण गरिएको छ। यो शिलालेखलाई पहिलोपटक गौतमवज्र बज्राचार्यले कैलाश पत्रिकामा प्रकाशित गरी जानकारी गराएका थिए भने इतिहासकार धनवज्र वज्राचार्यले सो लिपिलाई अंशुवर्माकालिक मानी सातौं शताब्दीको अनुमान गर्नु भएपश्चात् सबै इतिहासकारहरूले त्यसैलाई एक किसिमले स्वीकारेको देखिएको छ। जयवागीश्वरीमन्दिरको इतिहास झल्काउने त्यसबाहेकको पुरानो अरू कुनै प्रमाण पाउन सकिएको छैन। बीचमा उभिएको सरस्वती मूर्तिमा चार हात छन्, जसमा सिन्हमु, ज्वालान्ह्याक, चक्र र खड्ग छन्। सामान्यतया सरस्वतीको आयुधहरूवीणा, पुस्तक हुन्। मूर्तिहरू सेतो रङका छन्। प्रत्येक बाह्र वर्षमा कलेवर फेर्दा तान्त्रिक विधिले झण्डै पाँचछ महिना लगाई नयाँ मूर्तिको निर्माण गरिन्छ। नेपालको पुरानो मानिने गोपालराज वंशावलीमा पनि जयवागीश्वरी मन्दिरको उल्लेख छ। जयवागीश्वरी मन्दिरका विषयमा नेपाल माहात्म्य एवं प्रचलित भाषावंशावलीहरूमा पनि सामान्य चर्चा आएको छ। नेपाल माहात्म्यमा राढाबाट कालिकादेवी श्लेष्मान्तक वनमा गइन् र त्यहाँदेखि उनी जयवागीश्वरी नामले प्रसिद्ध भएको चर्चा गरिएको छ राढातः कालिका देवी श्लेषमान्तकवने गता। जयवागीश्वरीनाम्ना प्रसिद्धा क्षेत्रसत्तमे।। प्रचलित भाषावंशावलीमा द्वापर युगमा मानसरोवरदेखि शिलानदी तरी आएको तथा जयवागीश्वरी नामले देवपत्तनमा विराजमान भएको एवं देवीका प्रथम गणहरू आएर नियमपूर्वक साधना गरी तीर्थका जल आवाहान गरेर यसलाई शुद्ध तीर्थ बनाएको उल्लेख पाइन्छ। यस वंशावलीमा राजा नरेन्द्रदेवले एक योगीलाई खुसी गराई जयवागीश्वरीलाई शान्त तुल्याई चित्रकारी गरी अनेक विधिपूर्वक जीवनका संकष्टमय विधिक्रम गरेको तथा तिनले राजालाई गोप्य रूपमा आफू दुर्वासा ऋषिको वंश हुँ भनी बताई त्यहाँ भैरव, नौलिंग तथा गजकर्णको मूर्ति प्रकाश गराएको चर्चा पाइन्छ। पशुपति क्षेत्रको नवालीटोलस्थित पुरानो मन्दिर जयवागीश्वरीको पुरानो रौनकता फर्काउन चुनौती बन्दै गइरहेको छ। सोही वंशावलीमा राजा नरेन्द्रदेवले पुरीसहित तीन प्रकारका कोष, एउटा प्रणाली गरी देवपत्तन पुरी बनाई भगवान् पशुपतिनाथलाई चढाएको तथा जयवागीश्वरीमा नित्य पूजाआजा हुने व्यवस्था गरेको प्रसंग पाइन्छ। भाषा वंशावलीमा पाइने विवरणले जयवागीश्वरीको मन्दिर राजा नरेन्द्रदेवले बनाएको प्रकारान्तरले बुझिन्छ। त्यहाँ उनैले जयवागीश्वरी मन्दिरमा बाह्रबाह्र वर्षमा चित्रकारी कर्म गर्ने अर्थात् कलेवर फेर्ने कामको परिपाटी बसाएको पनि उल्लेख पाइन्छ। भाषावंशावलीमा भन्दा भिन्न देवमालावंशावलीमा जयवागीश्वरीको मन्दिरसम्बन्धी प्रसंग अलि फरक पाइन्छ। त्यहाँ सूर्यवंशी राजा शिवदेवका पालामा ग्वल नामक सहर बसाई जयवागीश्वरीको नित्यार्चन गराएको उल्लेख गरिएको छ। ती राजाले एकजना योगीको सल्लाह लिई कलिगत ३२३२३२७४ मा देवीको चञ्चल मूर्तिलाई स्थिर पारी चित्रकारीद्वारा रहस्यमय मूर्ति बनाई त्यसको प्राणप्रतिष्ठा गरी कर्माचार्यलाई पुजारी गराई राखिएको उल्लेख पाइन्छ। साथै त्यहाँ प्रतिवर्ष चित्रकारी गर्न मुस्किल छ भन्ने सम्झी अंशुवर्माका पालादेखि बाह्रबाह्र वर्षमा कलेवर फेर्ने रीत चलाएको पनि चर्चा गरिएको छ। वंशावलीका उल्लेखहरूलाई सोह्रै आना सत्य छ भन्न नसकिए पनि पादपीठको अभिलेखले जयवागीश्वरी मन्दिरको सम्बन्ध लिच्छवीकालसँग कुनै न कुनै रूपले रहेको बुझिन्छ। लिच्छवीकालकै मन्दिरशैलीमा पछि सो मन्दिर बनेको लख काट्न गाह्रो पर्दैन। जयवागीश्वरीको वर्तमान मन्दिर काठमाडौंका मल्लकालिक राजा प्रताप मल्लका छोरा नृपेन्द्र मल्ल (विसं १७३१ विसं १७३७) को कीर्ति हो भन्ने भाषा वंशावलीमा उल्लेख गरिएबाट स्पष्ट हुन्छ। १९९० सालमा आएको महाभूकम्पले यो मन्दिरलाई कुनै हानि पुर्याएको थिएन। मन्दिरअगाडिका सुन्धारा तथा नवालीटोलमा भएका विभिन्न मठमन्दिर, सत्तलपाटीपौवा एवं इनारहरूले यस क्षेत्रको आफ्नै किसिमको पहिचान थियो। नवालीटोल देवपत्तनको पुरानो बस्ती भएको तथा जयवागीश्वरी मन्दिर पशुपति क्षेत्रको महत्वपूर्ण मन्दिर भएकाले यस मन्दिरको व्यवस्थापनका लागि जयवागीश्वरी भण्डार तहबिल नामक छुट्टै तहबिलसमेत थियो। अहिले यो कोषअन्तर्गत छ। पशुपतिक्षेत्रमा हुने सबैजसो यात्रापर्वहरूको केन्द्रविन्दुका रूपमा जयवागीश्वरी मन्दिर रहेको यहाँ स्मरणीय छ। छानामाथि छानायुक्त चारपाखे नेपालीमण्डप शैलीमा निर्मित यो मन्दिरको जीर्णाेद्धारका क्रममा अरू यस्ता मन्दिरभन्दा भिन्न विशेषता प्राप्त भएका छन्। उदाहरणार्थ मन्दिर भत्काउँदै गएपछि माथिल्लो गजुरमुन्तिर दायावाया गजुरसहितको संरचना तथा मूलढोकाको तोरणभन्दा माथिल्लो भागमा भित्तेचित्र तथा मन्दिरको दक्षिणतर्फ रहेको मातृका स्थानको बाहिरपट्टिको भित्तामा पनि भित्तेचित्र रहेको भाग फेला पर्नुले जयवागीश्वरीको मूल मन्दिर पहिले सानो आकारमा रहेको तथा सम्भवतः नृपेन्द्र मल्लका पालामा पुनर्निर्माण गर्दा पश्चिम तथा पूर्वपट्टिको भागमा झण्डै पाँचछ फिटको चौडाइको चौकोर थपी त्यही बाहिरी गारोको माथि थप्दै लगी पहिलेभन्दा ठूलो मन्दिर बनाएको अनुमान गर्न गाह्रो पर्दैन। पुनर्निर्माणका क्रममा मन्दिर भत्काउँदै जाँदा पाइएको भित्तेचित्र नेपालमा पाइएका सत्रौं शताब्दीको विशेषतायुक्त छ। लामो समयसम्म बाहिरी गारोले छोपिएर रहेको हुँदा भित्तेचित्रलाई संरक्षण कसरी गरिने योजना होला भन्ने कूतुहलता नमेटिँदै त्यसलाई उप्काई संग्रहालयमा राखिने र जयवागीश्वरी मन्दिरको मूल ठाउँमा नयाँ मन्दिर बनेपछि त्यस्तै किसिमको नयाँ बनाउने उद्देश्यले पुरातत्व विभागको सक्रियतामा धमाधम उप्काउने कार्यका लागि टुक्राटुक्रा पारिने काम जुन सुरु भएको छ, त्यो भित्तेचित्रको महत्व नबुझेको ठहर्छ। जयवागीश्वरी मन्दिरमा प्राप्त भित्तेचित्रको आधार ज्यादै नरम छ। किनभने इँटानिर्मित भित्तामा कुहाएको भुस, गोबर तथा मिहिन माटोको लिउनमाथि सेतो रङ पोतेर त्यसमाथि भित्तेचित्र कोरिएको छ। माथिल्लो तलाको भन्दा तल्लो तलाको भित्तेचित्र फुंङ उडिसकेको छ जबकि माथिल्लो तलाको भित्तेचित्रको रङ खुट्ट्याउन सकिन्छ। चित्रकारीमा पोख्त हातले सरसफाइ गरी त्यहीं नै जस्ताको तस्तै पुनस्र्थापन गर्न जति सजिलो छ, त्यति त्यसलाई उप्काउँदा नहुन सक्छ। किनभने भित्तेचित्र लामो समयसम्म ओसमा परेकाले मक्किसकेको छ। जयवागीश्वरी मन्दिरको स्वरूपलाई हेर्दा कहींकहीं त झण्डै साढे दुई फिट मोटाइको गारो छ। अहिले प्राप्त भएको भित्तेचित्रलाई संरक्षण गरी जस्ताको तस्तै तुल्याई त्यहीं राख्ने र त्यहाँ उपलब्ध गारोमा बलियो स्तम्भ र त्यसमाथि राखिने दलिनले माथिल्लो बोझलाई थाम्न असम्भव नहुने हुँदा त्यहाँ प्राप्त भित्तेचित्रलाई सोही मन्दिरमै संरक्षणसंवद्र्धन विधि अपनाउन वर्तमान वस्तुस्थितिलाई अवलोकन गरी ठेक्का कार्यलाई संशोधन, परिमार्जन गर्न आवश्यक परे गर्न पछि पर्नु हुँदैन। भर्खरै विकसित परिस्थितिको मूल्यांकन गरी प्राप्त भित्तेचित्रलाई त्यहीं संरक्षण गर्दा नै मन्दिरको महत्व अरू बढ्ने हुन्छ न कि त्यसलाई संग्रहालयमा राख्दा भन्ने दृष्टिकोणलाई अपनाइयो भने तत्काल समस्या समाधान गर्न गाह्रो नपर्ने देखिन्छ। जयवागीश्वरी मन्दिरमा इँटा जोड्न प्रयोग भएका मसला पञ्चेमाटो छ, जुन त्यतिखेरको चलनै हो। पञ्चेमाटो अरू माटोभन्दा लेस्सादार हुन्छ र सामान्य माटोले भन्दा जब्बर प्रकारले गारोको जोडाइलाई बलियो तुल्याउँछ। मन्दिरमा प्रयोग हुने झ्याल, ढोका, तोरण, टुँडालमा आवश्यक ठाउँहरूमा चुकुलको उपयुक्त प्रकारको प्रयोगले नै मन्दिरहरूलाई बलियो बनाउने हो भन्ने कुरालाई नबिर्सौं। हिजोआज प्रयोगमा आएका चुन र इँटाका धुलो जसलाई बज्र भनिने गरेको छ, त्यो पुरानो बज्र, जसमा चाकु, मास, भुस, हिङ आदिको मि श्रणले बलियो बन्ने मसला होइन। त्यो प्रविधि महँगो हुनुका साथै लोपै भइसकेको सन्दर्भमा उपयुक्त प्रविधि अवलम्बनका लागि पनि अध्ययनअनुसन्धान आवश्यक भइसकेको छ। नत्र हामीले बलियो बज्र प्रयोग गरेका छौं भन्दाभन्दै नक्कली बज्रको फन्दामा परेर हाम्रा सम्पदा ससाना भूकम्पमा पनि टिक्न नसक्ने कुरालाई समयमै सोच्नु अपरिहार्य भइसकेको मननीय छ।"
तनावपूर्ण खेलमा मनाङ र मच्छिन्द्रको बराबरी,काठमाडौं : साबिक विजेता मनाङ मस्र्याङ्दी क्लब र मच्छिन्द्र क्लबले सहिद स्मारक ए डिभिजन लिग फुटबलमा बराबरी खेल्दै अंक बाँडेका छन्। दशरथ रंगशालामा सोमबार भएको तनावपूर्ण खेलमा मनाङ र मच्छिन्द्रले २२ गोलको बराबरी खेले। निकै प्रतिस्पर्धात्मक खेलमा मनाङले सुरुआती अग्रता लिएर पनि जोगाउन सकेन। मनाङका विदेशी खेलाडी फेमी जोसुवाले खेल सुरु भएको दोस्रो मिनेटमै खाता खोलेका थिए। फेमीले अञ्जन विष्टको पासमा हेड गोल गरेका थिए। डेढ महिना अघि भुटानमा कुवेतसँग भएको विश्वकप छनोट खेल खेल्न जानुअघि ठमेलको रात्री क्लबमा गएका अञ्जन एन्फाको ४५ दिनको प्रतिबन्ध र ५० हजार जरिबानाको कारबाही सकिएपछि खेलमा फर्किएका हुन्। पहिलो हाफमा अवसर बनाए पनि गोल गर्न नसकेको मच्छिन्द्रले दोस्रो हाफको सुरुआतमै बराबरी गोल फर्काएको थियो। मच्छिन्द्रका लागि सुजल श्रेष्ठले ४६औं मिनेटमा गोल गरे। त्यसपछि मच्छिन्द्रले ८१औं मिनेटमा अग्रता लियो। मच्छिन्द्रका विदेशी खेलाडी एडिलाजा सोमिडेले गोल गर्दै मच्छिन्द्रलाई अग्रता दिलाए। मच्छिन्द्रको अग्रतापछि आक्रामक देखिएको मनाङले ८८औं मिनेटमा बराबरी गोल फर्कायो। मनाङका लागि विमल रानाले बराबरी गोल गरे। खेल बराबरीमै सकिन लाग्दा अन्तिममा मनाङ र मच्छिन्द्रका खेलाडीबीच मैदानमा झडप भएको थियो। खेलाडीले मैदानमा हात हालाहाल गर्न थालेपछि सुरक्षामा खटिएका प्रहरीको सहायतामा खेलाडीलाई चेन्जिङ रुम पठाइएको थियो। मनाङका अशोक बरालले रातो कार्ड नै पाए। मनाङका सातजना स्टार खेलाडीलाई मच्छिन्द्रले भित्र्याएपछि मच्छिन्द्र केही बलियो देखिएको छ। तर पनि मच्छिन्द्रले मनाङलाई हराउन सकेन। मनाङले पनि सुरुआतमै लिएको अग्रता जोगाउन नसक्दा अंक बाँड्न बाध्य बन्यो। बराबरीसँगै पाँच खेलबाट ११ अंक बनाएको मनाङ शीर्ष स्थानमा यथावत छ। समान खेलबाट १० अंक बनाएको मच्छिन्द्र दोस्रो स्थानमा छ। यसैगरी दशरथ रंगशालामा सोमबार नै भएको पहिलो खेलमा जाउलाखेल युथ क्लब र एनआरटी क्लबले गोलरहित बराबरी खेल्दै अंक बाँडेका छन्। प्रतिस्पर्धात्मक खेलमा दुवै टोलीले गोलका अवसर बनाए पनि सदुपयोग गर्न सकेनन्। जाउलाखेलका कुवेर कार्की म्यान अफ दी म्याच भए। उनले १० हजार रुपैयाँ पुरस्कार पाए। बराबरीसँगै जाउलाखेलले पाँच खेलबाट नौ अंक बनाएको छ। एनआरटीको समान खेलबाट पाँच अंक छ। अघिल्लो सिजन लिगको अन्तिममा रहेकोले एनआरटीको दुई अंक घटाइएको छ।
इनरुवालाई १० विकेटले पराजित गर्दै आर्मी सेमिफाइनलमा,"इटहरी : त्रिभुवन आर्मी क्लब सुनसरीको इनरुवामा जारी मनमोहन कप एकदिवसीय राष्ट्रिय प्रतियोगिताको सेमिफाइनल प्रवेश गरेको छ। आयोजक एमएमसीसी इनरुवालाई १० विकेटले पराजित गर्दै समूह ए को विजेताको रुपमा आर्मी सेमिफाइनल प्रवेश गरेको हो। टस जितेर ब्याटिङ रोजेको एमएमसीसी इनरुवा १९३ ओभर खेल्दै ५६ रनमै समेटियो। इनरुवाको लागि सुशान्त तिमिल्सिनाले १५ तथा सोनु मण्डलले १३ रन बनाए भने अन्य ब्याट्सम्यानले दोहोरो रन जोड्न सकेनन्। पाँच ब्याट्सम्यान बिना रन आउट भए। आर्मीको लागि सुशन भारी एक्लैले ७ विकेट लिए। भारीले ८३ ओभर बलिंग गर्दै ३ मेडन ओभरसहित १६ रन खर्चिए। उनले ओभरको दोश्रो, तेश्रो र चौथो बलमा क्रमशः सुशान्त तिमिल्सिना, अल्फाज मन्सुरी र सरोज बस्नेतलाई आउट गरे। हरिबहादुर चौहानले २ तथा शाहब आलमले १ विकेट लिए। ५७ रनको झिनो लक्ष्य त्रिभुवन आर्मी क्लबले विकेट नगुमाई ५ ओभरमै पुरा गरेको हो। आर्मीका ओपनर कुशल मल्लले ३५ तथा हरिकृष्ण झाले २० रन बनाए। मल्लले १९ बलमा ५ चौका र २ छक्का तथा झाले ११ बलमा २ चौका र १ छक्का प्रहार गरे। प्रदेश ३ यसअघि नै सेमिफाइनलमा पुगिसकेको छ। बुधबार समुह बि अन्तर्गतका नेपाल पुलिस क्लब र कर्णाली प्रदेश बीच प्रतिस्पर्धा हुनेछ।"
एपीएफ क्लब विजयी,"इनरुवा : दोस्रो मनमोहन मेमोरियल कप एकदिवसीय क्रिकेट प्रतियोगिताको सोमबार खेलिएको खेलमा सशस्त्र प्रहरी बलको एपीएफ क्लबले जित हात पारेको छ। इनरुवा रंगशालामा भएको खेलमा एपीएफ क्लबले आयोजक मनमोहन मेमोरियल क्रिकेट सेन्टरलाई ८३ रनले हरायो। टस जिती पहिलो ब्याटिङको निर्णय लिएको एपीएफ क्लबले निर्धारित ४५ मध्ये ४३४ ओभरमै अलआउट हुनुअघि दुई सय चार रन बनायो। जवाफी ब्याटिङमा ओर्लिएको मनमोहन मेमोरियल क्रिकेट सेन्टरले भने ३६२ ओभरमा अलआउट हुनुअघि एक सय २१ रनमात्र बनाउन सक्यो। एपीएफ क्लबको जितमा सुमित महर्जनले उत्कृष्ट प्रदर्शन गरे। सुमितले टोलीका लागि ८३ रन बनाए। जिम्मेवारीपूर्वक ब्याटिङ गरेका सुमितले एक सय सात बलमा सात चौका पनि हिर्काए। सोही योगदानका कारण उनी म्यान अफ दी म्याच पनि घोषित भए। जारी प्रतियोगितामा बनेको यो तेस्रो अर्धशतक हो। यसअघि प्रदेश १ का पुष्प थापा र प्रदेश ३ का सुवास खकुरेलले अर्धशतक बनाएका थिए। शंकर रानाले पनि एपीएफ क्लबको खातामा ३६ रन थपे। ओपनर ब्याट्सम्यान शंकरले ३३ बलको सामना गरी एक छक्का र पाँच चौका हिर्काए। विकेटकिपर ब्याट्सम्यान प्रदीप ऐरीले २० बलमा एक छक्का र चीन चौकाको मद्दतले १९ रन जोडे। सन्दीप जोरा र कप्तान वसन्त रेग्मीले १२१२ रन थपे। अन्य ब्याट्सम्यानले दोहोरो अंकमा रन जोड्न सकेनन्। आयोजक क्लबका बलर सरोज बस्नेतले चार विकेट लिए। भुपाल लुइँटेल, सोनु मण्डल र अल्फाज मन्सुरीले दुईदुई विकेट हात पारे। जवाफी ब्याटिङमा ओर्लिएको मनमोहन मेमोरियल क्रिकेट सेन्टरका कुनै पनि ब्याट्सम्यान लामो समय क्रिजमा टिक्न सकेनन्। ओपनर रवि रोयले सर्वाधिक २६ रन बनाए। यसैगरी रूपेश श्रीवास्तवले २३, विवेक मेहताले १५ रन जोडे। आयोजक टोलीका अन्य ब्याट्सम्यानले भने दोहोरो अंकमा रन बटुल्न सकेनन्। एपीएफ क्लबका बलर सूर्य तामाङले चार विकेट लिए। वसन्त रेग्मीले पनि तीन विकेट हात पारे। यज्ञमान कुमालले दुई र अमर रौतेलाले एक विकेट लिए। समूह ए मा दुबै खेल खेलिसकेको एपीएफ क्लब दुई अंकसहित पहिलो स्थानमा छ। एपीएफ क्लब आफ्नो पहिलो खेलमा भने आर्मी क्लबसँग पराजित भएको थियो। एक खेल खेलेको आर्मी क्लब दुई अंकसहित दोस्रो र एक खेल खेलेको आयोजक टोली शून्य अंकसहित तेस्रो स्थानमा छन्। मंगलबार हुने खेलमा आर्मी क्लबले आयोजक मनमोहन मेमोरियल क्रिकेट सेन्टरको सामना गर्नेछ। उक्त खेलमा विजयी भए आर्मी क्लब सेमिफाइनलमा पुग्नेछ।"
