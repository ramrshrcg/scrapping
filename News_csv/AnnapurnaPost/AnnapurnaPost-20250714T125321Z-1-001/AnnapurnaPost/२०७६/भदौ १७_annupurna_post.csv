शीर्षक,विवरण
नेपालभारतको जीवन रेखा चुरे,"सर्वहारा वर्ग उत्थान गर्ने नारा दिने कम्युनिस्टका लागि जमिन र जंगल देख्न नहुने रहेछ भन्ने हालै पारित भूमिसम्बन्धी ऐनले पुष्टि गरेको छ नेपालभारत सम्बन्धमा समीक्षा गर्न आयोजित दुवै देशका परराष्ट्रमन्त्रीस्तरीय बैठक सम्पन्न भएको छ। छलफलका लागि धेरै विषय भएकाले केहीमा सहमति भयो र बाँकी समस्याका सम्बन्धमा छलफल गर्दै जाने निर्णय भएको छ। दुवै देशबीच छलफल हुँदा कहिल्यै पनि एजेन्डा नबन्ने तर दुवै देशका करोडौं जनतालाई प्रत्यक्ष असर पार्ने समस्या हो चुरे क्षेत्र। नेपालको भूबनोट कमजोर छ। त्यसमा पनि चुरे क्षेत्रको माटो निरन्तर बगिरहन्छ। यही कमजोर प्रकृतिको भूबनोटको निरन्तर मानव दोहन भइरहेको छ। यसबाट नेपालको आधा जनसंख्या र भारतको बिहार, उत्तर प्रदेश र बंगालका करोडौं जनताको जीवन पद्धतिमा प्रत्यक्ष असर परिरहेको छ। तर पनि यसको रोकथाम नेपाल र भारतको प्राथमिकतामा पर्न सकेको छैन। चुरे क्षेत्रमा मात्रै नेपालको कुल जंगलको ७३ प्रतिशत भूभाग पर्छ। पूर्वइलामदेखि सुदूरपश्चिमको कञ्चनपुरसम्म ३३ जिल्लामा फैलिएको क्षेत्रमा नदीले ल्याएको ढुंगा, गिटी, बालुवा थुप्रिएका छन्। त्यहीं पानी सञ्चित हुन्छ। तर चुरेको तीव्र विनाशले नेपालको सम्पूर्ण तराईको पानीको स्रोत सुकिरहेको छ। सप्तरीदेखि दाङसम्मका तराईका क्षेत्रमा दुई सय मिटर तल पुग्दा पनि पर्याप्त पानी आउन छाडेको छ। नेपालको तराई र सीमापारि बिहार र उत्तर प्रदेशमा जति पनि निर्माणका आयोजना बन्दछन्, त्यसमा यही चुरे क्षेत्रबाट अवैध रूपमा लगेको गिटी, बालुवा र ढुंगा प्रयोग हुन्छ। चुरेको विनाशप्रति केही वातावरणविद् र अधिकारीहरूको ध्यानाकर्षण गराए पनि यसप्रति न राजनीतिक क्षेत्र न त प्रशासनिक क्षेत्र गम्भीर देखिन्छ। भारतको उत्तराखण्डमा चिपको आन्दोलन रूख काट्न लाग्दा रूखलाई अँगालो हालेर काट्न नदिने आन्दोलन चलाएर भारत र अन्तर्राष्ट्रिय क्षेत्रको ध्यानाकर्षण गराएर एसियाको नोबेल पुरस्कार मानिने म्यागसेसे पुरस्कार विजेता सुन्दरलाल बहुगुणा नेपालको कञ्चनपुरदेखि काठमाडौंसम्म पैदल यात्रा गरेर २०३५ सालमा बीपीलाई भेट्न आएका थिए। बीपीलाई भेटेर नेपालको वनजंगल खास गरेर चुरेको संरक्षण नगर्ने हो भने नेपाल मात्र होइन, भारतको युपी र बिहार पनि मरुभूमि बन्ने खतरा देखिन थालेकाले चुरे संरक्षणमा विशेष ध्यान दिन आग्रह गरेका थिए। त्यतिबेलै बीपी सुमाखरको विश्व प्रसिद्ध पुस्तक स्मल इज ब्युटीफुल पढेर नेपालको विकासको मोडलको छलफल चलाइरहनुभएको थियो। यसलाई समर्थन गर्दै बहुगुणाले आग्रह गरेका थिए नेपालको विकासको नमुना त्यही हुनुपर्छ। अन्यथा नेपाल मात्र होइन, भारतका करोडौं जनताको जीवन खतरामा पर्नेछ। नेपालमा पनि तीव्ररूपमा मरुभूमि सुरु भएको छ। यसको सुरुवात दाङभ्यालीबाट देखिन्छ। यो वर्षको वर्षायाममै बुटवलको तिनाउ नदीमा छिपछिपे मात्र पानी रहेको समाचार आएको छ। तिनाउ नदी पूरै सुक्यो भने नेपालको गौरव लुम्बिनीमा त्यसको असर के पर्ला ? चुरेमा हुने प्राकृतिक दोहनको कस्तो असर पर्छ ? अर्को प्रसंग यहाँ राख्न चाहन्छु। २०६१ साल साउन महिनाको अन्तिमतिर भीषण बाढी आएर सप्तरी, सिराहा, धनुषा, महोत्तरी र सर्लाहीको हजारौं बिघामा रोपेको धान बालुवाले पुरिदियो। म कृषिमन्त्री थिएँ। कृषक साथीहरू मन्त्रालयमा आएर हाम्रो वर्ष दिन खाने अन्न धानखेत मरुभूमि भयो। धान समाप्त भयो। हिउँदेबाली गहुँका लागि विशेष व्यवस्था गरिदिनुपर्यो भन्ने आग्रह गरे। कृषि मन्त्रालयमा आपत् व्यवस्थापनका लागि खास बजेट थिएन। जेजति थियो जिल्लाको क्षतिअनुसार सहयोग गर्ने भन्ने निर्णय गरे। चुरे समस्या धेरै गम्भीर समस्या हो। यसको प्रभावकारी रोकथाम नगर्ने हो भने नेपालको भविष्य छैन। त्यसको असर भारतमा पनि छ। भारतले यसमा के सोचेको छ ? भारतसँग पनि कुरा गर्न उचित हुनेछ भनेर भारतीय राजदूतलाई बोलाएँ। नेपालको पूर्वदेखि पश्चिम फैलिएको चुरे ७३ प्रतिशत भूभाग पर्छ। चुरेको भूक्षयले नेपाल मात्र होइन, भारतका समेत करोडौं जनताको जीवन पद्धतिमा असर पुर्याउँछ। यसको संरक्षण नहुने हो भने नेपालको अस्तित्व नै समाप्त हुनेछ। भारतीय राजदूतसँग कुरा गर्नुभन्दा पहिले मन्त्रालयका अधिकारीले के जानकारी गराएँ भने संसारमै दुर्लभ मानिने एक प्रकारको पुतली चुरे क्षेत्रमा मात्र पाइन्छ। तीव्ररूपमा भइरहेको वन विनाश र भूक्षयले त्यो पुतलीको अस्तित्व लोप हुन लाग्यो। त्यसलाई कसरी बचाउन सकिन्छ भनेर जर्मन विशेषज्ञहरूले अध्ययन गरेका थिए। त्यो प्रतिवेदन त्यसै हराएर गयो, कार्यान्वयन भएन भन्ने जानकारी गराए। प्रधानमन्त्री शेरबहादुर देउवाको भारत भ्रमण मिति तय भइसकेको थियो। भारतीय राजदूत एकजना सहयोगीसहित भेट्न आए। नेपालको आधा जनसंख्यालाई प्रत्यक्ष असर पर्ने ३३ जिल्लामा रहेको चुरे क्षेत्रमा तीव्र रूपमा भूक्षय भइरहेको छ। यसको असर नेपालका साथै भारतका बिहार र उत्तर प्रदेशलाई प्रत्यक्ष पर्छ, त्यसकारण नेपाल र भारतले यसको संरक्षण गर्नुपर्यो। तपाईंले दिल्लीलाई अहिल्यै खबर गरिदिनुभयो भने संयुक्त छलफलको विषय बन्नेछ भनेर तपाईंलाई बोलाएको। मेरो कुरा सुनेपछि सहयोगीलाई उनले सोधे के हो चुरे ? सहयोगीले बताए योे शिवालिक हो। नेपालमा यसलाई चुरे भनिन्छ। सहयोगीको उत्तर सुनेपछि राजदूतले भने यसमा के गर्न सकिन्छ दिल्लीसँग सम्पर्क गरेर जवाफ दिनेछु। तीन दिनपछि भारतीय राजदूतले फोनमा भने अति जरुरी छ, तुरुन्तै भेट्नुपर्यो। प्रधानमन्त्रीको भ्रमणका एजेन्डा तय भइरहेको छ अस्ति तपाईंले भनेका कुरा अघि बढाउन जरुरी छ। मन्त्रालयमा आएर उनले भने अस्ति तपाईंले चुरेको कुरा गर्दा मैले बुझिनँ। दिल्लीसँग कुरा गरें यो सबभन्दा गम्भीर समस्या हो। नेपाल र भारतबीच प्रधानमन्त्री यहाँ आउनुपहिल्यैै यस विषयमा नेपाल छलफल गर्न चाहन्छ। यसलाई प्राथमिकतामा राखियोस् भन्ने नेपालको आग्रह छ भन्ने प्रस्ताव प्रधानमन्त्री दिल्ली आउनु पहिल्यै आउनुपर्यो। त्यसबेला अटलबिहारी बाजपेयी भारतका प्रधानमन्त्री थिए। उनको मन्त्रिपरिषद्मा बिहारका नेता लालुप्रसाद यादव मन्त्री थिए। दुवै प्रधानमन्त्रीको उपस्थितिमा भइरहेको छलफलमा उत्तेजित हुँदै लालुले शेरबहादुरलाई भनेछन् प्रधानमन्त्रीजी, बाढीको कहर दिल्लीमा बस्ने बाबुहरूलाई के थाहा ? तपाईं ढुक्क हुनुहोस्, दिल्लीसँग अब म लड्छु। दुवै मुलुक मिलेर यसको समाधान गर्नुपर्छ। नेपालले चुरे समस्यालाई प्राथमिकतामा राखे पनि भारतको प्राथमिकतामा थियो कोशी हाइड्याम। प्रधानमन्त्री शेरबहादुर नेपाल फर्केपछि भ्रमणका बेला तय भएका विषयहरू कार्यान्वयनमा लग्न दुवै देशका प्राविधिकसहितको टोली गठन गरेर सहमति भएका विषय अघि बढाउन जलस्रोत मन्त्रालयका सचिवको नेतृत्वमा प्रतिनिधिमण्डल दिल्ली गयो। दुवैतर्फका अधिकारीहरूबीच छलफल हुँदा भारतका तर्फबाट कोशी हाइड्यामकोे प्रस्ताव अघि सारियो। नेपालबाट सुनकोशी डाइभर्सनको प्रस्ताव पेस हुँदा दुवै आयोजना एकसाथ अघि बढाउने सहमति भयो। सहमतिअनुसार भारतले विराटनगर, चतरा र कटारीमा कार्यालय नै खोलेर कोशी नदीको चट्टानले कति मिटरसम्म पानीको प्रवाह धान्न सक्छ र सुनकोसी डाइभर्सन कहाँबाट गर्ने प्रतिवेदन तयार पार्न प्राविधिकहरू नै खटायो। प्रारम्भिक अनुमानअनुसार कोशीको हालको सतहभन्दा २५९ मिटर माथिसम्म पानी आउने छ। कोशी किनारमा रहेको धेरै जमिन डुबानमा पर्ने छ र त्यहाँ रहेका हजारौं बस्ती उठाउनु पर्नेछ यो नितान्त प्राथमिक पूर्वानुमान हो। विस्तृत सर्वे गर्दा तलमाथि पर्न सक्छ। यसको केही समयपछि ज्ञानेन्द्रले प्रधानमन्त्रीसहित मन्त्रीहरूलाई गिरफ्तार गरेर देउवा सरकार विघटन गरी आफ्नै अध्यक्षतामा मन्त्रिपरिषद् गठन गरे। २०१७ सालपछि यो दोस्रो कू थियो र बहालवाला प्रधानमन्त्रीसहित मन्त्रीहरूलाई जेल हाल्ने। भारतको प्राथमिकतामा कोसी हाइड्याम सधैं रहने गरेको छ। हालै सम्पन्न भारतीय परराष्ट्रमन्त्रीको नेपाल भ्रमणमा यसको चर्चा भए पनि गम्भीर छलफल भएन। दुर्भाग्य त के छ भने सरकार चुरेको संरक्षणभन्दा त्यसको द्रूततर विनाशमा लागेको छ। चुरेको वन विनाश र तीव्र रूपमा भूक्षयलाई मद्दत पुर्याउने गरी चुरेको बीच भागबाट कम्युनिस्ट नेता मदन भण्डारी राजमार्ग निर्माण भइरहेको छ। यो राजमार्गमा प्रयोग भइरहेका ठूलाठूला डोजर र स्काभेटरले भूक्षयलाई तीव्रता दिनेछ। यो थाहा पाएर पनि कुनै कम्युनिस्ट नेता बोल्ने हिम्मत गर्दैनन्। मदन भण्डारीको विरोध गर्नु अहिलेको सरकारनिम्ति महाअपराध हो। मदन भण्डारीको मैले पनि विरोध गर्न खोजेको होइन। उनी महान् थिए होलान्। उनको क्षमताको अनुभव राष्ट्रले गर्न पाएन। उनको नामको अर्को कुनै राजमार्गको नामकरण गरे हुन्थ्यो। कतिपय प्रदेशको राजधानीको नाम तोक्न बाँकी छ। प्रदेश १ को नामै मदन भण्डारी राखे पनि हुन्छ। उनको नाममा बनेको वा बन्ने आयोजनाले मुलुकको विनाश गर्नु भएन भन्नमात्र खोजेको हो। चुरे विनाशलाई सहयोग पुग्ने गरी बारा जिल्ला निजगढमा अन्तर्राष्ट्रिय विमानस्थल बनाउने र त्यहाँको आसपासमा बनिरहेका मार्गले पनि जंगलको ठूलो विनाश भएको छ। निरंकुश मानिएको पञ्चायत व्यवस्थाले संरक्षण गरेर हुर्काएको सागरनाथ वन पनि मरिसकेको टिम्बर कर्पोरेसन अफ नेपालको भूत जगाएर अर्को समिति खडा गरी वनजंगल समाप्त गर्ने प्रपञ्चमा ओली सरकार लागेको छ। यसरी एकपछि अर्को गर्दै वर्तमान सरकारले वन विनाश गर्न लागेको देख्दा केही वर्षअघि एमालेका वरिष्ठ नेताहरू संलग्न भएको जल, जमिन र जंगल गैरसरकारी संस्थाले आयोजना भएको गोष्ठीमा मैले भनेको सम्झना हुन्छ। मित्र हो, समितिमा अर्को एउटा विषय छुटेछ। यसमा वायु पनि थप्ने हो भने मानिसलाई बाँच्न चाहिने आवश्यक अक्सिजन एमालेको नियन्त्रणमा रहनेछ। यो विश्वको लागि नै एमालेको ठूलो देन हुनेछ। तथाकथित सर्वहारा वर्ग उत्थान गर्ने नारा दिने कम्युनिस्टका लागि जमिन र जंगल देख्न नहुने रहेछ भन्ने हालै पारित भूमिसम्बन्धी ऐनले पुष्टि गरेको छ। यो ऐन कार्यान्वयन हुँदा गाउँगाउँ र परिवारपरिवारमा झैझगडा बढाउनेछ। समाजवादउन्मुख प्रगतिशील सरकारले २०२१ सालमा भूमि सुधार लागू हुँदा जमिनदारबाट खोसिएको जमिन एकपटकका लागि भनेर तिनै जमिनदारलाई फिर्ता दिँदै छ। कम्युनिस्ट भन्छन् एउटा र गर्छन् अर्को भन्ने कुराको यो सबभन्दा ठूलो प्रमाण हो। अहिले विश्व नै जलवायु परिवर्तनको समस्याले पीडित छ। मेक्सिकोको जंगलमा लागेको डढेलोले विश्वकै चिन्ता भएको छ। फ्रान्समा हालै सम्पन्न जी सात विश्वका सात धनी राष्ट्रका नेताहरूले मेक्सिकोको जंगलमा लागिरहेको डढेलोप्रति चिन्ता व्यक्त गर्दै डढेलो नियन्त्रण गर्न मेक्सिको सरकारलाई सहयोग गर्ने प्रतिबद्धता जनाएका छन्। नेपालको पूर्वदेखि पश्चिम फैलिएको चुरे ७३ प्रतिशत भूभाग पर्छ। चुरेको भूक्षयले नेपाल मात्र होइन, भारतका समेत करोडौं जनताको जीवन पद्धतिमा असर पुर्याउँछ। यसको संरक्षण नहुने हो भने नेपालको अस्तित्व नै समाप्त हुनेछ। यसमा सरकारको गम्भीर ध्यान जान आवश्यक छ।"
"एनसेल, अदालत र प्रतिक्रिया","क्षतिपूर्तिराहत र त्यस्तैमा न्यायको अनुभूति हुने प्रकृतिको कार्यशैली र मकसदलाई सम्भव भएसम्म कदापि उपेक्षा गर्नु हुँदैन एनसेल कर विवादबारे लामो समयदेखि चर्चा हुँदै आइरहेको छ। सो विवाद सर्वोच्च अदालतमा चलिरहँदा र निर्णयको पूर्वसन्ध्यामा त्यससँग सम्बन्धित दुई समाचार र लेख प्रकाशित भए। साउन २१ गतेको एक साप्ताहिकमा सर्वोच्च अदालतमा एनसेलको अग्नि परीक्षा शीर्षक अन्तर्गत पाँच न्यायाधीशमध्ये तीनजना न्यायाधीशको विगत पृष्ठभूमि विवादास्पद रहेकाले उनीहरूले एनसेललाई नै लाभ हुने गरी फैसला दिन सक्ने आशंका पूर्वप्रशासकहरूले व्यक्त गरेका छन् भन्ने समाचार सम्प्रेषण भयो। साउन २६ को सोही साप्ताहिकमा प्रकाशित समाचारमा एनसेल प्रकरणमा न्यायाधीश विभाजित भन्ने शीर्षकमा तीन न्यायाधीश एनसेलको विपक्षमा र दुईजना पक्षमा भनी केही सुधार गर्यो। यसैगरी साउन १५ र २० गते एक अनलाइनमा प्रकाशित पूर्वन्यायाधीशको एनसेल लाभकर विवाद टुंगिएको मुद्दा फेरि सर्वोच्चमा र निष्पक्ष फैसला हुनेमा शंका शीर्षकका दुई लेखमा इजलास गठनमा विवाद भनी न्यायाधीशले गरेका पूर्वआदेशमा पनि टिप्पणी गरिएको छ। मुद्दा विचाराधीन रही निर्णय सुनाउने साउन २१ गते र त्यसको केही दिनअघि उपरोक्त समाचार सम्प्रेषण भए। पूर्ण अध्ययन र छलफल भइनसकेकाले निसु का लागि अर्को दिनका लागि सार्दै गइयो। तर ती समाचार र लेखले मुद्दालाई हटाइदिने वा पूर्णरूपमा निवेदकको विपक्ष र सरकारको पक्षमा आदेश गर्नुपर्नेजस्ता अवस्था सिर्जना हुन गयो। यी दुवै अवस्थाले निःसन्देह मुद्दामा हुने निर्णयलाई चुनौती दिन खोजेको बुझियो। सोबाहेक निवेदकको थोरै पनि पक्षमा आदेश वा निर्णय हुन गए आलोचना र टिप्पणी आउने स्वाभाविक अवस्था तयार रहेको थियो। कस्तो पूर्वतयारी हो ? तर पनि तथ्य र मुद्दाको अवस्थाबाट निर्णय र आदेश गर्नुपर्छ भन्ने सोच निरन्तर राखिरहनुको अर्को विकल्प परिस्थितिले सिर्जना गरेको थिएन। यो परिस्थितिमा निर्णयको क्षणबाट पछाडि फर्कन पनि भएन। विवादको मूल चुरो निवेदकले कर शुल्क र ब्याज तिर्नुपर्ने हो होइन ? वा केकति तिर्नुपर्ने हुन्छ ? भन्ने रहेको थियो। आदेश गर्ने कर्तव्यबाट उपेक्षित र विचलन पनि हुन भएन। आदेश र निर्णय कानुनविपरीत भए कानुनी आधारमै निर्णय पछि गरिने स्वस्थ टिप्पणीलाई सायदै अन्यथा मानिन जान्छ। आदेशपछि पनि त्यही साप्ताहिकको समाचार र सामाजिक सञ्जालमा पनि एकाध राजनीतिक, अन्य न्याय र कानुन क्षेत्रका व्यक्तिका मूर्तअमूर्त विचार एवं टिप्पणी पनि पढेर अनुभूति गर्ने मौका पाएँ। मौकामा टिप्पणी पूर्वाग्रही पनि हुने गर्छन्, एकाध छन् पनि। व्यक्तिहरू लोकप्रिय र विरुद्धका कमेन्ट गर्न रुचाउँछन्, अरूले पनि त्यसैलाई पछ्याउँछन्। यो समयको आकर्षण र तकाजा हो। यसपटक निर्णय हुन विचाराधीन अवस्थामा रहेको मुद्दामा निर्णयअगावै न्यायाधीश र आदेशको सन्दर्भमा समाचार सम्प्रेषण हुन गयो। यो ठूलो चुनौतीपूर्ण अवस्था थियो। यसको खास कारण के हुन सक्ला ? तर्क अनेक हुन सक्छन्, बुझ्न पनि गाह्रो छैन, तर प्रयोग भने गम्भीर र साहसिलो हो। त्यही साप्ताहिकले यसै प्रसंगमा तीन न्यायाधीशको विगत पृष्ठभूमि विवादास्पद रहेकाले भनी सम्प्रेषित समाचार भने स्पष्ट हुन जरुरी छ। कोको, के, कुनकुन आदेश र निर्णयमा के कानुनी त्रुटिका आधारमा कसरी विवादित भए ? भएको तथ्य र विश्लेषणसहित स्पष्ट रूपले सम्प्रेषण हुन सके जायज नै हुन्छ। जुनसुकै आदेश र निर्णयमा कुनै न कुनै कोणबाट आलोचना गर्न सकिने नै हुन्छ। आलोचना गर्न सबै तथ्य साँचो हुनु पर्दैन, यसको पछाडि अनेक स्वार्थ र शक्ति समूह, कारण, जरिया र स्रोत हुने गर्छन्। खासरूपमा मिडिया र निश्चित समूहका व्यक्तिका यस्ता समाचार, विचार र लेख निष्पक्ष र स्वतन्त्ररूपमा अदालतले गर्ने कार्यमा बाधक बन्ने गर्छन्। लोकतन्त्रको बदलिँदो परिवेश, विचारको बजारमा र अभिव्यक्तिको स्वतन्त्रताअन्तर्गतका यस्ता शैलीले अदालतलाई निष्पक्ष र स्वतन्त्र हुनबाट कुनै न कुनै रूपमा बन्धक बनाउन खोजिरहेको आभास हुन्छ। मुद्दा विचाराधीन अवस्थाबाट निर्णयकै क्षणमा रहेको बेला न्यायाधीश र निर्णयबारे प्रकाशित समाचार र लेखलाई स्वाभाविक र सामान्य रूपमा मात्र बुझ्नुपर्छ भन्न कठिन हुन्छ। मिडियाले यसरी नै समाचार प्रकाशन गर्नेनगर्ने सन्दर्भमा बागेनिङ र ब्ल्याकमेलिङ हुने शैलीका कारण ट्रान्सपरेन्सी इन्टरनेसनल संस्थाले मिडियाबाट पनि अनियमितता हुने गरेको प्रतिशतको सूची हरेक वर्ष प्रकाशित गर्ने गर्छ। बदलिँदो परिवेशमा यस्ता प्रवृत्तिका पक्षधरका समाचार, लेख एवं प्रतिक्रियाका शैलीले अदालत र न्यायाधीश निष्पक्ष एवं स्वतन्त्र रहने अवस्थालाई बन्धक बनाउन मलजल पुर्यायाइरहेको र न्यायका उपभोक्तालाई गम्भीररूपमा असर र मर्का पारिरहेको तथ्यको अनुभूति हुँदै आइरहेको छ। वास्तवमा अदालत यस्तैयस्तै आन्तरिक र बाह्य परिवेशका धेरै कोण र क्षेत्रबाट स्वतन्त्रपूर्वक कानुन र न्यायिक सिद्धान्तका मूल्य र मान्यताका आधारमा न्याय सम्पादन गर्ने कार्यमा बन्धक बन्दै गइरहेको छ। समय, परिस्थिति र घटनाक्रमसँगै यसको चिरफार भइरहनु जरुरी छ। आरोप लाग्छ र लगाउँछन्, विवाद आउँछ र विवादित बनाउँछन् भन्ने जड सोचले न्याय सम्पादनको फराकिलो दायरालाई सीमित र साँघुरो हुन नदिई त्यसबाट हमेसा माथि उठ्ने प्रयास भइरहन जरुरी छ। अदालत पनि जस्तोसुकै अवस्था र तथ्यका फौजदारी मुद्दामा कसुर कायम गर्ने, सरकारी निर्णयहरू सदर गर्नेनगर्ने, औचित्यका आधारमा पनि जग्गा, जेथा जमानत, एटीएम, कालो सूची आदि फुकुवा गर्नेनगर्ने सम्बन्धमा न्यायिक धरातलका आधारमा गम्भीर नहुने हो भने न्यायालयको महत्त्व र औचित्य पनि कम हुन जान्छ। ठोक्ने, थुन्ने, छेक्ने, रोक्ने, जफत र सबै असुल गर्नेजस्ता सोच मात्र न्यायिक मस्तिष्कमा रहनु हुँदैन। सार्वजनिक सरोकार र व्यक्तिगत विवादमा लोकप्रिय हुने प्रकृतिका निर्णय मात्र गर्ने, सो गर्न रुचाउने प्रवृत्तिले मात्र अदालतबाट मर्का परेका उच्च र मध्यम वर्गका जनतालाई न्याय दुरुह बन्न जान्छ। क्षतिपूर्तिराहत र त्यस्तैमा न्यायको अनुभूति हुने प्रकृतिको कार्यशैली र मकसदलाई सम्भव भएसम्म कदापि उपेक्षा गर्नु हुँदैन। एनसेल कर विवादको निर्णयबाट राष्ट्रको हित हुनेमा आश्वस्त भई न्यायोचित आधारमा यो विवाद सदाका लागि अन्त्य गरी नेपालमा विदेशी लगानी भएका कम्पनीलाई दिगो बनाई टिकाइरहन र कर पनि असुल गर्न राज्यलाई सघाउ पुर्याउन मद्दत हुने विश्वास राख्नुपर्छ। पूर्वन्यायाधीशको लेखमा विगतमा मैले गरेका दुई आदेशलाई संकेत गरेर टिप्पणी गरिएको रहेछ। एकपटक सरकारी वकिलले मुद्दा नचलाउने निर्णय गरिसकेको वारदात र व्यक्तिको विरुद्धमा त्यही विषयमा पुनः अनुसन्धान गर्न मिल्छ ? ऋण सम्झौताबाट लिएको रकम वा आफूले आफ्नै खातामा विदेशबाट पठाएको रकममध्ये दुईतिहाइभन्दा बढी रकम बैंकले भुक्तानी दिने, अनि के व्यवहार नमिलेर हो केही रकम भुक्तानी नदिनुको औचित्य र कारण पनि जायज र स्पष्ट हुनपर्छ होला नि ! नेपाल राष्ट्र बैंकलगायत अन्य निकायको पत्रले रकम रोक्का छैन, रकम अवैध हो भनी प्रमाणित एवं घोषणा पनि गरिएको छैन। उक्त रकमको अनुसन्धान गर्न सम्पत्ति शुद्धीकरणलाई आदेशबाट खुला छाडिएको छ। अनुसन्धानबाट चारपाँच वर्षसम्म पनि केही निर्णय आउँदैन। अनुसन्धान असीमित समयसम्म हुने गर्दैन। रकम देशभित्रै छ, बाहिर लैजान दिइएको छैन। उक्त रकमको हैसियतको कानुनी तथ्यका आधारमा निर्णय गर्ने अवस्था अझ पनि खुलै छ। अनि विवाद किन र केका लागि सिर्जना हुने गर्छन् ? स्पष्ट छ ! सम्बन्धित क्षेत्र, विषय र संस्थामा काम र अभ्यास नगरेकालाई त्यस विषय, क्षेत्र र संस्थाको गहिरो अनुभव र ज्ञान पनि हुँदैन, न्यायपालिकाको दायरा र परिवेशको पनि केही जानकारी हुँदैन, त्यहाँको न्याय सम्पादन कार्यलाई विभिन्न कोणबाट मूल्यांकन गर्ने अनुभव, दक्षता र स्तरको उचाइ पनि पुग्दैन। मिडियाले पनि सकभर सम्बन्धित संस्थाको कार्यको प्रकृति, क्षेत्र र विषयवस्तुमा अनुभव र दक्खल भएका, स्तर र उचाइ पुगेका समकक्षीको प्रतिक्रिया लिन सके राम्रो हुन्छ। अरूको सन्दर्भमा टिप्पणी गर्दा, आफ्ना विगत र वर्तमानका बारेमा पनि पूनर्मूल्यांकन र समीक्षा गर्नुपर्ने हुन्छ। कमसेकम पूर्वन्यायाधीशले अदालत र न्यायाधीशहरूका बारेमा बोल्दा र लेख्दा जिम्मेवारीको बोध गर्नुपर्ने र सामान्य शिष्टाचारलाई पनि कायम राख्नुपर्छ। सुडान भ्रष्टाचार मुद्दामा केही उच्च तहका प्रहरी अधिकारीलाई मात्र कसुरदार ठहर्याई लेखा र स्टोरसमेतमा कार्यरत अधिकांश उच्च अधिकारीले त्यतिबेला विशेष अदालतबाट सफाइ पाएको कार्यलाई यसै प्रसंगमा त्यसरी नै सम्झनुपर्ने हुन्छ। यद्यपि आरोप, कसुर र सजायबाट कुनै पनि राष्ट्रसेवकले राहतको न्याय पाउनु मैले सुखद एवं सन्तोषको पक्ष मान्ने गरेको छु। हरेकका निर्णय र आदेश लचिलो र कठोर दुवै हुने गरेका धेरै उदाहरण हुन सक्छन्। मिडियालगायत आफ्नो नातेदार पत्रकारलाई आफ्ना पत्रिकामार्फत नेतृत्वको प्रशंसा गर्न लगाएर आफू अपिल तहबाट मुख्य नै नभई एकैचोटि सर्वोच्च जान गरेको प्रयास असफल भएको तथ्यलाई कस्तो सदाचार र नैतिकताका आधारमा मूल्यांकन गर्ने हो ? न्याय र कानुनको वृत्तमा नियतवश यस्ता प्रकृतिका दुश्चक्र भइरहने गरेको छ। एनसेलको सेयर खरिदबिक्रीको लाभको रकम देशबाहिर लैजान खोजेकोमा त्यसलाई रोक्न र एनसेलले नै कर तिर्नुपर्ने भनी सार्वजनिक सरोकारको निवेदनमा नागरिक समाजको तर्फबाट पूर्व प्रशासकद्वयले सर्वोच्च अदालतमा निवेदन दिएको कार्यलाई सराहनीय नै मान्नुपर्छ। पूर्वप्रशासकहरूबाट आफ्नो नोकरीको अवधिमा गरिएका यस्ता धेरै सकारात्मक एवं व्यवहारपरक कार्यका निर्णयहरू अहिले सम्झने क्षण रहेको छ। यसै निवेदनमा भएको निर्णयबाट एनसेल र सोमा अन्तरनिहित स्वामित्व निसर्ग भएका कम्पनीले कर तिर्नुपर्ने सिद्धान्त स्थापित हुन गएको छ। यस्तो पृष्ठभूमिमा एनसेलले कर तिर्नुपरे पनि त्यो न्यायोचित आधारमा नै तिर्न लगाउनु उपयुक्त हुन्छ। राज्यले पनि करसम्बन्धी कानुनकै अधीनमा रहेर नागरिक, उद्योग, कम्पनी एवं व्यवसायीबाट कर उठाउने हो भने करदाताले पनि कानुनकै अधीनमा रहेर कर तिर्ने हो। कर निर्धारणको कानुनी प्रक्रिया जटिल भएकै कारणले करको निर्धारण जहिले पनि न्यायोचित आधारमा गर्नुपर्छ भनी ऐनले भने पनि कर निर्धारण सरल प्रक्रियाले करदाताको पक्षमा सायदै हुने गरेको छ। राज्यले शक्तिको आडमा आफ्नो मातहतका निकायमार्फत कहिले दायित्वबाट उन्मुक्ति दिने र कहिले बलात् बढी दायित्व थोपर्नेजस्ता दोहोरो असमान प्रकृतिका निर्णय गर्न कानुनी राज्यको अवधारणाको सापेक्षतामा मिल्ने हुँदैन। यसैले यो विवाद राज्यका सरोकार अंग र तिनका वर्तमान र पूर्वपदाधिकारीले गम्भीर र संवेदनशील भएर गहन रूपमा केलाएर निष्कर्षमा पुग्ने विषय भएकाले सतहमा कुनै पनि धारणा बनाउन उपयुक्त हुँदैन। एनसेल कर विवाद राज्यकै महत्त्वपूर्ण मुद्दा हो। राज्यलाई पनि हारेको अनुभूति नहुने, विदेशी पुँजी लगानी भएको कम्पनीलाई पनि करको भारको कारणले पलायन हुनुनपर्ने, करदातालाई पनि करमा बढी मर्का नपर्ने र विवाद पनि सदाका लागि अन्त्य हुने गरी कानुनी आधारमै निर्णयमा पुग्नुपर्ने अवस्था थियो। एनसेल कम्पनीबाट २०७२ सालदेखिको आय विवरण र २०७२ चैतमा टेलिया कम्पनीबाट एक्जियटा कम्पनीलाई बिक्री गरेको सेयर खरिदबिक्रीका कुनै कागजपत्र पनि पेस हुन आएको अवस्था छैन। बिनाकागजपत्र कर कार्यालय स्वयंले सेयरको तत्कालीन बजार मूल्यका आधारमा २०७४ असारमा उक्त सेयर खरिदबिक्रीको पुँजीगत लाभको रकम निर्धारण गरी सोही समयमा नै सोका आधारमा टेलिया कम्पनीलाई पुँजीगत लाभकर निर्धारण भएको हो। सार्वजनिक सरोकारको २०७४ माघमा दायर भएको रिटको कारबाहीबाट सर्वोच्च अदालतको २०७५ माघ २३ को आदेशले उक्त कर टेलियालाई नलागी एनसेललाई लाग्ने भई ठूला करदाता कार्यालयबाट २०७६ वैशाख ३ मा एनसेललाई ६२,६३,४९,७५,५६६ रुपैयाँको पुनः संशोधित कर निर्धारण भएको छ। सो रकम निर्धारण हुनअगावै सुरुमै २०७४ जेठसम्म एनसेलले अग्रिम कर कट्टीवापत करिब २३ अर्ब रुपैयाँ दाखिल गरिसकेको छ। उक्त अग्रिम कर रकम दाखेल गरेपछि कर कार्यालयले एनसेललाई करमा अरू उसको पुँजीगत लाभकर आकर्षित हुने कुनै दायित्व नरहेको र सबै दायित्व पूरा गरिएको भनी २०७४ जेठ १९ मा प्रमाणित पत्र दिइसकेको अवस्था छ। कर कार्यालयले साविकमा २०७४ असार १४ मा टेलिया कम्पनीलाई निर्धारण गरेको करमा आयकर ऐनको दफा १२०(क) ले लगाएको ५० प्रतिशत शुल्कवापत हुने करिब १७ अर्ब ९५ करोड जति मात्र अहिलेको आदेशले तिर्नुनपर्ने भएको हो। एनसेलमा स्वामित्व अन्तरनिहित निसर्ग भएको कम्पनी टेलियाले एक्जियटालाई सेयर खरिदबिक्री गरेको कारोबारबाट कर कार्यालयले अहिले कायम गरेको पुँजीगत लाभको रकमभन्दा बढी लाभ प्राप्त भएको सेयर खरिदबिक्रीको आधिकारिक कागजात प्राप्त हुन आएमा सोका आधारमा ऐनको दफा १०१ ले बढी संशोधित कर पुनः निर्धारण गर्न र झूटा विवरण पेस गरेका आधारमा ऐनको दफा १२०(क) ले शुल्क लगाउने अधिकार कर कार्यालयलाई खुला रहिरहेको छ। अब एनसेलले करिब २१ अर्ब १० करोडजति र प्रस्तुत निवेदन परेयताको थप शुल्क र ब्याजसमेत गरी हुने रकम एनसेल प्रालिले तिर्नुपर्ने हुन्छ। यो भुक्तानीपछि एनसेलले करबापत ४४ अर्ब ५० करोड रुपैयाँको हाराहारीमा तिरेको हुनेछ। ०७४ असार १४ मा टेलिया कम्पनीलाई लागेको कर सर्वोच्च अदालतको २०७५ माघ २३ को आदेशले एनसेलको दायित्वमा सिर्जना भएको जानकारी एनसेललाई सर्वोच्च अदालतको आदेशबाट २०७५ माघमा मात्र भए पनि टेलिया कम्पनीलाई लगाएको यस्तो २०७२ साउनदेखिको कर एनसेल कम्पनीले समयमै नतिरेको भनी सोमा ऐनको दफा ११७, ११८ र ११९ बमोजिम शुल्क र ब्याजसमेत लगाइएको अवस्था रहेको छ। विदेशी कम्पनीको नेपालमा संस्थापित कम्पनीमा भएको आफ्नो सेयर विदेशमा खरिदबिक्री गरेर प्राप्त भएको लाभमा कम्पनी रहेको देशको विद्यमान कानुनमा रहेका छिद्रताका आधारमा उक्त कम्पनीले करको दायित्वबाट उन्मुक्ति पाउन हुँदैन र साथै राज्यले पनि कर उठाउन पाउने आफ्नो सार्वभौम अधिकारबाट वञ्चित हुन हुँदैन भन्ने मान्यतालाई कानुनी आधारमा नै आदेशमा अंगीकार गरिएको छ। नागरिक सरोकारको रिट निवेदनको दबाबमूलक कारबाहीबाटै एनसेलले कर तिर्नुपर्ने दायित्व सिर्जना हुन गएको हो। यसको पूर्ण श्रेय पूर्वप्रशासकद्वय द्वारिकानाथ ढुंगेल र शुकदेव खत्रीलाई जान्छ। यो रिट मुद्दाको कारबाहीबाट मुख्यतः एनसेल र सोमा स्वामित्व अन्तनिर्हित निसर्ग भएका विदेशी कम्पनीले अर्थात् नेपालमा स्थापना भएका कम्पनीमा बढी सेयर स्वामित्व भएका विदेशी कम्पनीले आफ्नो सेयर स्वामित्व विदेशमा खरिदबिक्री गरे पनि नेपालमा कर तिर्नुपर्ने पद्धति स्थापित हुन गएको छ भने विदेशी लगानी भएका कम्पनीलाई पलायन हुनबाट संरक्षण गरी तिनको प्रवद्र्धन गर्न र विदेशी पुँजीको लगानी भित्र्याउन पनि सघाउ पुग्ने भएको छ। बिनाकागजात र आधार नलाग्नेमा पनि लगाएको शुल्कलाई घटायो भनी आलोचना हुने ठाउँ रहे पनि एनसेल कर विवादको निर्णयबाट राष्ट्रको हित हुनेमा आश्वस्त भई न्यायोचित आधारमा यो विवाद सदाका लागि अन्त्य गरी नेपालमा विदेशी लगानी भएका कम्पनीलाई दिगो बनाई टिकाइरहन र कर पनि असुल गर्न राज्यलाई सघाउ पुर्याउन मद्दत नै हुने विश्वास राख्नुपर्छ। केसी सर्वोच्च अदालतका न्यायाधीश हुन्।"
दुई देशीय संयुक्त आयोग : समस्या समाधान होइन पर सार्ने प्रयास,"सन् १९८७ मा नेपाल र भारत दुवै देशका परराष्ट्रमन्त्रीले नेतृत्व गर्ने संयुक्त आयोग गठन भयो। यसको मुख्य उद्देश्य थियो दुईपक्षीय विषय र परियोजनाहरूका विषयमा राजनीतिक तहमा व्यापक छलफल गर्ने र त्यसमा सैद्धान्तिक सहमति गरेर कर्मचारीतन्त्रलाई कार्यान्वयनका लागि आवश्यक निर्देशन दिने। भारतले परियोजनाहरू होल्ड गर्ने तर त्यसलाई समयमा सम्पन्न नगर्ने परिपाटी अन्त्य गर्ने उद्देश्यले आयोग गठन गरिएको थियो। यसको स्पष्ट अर्थ हो, सबै विषय कर्मचारी तहलाई छाडेर मात्र समस्या समाधान हुँदैन, त्यसैले समयसमयमा राजनीतिक तहबाटै हस्तक्षेप गर्नुपर्छ। त्यसपछि झण्डै दुई दशकसम्म आयोग पूर्णरूपमा निष्क्रिय अथवा लगभग अस्तित्वमै रहेन। त्यसयता बेलाबेलामा हुने दुईपक्षीय भ्रमण समयमा विषयवस्तु उठे पनि दुईपक्षीय परियोजना र विषय पूर्णतः कर्मचारी तहमा सीमित रह्यो। २३ वर्षपछि सन् २०१४ मा यो संयन्त्रलाई ब्युँताउने काम भयो। सन् २०१४ मा जब भारतीय जनता पार्टीका नेता नरेन्द्र मोदी प्रधानमन्त्री भए, उनले नेपालसँगको सम्बन्धलाई राजनीतिक तहमा स्तरोन्नति गर्ने पहल लिए, जसले हाम्रा नेतालाई पनि उत्साहित बनायो। सो बैठकपछि केही विषय अगाडि पनि बढे तर संविधान जारी गरेलगत्तै भारतले गरेको नाकाबन्दीका कारण दुईपक्षीय सम्बन्धमा दरार आयो र त्यसका प्रत्यक्ष असर नियमित रूपमा हुनुपर्ने दुईपक्षीय संयन्त्रका बैठकहरूमा समेत पर्यो। त्यसपछि सन् २०१६ मा नयाँदिल्लीमा भएको चौथो बैठकमा पनि एजेन्डाहरूका बारेमा खासै छलफल भने भएन। नेपालको निकै जोडबलपछि गत साता सो कमिसनको पाँचौं बैठक गर्न भारतीय पक्ष सहमत भएको थियो। तर जति नै प्रचारबाजी गरे पनि पाँचौं बैठक खासै उपलब्धिमूलक हुन सकेन। यसपटकको बैठक औपचारिकतामा सीमित रह्यो। बैठक अक्टोबर २१ र २२ का लागि तय गरिएको थियो, जसको तर बैठक एक दिन त्यसमा पनि केही घण्टा मात्रै भयो। बैठकको नतिजा हेर्दा कर्मचारी तहमा पहिला पनि खासै गृहकार्य भएको देखिँदैन। यसपटकको बैठक बढी राजनीतिक भेटघाटमा केन्द्रित रह्यो। विशेषतः भारतीय विदेशमन्त्री एस जयशंकर र प्रधानमन्त्री केपी ओलीबीचको भेटघाट नै प्रधान विषय रह्यो। त्यसका पनि प्रोटोकलको ख्याल गरिएन। पहिला समग्ररूपमा परराष्ट्रमन्त्री तहमा कुरा भएर प्रधानमन्त्रीसँग कुराकानी हुनु पर्थ्यो। पाँचौं बैठकपछि जारी गरिएको प्रेसविज्ञप्ति र अन्य नतिजा हेर्दा दुईपक्षीय सम्बन्ध कतै राजनीतिक तहबाट पुनः कर्मचारी तहमा जान लागेको त होइन भन्ने भान हुन्छ। त्यसैगरी दुई पक्षीय विषयलाई हल गर्नेभन्दा पनि त्यसलाई सार्दै जाने प्रवृत्तिलाई यो बैठकले उजागर गरेको देखिन्छ। बैठकले कुनै परियोजना अथवा विषयको गाँठो फुकाउने काम गरेन्, बरु ती विषयमा कर्मचारी तहमा छलफल भइरहेको आशयको विज्ञप्ति प्रकाशित गरियो। राजनीतिक तहमा व्यापक छलफल गरेर स्पष्टरूपमा निर्देशन नदिँदासम्म यसमा कुनै पनि प्रगतिको अपेक्षा गर्न सकिँदैन। निश्चय नै मोदीको पहिलो कार्यकालमा केही दुईपक्षीय विषयमा केही उल्लेखनीय प्रगति भएका छन्। रोकिएका केही विकासका परियोजनाजस्तो नेपालभारत पेट्रोलियम पाइप लाइन निर्माण, एकीकृत चेकपोस्ट, हुलाकी राजमार्गमा केही प्रगति, अरुण तेस्रोको प्रगतिलगायतका केही विषय छन्। विगत चार वर्षमा केही प्रगति हुनुको कारण यी विषयमा राजनीतिक तहमा धेरैपटक छलफल भएको थियो। तर, दुई देशका बीचमा लामो समयदेखि र तत्कालका धेरै विषय छन्, जसका बारेमा आयोगको बैठकमा पर्याप्त छलफलको आवश्यकता थियो। हेर्दा लाग्छ केही दुईपक्षीय विषयलाई समाधान गर्ने होइन, त्यसलाई पर सार्ने काम भएको छ। जुन विषयमा लामो समयदेखि कर्मचारी तहमा सहमति भएको छैन, तिनै विषयलाई फेरि कर्मचारी तहलाई नै जिम्मा दिनुको अर्थ समस्या समाधानमा गम्भीर नहुनु हो। कर्मचारी तहले समाधान गर्न नसकेका विषयमा छलफल गरी अब कसरी समाधान गर्ने भन्ने निर्देशन दिने म्यान्डेट आयोगको हो। दुवैतिर पाँच वर्षको बलियो सरकार छ। त्यसैले सम्बन्ध नयाँ अध्याय सुरु गर्ने घोषणा दुवै पक्षले गरेका छन्, जुन आफैंमा सकारात्मक हो। त्यसका लागि अनुकूल राजनीतिक परिस्थिति पनि छ। तर, अहिले राजनीतिक तहमा रहेको अविश्वासलाई तत्काल हल नगर्ने र दशकौंदेखि कायम समस्या हल नगर्ने हो भने सम्बन्धको नयाँ अध्याय होइन, पुरानो भुमरीमै अल्झिरहने खतरा देखिन्छ। नेपालको विकासमा भारतको ठूलो योगदान छ, तर दुई देशका बीचमा लामो समयदेखि रहेका विषय सम्बोधन गर्नुपर्छ भन्नुको अर्थ त्यसको कम मूल्यांकन गर्नु अथवा अन्य देशसँगको सम्बन्धलाई बढी प्राथमिकता दिन खोजेको रूपमा भारतले बुझ्नु हुन्न। नेपालभारत सम्बन्धलाई नयाँ चरणमा विकास गर्ने हो भने दुईपक्षीय विषयका सम्बन्धमा निर्मम ढंगले मूल्यांकन र समीक्षा गरी पेन्डिङमा रहेका विषय समाधान गर्न आवश्यक छ। अगाडि बढ्न नसक्ने परियोजनामा पुनर्विचार गर्नुपर्छ। अनि हाम्रो पक्षमा दुईपक्षीय विषयबारेमा व्यापक छलफल गर्नुको साटो जनतालाई भुलभुलैमा राख्ने गरी सधैं सकारात्मक छलफल भयो र सम्बन्ध नयाँ चरणमा प्रवेश गर्यो भन्ने अमूर्त सन्देशको कुनै अर्थ राख्दैन। कुनै एउटा भ्रमणले नयाँ अध्याय सुरु गर्ने होइन, त्यसका लागि लामो समयसम्म निरन्तर रूपमा दुवै देशले मेहनत गर्नुपर्छ। सत्ताबाहिर रहँदा सामान्य विषयलाई पनि बढाइचढाइ गरेर अनावश्यक रूपमा राष्ट्रवादी बन्न खोज्ने र सत्तामा पुगेपछि विषयवस्तुमा प्रवेश नगरी सकारात्मक र सम्बन्ध नयाँ चरणमा प्रवेश गर्यो भनेर राजनीतिक लाभका लागि प्रचारबाजी गर्ने प्रवृत्ति काठमाडौं र दिल्ली दुवै ठाउँमा छ। कतिपय विषयमा यसपटकको बैठकले अग्रगामी होइन, पश्चगामी निर्णय लिएको छ, जसले दुईपक्षीय सम्बन्धलाई सकारात्मक रूपमा अघि बढाउन सहयोग गर्दैन। उदाहरणका लागि सन् १९५० को शान्ति तथा मैत्री सन्धिको कुरा गरौं। यस विषयमा दुवै देशका विज्ञसम्मिलित समूहले तयार पारेको प्रतिवेदन एक वर्षदेखि अलपत्र पारेर त्यसलाई अवमूल्यन गर्ने काम भएको छ। तर, संयुक्त कमिसनको बैठकमा सो सन्धिको पुनरावलोकनको तयारीको दुवै देशका परारष्ट्र सचिवलाई निर्देशन दिएको खबर सार्वजनिक भएको छ। सन् २०१४ को बैठकले पनि ठीक यही निर्णय गरेको थियो। पछिल्ला प्रबुद्ध समूहको गठन भएपछि दुईपक्षीय भेटघाट र त्यसपछि जारी हुने विज्ञप्तिमा यसलाई उल्लेख गरिएन। यसअगाडि प्रबुद्ध समूहले काम गरिरहेको भनेर दुईपक्षीय दस्ताबेज र बैठकको विषय नबनेको यो विषय किन प्रतिवेदन बुझ्नुभन्दा पहिल्यै समावेश गरियो ? कतै प्रबुद्ध समूहको प्रतिवेदनलाई ओझेलमा पार्न यो उल्लेख गरिएको त होइन। यस विषयमा हामी किन संवेदनशील बनेनौं ? सन् १९५० को सन्धिको विषयमा प्रतिवेदनका आधारमा दुवै देशको उच्च राजनीतिक तहमा छलफल आवश्यक छ। तर प्रतिवेदन आधिकारिक रूपमा बुझ्नुभन्दा पहिल्यै यो विषय दुवै देशको परराष्ट्र सचिवलाई जिम्मा लगाइएको छ, जसले स्पष्ट संकेत गर्छ कि यो विषय राजनीतिक तहको प्राथमिकतामा छैन। राजनीतिक तहमा व्यापक छलफल गरेर स्पष्टरूपमा निर्देशन नदिँदासम्म यसमा कुनै पनि प्रगतिको अपेक्षा गर्न सकिँदैन। अन्य केही महत्त्वपूर्ण विषयमा त यसपटक छलफलसमेत भएन। विगत पाँच वर्षमा सबैभन्दा चर्चामा रहेको विषय हो पञ्चेश्वर परियोजना। विगत पाँच वर्षमा यसलाई अगाडि बढाउन प्रधानमन्त्री तहमै निकै छलफल भयो तर पनि अगाडि बढ्न सकेन। पाँचौं बैठकसम्म आइपुग्दा त यसको चर्चासमेत हुन छाड्यो। अर्काे महत्त्वपूर्ण विषय, सीमा व्यवस्थापनमा पनि खासै प्रगति भएन। सन् २०१४ देखि निरन्तर छलफल भइरहेको छ तर त्यसमा कुनै प्रगति भएको छैन। सीमाको प्राविधिक विषयमा त सन्तोषजनक प्रगति भइरहेको छैन भने सुस्ता र कालापानी त धेरै टाढाको विषय। अन्य धेरै महत्त्वपूर्ण विषय छन्, ती सबै विषय यो एउटा आलेखमा समावेश गर्न सम्भव छैन। तराईमधेसमा डुबानका विषयमा समेत राजनीतिक तहले नै विमर्श नगरी समाधान हुन सक्दैन। तर भएका समस्याबारेमा खुला र निरन्तर छलफल गर्नुको साटो, ती समस्यालाई सार्ने र लुकाउने प्रवृत्ति नेपाल र भारतको सम्बन्धका लागि घातक छ। लामो समयदेखिका विषय हल नगर्दा ससाना विषयले पनि बेलाबेलामा दुईपक्षीय सम्बन्धलाई लामो समयसम्म असर गरेका उदाहरण छन्। समस्यालाई भविष्यका लागि सार्ने होइन, तत्कालै छलफल गरेर सम्बोधन गरेर अगाडि बढ्नुको विकल्प देखिँदैन।"
दशरथ रंगशालाको स्तरोन्नति सुरु,"काठमाडौं : राष्ट्रिय खेलकुद परिषद् (राखेप) ले त्रिपुरेश्वरस्थित दशरथ रंगशाला फुटबल मैदानको स्तरोन्नतिको काम सोमबारदेखि प्रारम्भ गरेको छ। राखेपका सदस्यसचिव रमेशकुमार सिलवालले मैदानको घाँस काटेर स्तरोन्नति कार्यको प्रारम्भ गरे। सो अवसरमा सदस्यसचिव सिलवालले फुटबल मैदान तयार गर्न पर्याप्त समय रहेको बताउँदै तीन दिनमा घाँस काट्ने काम सक्ने र तीन दिनमा मैदानको खाल्डाखुल्डी मिलाएर घाँस रोप्ने कार्य प्रारम्भ गर्ने जानकारी गराए। उनले त्यसपछि मैदानमा घाँस रोप्ने काम सम्पन्न भएपछि ४५ दिनभित्र मैदान तयार गरिसक्ने बताए। राखेपले आसन्न १३औं दक्षिण एसियाली खेलकुद (साग) र सन २०२२ मा कतारमा आयोजना हुने फिफा विश्वकपअन्तर्गत एसियाली देशको दोस्रो चरणको छनोट खेलका लागि मैदानको स्तरोन्नति सुरु गरेको हो। विश्वकपअन्तर्गत नेपालले खेल्ने खेल रंगशालामै हुने बताइएको छ। विश्वकप छनोटमा नेपाल समूह बी मा रहेको छ। समूहमा नेपालसँगै एसियाली पावर हाउस अस्ट्रेलिया, जोर्डन, कुवेत र चाइनिज ताइपेई रहेका छन्। होम एन्ड अवेका आधारमा खेलिने खेलमा नेपालले भदौ १९ गते कुवेतसँग खेल्दै विश्वकप छनोटको सुरुआत गर्नेछ। मैदानको स्तरोन्नतिको सुरुआत कार्यक्रममा अखिल नेपाल फुटबल संघका अध्यक्ष कर्माछिरिङ शेर्पा, १३औं साग सचिवालय प्रमुख कमल खनाललगायतको उपस्थिति रहेको थियो। सोही अवसरमा सदस्यसचिव सिलवालले भीआईपी प्यारापिटको निरीक्षण गर्दै तयारीका बारेमा जानकारी पनि लिएका थिए।"
२०२२ को विश्वकप लोगो आज सार्वजनिक हुँदै,"दोहा : विश्वकप फुटबल २०२२ को आधिकारिक लोगो सार्वजनिक गरिँदैछ । कतारमा हुने विश्वकप फुटबलको लोगो राजधानी दोहामा मंगलबार राति सार्वजनिक गर्न लागेको हो । कतारले दोहाबाट विश्वव्यापी सञ्चार अभियान सहित लोगो सार्वजनिक गर्ने बताएको छ । यस क्षणलाई फिफा र कतारका लागि कोषेढुङ्गाका रूपमा हेरिएको छ । सार्वजनिक कार्यक्रमका लागि कतारले पूर्ण तयारी गरेको जनाएको छ । लोगो दोहाको अन्य क्षेत्रसहित सांस्कृतिक क्षेत्र कतार र पर्यटकीय गन्तव्यहरूमा देखाइने छ । उक्त कार्यक्रमको अन्य २४ देशमा समेत एकैपटक प्रत्यक्ष प्रशारण मार्फत् सार्वजनिक गरिनेछ । लोगो सार्वजनिकीकरण समारोह कतारबाहेक कुवेतको कुवेत टावर, मस्कट रोयल ओपेरा हाउस, ट्युनिसियाको हाउस इन अल्जियर्स एन्ड ह्यामामेट आदि स्थानहरूमा समेत देख्न सकिन्छ । फुटबलको महाकुम्भ मेला विश्वकप २०२२ विश्वका ३२ देशले सहभागिता जनाउने छन् ।"
लुकाकुमाथि जातीय दुर्व्यवहार,"रोम : इङ्लिस प्रिमियर लिग क्लब म्यानचेस्टर युनाइटेडबाट यसै सिजन इटालियन क्लब इन्टर मिलानमा आबद्घ भएका रोमेलु लुकाकुले आफ्नो नयाँ क्लबमा उत्कृष्ट प्रदर्शन गर्दै आएका छन्। उनले इन्टरका लागि इटालियन सिरिएमा खेलेको दुवै खेलमा गोल गरेका छन्। आइतबार राति खेलिएको खेलमा पनि उनले गोल गरे। लुकाकुकै गोलका कारण उक्त खेलमा इन्टरले काग्लिआरीलाई उसैको मैदानमा २१ गोलले हरायो। तर, इन्टरसँग पराजित भएपछि आक्रोशित बनेका काग्लिआरीका समर्थकले हारको रिस लुकाकुमाथि नै पोखे। खेलका क्रममा २६ वर्षीय बेल्जियन स्ट्राइकर लुकाकुमाथि काग्लिआरीका समर्थकले जातीय दुर्व्यवहारसमेत गरे। खेल सुरु भएको २७औं मिनेटमा लाउटारो मार्टिनेजले इन्टरका लागि पहिलो गोल गरे। ५०औं मिनेटमा काग्लिआरीका जाओ पेड्रोले जवाफी गोल फर्काए। खेल प्रतिस्पर्धात्मक रूपमा अघि बढिरहँदा ७२औं मिनेटमा लुकाकुले पेनाल्टीमार्फत गोल गर्दै इन्टरलाई महत्वपूर्ण तीन अंक दिलाएका थिए। सोही कारणले काग्लिआरीका समर्थक लुकाकुसँग रुष्ट बनेका थिए। लुकाकु काग्लिआरीका समर्थकबाट जातीय दुर्व्यवहारको सिकार बन्ने पछिल्ला काला खेलाडी हुन्। लुकाकुले पेनाल्टी प्रहार गर्नुअघि र गोल गरेपछि पनि काग्लिआरीका समर्थकले उनलाई बाँदर भन्दै नाराबाजी गरेका थिए। लुकाकुमाथि गरिएको दुर्व्यवहारका कारण अब क्लबले समेत कारबाही भोग्नुपर्ने भएको छ। यस विषयमा आवश्यक छानबिन अघि बढाइने सम्बद्घ खेल अधिकारीहरूले जनाएका छन्। जातीय दुर्व्यवहार गर्ने विषयमा काग्लिआरीका समर्थक बदनाम छन्। यसअघि पनि उक्त क्लबका समर्थकले थुप्रै खेलाडीमाथि दुर्व्यवहार गरिसकेका छन्। केही समयअघि इङ्लिस क्लब एभर्टनका ओइस केनमाथि पनि काग्लिआरीका समर्थकले दुर्व्यवहार गरेका थिए। त्यसअघि काग्लिआरीका समर्थकले युभेन्ट्सका खेलाडी ब्लेइस मटुडीमाथि पनि दुर्व्यवहार गरेका थिए। युरोपेली फुटबल महासंघको भेदभाव विरोधी समितिले पनि यस विषयमा कारबाही अघि बढाइने बताएको छ। इन्टरका प्रशिक्षक एन्टोनियो कोन्टेले आफूले समर्थकको नारा नसुने पनि समर्थकहरूलाई शिक्षाको आवश्यकता रहेको प्रतिक्रिया दिएका छन्। लुकाकु यसै सिजन सात करोड ४० लाख पाउन्डमा म्यानचेस्टर युनाइटेडबाट इन्टरमा आबद्घ भएका हुन्। नयाँ सिजनको सिरिएमा इन्टरको यो लगातार दोस्रो जित हो। ६ अंकसहित इन्टर तालिकाको पहिलो स्थानमा आसीन छ। इन्टरका अतिरिक्त टोरिनो र साबिक विजेता युभेन्ट्सले मात्र आफ्नो दुवै खेलमा जित हात पारेको छ। आफ्नो दुवै खेलमा पराजित भएको काग्लिआरी भने तालिकाको १६औं स्थानमा छ।"
