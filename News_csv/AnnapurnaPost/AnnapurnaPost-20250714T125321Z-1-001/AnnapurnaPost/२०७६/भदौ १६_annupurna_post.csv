शीर्षक,विवरण
समृद्धिको वाधक सूक्ष्म व्यवस्थापन,"संसारकै नवीनतम् संघीय शासन व्यवस्थाको सुन्दरता विविधतामा एकता हो भने समावेशी लोकतन्त्रको सुन्दरता भनेको पहिचान, प्रतिनिधित्व, पहुँच, प्रभाव र परिवेशलाई सुनिश्चित गर्नु हो। महात्मा गान्धीले भने झैं राज्यले पछाडि परेका वर्ग अर्थात् लास्ट मेन फस्ट को सिद्धान्तका आधारमा प्राथमिकता दिनुपर्छ। विडम्बना ! सधैं यस्ता वर्ग ससाना कामको सूक्ष्म व्यवस्थापन अर्थात् माइक्रो म्यानेजमेन्ट नहुँदा अक्कलबिनाको नक्कलको सिकार भइरहेका छन्। यसमा राजनीतिक नेतृत्वको छायाबाट कर्मचारी र नागरिक पनि अछुतो हुने कुरै भएन। हाम्रोजस्तो सीमित स्रोत र साधन भएको मुलुकमा दक्षिण कोरियाको जस्तो एक प्रतिशत विचार र ९९ प्रतिशत कार्यान्वयनको मोडलबाट मात्र संयुक्त राष्ट्रसंघले अगाडि सारेको दिगो विकासका १७ लक्ष्यहरू मात्र होइन, सन् २०२२ सम्म नेपाललाई विकसित राष्ट्रमा स्तरोन्नति गर्ने साथै पन्ध्रौं आवधिक योजनाको लक्ष्यमार्फत समृद्ध नेपालको निर्माण गर्नु आजको आवश्यकता हो। दुई अंकको हाराहारीमा आर्थिक वृद्धिदर भएका चीन र भारतबीच रहेको नेपालमा प्रचुर प्राकृतिक स्रोत, उत्पादनशील जनसंख्या, सहयोगी र सहभागितामूलक सामाजिक भावना, अधिक पर्यटनको सम्भावना छ। मुलुकमा ठूलो बाह्य पुँजीभन्दा आन्तरिक वित्तीय संस्थामा निष्क्रिय रहेको मुद्दती निक्षेप, सैनिक, प्रहरी, निजामती कल्याण कोष, नागरिक लगानी कोष, सामाजिक सुरक्षा कोष, जीवन बिमा कोषलगायतलाई सूक्ष्म व्यवस्थापन विधिमार्फत उत्पादनशील आयोजनामा खर्चिनु उत्तम विकल्प हो। एकातिर विद्युत् प्राधिकरणमा कुलमानले १८ घण्टासम्म लोडसेडिङ भएको देशलाई तीन वर्षमै विद्युत् खपत बढाऊ अभियानसम्म ल्याउनुमा ठूलो पुँजीगत लगानीभन्दा पनि प्राधिकरणको आन्तरिक चुहावटलाई सूक्ष्म व्यवस्थापन विधिबाट नियन्त्रण नै हो। काठमाडौंमा सापेक्षिक रूपमा विगतको भन्दा कम ट्राफिक जाम र कम ध्वनि प्रदूषण हुनु पनि लेन अनुशासन र हर्न निषेधजस्ता कार्य नै हुन्। हालै स्याङ्जाको वालिङ नगरपालिकाले सिलिकन भ्याली मोडलमा करभन्दा करको दायरा र जनतालाई उत्पादनमुखी विकासमा जुटार्ई स्मार्ट सिटी अवधारणा अपनाएको छ। काम गर्नेलाई यो वा त्यो बहानाले छेक्दैन। दह्रो इच्छाशक्ति र दीर्घकालीन सपना बोकेको नेतृत्व राष्ट्रले खोजिरहेको छ। यस्तै काठमाडौं महानगरले वर्षात्को पानी संकलन गरी इनारमा रिचार्ज गर्नेलाई अनुदान दिने कार्यक्रम सार्वजनिक गरेको छ। कहीं नक्सापास गर्दा अनिवार्य रूख रोप्नुपर्ने त कहीं कौसीमा तरकारी खेती, कहीं सडक मापदण्डमा कडाइ, सम्पदा संरक्षणमा जोड, सार्वजनिक जग्गाको संरक्षण र व्यवस्थापन, सामूहिक खेती, सहकारी मोडलमा उत्पादन तथा वितरण आदिले सरकारको सार्वजनिक सेवा प्रवाहमा विश्वसनीयता बढेको छ। यी सबै माइक्रो म्यानेजमेन्टका केही सफल उदाहरण हुन्। अर्कोतिर, देशको राजधानी काठमाडौं खुला दिशामुक्त घोषणा भएको छैन भने भूकम्पपछिको निजी आवास पुनर्निर्माणमा सबैभन्दा पछि छ। राजधानीमा ट्राफिक बत्तीहरूले हाम्रो स्मार्ट सिटी र समृद्धिको सपनालाई गिज्याइरहेका छन्। हिलो र धुलोले वातावरण दूषित छ। वर्षात्को पानी संकलन गर्दा बर्खायाममा बाढीको जोखिम पनि कम हुने मात्र नभई सुक्खायाममा पानीको हाहाकार पनि टर्छ। काठमाडौंको सहरी सडक किनारामा रोपिएका वृक्षरोपणको बाँच्ने दर शून्यप्रायः छ। सडकमा खाल्टाखुल्टी छन्, भूमिगत पानीको दोहोन बढिरहेको छ। हाल काठमाडौं उपत्यकामा कबाडी कर उठाउने ठेक्का व्यवस्थापन नै नहुँुदा करोडौं राजस्व गुमेको छ। फोहोर उठाउँदा सड्ने र नसड्ने छुट्ट्याएर मात्र फोहोर संकलन गर्ने हो भने झन्डै ८० प्रतिशत समस्या समाधान हुन्छ। यस्ता थुपै काम गर्न हामी ठूलो पुँजीभन्दा पनि साना कममा सूक्ष्म व्यवस्थापन विधिको प्रयोग अत्यावश्यक हुन्छ। यसरी हामी सबै साना कामको व्यवस्थापनभन्दा पनि प्रचारमुखी काममा बढी केन्द्रित छौं। महानगरमा त झन् बजेट नभएर हुँदै होइन। साना काममार्फत व्यवस्थापन सुधारका लागि प्रभावकारी तथ्यांक संकलन, विश्लेषण र नेतृत्वलाई सल्लाह दिने परिपाटीको संस्कार छैन। यसले गर्दा नेतृत्वको आलोचना बढेको छ। प्रायः औपचारिक कार्यक्रमको समयसीमा, एजेण्डा, विषयगत विज्ञतामा छलफल, निष्कर्ष र निर्णयमा माइक्रो म्यानेजमेन्टमा ध्यान दिइँदैन। अनावश्यक आसन ग्रहण, सम्बोधन, एजेन्डाबाहिर बहस, चाकडी, चाप्लुसी आदिमा बढी समय केन्द्रित हुने साथै होइन बैठक, कार्यशाला वा गोष्ठीको निचोड निकाल्ने समयमा मुख्य जिम्मेवारी पदाधिकारीहरू लगभग सबै उठसिकेका हुन्छन्। परीक्षणस्वरूप गुणात्मक निर्णय गर्ने र त्यसको कार्यान्वयनबाट परिकल्पनाअनुसारको नतिजा आउने कुरै भएन। हामी शासनबाट सुशासन, भ्रष्टाचारबाट सदाचारमा आइपुग्दा झन् हाम्रो सुशासनका सूचकांक खस्किनुमा सूक्ष्म व्यवस्थापन नै एक प्रमुख कारण हो। न हामी भीडभाड हुने ठाउँमा कुपन प्राणी लागू गर्छौं, न नागरिक शिक्षामार्फत सरकारी सेवा लिने विधि र प्रक्रिया सिकाउँछौं। बिनातयारी क्षतिपूर्तिसहितको सार्वजनिक सेवाजस्ता कार्यक्रम घोषणा गर्छौं र कर्मचारी सेवाग्राही सम्बन्ध बिगार्छौं। हामी भन्छौं कानुनी राज्यको पालना गर्छौं तर नागरिकता छानबिनसम्बन्धी सर्वोच्च अदालतको आदेश कहाँ पुग्यो ? विकासमा अन्तरनिकाय समन्वय नहुँदा आरोपप्रत्यारोप हुन्छ। हामी एकीकृत विकास मोडल बनाउँदैनौं। हतारमा विस्तृत आयोजन प्रतिवेदन बनाउँछौं र फुर्सदमा पछुताउँछौं। हामी चाबहिलगोकर्णेश्वर सडक र कलंकी नागढुंगा सडकमा पैसा नभएर भन्दा पनि सूक्ष्म व्यवस्थापनमा चुक्यौं। सार्वजनिक खरिद नियमावली दुई महिनामै तीनपटक संशोधन भयो। स्थायी लेखा नम्बर सबैलाई अनिवार्य गरियो, सिन्डिकेटलाई हटाउन यातायात व्यवसायीबाट बैंक खाता रोकियो। गुठी विधेयक फिर्ता भयो। हाल गैससको बैंक खाता रोक्का गर्ने निर्णय पनि भएको छ। प्रधानमन्त्रीलाई दूतावासको पत्र थाहै दिइँदैन। विभागीय मन्त्रीले प्रधानमन्त्रीलाई आफैंले दिएको भन्छन्। यसरी हरेक निर्णय गर्दा कार्यान्वयनयोग्य छ, छैन, तत्कालीन र दीर्घकालीन असरका बारेमा किन सोच्न सक्दैनौं ? सल्लाहकार, विज्ञ, सचिवालय र कर्मचारीले यो कुरा सोच्नुपर्ने हो। यसरी हामी माइक्रो म्यानेजमेन्टमा चुक्दा राजनीतिक व्यक्ति र संस्थाको मात्र हैन, अन्तर्राष्ट्रिय क्षेत्रमा समेत नेपालको प्रतिष्ठामा समेत आँच आएको छ। हामी सबैले नेतृत्वलाई सुधार्ने मौका दिनुपर्छ र यसको सुरुवात माइक्रो म्यानेजमेन्टबाटै गर्न उत्तम विकल्प हुन्छ। स्पष्ट बहुमतको सरकारलाई यो सुवर्ण अवसर हो। सबै क्षेत्रमा हामी चुकिरहेका छौं। सामुदायिक स्कुलमा राज्यको लगानीअनुसार प्रतिफल छैन। भूकम्पप्रभावित ३२ जिल्लामा रिसोर्टजस्ता विद्यालय बनिरहेका छन्, तिनको संरक्षण र शैक्षिक गुणस्तर पनि समुदायको जिम्मा स्थानीय तहमार्फत लगाउनुपर्छ। काठमाडौंलगायत विभिन्न जिल्लामा ठूलो धनराशिबाट बनेका सार्वजनिक शौचालयहरू, मठमन्दिर, पार्क, संरक्षण र राम्रोसँग सञ्चालित छैनन्। सिहंदरबारभित्र मात्र होइन, धेरै सरकारी कार्यालयमा पुराना गाडी, फर्निचरलगायत लिलामबाट आम्दानी नगरी त्यत्तिकै थन्किएका छन्। आधुनिकताका नाममा विद्यालयमा नैतिक र चरित्रवान् शिक्षाभन्दा घोकन्ते ज्ञान सिकाइन्छ। विवेकहीन शिक्षाले परिस्थितिअनुसारको संवेदनशीलता बुझ्न सक्दैन। संवेदनशीलता नबुझ्ने नागरिकबाट कस्तो राष्ट्र बन्ला ? सामाजिक मूल्य मान्यता छोडेर भोजभतेरमा रमाउने तर अस्पताल, मर्दापर्दा सहभागी नहुने युवापंक्तिलाई रोजगारमूलक प्राविधिक शिक्षामा बढी केन्द्रित गर्नुपर्छ। विडम्बना, सीटीईभीटीले १६०० बढी संघसंस्थालाई प्राविधिक शिक्षा कार्यक्रमका लागि विगत लामो समयदेखि सम्बन्धन नदिँदा एकातिर श्रम बजारमा र अर्कोतिर आत्मनिर्भताको अवसरमा असर पुगेको छ। यसमा सरकारले सम्बन्धन दिने मात्र हो पुँजी त संस्था वा व्यक्तिले लगानी गर्ने हो। यो पनि माइक्रो म्यानेजमेन्ट गर्न नसक्नुको प्रतिफल नै हो। समस्या यत्रतत्र सर्वत्र छ। त्यसैले सर्वप्रथम सूक्ष्म व्यवस्थापनबाट सुधारको थालनी गरौं। स्मार्ट सोच, स्मार्ट नागरिक, स्मार्ट व्यवहार चाल चरित्र र चिन्तनबाटै स्मार्ट राष्ट्र बन्छ। गरिब देशमा धनी नेता र कर्मचारी सुहाउँदैन। यही देशमा इन्जिनियर कुलमान, डाक्टर भगवान् कोइराला, अन्वेषक महावीर पुन, डाक्टर सन्दुक रुइतले रोल मोडल बनेर कार्य गरिरहेका छन्। यी सबैको सफलतामा कुनै ठूलो पुँजीभन्दा पनि सूक्ष्म व्यवस्थापन विधि नै हो। जगबिनाको सुन्दर घरको औचित्व छैन। राजनीतिक रूपमा स्थिर सरकारलाई यो सुवर्ण अवसर हो। देशका मूल मुद्दाहरूमा पक्षविपक्ष नभनी प्रतिबद्धतासहित अघि बढ्नु अपरिहार्य छ। यहाँ बिरालोको रङ हेरेर भन्दा पनि मुसा मार्ने क्षमतामा उसको मूल्यांकन गरौं। सस्तो लोकप्रियताका लागि माछा होइन, बल्छी दियौं। प्रजातान्त्रिक मुलुक भारत र कम्युनिस्ट मुलुक चीनको विकासमा राजनीतिक वादले खासै अर्थ राखेन। श्रीलंकामा द्वन्द्व समयमा समेत विकासमा असर परेन। युवा नेतृत्वले मात्र विकास हुन्छ भन्नेले मेलेसियाको क्याबिनेटमा ९३ वर्षीय प्रधानमन्त्री र २५ वर्षीय मन्त्री एकै ठाउँमा अटेको हेरौं। काम गर्नेलाई यो वा त्यो बहानाले छेक्दैन। दह्रो इच्छाशक्ति र दीर्घकालीन सपना बोकेको नेतृत्व राष्ट्रले खोजिरहेको छ। हजारौं माइलको यात्रा एक पाइलाबाट हुन्छ। त्यसैले आदेश र व्यवहारको दूरी घटाउन सूक्ष्म व्यवस्थापन विधि हाम्रो सन्दर्भमा कडी बन्न सक्छ।"
जी शाहले संवाद सुरु गरेपछि !,"अदृश्य शक्तिसँगको अदृश्य वार्ता र अदृश्य कारोबार गर्नेहरूचाहिँ कानुनभन्दा माथि तर जनतासँगको प्रत्यक्ष संवाद गर्न चाहनेहरूचाहिँ या त जेल जानुपर्ने वा देश नै छाड्नैपर्ने ? राजनीतिमा सत्तातख्ताका निम्ति कुनै पनि असम्भव अथवा विकल्परहित विषयवस्तु हुँदैनन् भनिन्छ। महेन्द्र शाहले २०१७ पुस १ गते प्रजातान्त्रिक पद्धतिको विघटन नगरेको भए अथवा २०६१ साल माघ १९ मा ज्ञानेन्द्र शाह (जी शाह) ले त्यही प्रवृत्ति नदोहोर्याएको भए नेपाल र नेपालीको अवस्था कस्तो हुने थियो ? त्यो कल्पनालाई अब इतिहासको गुमेको सुनौला अवसरमा राख्दा हुने नै भयो। तर, ती दुवै घटनाको पछाडिको कारकतत्वमध्ये एउटाचाहिँ थियो प्रत्यक्ष संवादको अभाव अथवा परोक्ष संवाद र शक्तिहरूको चलखेल। त्यसपछि महेन्द्र शाहले ०१७ अगाडिको प्रमुख राजनीतिक घटक, नेपाली कांग्रेससँग मृत्युपर्यन्त सम्भवतः प्रत्यक्ष संवाद गरेनन्। कतिसम्म भने सत्र सालमा अपदस्थ प्रधानमन्त्री विश्वेश्वरप्रसाद कोइरालासँग पूर्वराजाद्वय महेन्द्र शाह अथवा वीरेन्द्र शाहले कुनै प्रत्यक्ष वार्तासंवाद गरेनन्। जब कि २०३३ साल पुस १६ पछि मेलमिलापको नीति लिएर नेपाल फर्केपछि विश्वेश्वरप्रसादको एउटा भनाइ थियो राजाको र मेरो घाँटी एकै ठाउँमा जोडिएको छ। बरु उल्टै विश्वेश्वरप्रसादलाई मार्ने षड्यन्त्रघटना गराइएको थियो। अन्ततोगत्वा २०४७ वैशाखमा वीरेन्द्र शाहले कृष्णप्रसाद भट्टराईलगायत सहाना प्रधान, राधाकृष्ण मैनाली, गणेशमान सिंहसँग प्रत्यक्ष वार्तासंवाद गर्न बाध्य हुन पुगे र २०४७ को बहुदलीय संविधान त्यसको उपलब्धि थियो। तर, त्यही संविधानको अदृश्य शक्तिसँगको अदृश्य वार्तामार्फतहत्या भयो। परन्तु, २०६१ माघ १९ मा जी शाहले पुनः संसदीय व्यवस्थाको चीरहरण गरेपश्चात् नेपाली जनताले आफ्नो सार्वभौम हक र अधिकारका खातिर २०६२६३ मा १९ दिनसम्म आन्दोलन गर्नुपरेको थियो। अब जी शाहले २०६१ माघ १९ को कदम नचालेर, प्रत्यक्ष संवाद सुरु गरेको भए २०६५ जेठ १५ को पन्ध्रदिने उर्दीमार्फत नारायणहिटी दरबार छाड्नुपर्ने थिएन। सम्भवतः राष्ट्रनिर्माता पृथ्वीनारायण शाहले सिकाएको पाठ जी शाहले बिर्से र आफ्नै पिताको सिको गर्दा २५० वर्षको विरासत गुम्यो। अहिले राजगद्दी गुमेको ११ वर्षपछि जी शाहले सामान्य नागरिकसँगै संवाद सुरु गर्दैछन् भने उता २०६५ जेठ १६ पछि रूपान्तर भएका नयाँ किङहरू र खासगरी अहिलेका कामरेड किङ वा पिर्के राजा (पिर्कामाथि चढेर सलामी लिने कामरेड) हरूमा सत्ता उन्माद कमिलालाई मर्ने बेलामा प्वाँख लागेजस्तै गरी चढेको छ। अनि जनतालाई जर्ज अरवेलको एनिमल फार्म बेन्जामिन नामको सबैभन्दा बूढो प्राणीले जस्तै तथानाम भन्छन् तर स्वयं तिनीहरू जनतासँग भन्दा अदृश्य शक्तिसँग अदृश्य संवादमा व्यस्त देखिन्छन्।१ संवाद के हो ? संवाद के हो भनेर बुझ्नुभन्दा पहिले संवाद के होइन भनेर हेरौं। सामान्तया जब दुई वा सोभन्दा बढी व्यक्तिहरूबीच हुने खुला र अर्थपूर्ण भनाइलाई संवाद ठानिन्छ। त्यस मानेमा अहिलेको चलनचल्तीमा प्रयोग हुने विद्युतीय सञ्जालमार्फतहुने क्रिया, प्रतिक्रिया वा भनाभनले संवाद सही अर्थ बुझाउँदैन। त्यसमा पनि फेरि थपिएको विद्युतीय चराको मुखमार्फतमानिसहरू आफ्नो आवेग, राग वा प्रतिक्रिया पोख्न थालेपछि त्यसलाई नै संवाद ठान्ने सतही मानसिकताबाट गुज्रँदै गएको अर्थराजनीतिक बजार र समाजले संवादको चुरोभन्दा पनि उही ईवी, आवेग, प्रतिक्रिया, राग र रिसको भनाभन वा दुःखको प्रतिविम्ब मात्रै एकतर्फी प्रस्तुत हुने माध्यमलाई संवाद मानिँदैन। सत्ताको आडमा नागरिकलाई डर, धम्की, लुट, दलाली, हत्या, बलात्कार एवं मनोवैज्ञानिक यातना दिने कामरेडहरूको संस्कार व्यक्तिलाई संवादविहीन बनाउने हो कि संवादमार्फततत्वबोध खोज्ने ? संवादको आधुनिक अर्थपरिभाषा खोज्नुभन्दा पहिले नेपाली समाजले आफ्नो सनातनीको सभ्यता र संस्कृतिबाट विचलित नभएको भए अहिलेजस्तो न भुइँमा छ न भाँडो नै स्थिति हुने थिएन। उदाहरणार्थ महर्षि जनकको विद्वत्सभा जहाँ विद्वान् र विदूषीहरूको सारगर्भित संवाद हुने गथ्र्यो को एकांश पनि न महेन्द्र शाहदेखि जी शाहसम्म देखियो न त कथित लोकतन्त्रमै ! संवादको निहुँमा नेपाली जनता ठगिएको अर्को ज्वलन्त उदाहरण हो २०७२ को संविधान, जुन नेपालको इतिहासमा सबैभन्दा महँगो वस्तु पनि हो। २०६४ चैत २८ देखि २०७२ असोज १ सम्म संविधान निर्माणार्थ खटिएको करिब १२ सयजनाले जनतासँगै कथित संवाद सुरु गरेको भनेको २०७२ साउन ४ र ५ गते मात्रै थियो। त्यो पनि करिब दुई लाख जनताको सुझावलाई सीधै रद्दीको टोकरीमा फ्याँकिदिने सुवासचन्द्र नेम्बाङ, बाबुराम भट्टराई र कृष्णप्रसाद सिटौलाको कर्तुत अक्षम्य छ। त्यसैले २०७२ को संविधानमा जनताको अपनत्व कति छ भनेर परीक्षण गर्नु जरुरी छ, अन्यथा त्यो एउटा ठगीको दस्ताबेज हुनेछ। किनभने, त्यो दस्ताबेजको आम नेपालीको भावना, मन र मुद्दाहरू (स्टेक्स्) समेट्न सकेन। पश्चिमका आधुनिक संवादका पण्डित र पूर्वीय अर्थात् प्राचीन सनातनी नेपाली सभ्यताका ऋषिमुनीबीच संवादको सिद्धान्त समानान्तर देखिन्छ। उदाहरणका निम्ति संवाद मन वा आत्मामुटुबाट सुरु हुन जरुरी छ, जसले गर्दा नाफा र घाटाको व्यापारभन्दा पनि आत्मीय संवाद हुन सकोस्। त्यसपछि संवादमा सम्पूर्ण अंशियारमा अरूको भनाइ सुन्न सक्ने शक्ति हुनुपर्छ। विलियम इस्कयास आफ्नो पुस्तक (डायलगः द अर्ट अफ थिकिङ टुगेदर, १९९९) मा लेख्छन् संवादमा समस्याको हलसमाधान मात्रै नभएर समस्यालाई विलिन गर्दै साझा उद्देश्यज्ञानअर्थ स्थापित गरिन्छ (पृष्ठ १९)। संवादमा ती तीन अवयव भावना, मन र मुद्दाहरूको त्रिकोणीय सम्बन्ध हुन्छ (हेर्नुस् महत्वपूर्ण संवाद, प्याटरसन, ग्रेनी, प्याकमिलन, स्विटजलर, २०१२)। संवाद यी यावत् सिद्धान्त र सूत्रहरूलाई नेपाली राजनीतिले सिक्न त परै जाओस्, बुझ्न पनि चाहेन। बरु उल्टै अदृश्य संवाददेखि संवादहीनतामा व्यस्त देखिन्छन्।२ अदृश्य संवाद नेपाली राजनीतिका मुख्य अंशियार अर्थात् राजनीतिक दलहरू जनतासँग अथवा अन्य सरोकारवालासँगै भन्दा सानो झुण्डभित्र कोठरी वार्ता गर्न मन पराउँछन्। तिनीहरूको अभीष्ट नीतिगत नभएर व्यक्तिगत हुन्छ अर्थात् नीतिमा गएर राज गर्ने नभएर राज गर्नका निम्ति नीति बनाउने प्रवृत्ति स्थापित छ र त्यसनिम्ति अदृश्य शक्तिसँग अदृश्य संवाद गर्न रुचाउँछन्। क सत्ताधारी दलका नेताहरू अदृश्य संवाद र शक्तिसँगको चलखेलमा निकै निपुण हुन्छ। सिद्धान्ततः मीठा, चिल्ला र चर्का शब्द, खर्चिने त्यो समूहको दलमात्रै नभएर सत्ता चरित्र अपारदर्शी र सन्देहात्मक भइराखेको देखिन्छ। तिनीहरू जनताप्रति कसरी उत्तरदायी र जवाफदेही हुने भन्दा पनि जसरी पनि राज्यसत्ताका सम्पूर्ण स्रोत र संस्थाहरूलाई कब्जा गर्नेतिर लागिपरेका छन्। उदाहरणका निम्ति सन् २००० तिर जिम्बाबेको राष्ट्रपति मुगावेले आफ्नो नन्दीभृंगीहरूमार्फतसेता जग्गाधनीहरूको खेतीयोग्य जग्गा हडप्न लगाए र अहिलको करिब १९२० वर्षपछि जिम्बाबेमा राजनीतिक मात्रै नभएर खाद्यान्नको अनिकाल नै छ। ती मुगावे पनि आफूलाई ठूलै समाजवादी ठान्दथे भने नेपालमा अर्बपति कामरेडहरूले विगत् कैयन् वर्षदेखि व्यक्तिगत एवं सामाजिक जग्गामा जसरी धावा बोलिराखेका थिए कि त्यसको अदृश्य शक्तिको स्रोत के हो कसैलाई थाहा हुने कुरा भएन। गुठीसम्बन्धी अदृश्य दस्ताबेज त एउटा पाटो मात्रै हो। यस्ता अदृश्य शक्तिबाट तयार दर्जनांै दस्ताबेज कसको स्वार्थका निम्ति लेखिँदै छन् ? त्यसो त, देशका ७६१ वटा सरकारमध्ये कम्तीमा दुईतिहाइमा वामपन्थी कामरेड र एकतिहाइमा ठेकेदारहरूको नेतृत्व छाएको मुलुकमा, समाजवादी रामराज्यको कल्पनामा डुबेका कम्तीमा एकतिहाइ जनताको विश्वासमा तुषारापात भएको छ, अरू दुईतिहाइ जनतालाई पहिल्यैदेखि नै विश्वास थिएन। दुईतिहाइको गणितीय संख्यामा रमाउने वामपन्थी सरकारी कामरेडहरूले संसद्लाई समेत संवादको थलोमा राख्न चाहेनन्। कार्यपालिका मन्त्रीहरूको संसद्प्रतिको जिम्मवारी र जनताप्रति उत्तरदायित्व तल्लो स्तरको रहिरहेको छ। उदाहरणका निम्ति देशमा अहिले सबैभन्दा ठूलो समस्या भनेको विधिको राज्यको अभाव हो। ससांरलाई थाहा छ नेपाललाई भ्रष्टाचारले निलेको छ र हत्या, बलात्कार, ठगी र दलालीले जनता आक्रान्त छन्। परन्तु संसद्मा देशको गृहमन्त्रीको जवाफ हुन्छ यी सामान्य घटना हुन्, सधैं भइराखेको छ। तसर्थ जनता अहिले यो सरकारप्रति विश्वास राख्दैनन् भन्ने यथार्थ गत वर्षको कञ्चनपुरको र भदौको भरतपुरको घटनाले स्पष्ट इंगित छ। यस्तो देखिन्छ वर्तमान सरकारको राजनीतिक संस्कार नै त्यही हो, जहाँ अपराध र भ्रष्टाचार सामान्य घटना हुन्। सिंहदरबार भनेको तिनीहरूका निम्ति अदृश्य शक्तिहरूसँगै अदृश्य कारोबार गर्दै आम नागरिकमाथि अरिंगाल र छौंडाहरू लगाउने कार्यालय हो। अनि अरबेली फार्मका नापोलियन आफ्ना अदृश्य मित्रहरू भेट्न सिंगापुर, हङकङ, बेइजिङ, नयाँदिल्ली र दुबईलगायतका सहरहरू धाउँछन्। के तिनीहरू साँच्चै जनताप्रति आफ्नो नैतिक जिम्मेवारी रहेको ठान्छन् भने तिनीहरूको भ्रमणको अदृश्य स्रोत र अदृश्य संवादको सहीयथार्थ विवरण किन सार्वजनिक गर्न सक्दैनन् ? ख उता नेपाली कांग्रेस, जसले आफूलाई प्रजातन्त्रको पर्याय ठान्छन्, त्यहाँ संवादको झन् कन्तविजोग देखिन्छ। त्यो दलले न त आन्तरिक संवाद नै गर्छ न त बाह्य समाजसँगै। दलीय पदाधिकारीहरू आफ्नो निर्देशनलाई नै संवाद ठान्छन्। कांग्रेसमा आन्तरिक संवादको अन्त्य उहिल्यै भयो, जब त्यो दलले संघीयता र धर्मका बारेमा आफ्नैभित्र पनि सामान्य संवादसमेत गरेनन् र सम्भवतः कोठेकोठरीसँगैको अदृश्य संवादमार्फतत्यस्तो जघन्य निर्णयमा पुग्यो। भर्खरै मात्र, वर्षैपिच्छे हुनुपर्ने महासमितिको बैठक दुई वर्षमा बल्लतल्ल सातआठ महिनाअगाडिको भेलाले पारित प्रस्तावहरूलाई कांग्रेसको केन्द्रीय पदाधिकारीहरूले आफूलाई अनुकूल नहुने देखेपछि त्यो महासमिति निर्णय मिल्काइछाड्यो। तसर्थ अहिले त्यो दलमा आन्तरिक संवादलाई निर्देशनले विस्थापित गरेको छ। त्यो दलमा आन्तरिक संवाद भनेको आफ्नै निर्देशन हो, जुन सर्वथा गलत हो। त्यसैले केन्द्रीय नेतृत्व वास्तविक संवादबाट सुसूचित हुन चाहन्छ भने कमसेकम एक दिनका निम्ति प्रा अभि सुवेदी, प्रा कृष्ण खनाल, वरिष्ठ पत्रकार युवराज घिमिरे र टीकाराम यात्रीमार्फतआफैं प्रशिक्षित हुने कोसिस गरून्। जनताको विश्वास आर्जनका निम्ति तिनीहरूसँग नियमित संवाद हुनुपर्छ अनि संवादले नै गुमेको पहिचान पुनः स्थापित हुन्छन्। अहिले आएर आमनागरिक सरकार र संसद्मा राखेको कथित संवाद, जहाँ भनाभन अथवा टोकाटोक बढी हुन्छ, बाट वाक्क मात्रै नभएर अविश्वसनीय मान्छन्। कामरेड किङहरूको अमूक शक्ति र व्यक्तिहरूसँगको सहकार्यले नेपालको सार्वभौम धरापमा पर्दै छ र त्यसको सँगसँगै अर्थ सामाजिक सुरक्षा झन् विकराल स्थितिमा गुज्रने सम्भावना बढ्दै गएको सूचकांकप्रति जनता त्रसित देखिन्छन्। सत्तासीनहरूलाई लाग्दो हो, सत्तावालाहरूले संवाद होइन, सिर्फ निर्देशन र उपदेश दिने हो। किनभने, पहिला पञ्चहरू पनि त्यही गर्थे, पछि कांग्रेसहरूका वरिष्ठहरूले कुनै नयाँ बाटो देखेनन् र अहिले त झन् कामरेडहरू नयाँ पिर्के राजा भइहाले। राजा जनकको विद्वत्सभामा एकपटक जब अष्टावक्रले आचार्यबन्दीलाई शास्त्रमा पराजित गरे, तब अष्टावक्रको भनाइ थियो, शास्त्रलाई अस्त्र नबनाऊँ। तर, हामीकहाँ त्यही भयो। सायद अहिले जी शाह अष्टावक्रको खोजीमा छन् भने अन्य राजनीतिक दलका पदाधिकारीहरूका होडका रूपमा स्थापित हुँदैछन्। जब जी शाहले संवाद ढोका खोल्नेबित्तिकै बन्द कोठामा रमाउनेहरू किन तीन हात माथि उफ्रनुपर्ने ? सत्ताको आडमा नागरिकलाई डर, धम्की, लुट, दलाली, हत्या, बलात्कार एवं मनोवैज्ञानिक यातना दिने कामरेडहरूको संस्कार व्यक्तिलाई संवादविहीन बनाउने हो कि संवादमार्फततत्वबोध खोज्ने ? उता कांग्रेसले आफ्ना व्यक्तिगत बखान गर्नुभन्दा पनि नीतिगत उत्थानका निम्ति आफैंभित्र र बाहिर संवादको नयाँ शिरा सुरु गरेन भने नेपाली जनता विकल्प खोज्न बाध्य हुनेछन्। अन्त्यमा, अदृश्य शक्तिसँगको अदृश्य वार्ता र अदृश्य कारोबार गर्नेहरूचाहिँ कानुनभन्दा माथि तर जनतासँगको प्रत्यक्ष संवाद गर्न चाहनेहरूचाहिँ या त जेल जानुपर्ने वा देश नै छोड्नैपर्ने ठाडो उर्दी ? त्यही नै हो भने, नेपालको लोकतन्त्र (अलौकिक वा कथित ? ) अब रूस र चीनमा जस्तै नयाँ एनिमल फार्म मा परिणत हुँदै छैन भन्ने के आधार बाँकी छ ?"
जंगीअड्डातिर ढल्किएको 'चिनियाँ चस्मा',"नेपाललाई समेत समेटेर अमेरिकाले 'इन्डो प्यासेफिक स्ट्राटेजी' सार्वजनिक गरेपछि नेपालसँगको सैन्य कूटनीतिलाई चीनले विशेष प्राथमिकतामा राखेको हो। २०६३ को ऐतिहासिक राजनीतिक परिवर्तनपछि उत्तरको नजर नेपालतिर अलि चनाखो हुन थालेको हो। 'चिनियाँ चस्मा' पछिल्लो समय जंगीअड्डातिर बढी ढल्किएको छ। सैन्य सहयोग र आदान प्रदानलाई विस्तारै बढाउँदै लगेको चीन पछिल्ला दिनमा नेपाली सेनाप्रति उदार र लचिलो देखिएको छ। खासगरी नेपाललाई समेत समेटेर अमेरिकाले 'इन्डो प्यासेफिक स्ट्राटेजी' रिपोर्ट सार्वजनिक गरेपछि नेपालसँगको सैन्य कूटनीतिलाई उसले विशेष प्राथमिकतामा राखेको हो। चिनियाँ अधिकारीको शृखंलावद्ध भ्रमण, सेनासँगको नियमित सम्पर्क र बढ्दो सामिप्यले त्यो प्राथमिकतालाई पुष्टि गर्छ। पश्चिममा प्रभावलाई साइजमा राख्नका लागि पनि नेपाल सामरिक हिसाबले 'रणनीतिक भूमि' हुनसक्ने विश्लेषण गर्दै चीनले सैन्य कूटनीतिलाई बढी महत्व दिएको देखिन्छ। तालिम, मेडिकल, संचार, इन्जिनियरिङ, बन्दोबस्तीलगायतका क्षेत्रमा चीनले क्रमशः सहयोग बढाउँदै लगेको छ। पछिल्लो समय मानवीय सहयोग तथा विपद् व्यवस्थापन, आपतकालीन राहत र बम डिस्पोजलमा चिनियाँ सहयोग बढी केन्द्रित देखिन्छ।अहिले काठमाडौंमा नेपाली सेना र चिनियाँ सेनाबीचको संयुक्त तालिम जारी छ। यसमा चिनियाँ सेनाका २२ अधिकृत सहभागी छन्। सगरमाथा फ्रेण्डशिप नाम दिइएको दुई हप्ता लामो यो तालिम भदौं २४ गते समापन हुँदैछ। त्यसको समापनका लागि मेजर जनरलको नेतृत्व चीनबाट उच्चस्तरीय सैन्य प्रतिनिधिमण्डल आगामी हप्ता काठमाडौं आउँदैछ। सगरमाथा फ्रेण्डशिपको यो तेस्रो संस्करण हो। चीनसँग नेपालको सैन्य सम्बन्ध पुरानो हो। नेपालले भारत र चीनसँग सैन्य कूटनीति लगभग एकै समयमा स्थापना भएको पाइन्छ। राजा महेन्द्रकै पालामा चीन र भारतस्थित नेपाली दूतावासमा सैनिक सहचारी राख्न थालिएको थियो।। तर, भारतसँग नेपाली सेनाले विशेष सम्बन्ध स्थापित गरिसके पनि चीनसँगको सम्बन्ध भने लामो समय शिष्टाचारमै सिमित रह्यो। नेपाललाई आफ्नो सुरक्षा छाताभित्र राख्न रुचाउने भारतको भारतको सतर्कता र चासोले भूमिका खेलेको थियो। पश्चिमा प्रभावलाई साइजमा राख्न पनि नेपाल सामरिक हिसाबले रणनीतिक भूमि हुनसक्ने विश्लेषण गर्दै चीनले सैन्य कूटनीतिलाई बढी महत्व दिएको देखिन्छ । नेपाल चीनबीचको औपचारिक सैन्य साइनो सन् १९८८ देखि सुरू भए पनि राजनीतिक परिवर्तनपछिको पछिल्लो दसकमा यो गाढा हुँदै गएको भएको हो। चीनबाट पनि सन् २०११ मा सेना प्रमुख छन् बिङ्गद नेपाल आएका थिए भने सन् २०१७ मार्चमा रक्षामन्त्री छाङ वान्छुआन नेपाल भ्रमणमा आएका थिए। झन्डै डेढ दसकको अन्तरालमा भएको उच्चस्तरीय भ्रमणले दुई देशबीचको सैन्य साइनोलाई थक कसिलो बनाएको थियो। त्यसपछि चिनियाँ रक्षाा अधिकारी र सेनाको उच्च तहबाट नेपालमा शृखंलावद्ध भ्रमण हुँदै आएको छ। पछिल्लो दसकमा नेपालबाट पनि अधिकाँश रक्षामन्त्री र सेनापतिले चीनको भ्रमण गरेका छन्। २०६३ को राजनीतिक परिवर्तनपछि चीनले नेपाली सेनालाई दिने सहयोग क्रमशः बढाउँदै लगेको छ। सन् २००८ मा तत्कालीन प्रधानसेनापित रुक्मांगद कटवालको भ्रमणमा ८ मिलियन आरएमबी सहयोग प्रदान गरेको चीनले छत्रमानसिंह गुरुङ प्रधानसेनापति हुँदा सहयोगको मात्र एकाएक बढाएको थियो। गुरुङको बेइजिङ यात्राका क्रममा २०११ मा १०० मिलियन आरएमबी सहयोग सम्झौतामा हस्ताक्षर भयो भने गुरुङकै कार्यकालमा ३० आरएमबी र ४९ आरएमबी गरी थप दुईवटा सहयोग प्रोटोकलमा पनि हस्ताक्षर भएको थियो। त्यसैगरी २०१३ मा तत्कालीन सेनापति गौरवशम्शेर राणाको चीन भ्रमणमा ५० आरएमबी, २०१६ मा तत्कालीन सेनापति राजेन्द्र क्षेत्रीको भ्रमणका बेला २३० आरएमबीमा हस्ताक्षर भएको थियो।वर्तमान सेनापति पूर्णचन्द्र थापाको गत असारको चीन भ्रमणको बेला पनि १५० मिलियन आरएमबी सहयोगसम्बन्धी प्रोटोकलमा हस्ताक्षर भएको थियो। २०१७ को एप्रिलदेखि सुरु भएको दुई देशका सेनाबीचको संयुक्त तालिम सगरमाथा फ्रेण्डशिप ले उत्तरसँगको सैन्य साइनोलाई थप उचाइमा पुर्याएको छ। तालिमका लागि चीन जाने सैनिक अधिकृतहरुको संख्या वर्षेनी बढेको छ।सेनामा सहाकरथीले गर्ने उच्चस्तरको एनडिसी कोर्स का लागि चीनबाट वर्षेनी चारवटा कोटा आउने गरेको छ।२०१८ देखि २०१९ सम्म मात्रै उच्च अधिकृतदेखि मध्यमसम्मको ४५ जनाले चीनमा तालिम लिएका छन्। राष्ट्रसंघीय शान्ति मिसनका लागि आवश्यक पर्ने एपीसी पनि चीनले उपलब्ध गराउँदै आएको छ। नेपाली सेना र भारतीय सेनासँग विशेष खालको सम्बन्ध छ। नेपालका सेनापति भारतीय सेनाका मानार्थ सेनापति र भारतका सेनापति नेपाली सेनाका मानार्थ सेनापति हुने परम्परा छ। यही परम्परालाई आधार मानेर भारतीय सेनाले नेपाल सेनालाई आफ्नो अंगको रुपमा हेर्ने र व्यवहार गर्ने गरेको देखिन्छ।स्वभाविक रुपमा नेपाली सेनामा अरुतिरको चासो, सद्भावलाई भारतले सहज रुपमा लिँदैन। तर बदलिएको भूराजनीतिक परिवेशका कारण सेनामा बढ्दो चिनियाँ सद्भावलाई ठाडै रोक्न र हस्तक्षेप गर्नसक्ने अवस्थामा पनि भारत छैन। भारतीय सेनाको परम्परागत प्रभावबाट नेपाली सेनालाई मुक्त गराउने बेइजिङले कूटनीतिक सक्रियता बढाएको अनुमान गर्न सकिन्छ। सैन्य कूटनीतिको विस्तारसँगै बेइजिङले बढाएको सक्रियतालाई यसलाई भूराजनीतिक हिसाबले पनि अर्थपूर्ण ठानिएको छ।भारतको सैन्य सहयोगमा बढी निर्भर रहेको नेपाली सेनासँग विश्वासिलो र दिगो सम्बन्ध विस्तार गर्ने रणनीतिलाई चीनले आफ्नो रणनीतिक प्राथमिकतामा राखेको छ। चीनको सुरक्षा चासो सम्बोधन गर्न र आफ्नो सामरिक प्रभाव कायम र विस्तार गर्नका लागि सेना नै भरोसायोग्य र स्थिर शक्ति हुने विश्लेषण बेइजिङले गरेको छ। यहाँ चीनको चासो मूलतः दुईवटा विषयमा केन्द्रित छन्। नेपाली भूमिमा हुनसक्ने स्वतन्त्र तिबबतका गतिविधि र त्यसका लागि हुने घुसपैठमा नियन्त्रण एउटा प्रमुख चासो हो भने अर्को नेपालमा पश्चिमा शक्तिलाई प्रभावलाई साइजमा राख्ने र रोक्नेतिर चीनको चासो देखिन्छ। अझ् क्रिश्चिन प्रवर्द्धन अभियानमा चीनले पटकपटक चिन्ता व्यक्त गर्दै आएको छ। नेपालले भारतसँग राम्रो सम्बन्ध कायम राख्नुपर्ने मान्यता चीनको छ तर यहाँको आन्तरिक विषयमा भारतको उत्ताउलो हस्तक्षेप र निगरानी पनि चीन पनि रुचाउँदैन। भारतीय सेनासँग बर्सेनि अपरेसन सूर्य किरणनामको संयुक्त अभ्यासमा नेपाली सेना सहभागी हुँदै आएको छ। बाहिर देशको सेनासँग हुने सबैभन्दा ठूलो संयुक्त अभ्यास यही हो। भारतीय सेनासँगको यो संयुक्त सैन्य अभ्यासको पछिल्लो तेह्रौं संस्करण एक वर्षअघि भारतको पिथौरागढमा भएको थियो। लामो कसरतपछि सुरु भएको सगरमाथा फ्रेन्डसिपलाई रोक्नका लागि वा प्रभावहीन तुल्याउनका लागि भूराजनीतिक दबाब र चलखेल भए पनि नेपालले त्यसलाई निरन्तरता दिएर उत्तरसँगको हार्दिकतालाई कायम राखेको छ। सुरुमा ठूलो संख्यामा फिल्डबेस्ड अभ्यासको तयारी भए पनि पछि यसलाई अप्रेशनलभन्दा पनि सेयरिङमा सिमित गरिएको छ। चीनसँगको संयुक्त अभ्यास भारतका लागि मात्र होइन, पश्चिमा शक्तिहरुका लागि पनि त्यति रुचिकर भएको छैन। नेपालमा चीन र भारतका आआफनै सामरिक स्वार्थहरु छन्। एकले अर्कोको स्वार्थलाई धक्का नदिने सर्तमा उनीहरुबीच एउटा रणनीतिक डिल पनि हुँदै आएको छ। त्यसैले नेपालभित्र उत्तर वा दक्षिणसँगको निकटता वा दुरीलाई लिएर अनेक अड्कल र अनुमान र कहिलेकाँही चलखेल हुने गरे पनि नेपालको मामिलालाई लिएर विश्वकै उदाउँदो शक्तिका रुपमा रहेका भारत र चीन दुवै झगडा गर्ने मुडमा छैनन्। अमेरिकाले आफ्नो रक्षा रणनीतिमा नेपाललाई समेटेर हालै एउटा रिपोर्ट सार्वजनिक गरेपछि दुवै छिमेकीले नेपालमा सुरक्षा चासो थप बढाएका छन्। चीनले बढाएको सुरक्षा लगानी र चासोलाई त्यसकै एउटा शृखंलाका रुपमा हेर्न सकिन्छ। नेपाललाई इन्डोप्यासिफिक रणनीतिमा आबद्ध गराउन प्रयासरत अमेरिकाले हालै सार्वजनिक एक रिपोर्टमा नेपालसँग रक्षा सम्बन्ध विस्तार गर्ने विषय समेटेको छ। अमेरिकाको रक्षा विभागद्वारा सार्वजनिक गरिएको रिपोर्टमा इन्डोप्यासिफिक रणनीतिअन्तर्गत नेपालसँगको रक्षा सम्बन्धलाई विस्तार गर्न खोजिएको उल्लेख छ। चीनले अघि सारेको बेल्ट एण्ड रोड इनिसिएटिभ (बीआरआई)को रणनीतिक साझेदारीमा नेपाल नजिकिँदै गएको अवस्थामा अमेरिकाले नेपाललाई आफ्नो रक्षा रणनीति इन्डो प्यासिफिक स्ट्राटेजीमा तान्ने प्रयास गर्नु आफैमा अर्थपूर्ण छ। जुन १ मा मात्र अमेरिकी रक्षा मन्त्रालयले इन्डो प्यासिफिक स्ट्राटेजी रिपोर्ट सार्वजनिक गरेको थियो।यसअघि २०७५ पुस ४ गते परराष्ट्र मन्त्री प्रदीप ज्ञवालीको अमेरिका भ्रमणका क्रममा त्यहाँका विदेशमन्त्री माइक पोम्पओसँग भएको द्विपक्षीय वार्ता गरेका थिए। त्यसकै परिणामका रुपमा स्ट्राटेजी आएको अनुमान गरिएको छ। अमेरिकाले मानवीय सहायता र विपद् व्यवस्थापन, शान्ति स्थापना, सुरक्षा व्यवसायीकरण, प्रतिविद्रोहलगायत क्षेत्रमा नेपालसँग रक्षा सम्बन्ध विस्तार गर्ने जनाएको छ। अमेरिकाले नेपाल, बंगलादेश, श्रीलंका, इन्डोनेसिया, मंगोलिया, फिलिपिन्स, भियतनामलाई दुईपक्षीय सहकार्य र अभ्यास मात्र होइन अन्य क्षेत्रमा पनि सहयोग गर्ने घोषणा गरेको छ। शक्ति राष्ट्रहरुको सुरक्षा रणनीतिमा नेपालमा समेटिनु नराम्रो होइन। यो अवसर र चुनौती दुवै हो। यसलाई सावधानीपूर्वक व्यवस्थापन गर्न सके फाइदा पनि हुन्छ, व्यवस्थापन गर्न नसके नोक्शानी हुन्छ। चीनले आफ्नो सैन्य शक्तिको आधुनिकीकरणसँगै सैन्य कूटनीतिमा पनि जोड दिएको छ। नेपाल मात्र होइन,भारत, श्रीलंका, पाकिस्तान, बंगलादेश र अफगानिस्तानलगायतका सार्क मुलुकमा चिनियाँले सैन्य सम्बन्ध र चासो बढाएको छ। अझ् नेपाललाई चीनले सैन्य कूटनीतिकको एउटा 'रणनीतिक भूमि' का रुपमा लिएको छ। दक्षिण एसियामा आफ्नो सामरिक प्रभाव बढाउनका लागि नेपाली सेनाको साथ र सहयोग महत्वपूर्ण हुने विश्लेषण बेइजिङले गर्दै आएको छ। पंचायतको समयमा दरबारमार्फत आफ्नो सुरक्षा चासो सम्बोधन हुन्थ्यो। सेनासँग खासै प्रत्यक्ष सम्बन्ध तथा आदान प्रदान त्यति बाक्लो थिएन। आफ्नो सुरक्षा चासो सम्बोधन गर्नका लागि सेना नै स्थिर र भरपर्दो शक्ति भएकोले सेनासँग सहकार्यमा उसको विशेष जोड देखिन्छ। दुई ठूला छिमेकीको चनाखो नजर र निगरानीसँगको बढ्दो भूराजनीतिक चासो र संभावित चलखेलप्रति सतर्कता अपनाउँदै सेनाले आफ्नो भूमिका र कूटनीतिक छविलाई अझ् सन्तुलित बनाउन आवश्यक देखिन्छ। भूराजनीतिक एम्बुसमा सेनालाई पनि फसाउने कसरत विभिन्न कुनाबाट हुनसक्छ, त्यसतर्फ सेना बेलामै सजग रहनुपर्छ।"
तीज र महिला शिक्षा,"तीज विल्कुल पारिवारिक र महिलाहरूको पर्व भएकाले अरू कार्यक्रम र पर्वमा भन्दा तीजमा उनीहरूको सक्रिय सहभागिता हुनु अस्वाभाविक पक्कै होइन। स्वदेशमा भन्दा पनि विदेशमा विभिन्न संस्थाहरूले चेलीबेटीका लागि भनेर आयोजना गरिने तीजका कार्यक्रममा महिला सहभागिता देख्दा लाग्छ तीज आउनुअगाडिसम्म यतिका धेरै चेलीबेटी कहाँ लुकेका थिए होलान् ? विभिन्न संघसंस्था, शैक्षिक संस्था, गैरसरकारी संस्थाहरूले आयोजना गर्ने गरेका अरू उत्प्रेरणात्मक कार्यक्रम, सीपमूलक तालिमका कार्यक्रम, ध्यानयोग प्रशिक्षण, जनचेतनामूलक स्वास्थ्य, साहित्यिक, शिक्षा, सेमीनारलगायतका कार्यक्रम पनि त्यही समाजमा तिनै समूह र संस्थाले आयोजना गरेर तिनै चेलीबेटीलाई खबर गरी आयोजना गरिएका हुन्छन्। यस्ता कार्यक्रममा जति नै समाचार फैलाए पनि शिक्षित महिलाकै पनि उपस्थिति न्यून देखिन्छ। तर, तीजका कार्यक्रममा भने महिलाको हौसलापूर्ण सहभागिता हुनुले कताकता महिलाहरू शैक्षिक र ज्ञानवद्र्धक कार्यक्रममा उपस्थिति जनाउन रुचि राख्दैनन् या त यस्ता कार्यक्रममा उपस्थित हुँदा आफूलाई कमजोर ठान्छन् ? या यस्ता कार्यक्रममा सहभागिता जनाउनुको कुनै तात्विक अर्थ छैन ? कहिलेकाहीं मनमा गढेर बस्ने प्रश्न हुन् यिनी। परम्परालाई हेर्ने हो भने त माथि उल्लेख गरिएको तीजे गीतको एउटा टुक्काले नै छर्लंग पार्छ कि छोरीलाई पढाउनु हुन्न, छोरी त हेलाँका जात हुन्। धेरै खर्च गरेर पढाएर के गर्नु ? बिहे गरेर अर्कैका घर जाने जातजस्ता मान्यता बनाएर छोरीलाई शिक्षाबाट वञ्चित गरिएको थियो। आज भने यो परिस्थिति छैन। छोराछोरी बराबरी कै रूपमा छन् धेरै घरमा आफ्ना सन्तान। यसो भनिरहँदा पनि सहरको तथ्यांकले मात्र दूरदराजमा रहेका छोरीलाई न्याय नहुन सक्छ। किनभने, अझै त्यस्ता जिल्ला, समुदाय र समाज छन्, जहाँ छोरीलाई स्कुल पठाइँदैन। छोरीको मासिक धर्ममा छाउपडी प्रथा कायमै छ। छोरी जन्माउनुलाई पापको संज्ञा दिइन्छ। छोरी मात्र जन्माउनुमा महिलाको मात्र कारण हो भन्ने ठानिन्छ। तेस्रोपटकसम्म बिहे गर्छन् पुरुषले छोराका लागि। छोरीलाई १८ वर्ष नपुगी बिहे गर्नु हुन्न, बालविवाह अन्त्य गरौं। घरघरमा शौचालय बनाएर प्रयोग गर्नुपर्छ, पानी सफा पिउनुपर्छ, साबुनले हात धुनुपर्छ भनेर सिकाउनुपर्ने अवस्था यथावत् छ। यी सब शिक्षाको, भित्री ज्ञानको अभावका कारण भएकाले तीजलाई यो प्रसंगसँग जोड्दा सान्दर्भिक ठानिएको छ। जसरी तीजको पर्वलाई गीत, संगीत, भोजन, पहिरनलाई जोडेर हेरिन्छ समग्रतामा यसको शिक्षा के हो र के कुरा जीवनमा ग्रहण गर्नलायक छ भन्ने बुझ्न र बुझाउन जरुरी छ। तीज हाम्रो समाजमा हिजोको समयमा एउटा सन्देशवाहक पर्व पनि हो। तीजे भाकाका माध्यमबाट आफ्ना पीडा, दुःख, सुख, माग, कुण्ठा, प्रार्थना, समस्या समाधानका उपाय सबै भावनालाई मौलिक रचनाको माध्यमबाट व्यक्त गरिन्थे। आज पनि गाउँघरमा यो प्रचलन छ। तर, सहरमा फेरिँदै गएको तीज मनाउने प्रचलन र तीजका आधुनिक भाकाले यी मौलिकता, भावना, समस्या समाधानलाई पाखा लगाएर अमेरिका र अस्ट्रेलियाका चिन्ता प्रस्तुत हुन थालेका छन्। मद्यपान र गहना, आधुनिक फेसन अनि पहिरनका गाथा तीजे भाकाका नाममा गाँसिन थालेका छन्। यसैगरी तिनै आधुनिक तीज नामका गीतले युटुबको ट्रेन्डमा सफलता हाँसिल गरेका समाचार सामाजिक सञ्जालमा फैलिन्छन्। के तीजका भाकामा छोरीलाई शिक्षा दिऊँ, छाउपडी अन्त्य गरौं, बालविवाहको अन्त्य गरौं भन्ने भावना र शब्द नअटाएकै हुन् त ? कैयन् अन्तर्राष्ट्रिय दातृसंस्थाहरूले विभिन्न आयोजनामार्फत शौचालय, पानीका धारा, विद्यालय बनाएर, कापीकिताब बाँडेर सहयोग गरिरहेका छन्। हामीले आफ्ना तीजे रचना नै सृजना गरेर भए पनि गाउँगाउँसम्म हाम्रा साना नानीहरूका लागि सन्देश फैलाउन सक्दैनौं र ? कैयन्ै बेथिति र विकृति अनि अन्धविश्वासले जकडिएर असहजता र कठोरतामा जीवन बाँचिरहेकाहरूलाई तीजे भाकाको माध्यमबाट परिवर्तनका लागि शिक्षा र सन्देश दिन सकिन्न र ? हाम्रा पर्व, परम्परा र प्रचलनमार्फत सामाजिक कुरीति अन्त्य गर्न सक्यौं भने पनि ठूलो उपलब्धि हुनेछ। परिवर्तनका नाममा अरूको संस्कार, भोजन, पहिरनको अनुकरण गर्नुभन्दा हाम्रै राष्ट्रको भूगोल, परिवेश र परिस्थिति हेरेर नयाँ आयामबाट सकारात्मक रूपान्तरण गर्न सके राष्ट्र र समाजकै लागि अनुकरणीय कार्यको थालनी भएको मानिनेछ। त्यसो त, आजको शैक्षिक तथ्यांक हेर्दा महिलाले पनि पुरुषसरह शैक्षिक सफलता हाँसिल गरेको पाइन्छ। सरकारी नोकरी, व्यवसाय, गैरसरकारी र निजी क्षेत्रमा महिला सहभागिता, राजनीतिक क्षेत्रमा महिला सहभागिता र योगदान, सञ्चार, पत्रकारिता, कलाकारिता, खेलकुद सबै क्षेत्रमा महिलाले अग्रस्थान लिन सफल भएका उदाहरण र तथ्यांक पनि प्रशस्त उदाहरण छन्। यति हुँदाहुँदै पनि हाम्रै समाजमा चेलीबेटीहरू हत्या, हिंसा, बलात्कार, बोक्सीको आरोप, बालविवाह, छोइछिटोबाट मुक्त हुन सकेका छैनन्। पतिसरह योग्यता भएका पत्नीहरूसमेत नदेखिँदो र नजानिँदो तरिकाले दबिएर, पीडित भएर बसेका उदाहरण लुकेर रहेका हुन्छन् समाजमा। यी सबै परिस्थितिलाई शिक्षासँग जोडेर हेर्यौं भने हामी अझैसम्म शिक्षित भइसकेका छैनौं भन्दा अत्युक्ति हुँदैन। किनभने, हाम्रो एकेडेमिक डिग्री मात्रैले हाम्रो ज्ञान, विवेक र समझको विकास भएको मानिँदैन। आन्तरिक ज्ञान, अनुशासन, आत्मविकास र आत्मानुशासन हाम्रो संस्कारमा भिज्नुपर्छ। जसरी तीजको पर्वलाई गीत, संगीत, भोजन, पहिरनलाई जोडेर हेरिन्छ समग्रतामा यसको शिक्षा के हो र के कुरा जीवनमा ग्रहण गर्नलायक छ भन्ने बुझ्न र बुझाउन जरुरी छ। जतिबेला पनि समाजमा कुनै सकारात्मक छाप छोड्ने अवसर आउँछ, त्यसमा कन्जुस्याईं नगरी मानव जीवनको समग्र विकासमा सहयोग पुग्ने परोपकारी कार्य गर्न सकियो भने जीवन धन्य भएको अनुभूति गर्न सकिन्छ। समाजमा पुरुष या महिला मात्र शिक्षित भएर कुनै अर्थ राख्दैन। समान शिक्षा, समान व्यवहार र समान अवसर शिक्षाका मापन हुन्। महिलाको सम्मानसँग जोडिएको तीज पर्वलाई आफ्नै ज्ञान, सृजना, रचना र प्रस्तुतिमार्फत हाम्रा चेलीबेटीको जीवनमा थप योगदान पुर्याउने कोसिस गर्दै नयाँ कार्यको थालनी गर्न पछि नपर्ने हो कि ?"
टी२० क्रिकेटमा मालिंगाले बनाए कीर्तिमान,कोलम्बो : श्रीलंकाका चर्चित फास्ट बलर लासिथ मालिंगाले टी२० क्रिकेटमा नयाँ कीर्तिमान बनाएका छन् । आइतबार न्युजिल्याण्डविरुद्ध टी२० सिरिजको पहिलो खेलका क्रममा मालिंगा टी२० अन्तर्राष्ट्रिय क्रिकेटमा सर्वाधिक विकेट लिने खेलाडी बन्न सफल भएका छन् । श्रीलंकामा भएको आइतबारको खेलमा मालिंगाले २ विकेट लिँदै पाकिस्तानका शाहिद अफ्रिदीको कीर्तिमानलाई पछि पारेका हुन् । मालिंगाले ७४ इनिङमा बलिङ गरी ९९ विकेट लिएका छन् । अफ्रिदीले ९९ इनिङमा बलिङ गरी ९८ विकेट लिएका थिए । टी२० सिरिजको पहिलो खेलमा भने श्रीलंका ५ विकेटले पराजित भएको छ । टस जितेर पहिले ब्याटिङ गरेको श्रीलंकाले २० ओभरमा ४ विकेट गुमाएर १७४ रन बनाएको थियो । श्रीलंकाका लागि कुशल मेन्डिसले सर्वाधिक ७९ रनको योगदान गरेका थिए। १७५ रनको लक्ष्य पछ्याएको न्युजिल्याण्डले १९३ ओभरमा ५ विकेट गुमाएर जित हात पार्यो । न्युजिल्याण्डका लागि रोस टेलरले सर्वाधिक ४८ र कोलिन डी ग्राण्डहोम ४४ रनको योगदान गरे। कप्तानसमेत रहेका मालिंगाले पहिलो ओभरको चौथो बलमा ओपनर कोलिन मुन्रोलाई बोल्ड आउट गर्दै अफ्रदीसँगको कीर्तिमान बराबरी गरे। उनले १४औं ओभरको तेस्रो बलमा कोलिन डी ग्राण्डहोमलाई बोल्ड आउट गर्दै अन्तर्राष्ट्रिय टी२० क्रिकेटमा सर्वाधिक विकेट लिने कीर्तिमान आफ्नो नाममा दर्ज गराए । मालिंगा र अफ्रदीपछि सर्वाधिक विकेट लिनेमा बंगलादेशका सकिब अल हसन छन् । उनले ७२ इनिङमा ८८ विकेट लिएका छन् । मालिंगाले एक महिना अघि मात्रै एकदिवसीय क्रिकेटबाट सन्यास लिएका थिए।
साग महिला भलिबलका लागि १८ खेलाडी छनोट,"काठमाडौं : नेपालमा आगामी डिसेम्बर १ देखि १० तारिखसम्म आयोजना हुने १३ औं दक्षिण एसियाली खेलकुद (साग) का लागि महिला भलिबलतर्फ १८ खेलाडी दोस्रो चरणको छनोटमा परेका छन् । यसअघि प्रशिक्षणमा रहेका २५ खेलाडीबाट १८ खेलाडीको प्रारम्भिक सूची तयार पारिएको हो । सात खेलाडी बाहिरिएका छन् । बाहिरिनेमा लक्ष्मी कुमाल, ममता डगौरा, कविता भट्ट, यमकली कुँवरमगर, पुष्पा शाही, सरस्वती कटेल, चन्द्रकला खरेल छन् । प्रशिक्षक जगदीश भट्ट र शलिना श्रेष्ठले साउन १ गतेदेखि प्रशिक्षणमा रहेकामध्ये १८ जनाको सूची तयार पारेका हुन् । छनोटमा पर्ने खेलाडीमा प्रतिभा माली, सरस्वती चौधरी, निरुता ठगुन्ना, उषा भण्डारी, उषा विष्ट, रेश्मा भण्डारी, संगम महतो, जानकी भण्डारी, अरुणा शाही, शान्ति थारू, आरती सुवेदी, सुनिता खड्का, पुनम चन्द, सोफिया पुन, हीरा केसी, कमला पुन, सलिना श्रेष्ठ र शान्ति तामाङ रहेका छन् । टेबुलटेनिसमा २० खेलाडी टेबुलटेनिसमा २० जना खेलाडी प्रारम्भिक छनोटमा परेका छन् । पुरुषमहिलामा समान १०१० गरी २० खेलाडी छनोट गरिएको अखिल नेपाल टेबुलटेनिस संघले जानकारी दिएको छ । लैनचौरस्थित राष्ट्रिय टेबुलटेनिस प्रशिक्षण केन्द्रमा भएको छनोट प्रतियोगिताबाट पुरुषमा नेपाल पुलिस क्लबका स्यान्टु श्रेष्ठ र विनेश खनियाँ, एपीएफका पुरुषोत्तम वज्राचार्य, शिवसुन्दर गोथे र संयोग कपाली, पुलिसका प्रदीप रोका र चन्दन शाही, त्रिभुवन आर्मी क्लबका कृष्ण थापामगर, पुलिसका सुनील महर्जन र आर्मीका मणिकुमार लामा छनोट भए । यसैगरी महिलामा पुलिसकी नविता श्रेष्ठ, आर्मीका स्वेच्छा नेम्बाङ, रविना महर्जन र दीक्षा तामाङ, पुलिसकी एलिना महर्जन, एपीएफकी सेलिसा खड्गी, पुलिसकी सोनु थापामगर, एपीएफकी सिक्का सुवाल, प्रदेश १ की गीता भुजेल र आर्मीकी दीक्षा दाहाल छानिए । सागमा पुरुषमहिलामा समान पाँचपाँच गरी १० खेलाडीले सहभागिताको अवसर पाउनेछन् ।"
"एथ्लेटिकोको संघर्षपूर्ण जित, रियल हारबाट जोगियो",मड्रिड : स्पेनिस ला लिगाको आइतबारको खेलमा एथ्लेटिको मड्रिडले जित हात पारेको छ। अर्काे मुख्य उपाधि दाबेदार टोली रियल मड्रिड बराबरीमा रोकिएको छ। एथ्लेटिकोले इआबरलाई ३२ ले पराजित गर्दा रियल मड्रिड भिल्लारियलसँग २२ को बराबरीमा रोकियो। एथ्लेटिको मड्रिडको घरेलु मैदानमा भएको खेलमा इआबरले सुरुमा २० को अग्रता बनाएको थियो। ७औं मिनेटमा चार्लेज र १९औं मिनेटमा एनाइटेज अर्बिल्लाले गोल गरी इआबरलाई अग्रता दिलाएका थिए। एथ्लेटिकोका लागि जोआ फेलिसले २७औं मिनेटमा गोल गरी खेल २१ पुर्याए। भिटोलोले ५२औं मिनेटमा गोल गरी खेल बराबरी गरे। टे थोमसले ९०औं मिनेटमा गोल गरी एथ्लेटिकोलाई जित दिलाए। भिल्लारियलको घरेलु मैदानमा भएको खेलमा रियल मड्रिडले ग्यारेथ बेलको २ गोलको मद्दतमा एक अंक आफ्नो पक्षमा पार्न सफल भएको छ। जेरार्डले १२औं मिनेटमा गोल गरी भिल्लारियललाई अग्रता दिलाएका थिए। बेलले पहिलो हाफको अतिरिक्त समयमा गोल गरी खेल बराबरी बनाए। ७४औं मिनेटमा मोसेज गोमेजको गोलबाट भिल्लारियलले पुन खेलमा २१ को अग्रता बनायो। बेलले ८६औं मिनेटमा अर्काे गोल गरी २२ को बराबरी गरे। बेलले ९० मिनेटपछिको अतिरिक्त समयमा लगातार २ पँहेलो कार्ड खाए। तीन खेलमा लगातार जित निकालेको एथ्लेटिको ९ अंकसहित शीर्ष स्थानमा रहन सफल भएको छ। ५ अंक रहेका रियल ५औं स्थानमा रहँदा ३ खेलबाट ४ अंक बनाएको डिफेन्डिङ च्याम्पियन बार्सिलोना ८औं स्थानमा सीमित छ। ला लिगाका आइतबारका अन्य खेलमा भ्यालेन्सियाले रियल माल्लोर्कालाई २० र ग्रानाडाले स्पानियोललाई ३० ले पराजित गरे ।
