शीर्षक,विवरण
ललिता निवास प्रकरण : अख्तियारमाथि प्रश्न,"सरकारको इशारामा अख्तियार परिचालन भएको आशंका व्यक्त गर्नेको संख्या धेरै छ पूर्वकम्युनिस्ट साम्राज्य सोभियत युनियनको शासक जोजेफ स्टालिन (महासचिव सोभियत कम्युनिस्ट पार्टी १९२३१९५३) लाई तिनका समकालीन कम्युनिस्ट नेताहरू कमरेड स्टालिन भन्थे। अधिकांश तिनका समकालीन कमरेडहरू स्टालिनबाट बोलावट होला भनी त्रसित हुने गर्दथे। केटाकेटीले भने तिनलाई कमरेड अंकल भन्ने प्रचलन थियो। स्टालिन कुनै आफ्ना विरोधी अथवा विरोधीसँग साँठगाँठको संख्या मात्रै भएको कमरेडका घरमा विनानिमन्त्रणा पुगे। केटाकेटीसँग रमाएर खेल्दै चकलेट बाँड्न थाले भने केटाकेटीका आमाहरू लुकेर रुन थाल्थे। किनकि त्यसपश्चात् घरमूली जतिसुकै ठूला नेता अथवा साधारण नागरिक भए पनि बेलुका घर फर्कने सम्भावना हँुदैनथ्यो। प्रायः त्यही साँझ उक्त व्यक्तिले आत्महत्या गरेको समाचार रेडियो मस्कोबाट प्रसारण हुने निश्चित थियो। दोस्रो दिन प्राब्धा (कम्युनिस्ट पार्टीको मुखपत्र) को प्रमुख पृष्ठमा मृतक कमरेडको (पदअनुसार) तस्बिरसहितको आत्महत्या गरेको समाचार प्रकाशन हुन्थ्योे। यो माघ महिनाभरि मञ्चन भएका घटना स्टालिनकालीन सोभियत युनियनसँग मिल्दाजुल्दा छन् भलै यहाँ स्टालिनले जस्तो निर्मम हत्या वा हिंसा नभएका किन नहुन्। लामो कुराइपछि नेपाल कम्युनिस्ट पार्टीको पाँचदिने केन्द्रीय कार्यसमिति बैठक बस्यो। बैठकलाई दुई घन्टा लामो सम्बोधन क्रममा प्रधानमन्त्री सरकारले हासिल गरेको ऐतिहासिक उपलब्धिको वर्णन गरे। श्रोता कमरेडहरूले सायद तिनले प्रस्तुत गरेका अधिकांश तथ्यांकलाई जनसाधारणले जस्तै मिथ्यांक ठहर गरे। प्रधानमन्त्रीको आशयअनुरूप सरकारका कार्यको प्रशंसा हुनुको बदलामा अत्यधिक आलोचना भयो। प्रधानमन्त्रीद्वारा दरबारिया शैलीमा राष्ट्रिय सम्पत्तिको वितरण, सरकारका कार्यले जनमानसमा नैराश्य छाएको, नेताहरू तथा तिनका पारिवारिक जीवनशैलीबाट वाक्कदिक्क भएका कमरेडहरूले नेताहरूका सम्पत्ति जाँचको मागसमेत गरे। केन्द्रीय कार्यसमितिका सदस्य कमरेडहरूलाई प्रधानमन्त्रीले अन्तिम दिन साँझ प्रधानमन्त्री निवासमा भव्य डिनर आयोजना गरे। लगत्तै (माघ २१ गते) २४२५ जना सम्पादकहरूलाई तिनले निवासमा निम्त्याएर स्वागतसत्कार गर्दै आफू अर्को तीन वर्ष सत्तामै रहिरहने घोषणा गरे। भोलिपल्ट (माघ २२ गते) प्रकाशन भएको दैनिक समाचारपत्रहरूको पहिलो पृष्ठमा प्रधानमन्त्री ओली आफ्ना (दुई प्रतिद्वन्द्वी) कमरेडहरूलाई सारंंगी थमाएर आफू बाँसुरीको धुनमा नतमस्तक रहेको तस्बिर छापियो। त्यसको भोलिपल्ट (माघ २३ गते) सञ्चारमाध्यमको प्रमुख समाचार रह्यो एक पूर्वउपप्रधानमन्त्री, तीन पूर्वमन्त्रीलगायत १७५ जनाविरुद्ध अख्तियार दुरुपयोग अनुसन्धान आयोगद्वारा दोषी ठहर गर्दै मुद्दा दायर। भ्रष्टाचार फैलिएर आक्रान्त पारेको मुलुकमा यति ठूलो संख्यामा पूर्वउपप्रधानलगायत अन्य मन्त्रीहरू, उच्च ओहोदाका कर्मचारी, ठूला व्यापारी तथा भूमाफिया डन हरूविरुद्ध अख्तियारले भ्रष्टाचारको मुद्दा दायर गरेको समाचारले मुलुकले दीपावली मनाइनुपर्ने थियो। ठीक उल्टो परिणाम निस्कियो। चिरनिद्रामा सुतेको विपक्षी दलले यस निर्णयलाई राजनीतिक पूर्वाग्रहका आधारमा चलाएको मुद्दाको आरोप लगाउँदै सदन तथा र सडक तताउन थालेको छ। कांग्रेसको निक्र्योल छ सरकार राजनीतिक प्रतिशोधका निमित्त संवैधानिक निकाय उपयोग गरिँदै छ। कानुनविद्हरू कानुनको अपव्याख्या तथा अवहेलना भएकोमा चिन्तित छन्। उनीहरूमध्ये कतिपय अख्तियारको साख गुम्ने जोखिम देख्दैछन्। सरकारको इशारामा अख्तियार परिचालन भएको आशंका व्यक्त गर्नेको संख्या धेरै छ। ललिता निवास प्रकरण त टिप्स अफ द आइसबर्ग मात्र हो। राजनीतिक संरक्षणमा हजारौं रोपनी होइन हेक्टर सरकारी स्वामित्वको जग्गालाई बिचौलिया तथा भूमाफिया परिचालन गरेर वा गराएर निजी स्वार्थपूर्ति गरिएका काण्डहरूको पर्दाफास हुने क्रम जारी छ। बालुवाटारस्थित ललिता निवासले चर्चेको २ सय ९९ रोप्ने जग्गा तथा त्यसको स्वामित्व परिवर्तन इतिहास लामो छ। सुवर्णशमशेरको उक्त पैत्रिक सम्पत्तिमध्ये केवल १४ रोपनी सरकारले जफत गरेको थियो, तिनलाई राजाको २०१७ को अप्रजातान्त्रिक कदमविरुद्ध २०१८ मा हतियार उठाएर क्रान्ति गरेबापत। बाँकी २ सय ८५ रोपनी ९ आना २०२१ सालमा श्री ५ को सरकारले मुआब्जा तिरेर अधिग्रहण गरेको थियो। प्रजातन्त्र पुनस्र्थापनापछिका सरकारले राणा परिवारलाई १४ रोपनी जमिन फिर्ता गरेको थियो। तर २०४७ सालदेखि जग्गा हडप्ने कार्य प्रायोजित रूपमा सञ्चालन हँुदै गर्दा १ सय १२ रोपनी जमिन हिनामिना भएको आशंका गरिएको छ। विभिन्न कालखण्डका सरकारले छानबिन समिति पनि गठन गरेका पनि थिए। तर सत्यतथ्यका आधारमा छिनोफानो गर्नुको साटो यस विषयलाई गलैंचामुनि गुम्स्याएर राखियो। जग्गाको अवैध स्वामित्व ग्रहण गर्ने कार्यविरुद्ध २०५८ देखि नै सम्बन्धित निकायमा उजुरीहरू पनि परेका थिए। सरकारी जग्गा हिनामिना विषयमा परेका उजुरीहरूको सुनवाइ लामै अवधिसम्म भएन। अर्कोतर्फ सरकारी स्वामित्वको जमिन अतिक्रमण गर्ने जग्गाधनीहरू मुनाफा कमाउँदै जग्गाको स्वामित्व परिवर्तन गर्न अग्रसर रहे। उनीहरू कति आक्रामक भए भने तिनले राजकुलो तथा प्रधानमन्त्री निवासले चर्चेको जमिनसमेत हडप्न सफल रहे। यो प्रकरणको मुख्य हुस्यैलब्लोवर अधिवक्ता युवराज कोइराला रहेको खुलासा भएको छ। प्रकरणका विषयमा गृहसचिव प्रेम राई परिचित भएकाले अधिवक्ता कोइरालाको दोस्रोपटक गृहमन्त्रीको ढोका ढक्ढकाउन पुगेका कोइरालालाई सचिव राईको सौजन्यमा गृहमन्त्री तथा प्रधानमन्त्रीसम्म पुग्ने अवसर मिल्यो। सचिव राईकै प्रयासमा प्रधानमन्त्री तथा गृहमन्त्री यो विषयमा छानबिन गर्ने निर्णयमा सहमत भए। पूर्वसचिव शारदाप्रसाद त्रितालको नेतृत्वमा तीन समिति छानबिन समितिको गठन, त्रिताल समितिले अध्ययन गरेर प्रमाणसहितको प्रतिवेदन प्रधानमन्त्री कार्यालयलाई बुझाएको ११ महिनापछि अख्तियारले करबाही प्रक्रिया सुरु गरेको खुलासा भएको छ। नेपाल सरकारले सीबीआईलाई पनि यस जग्गा प्रकरणका विषयमा विशेष अनुसन्धान गर्न खटाएको छ। सीबीआईले आफ्नो प्रतिवेदन सरकारलाई बुझाइसकेको तथा उसले पनि मुद्दा दायर गर्ने प्रक्रियामा छ। राज्यमा भ्रष्टाचार नियन्त्रण गर्ने उद्देश्यले स्थापना गरेको अख्तियार दुरुपयोग अनुसन्धान आयोगलाई सरकारले यसको स्थापनाकालदेखि नै (कार्पेट काण्ड) प्रतिशोधको औजारका रूपमा प्रयोग गर्दै आएको आरोप यस संवैधानिक निकायले खेप्दै आएको छ। अख्तियारको निर्णयविरुद्ध आवाज उठ्नुको प्रमुख कारण १९ व्यक्तिहरूमाथि मुद्दा नचलाउने निर्णयले गर्दा हो। प्रधानमन्त्री पद्धतिमा मन्त्रिपरिषद्ले गरेको निर्णयहरूको प्रथम जिम्मेवारी प्रधानमन्त्रीको हुन्छ। मन्त्रिपरिषद्ले गरेको निर्णय सामूहिक हुन्छ, कुनै एक सदस्यले गरेको गल्ती भन्न मिल्दैन। ठाडो प्रस्ताव जसलाई प्रधानमन्त्रीले क्याबिनेटमा आफंैले प्रस्तुत गर्छन्, बाहेकका अन्य सबै प्रस्ताव प्रक्रियागत मन्त्रिमण्डलमा पेस हुन्छन्। प्रस्तावहरू सम्बन्धित मन्त्रीले नभएर मुख्यसचिवले पेस गर्छन्। मन्त्रिमण्डलमा प्रस्ताव पेस गर्नुअघि मुख्यसचिवले प्रस्तावको अध्ययन गरेर नियमकानुनसम्मत भएको पुष्टि भएपछि मात्र मन्त्रिमण्डलमा पेस गर्ने हो। विडम्बना यो प्रकरणमा दुवै प्रधानलगायत मन्त्री र मुख्यसचिवलाई चोख्याएर उनीहरूको दायित्व तथा भूमिकालाई नजरअन्दाज गरिएको छ। जहाँसम्म नीतिगत निर्णयको जामा पहिर्याउने प्रयास भएको छ, त्यो जामामा रहेको ठूलो भ्वाङ हो। मन्त्रिपरिषद्को निर्णयले सरकारी स्वामित्वको जग्गा व्यक्तिका नाममा दिने कार्य आफंैमा हास्यास्पद हो। त्योभन्दा महत्वपूर्ण सरकारी स्वामित्वमा रहेका जमिनमा मोहियानी हक नलाग्ने कानुनी प्रावधान मिचेर गरिएको निर्णय कसरी नीतिगत हुन सक्छ ? चोरी अथवा लुटेको सम्पत्तिको खरिदबिक्री आपराधिक कार्य हो। कुनै पनि पर्खालले घेरेको जग्गा खरिदकर्ताले उक्त जग्गाको स्वामित्व हस्तान्तरण इतिहासलाई अध्ययन नगरी लगानी गरेको भन्ने तर्क हल्केलाले सूर्यलाई छोपेसरह हो। कथंकदाचित गरेकै भए पनि त्यो चोरीको सम्पत्ति खरिद गरेको ठहर हुन्छ। खरिद गर्ने व्यक्ति र उसको हैसियतलाई भन्दा खरिद कार्य महत्वपूर्ण हुन्छ। अख्तियारजस्तो संवैधानिक अंगले दुई खरिदकर्तालाई तिनले खरिद गरेको जग्गा फिर्ता गर्ने सर्तमा उन्मुक्ति दिने निर्णय दोषरहित छैन। अहम् प्रश्न छ के अख्तियारले ललिता निवासका अन्य खरिदकर्ताले चाहिँ जग्गा फिर्ता गर्न नमानेका कारण उनीहरूविरुद्ध मुद्दा दायर गरेको हो ? यस किसिमले मिलेमतो गर्नु उसको कार्य क्षेत्रको ठाडो उल्लंघन पनि हो। विपक्षीको भूमिका उत्साहजनक हुनुको साटो उदेकलाग्दो छ। नेपाली कांग्रेसका नेता तथा कार्यकर्तालाई आफ्नो नेताप्रति सद्भाव अथवा सहानुभूति हुनु स्वाभाविक हो। तर कांग्रेस दलले खुमबहादुर तथा आलम प्रकरणबाट पाठ सिक्न अझै सकेको रहेनछ। गलत प्रक्रियाविरुद्ध आवाज उठाउनुको बदला उक्त दल व्यक्तिविशेषलाई केन्द्रविन्दुमा राखेर आन्दोलित भएको छ। निर्णय प्रक्रियामा भएका त्रुटिविरुद्ध आवाज उठाउँदा उसलाई जनसमर्थन र सहभागिता प्राप्त हुने हो। प्रजातन्त्र पुनस्र्थापनापश्चात्को कालखण्डमा अख्तियारले कम्युनिस्टलाई भन्दा कांग्रेस नेतालाई दण्डित गरेको उदाहरण छन्। कम्युनिस्ट नेताहरू मुछिएका घोटालाहरू जस्तै २०५१ को चिनी प्रकरण होस्, एकाएक अकूत सम्पत्तिका मालिक भएका कम्युनिस्ट नेताहरू हुन्, अथवा अर्बांैको माओवादी क्यान्टोनमेन्ट प्रकरण अख्तियारले हात हालेको छैन। लाउडा एयरलाइन्स प्रकरणमा कांग्रेस मन्त्रीलाई दोषी ठहर गरेर दण्डित तुल्याइयो, तर त्योभन्दा बढी हानिकारक साउथवेस्ट चाइना एयरलाइन्स प्रकरणमा मुछिएका एमाले मन्त्रीले उन्मुक्ति पाए। जहाँसम्म राष्ट्रिय सम्पत्तिको अपचलनको प्रश्न छ, ललिता निवास प्रकरण त टिप्स अफ द आइसबर्ग मात्र हो। राजनीतिक संरक्षणमा हजारौं रोपनी होइन हेक्टर सरकारी स्वामित्वको जग्गालाई बिचौलिया तथा भूमाफिया परिचालन गरेर वा गराएर निजी स्वार्थपूर्ति गरिएका काण्डहरूको पर्दाफास हुने क्रम जारी छ। यस्ता प्रकरणहरूमा जबसम्म संलग्न भएका असली हर्कतकर्ता दण्डित हुँदैनन् तबसम्म यस्ता क्रियाकलाप कायम रहनेछन्। निश्चितचाहिँ न्याय ढिलो हुन सक्छ तर अन्याय सधैं हुँदैन। आज नभए पनि भोलिका दिनहरूमा ब्राजिल, दक्षिण कोरिया, मलेसिया तथा इजरायल आदि मुलुकमा जस्तै हाम्रो मुलुकमा पनि पाएको अधिकार दुरुपयोग गरेर निजी स्वार्थपूर्ति गर्नेहरू कठघरामा उभिनेछन् चाहे तिनको मृत्युपश्चात् नै किन नहोस्।"
स्वस्थानीका वास्तिकता र आलोचना,"हिन्दु समाजमा लोकप्रिय स्वस्थानी व्रत पौष शुक्ल पूर्णिमादेखि आरम्भ भई माघशुक्ल पूर्णिमामा दिन समापन हुन्छ। यस वर्ष पुस २५ बाट सुरु भई माघ २६ मा समापन भयो। यस अवसरमा झापाको किच्चकबधमा धार्मिक मेला लाग्ने गर्छ। यो व्रत शिशिर ऋतुको जाडोमा शरीरको सरसफाइ गर्न र मानसिक एकाग्रताका लागि सफल मानिन्छ। स्व र स्थान मा ई प्रत्यय लागेर बनेको स्वस्थानी शब्दको अर्थ आफ्नो स्थानमा बस्ने देवी (शक्तिस्वरूपा) भन्ने हुन्छ। स्वस्थान वा आफ्नो थान्कोमा बस्न सिकाउने प्रेरक कथा प्रसंग प्रशस्त स्वस्थानीमा पाइने तथा आत्मस्वरूपको बोध गर्न चेतना जागृत गर्नु स्वस्थानी कथाको उद्देश्य भए पनि हिजोआज व्रत र कथामा सीमित छ। स्वस्थानी व्रतका अवसरमा व्रतावधिभर वाचन, श्रवण, पाठ गरिने स्वस्थानी व्रतकथाको व्याख्या आआफ्नै छ। वर्तमान सन्दर्भमा अनुपयोगी र बेकाम्मे भइसकेको ठान्ने गरिएको देखिन्छ। तर स्वस्थानी कथाका विषयवस्तु र कथा प्रसंग मनन गरे मात्र त्यसको वास्तविक अर्थबोध हुन्छ। कतिपय कथा प्रसंग तथा घटनाक्रममा लाग्ने गरेको आरोप तथा आलोचनाबारे स्पष्ट हुन जरुरी छ। गोमाशिव शर्माको विवाह ः स्वर्ग, मत्र्य र पाताल तीनै लोकको कथावस्तु समेटिएको स्वस्थानी कथामा मुख्य पात्रका रूपमा रहेकी गोमा ब्राह्मणीको विवाह सात वर्षको उमेरमा ७० वर्षीय शिवशर्मासँग भएको प्रसंग छ। स्वस्थानी कथाको सबैभन्दा आलोचित विषय हो यो। जसको नारी जीवनविरुद्ध भएको भन्दै विरोध गर्ने गरिएको छ। तर कथा र पात्रमा मात्र ध्यान दिएर त्यस्तै बन्ने नभई कथाको सार र शिक्षा ग्रहण गर्नु कुनै पनि कथाको उद्देश्य हुन्छ। शास्त्र वा कथाले कतै पनि सात वर्षकी कन्याको विवाह सत्तरी वर्षको वृद्धसँग गर्नुपर्छ भनेको छैन। बरु अनमेल विवाहबाट आइपर्ने दुःख देखाइएको छ। महिलाप्रति विभेद ः कथामा व्रत विधिका सम्बन्धमा पान, सुपारी, अक्षता, फलफूल, सेलरोटी आदि प्रत्येक एक सय आठका दरले अर्पण गरी पूजा समापनपछि त्यसमध्ये उक्त सबैथोक सयसयका दरले व्रतीले ग्रहण गर्ने र बाँकी आठआठका दरले छुट्याई पतिलाई दिने, पति नभए छोरालाई दिने, छोरा नभए मीत छोरालाई दिने र मीत छोरा पनि नभए आफ्नो कामना पूरा होस् भनी गंगामा बगाइदिनू भन्ने उल्लेख छ। यसै आधारमा स्वस्थानीमा छोरी वा महिलाप्रति विभेद गरिएको भन्ने आरोप लाग्ने गरेको छ। यहाँ के बुझ्न जरुरी छ भने स्वस्थानी व्रतकथा मात्र होइन, सबै धार्मिक ग्रन्थहरूका सबै प्रसंगा पुरुष शब्द (जुन पुरुषले जस्तो भावले कार्य गर्छ त्यसले त्यस्तै फल प्राप्त गर्छ आदि भनेर) प्रयोग गरिएको छ। शास्त्रनिर्देशित कुनै पनि धार्मिक अनुष्ठान वा कर्म गर्दा स्त्रीपुरुष दुवैलाई एउटै फलको प्राप्ति हुने भएकाले दुवै उल्लेख गरिरहनुनपर्ने बताइएको छ। जसरी वर्तमान समयमा लौकिक प्रसंगमा पनि विभिन्न पद वा पेशाका सन्दर्भमा एकै शब्दले (जस्तै कवि वा शिक्षक भन्नाले) महिला (पुरुष दुवैलाई बुझाउँछ, शिक्षिका आदि भनिरहन पर्दैन, त्यसरी नै यहाँ एकै शब्द दुबै अर्थमा प्रयोग भएको हो। छोरा र छोरी एकै अर्थमा लिइएको हो विभेद गरिएको होइन। अपहेलना र उपेक्षा ः स्वस्थानीमा स्त्री पात्रका माध्यमबाट महिलाको अपमान र अपहेलना गरिएको छ भनेर नारीवादीहरूले यसको विरोध गर्ने गरेको देखिन्छ। उनीहरूले सतीदेवी, गोमा, वृन्दा, चन्द्रावतीजस्ता पात्रहरूलाई अनाहकमा दुःख दिएको उदाहरण दिने गरेका पनि छन्। कथाको एक प्रसंगमा वृद्ध भिक्षुक रूप महादेवले विवाहपछि दरिद्रतायुक्त अवस्थामा सतीदेवीलाई क्रोधपूर्ण व्यवहार गरेको देखाइएको छ। यो झट्ट हेर्दा महिला हिंसा वा दुव्र्यवहारजस्तो देखिनु स्वभाविक छ। यो प्रसंग मनुष्यलोकका मतीभ्रष्ट पुरुषले मादक पदार्थ सेवन गरेर पत्नीलाई निर्दयतापूर्वक कुटपिट गरेर महिला हिंसा गरेजस्तो होइन, बरु महादेवले सतीदेवीको सहनशीलता परीक्षण गर्न नक्कली रिस प्रदर्शन गर्दै सो आचरण प्रकट गरेको विद्वान्हरूको मत छ। यसबाट मानिसले जस्तोसुकै दुःख र प्रतिकूल अवस्थामा पनि सहनशील बन्न सक्दा सुख प्राप्त गर्न सकिन्छ वा विवाहपश्चात् तत्काल उत्पन्न हुनसक्ने कठिनाइ र असहज अवस्था सहन गर्न सके सुख प्राप्त गर्न गाह्रो हुँदैन भन्ने शिक्षा दिन खोजिएको छ। त्यस्तै चन्द्रावतीले पाएको दुःख अहंकारवश ईश्वरीय शक्तिको अनादर वा अपहेलना गर्दा तथा कर्तव्य निर्वाहमा भएको कमीको परिणामका रूपमा लिन सकिन्छ। दुःखमा परेकी आफ्नी सासूको संरक्षणको जिम्मेवारी चटक्क भुलेर माइतमा बसिरहेकी चन्द्रवती पति नवराज राजा भएपछि उनलाई भेट्न लावण्य देशतर्फ जाने क्रममा बाटोमा डोलेहरूबाट केही ढिलाइ हुँदा ईश्वरीय शक्ति र पूजाको प्रसादसमेतको अनादर तथा निन्दा गर्दै तुच्छ एवं निकृष्ट व्यवहार प्रदर्शन गरेपछि अनिष्ठ परिणाम र विपत्ति भोग्नुपरेको देखाइएको छ। कसैको आस्था, विश्वास वा धार्मिक आस्थाप्रति अनादर गरेर चोट पुर्याउने कार्य गर्नु उचित हुँदैन। एकपटक जालन्धरले आफ्नी पत्नी वृन्दाको रूप माधुर्यको प्रशंसा गर्दा शिवपत्नी पार्वतीको रूप अझ सुन्दर भएको वृन्दाले बताएपछि जालन्धरमा परस्त्रीप्रतिको कुदृष्टि बढेको देखिन्छ। त्यसपश्चात् जालन्धर वृन्दाको सहमतिमा पार्वतीका रूपमा आशक्त भई छल गर्न गएको प्रसंग छ। यहाँ वृन्दाको चरित्र नारीधर्मविपरीत रहेको स्पष्ट छ। धर्मपत्नी वा सहधर्मिणीको कर्तव्य पतिलाई नकारात्मक विचारबाट रोकेर सकारात्मक विचार वा धर्मप्रति प्रेरित गर्नुपर्ने हो, जसबाट वृन्दा चुकेको पाइन्छ। अतः वृन्दाको सतीत्व हरण पतिलाई खराब कर्मप्रति उक्साउनुको परिणाम हो। यसरी जालन्धर वधको प्रसंगले जालन्धर दानव मात्र होइन, देवता (भगवान् विष्णु) नै भए पनि अर्काकी पत्नीप्रति कुदृष्टि राख्नेले दण्डसजाय भोग्नैपर्छ भन्ने शिक्षा दिइएको छ। लिंग पूजा गर्नु ः हाम्रो समाजमा शिवलिंगको अर्थ गलतरूपमा लगाइएको पाइन्छ। संस्कृतमा लिंगको अर्थ स्वरूप, प्रतीक र लक्षण हुन्छ। नेपालीमा जनेन्द्रिय हुन्छ। शिवलिंग भन्नाले शिवस्वरूप भन्ने बुझिन्छ। शिवलिंगको अर्थ शिवको जनेन्द्रिय भनेर अर्थ लगाउनु गलत हुन्छ। भगवान् शिव स्वयं ज्योतिर्लिंग स्वरूपमा प्रकट (अवतीर्ण) हुनुभएको शास्त्रमा पाइन्छ। तिनै मुख्य बाह्र ज्योतिर्लिंगमध्ये केदारनाथको शिरोभागको रूपमा शिवस्वरूप राष्ट्रदेव भगवान् पशुपतिनाथलाई लिइन्छ। व्रत ः हरितालिका तीज या स्वस्थानी व्रतलाई लक्षित गर्दै पुरुष वा पतिले पत्नीका लागि कुनै व्रत नलिने तर महिलाले भने पतिका लागि व्रत लिइरहनुपर्ने भनेर महिलावादीले चर्को विरोध गरेको पनि पाइन्छ। शिवरात्रि, रामनवमी, एकादशी आदि तिथि पर्वउत्सवहरूमा व्रत लिइने भए पनि नेपाली समाजमा स्वस्थानी वा तीजको व्रत महिलाले लिने व्रतकै रूपमा प्रसिद्ध छ। तर व्रत चेतना जाग्रत गर्न वा आत्मबोधका लागि लिइनुपर्छ। त्यसैले व्रतको पालना महिलापुरुष र पतिपत्नी दुवैका लागि आवश्यक छ। व्रत भनेको संकल्पपूर्वक नियममा बाँधिनु हो। नियम, निष्ठा, संयम, संकल्प, पवित्रताको पालनाबाट प्राप्त हुने पुण्यफलको भागी अरू नभई व्रती स्वयम् नै हो। स्वस्थानी व्रत पनि पारिवारिक सुख समृद्धिसँग आफ्नो सुखशान्ति निहित रहेको छ।"
स्टिङ अप्रेसन : अख्तियारको सफल अभ्यास,"भ्रष्टाचारको फाइल अध्ययन र कारबाही भन्दा स्टिङ अप्रेसनको असर सम्बन्धित व्यक्ति, अड्डा, परिवार, समुदाय र समाज तत्काल र गहिरो देखिने गरेको छ भ्रष्टाचार नियन्त्रण तथा सुशासन स्थापनाको अभियानमा स्टिङ अप्रेसन पछिल्ला दिनमा प्रभावकारी बन्दै गएको छ । खासगरी अख्तियार दुरूपयोग अनुसन्धान आयोग (अदुअआ) ले सार्वजनिक सेवाप्रदायक अड्डालाई लक्ष्यित गरेर चलाएको स्टिङ अप्रेसन ले कर्मचारी वर्गमा एक खालको भय छाएको छ भने सेवाग्राहीमा भरोसा पनि जगाएको छ । यो अप्रेसनमा घुस लिने थुप्रै कर्मचारी कारबाहीमा परेका छन् । यसले राजस्व वृद्धिमा समेत सकारात्मक असर परेको छ । स्टिङ अप्रेसन पुरानै अवधारणा र अभ्यास हो । यो विदेशमा पनि प्रचलनमा छ । बाहिर पनि घुस तथा भ्रष्टाचारमा संलग्न कर्मचारीलाई प्रमाण जुटाएर स्थलगत रूपमा कारबाही गर्नका लागि अनुसन्धान निकायहरूले यस्तो अप्रेसन चलाउने गरेका छन् । यस्तो अप्रेसनका क्रममा सुरक्षाकर्मीसहित अनुसन्धान निकायको टोली सम्बन्धित कार्यालयमा छापा मार्न वा छड्के गर्न पुग्छ, घुस लिँदै गरेको अवस्थामा उनीहरू समातिन्छन् र कानुनअनुसार कारबाही अघि बढ्छ । नेपालमा पनि पहिलेदेखि यस्ता खालका कारबाही हुँदै आएको छ । राणाशासनका बेलाआठ पहरिया लगाएर घुस दिनेलाई समाउने चलन थियो । पछि पञ्चायतका कालमा यो काम गर्न विशेष प्रहरीलाई लगाइयो । विभिन्न क्षेत्रमा दौडाहा टोली खटाएर पञ्चायतले स्टिङ अप्रेसन चलाउँथ्यो । यसले सार्वजनिक सेवाप्रदायक अडाहरूमा एक प्रकारको त्रास र अनुशासन हुन्थ्यो । तर कहिलेकाहीं राजनीतिक प्रतिशोध राखेर विरोधीलाई तर्साउन पनि यस्तो अप्रेसन चलाउने गरिन्थ्यो । स्टिङ अप्रेसन भ्रष्टाचार तथा आर्थिक अनियमितताको अनुसन्धानमा संलग्न अख्तियार तथा निकायले गर्ने स्थलगत कारबाही हो । यसलाई घुस वा रिसवतमा रंगेहात पक्राउ वा कारबाही भनिन्छ । कुनै सेवाग्राहीको प्रमाणित उजुरीका आधारमा गोप्य अनुसन्धान गरेर स्थलगत रूपमा गरिने कारबाही हो । स्टिङ अप्रेसनका लागि अख्तियारले अलग्गै टोली खटाएको छ । त्यसमा नेपाल प्रहरी, राष्ट्रिय अनुसन्धान विभाग र अख्तियारका कर्मचारी संलग्न हुन्छन् । वरिष्ठ अधिकृतको कमान्डमा रहेको टोलीमा झन्डै डेढ दर्जन सदस्य छन् । आवश्यक पर्दा थप जनशक्ति अरू एकाइबाट पनि तान्ने गरिएको छ । कुनै सेवाग्राहीले घुस मागेको प्रमाणित उजुरी दिएपछि सेवाग्राहीलाई समेत विश्वासमा लिएर अनुसन्धान सुरु हुन्छ । घुस मागेको रकम कोडिङ गरी वा केमिकल छर्केर सेवाग्राहीलाई दिइन्छ र सेवाग्राहीले त्यो रकम दिँदै गरेको अवस्थामा सम्बन्धित हाकिम तथा कर्मचारीलाई स्टिङ अप्रेसनको टोलीले रंगेहात (घुससहित) समाउने गरिन्छ । साना माछा समाउने, थुन्ने, मुद्दा हाल्ने अभियानमा दंग हुनुभन्दा पनि घुसखोरी रोकिने पद्धतिको निर्माण तथा नीतिगत भ्रष्टाचार सघन अनुसन्धानतिर आयोगको उर्जा केन्द्रित गर्नु आवश्यक देखिन्छ । घुस लिनेले सुइँको नपाओस् भनेर पूर्वअनुसन्धान र तयारी सबै गोप्य रूपमा हुन्छन् । सुरक्षाकर्मीसहितको टोलीले समाउनुअघि कार्यालयको अवस्था, कर्मचारीको पृष्ठभूमि र व्यवहारबारे पनि छड्के रूपमा अध्ययन हुन्छ । खासगरी मालपोत, भूमि, कर, नापी, कम्पनी रजिस्ट्रार, यातयात, प्रहरी, विद्युत्लगायतका अड्डामा यस्तो अप्रेसन बढी हुने गरेको छ । यस्तो अप्रेसन कहिलेकाहीं एकै दिनमा सफल हुन्छ भने कहिलेकाहीं ६ महिनासम्म पनि लाग्ने यसमा संलग्न अधिकारी बताउँछन् । अमेरिकाको संघीय अनुसन्धान ब्युरोले गरेको पछिल्लो अध्ययनअनुसार स्टिङ अप्रेसनको असर सार्वजनिक सेवाप्रदायक अड्डामा कम्तीमा तीन महिनासम्म पर्ने गरेको छ । स्टिङ अप्रेसन भएको केही महिनासम्म त्यस्ता अड्डामा सेवाप्रदायक र सेवाग्राही दुवैमा सतर्कता देखिने गरेको छ । अख्तियारको स्टिङ अप्रेसन प्रविधिको विकाससँगै स्टिङ अप्रेसन चुनौतीपूर्ण हुँदै गएको छ । अख्तियारको आँखा छल्न घुस लिने र खाने अनेक तरिका अपनाउन थालेका छन् । घुस आफैं लिँदा समातिने डर भएपछि पैसा आफैंले नुबझेर तेस्रो व्यक्तिमार्फत लिने, पैसा नछुने, क्याल्कुलेटर प्रयोग गर्ने, बैंक खातामा राख्न लगाउने, पहिल्यै ऋण लिएको वा तिरेको भन्दै तमसुक बनाउने, अनुदान वा सहयोग गरेको भन्दै कागज गराउने, ड्राइभर तथा सहयोगीलाई बुझ्न लगाउनेजस्ता अनेक उपाय अपनाउने गरेका छन् । गत वर्ष एक सय ४७ वटा स्टिङ अप्रेसन भएका थिए । यो वर्ष त्यो संख्या उल्लेखनीय रूपमा बढेको छ । चालु आर्थिक वर्षको ६ महिनामै स्टिङ अप्रेसनको संख्या सय नाघेको छ । माघ २२ गतेसम्म अख्तियारले १३३ वटा स्टिङ अप्रेसन गरेको छ । अप्रेसनका क्रममा दुई सयजना समातिएका छन् । घुस दिन लागिएको एक करोड ५६ लाख रकम जफत भएको छ । स्टिङ अप्रेसनका क्रममा कारबाही गरी चलाइएका भ्रष्टाचारका मुद्दामा अदालतबाट लगभग शतप्रतिशत सफलता मिलेको छ । यसले के स्पष्ट पारेको छ भने स्टिङ अप्रेसन कुनै आग्रह तथा आवेशमा होइन कि विश्वसनीय सूचना र प्रमाणका आधारमा हुँदै आएको छ । स्टिङ अप्रेसनसँगै अख्तियारले ६ महिनादेखि रेपिड एक्सन नामको अर्को अप्रेसन पनि चलाउँदै आएको छ । यो स्टिङभन्दा फरक खालको अप्रेसन हो । यसका लागि पनि नेपाल प्रहरी, राष्ट्रिय अनुसन्धान विभाग र निजामती कर्मचारीहरूको एउटा अलग्गै टोली खटाइएको छ । आर्थिक चलखेल तथा लेनदेन हुने कार्यालयमा रेपिड एक्सन टोली खटिने गर्छ । सम्बन्धित कार्यालयमा हुने आर्थिक लेनदेन तथा चलखेलको गोप्य रूपमा भिडियो स्क्रिनिङ हुन्छ । सेवाग्राही वा आम सर्वसाधरणको भेषमा त्यहाँ पुग्ने टोलीले हिडन क्यामरा तथा मोबाइल प्रयोग गरी गोप्यरूपमा यस्तो भिडियो खिच्ने गर्छन् । त्यो भिडियो अध्ययन तथा अनुसन्धान गर्दा भ्रष्टाचारजन्य केही गतिविधि एवं कसुर देखिएमा त्यो अड्डामा स्टिङ अप्रेसनका लागि टोली खटिन्छ अर्थात् अनुसन्धान अधिकृत तोकेर छानबिन अघि बढाइन्छ । रेपिड एक्सन का लागि हरेक दिन तीनचारवटा टोली विभिन्न अड्डामा जाने गर्छन् र यसरी नै भिडियो स्क्रिनिङ हुन्छ । स्टिङ अप्रेसन प्रभावकारी हुँदै गएको र यसको सकारात्मक प्रभाव सार्वजनिक सेवा प्रवाहमा देखिएको आयोगका प्रवक्ता प्रदीप कोइराला बताउँछन् । कोइराला भन्छन् यसले सार्वजनिक सेवामा प्रभावकारिता र पारदर्शिता अभिवृद्धि गर्न र जवाफदेही बढाउन मद्दत पुगेको छ । स्टिङ अप्रेसन तथा रेपिड एक्सनका नाममा अख्तियारको दुरुपयोग तथा अरू चलखेल हुन सक्ने सम्भावनालाई रोक्नका लागि उच्च तहबाट आन्तरिक सुपरिवेक्षण तथा अनुगमनको व्यवस्था मिलाइएको छ । यी दुवै अप्रेसनको तयारी तथा गतिविधिको आन्तरिक अनुगमन गर्ने व्यवस्था मिलाइएको छ । भ्रष्टाचारको फाइल अध्ययन र कारबाहीभन्दा स्टिङ अप्रेसनको असर सम्बन्धित व्यक्ति, अड्डा, परिवार, समुदाय र समाज तत्काल र गहिरो देखिने गरेको छ । यसले भ्रष्टाचार नियन्त्रण र सदाचार प्रवद्र्धनमा सकारात्मक भूमिका निर्वाह गरेको छ । अख्तियारले नियमित रूपमा गर्दै आएको यो अप्रेसनले सार्वजनिक सेवाप्रदायक संस्थाहरूमा सुधार, सुशासन र अनुशासन कायम गर्न बल पुगेको छ । त्यसको सकारात्मक परिणाम सेवाग्राहीले अनुभव गरेका छन् । स्टिङ अप्रेसन अख्तियारको सफल र प्रभावकारी कदम हो । तर यसका आफैं सीमा र सकस छन् । घुस मागेको प्रमाणित उजुरी दिने थोरै सेवाग्राही मात्रै हुन्छन् । यो झन्झटमा धेरै मान्छे पर्न चाहँदैनन् । सकेसम्म काम सकाउने वा मिलाउने चक्करमै हुन्छन् अधिकांश सेवाग्राही । धेरै कुरा नमिलेपछि मात्र यस्तो खालको उजुरी अख्तियारमा पुग्ने गर्छ । त्यसैले स्टिङ अप्रेसनमा समातिने घुस समग्र भ्रष्टाचारको निकै सानो अंश मात्र हो । यसले भ्रष्टाचारको भवसागरमा कति तरंग ल्याउँछ, त्यो आफैंमा अनुसन्धानको विषय हो । यसले तत्काल सतर्कता र त्रास जगाउँछ तर समाधान दिँदैन । अनुसन्धान र मुद्दामा हासिल हुने सफलता आफ्नो ठाउँमा छ तर सुशासन स्थापनामा यसले कति योगदान पुयाउँछ भन्ने भन्ने प्रश्न महŒवपूर्ण हो । साना माछा समाउने, थुन्ने, मुद्दा हाल्ने अभियानमा दंग हुनुभन्दा पनि घुसखोरी रोकिने पद्धतिको निर्माण तथा नीतिगत भ्रष्टाचार सघन अनुसन्धानतिर आयोगको ऊर्जा केन्द्रित गर्नुपर्छ । सूचना प्रविधिको तीव्र विकास, बदलिएको समाजसँगै आर्थिक चलखेल र बदमासीका आयाम पनि फेरिएका छन् । स्टिङ अप्रेसनको परम्परागत अभ्यासमा सुधार गर्दै आफैंले पनि सूचना पाउने संयन्त्रको विकास गर्नु र सार्वजनिक सेवामा हुने घुसखोरीविरुद्धको अनुसन्धान तथा कारबाहीलाई अझ परिमार्जित बनाउन आवश्यक छ ।"
स्थानीय तहमा भ्रष्टाचारको बढ्दो जोखिम,"ट्रान्सपरेन्सी इन्टरनेसनलको सन् २०१९ को प्रतिवेदनमा नेपालले करप्सन पर्सेप्सन इन्डेक्समा (सीपीआई) गत वर्षको तुलनामा ३ अंक वृद्धि गर्दै ३४ अंक प्राप्त गरी १८० राष्ट्रहरूको सूचीमा आफ्नो स्थान १२४ बाट ११३औं स्थानमा उकासेको देखिन्छ। यद्यपि, केही कारणवश यस्ता सूचकले यथार्थ स्थिति नै देखाउँछ भन्ने हुँदैन तापनि यसले कुनै स्थितिलाई तुलनात्मक र प्रतीकात्मक रूपमा भने प्रस्तुत गर्ने गर्छ। विश्लेषकहरूका अनुसार नेपालले यसरी भ्रष्टाचार नियन्त्रण कार्यमा आफ्नो छवि केही सुधार गर्नुमा सरकारको कामकारबाहीभन्दा पनि भ्रष्टाचार नियन्त्रणमा क्रियाशील राज्यका अन्य निकायहरूको सक्रियताले भूमिका खेलेको छ। ट्रान्सपरेन्सी इन्टरनेसनल नेपालका अनुसार गत वर्ष सार्वजनिक पदको दुरुपयोगमा भ्रष्टाचारविरोधी निकाय र न्यायपालिकाका कामकारबाही, कर असुलीमा भएका राम्रा काम, सुरक्षा निकाय (खासगरी नेपाली सेना) मा भएका सदाचारको पहललगायत सार्वजनिक सरोकारका विषयमा नागरिक संस्थाको भूमिकाका कारणले नेपालमा भ्रष्टाचार नियन्त्रणको स्थितिमा केही सुधार आएको सर्वेक्षणले देखाएको भए पनि सार्वजनिक सेवा क्षेत्रमा सुधार र व्यापारिक क्षेत्रमा हुने घुसखोरीमा नियन्त्रण भएको छैन । विश्व बैंकले पनि सार्वजनिक क्षेत्रका कामकारबाहीको निगरानीको स्थिति विश्लेषण गर्दै आठ वर्षदेखि नेपाललाई सयमा ३५ अंक मात्र दिइरहेको छ। सरकारको कार्यले सार्वजनिक क्षेत्रसँग प्रत्यक्ष सरोकार राख्ने भएको हँुदा केही वर्षदेखि सार्वजनिक क्षेत्रको अवस्था उही रहनु भनेको सरकारले अझै आमतहमा अनुभूत हुने गरी आफ्नो सार्वजनिक सेवा कार्य र छवि सुधार गर्न नसक्नु हो। यसका प्रमुख कारणमा राज्य सञ्चालनमा सीमित समूहको पकड रही राजनीतिक नेताहरू र अन्य जिम्मेवार सार्वजनिक पदाधिकारीहरू साधारण जनताको सेवासुविधा र कल्याण अभिवृद्धि हुने विकास निर्माण र सार्वजनिक सेवाका कार्यमा उदासीन रही सार्वजनिक क्षेत्रमा हुने भ्रष्टाचार नियन्त्रणमा समेत गम्भीर नहुनु हो। नेपालमा २०७२ मा जारी भएको संविधानअनुरूप राज्यको केन्द्रीकृत शासन व्यवस्थालाई प्रतिस्थापन गर्दै लागू भएको सघीय राज्य संरचनाअनुरूप देशमा एक मात्र सरकार नभई एक संघीय, सात प्रदेश र ७५३ स्थानीय सरकार गरी ७६१ निर्वाचित सरकार गठन भएका छन्। यसले पहिला केन्द्रबाट सञ्चालन हुँदै आएका शासन व्यवस्था विकेन्द्रीकृत हुँदै प्रदेश र स्थानीय तहमा पुग्न थालेका छन्। यसबाट जनताले सरकार आफू नजिक रहेको अनुभूत मात्र गर्ने होइन कि राज्यबाट पाउने सेवासुविधा स्थानीय तहबाटै पाउने, स्थानीय निर्माण एवं विकासका कार्यहरू आवश्यकताअनुरूप हुने र त्यस्ता कार्यमा स्थानीयको निगरानी र भनाइ रहन सक्ने स्थिति सिर्जना भएको छ। स्थानीय सरकारको गठन र सक्रियतापछि देशका सार्वजनिक सेवाको प्रभावकारिता र विकास क्रियाकलाप बढ्न गई यसले जनस्तरमा केही जाँगर र आशा सिर्जना गरे पनि समष्टिमा स्थिति राम्रो देखिँदैन। एकातिर स्थानीय सरकारले आफूलाई संघीय र प्रदेश सरकारहरूबाट प्राप्त अनुदान र स्थानीय तहमा परिचालित आयले विकास कार्य सुरु गर्न नसकी ती साधनको सदुपयोग हुन् सकेका छैनन् भने अर्कातिर ती साधन स्थानीय जनप्रतिनिधि, प्रशासक र व्यवसायीको मिलेमतोमा कागजी विकास गर्ने र आफ्नो दुनो सोझ्याउनमा दुरुपयोग हुने गरेका छन्। कतिपय नेताहरू आफैं निर्माण व्यवसायी एवं ठेकेदार भएकाले आफूअनुकूल विकास योजना र आयोजना बनाई त्यससम्बन्धी कार्य आफ्नै व्यावसायिक फर्म र कम्पनीमार्फत गर्ने वा आफ्ना निकटतम व्यक्तिहरूलाई दिने गरेका छन्। यसबाट ठूलो राशिको सरकारी रकम अनियमित तवरले वा मिलेमतोको उपभोक्ता समितिजस्तो भष्टाचारजन्य माध्यमबाट खर्च भइरहेका छन्। साथै स्थानीय सरकारहरूलाई स्थानीय विकास र जनसेवी कार्यहरू गर्नेतिरभन्दा आफ्नै तलबभत्ता र सेवासुविधा बढाउन लागेको भन्ने आरोप पनि छ। अख्तियार दुरुपयोग अनुसन्धान आयोगले स्थानीय सरकारको अवस्थालाई विषयवस्तु बनाई १५ जिल्लामा तीन हजार व्यक्तिलाई सहभागी बनाई गरिएको सर्वेक्षणका आधारमा सार्वजनिक गरिएको एक अध्ययन प्रतिवेदनअनुसार स्थानीय सरकारहरूले वार्षिक विकास कार्यक्रम र बजेट तर्जुमा गर्दा एवं रकम बाँडफाँट गर्दा र विकास खर्चको भुक्तानी गर्दा विद्यमान नियमनीतिद्वारा निर्धारित प्रक्रिया अपनाएका छैनन्। कहाँसम्म भने सुरु नै नगरेको वा अधुरो कार्यका लागि पनि कार्य समाप्ति भएको देखाई भुक्तानी गरेको देखिन्छ। सर्वेक्षणमा ५० प्रतिशत सहभागीले स्थानीय तहमा भ्रष्टाचार बढेको वा स्थिर रहेको जनाएका छन्। त्यस्तै करिब १५ प्रतिशत सहभागीले स्थानीय तहबाट सेवा लिन घुस दिन बाध्य रहेको जनाएका छन्। करिब ४७५ सहभागीका अनुसार, जनप्रतिनिधि र स्थानीय प्रशासकबीचको मिलेमतो विकास आयोजनामा हुने भ्रष्टाचारको मुख्य कारण हो। स्थानीय तहमा हुने अनियमितताको अर्को कारण सेवाको व्यवस्था र आर्थिक प्रशासन कमजोर र अस्पष्ट हुनु पनि हो। नेताहरूले संघीय शासन व्यवस्था अपनाएपछि सरकारको शक्ति केन्द्रको रूपमा रहेको सिंहदरबार; स्थानीय तहमा गाउँगाउँमा पुग्छ भन्ने भनाइ हास्यव्यंग्यको विषय भएको छ। किनकि संघीयता लागू भएपछि गाउँगाउँमा सिंहदरबार होइन कि भ्रष्टाचार पुगेको भन्ने जनगुनासो छ। वास्तवमा स्थानीय सरकारको तहमा निर्वाचित जनप्रतिनिधिबाट हुने प्रायः सबै किसिमको अनियमितता र भ्रष्टाचारको एउटा महत्वपूर्ण र संंवेदनशील कारणमा निर्वाचन ज्यादै महँगो हुनु हो। यो भनाइ संघीय र प्रदेश तहका सरकारहरूको सन्दर्भमा पनि लागू हुन्छ। चुनाव जित्न उम्मेदवारहरूले गरेका खर्चहरू र चुनाव जितेपछि ती खर्च उठाउनुपर्ने हुन्छ वा पाएको सहयोगको गुण तिर्नुपर्ने हुन्छ। त्यसका लागि निर्वाचनबाट प्राप्त अधिकारकै उपयोग वा दुरुपयोग गर्नुपर्ने हुन्छ। जनप्रतिनिधिहरूले जनताका मत एवंं विश्वास लिएर जनताका सेवामा आफ्नो अधिकार प्रयोग समर्पित गर्नु अपेक्षित भए पनि आफ्नो र आफ्नाको स्वार्थपूर्तिमा पदीय अधिकार दुरुपयोग गर्नु अनुचित र एक प्रकारको भ्रष्टाचार हो। हुन त, कतिपय जनप्रतिनिधिबाट राम्रो प्रशासनिक ज्ञानसीप नभएर वा स्पष्ट नीतिनियम र प्रशासनिक व्यवस्था अभावले पनि अनियमित काम भएको हुन सक्छ। निर्वाचित सरकार आउँदैमा सुशासन आउँदो रहेनछ भन्ने स्थिति सिर्जना हुनु देशमा संंघीय राज्य व्यवस्था संंस्थागत गर्ने दिशामा पक्कै राम्रो संकेत होइन। अख्तियारले हालै राष्ट्रपतिसमक्ष पेस गरेको गत आर्थिक वर्षको वार्षिक प्रतिवेदनले देशको प्रदेश र स्थानीय तहमा कसरी आर्थिक अनियमितता र भ्रष्टाचारजन्य कार्य बढ्दै गएको पनि संकेत गर्दछ र आयोगले चालु आर्थिक वर्षदेखि कार्यान्वयनमा ल्याएको आफ्नो चौथो संस्थागत रणनीतिक योजनाअनुसार आयोग उपचारात्मक, निरोधात्मक, प्रवद्र्धनात्मक उपाय र संस्थागत संस्थागत क्षमता विकासका चार रणनीति लिएर भ्रष्टाचार नियन्त्रण गर्ने दिशामा प्रयासरत देखिन्छ। लोकतान्त्रिक व्यवस्थामा स्थानीय तहमा हुने अनियमितता र भ्रष्टाचारजन्य कार्य प्राथमिकताका साथ रोकथाम गर्नु अत्यावश्यक छ, किनकि यस्ता नकारात्मक कार्यबाट स्थानीय साधनको दुरुपयोग र वातावरण क्षति भई स्थानीय विकास कार्यमा प्रतिकूल असर पर्ने त छँदै छ, यसले स्थानीयको सार्वजनिक निकायबाट प्रवाह हुने जनसेवा र सुविधामा पहुँच राख्ने र त्यस्ता सेवासुविधा उपभोग गर्ने अधिकारलाई वञ्चित गर्छ। स्थानीय तहमा हुने अनैतिक, भ्रष्टाचारजन्य र अनियमित कार्य रोक्दै जान अपेक्षाअनुरूप सुशासन प्रवद्र्धन गर्ने दिशामा अदुअआले आफ्नो चालू रणनीतिक योजनाअन्तर्गत रही तल उल्लिखित केही खास विषयमा विशेष ध्यान दिन उपयुक्त हुनेछ। पहिलो, आयोगले मुख्यतः स्थानीय सरकारबाट नयाँ नीतिनियम निर्माण गरी वा प्रचलित नियमनीति संशोधन गरी गर्ने भ्रष्टाचारजन्य कार्यको अनुसन्धानमा ध्यान दिनुपर्छ। दोस्रो, स्थानीय तहमा भ्रष्टाचारजन्य कार्यमाथि प्राप्त हुने उजुरीको छानबिन गरी कारबाही अघि बढाउने र त्यस्ता कार्य भएनभएकोबारे समयसमयमा छड्के जाँच गर्ने गर्नुपर्छ। तेस्रो स्थानीय तहमा समेत आयोगले आफ्नो उपस्थिति कायम राख्न आफ्ना प्रादेशिक कार्यालयलाई जिल्लाजिल्लामा समेत विस्तार गरी तिनीहरूको संस्थागत क्षमता विकास गर्नुपर्ने हुन्छ। चौथो स्थानीय तहमा हुने अनियमित एवं भ्रष्टाचारजन्य क्रियाकलाप रोकथामका लागि यो आयोग एक्लै पर्याप्त नहुने हुँदा यसले प्रदेश सरकार र यसका प्रादेशिक निकाय, स्थानीय सरकार, संघको जिल्ला प्रशासन कार्यालय, स्थानीय समन्वय समितिजस्ता वर्तमान निकायलाई नै परिचालन गर्नुपर्छ। पाँचौं आयोगले स्थानीय उपभोक्ता संघ, समाचारमाध्यम, अधिकारवादी गैरसरकारी संस्थाहरूसँग राम्रो समन्वय राखी भ्रष्टाचारजन्य कार्यको निगरानी गर्नुपर्छ। छैटौं आयोगले स्थानीय जनप्रतिनिधिको अगुवाइ एवं सहयोगमा स्थानीयस्तरका सम्बद्ध सेवाप्रदायक संस्थाका पदाधिकारी र सेवाग्राहीको समूहलाई केन्द्रित गरी भ्रष्टाचारजन्य कार्यका विषय क्षेत्र, स्थान र माध्यमबारे सचेतना प्रवद्र्धननिम्ति भिन्न कार्यक्रम पनि सञ्चालन गर्नुका साथै उनीहरूबीच एकअर्काका गुनासाबारे अन्तरक्रिया गर्नेतर्फ सहजकर्ताको भूमिका खेल्नुपर्छ। सातांै आयोगले हालै स्थानीय तहमा हुने गरेको आर्थिक अनियमितता र भ्रष्टाचारजन्य कार्यको विस्तृत अध्ययन गरी स्थानीय तहलाई जारी गरेको ६१ बुँदे निर्देशन कार्यान्वयन हुन सकेको अवस्थामा त्यहाँ भ्रष्टाचार र अनियमिततामा धेरै कमी आउन सक्ने हुँदा सो निर्देशन कार्यान्वयनका लागि अख्तियारका साथै संंघीय र प्रादेशिक सरकारहरूका तर्फबाट पनि निरन्तर अनुगमन हुन जरुरी छ। देशमा भ्रष्टाचार नियन्त्रण गर्ने र सार्वजनिक सेवामा नैतिकता प्रवद्र्धन गर्ने कार्यमा अख्तियारजस्ता कुनै एक निकायको मात्र जिम्मेवारी नभएको हँुदा यस कार्यमा कार्यपालिका, व्यवस्थापिका र न्यायपालिका सबैको सहकार्य हुन जरुरी छ। कार्यपालिका र व्यवस्थापिकाले आयोगले गर्ने कामलाई महत्व नदिने, यसको कार्यलाई सहज हुने ऐन, नियम नबनाउने, यसले उठाएको आर्थिक अनियमितताका सवालमा वास्ता नगर्ने र अनुसन्धानले अभियुक्त वा दोषी ठहर्याएका पदाधिकारीलाई राजनीतिक, प्रशासनिक संरक्षण दिँदै जाने हो भने देशमा निश्चय नै भ्रष्टाचार घट्ने होइन बढ्नेछ। साथै विशेष अदालत र न्यायपालिकाका अन्य तहबाट भ्रष्टाचारसम्बन्धी मुद्दा दर्ता, सुनुवाइ र निर्णय गर्ने कार्यमा मुद्दाको प्रकृतिअनुरूप उचित प्राथमिकता दिँदै काम गर्न अत्यावश्यक छ। हालै अख्तियारले प्रस्तुत गरेको वार्षिक प्रतिवेदनमार्फत सरकारलाई देशमा भ्रष्टाचार नियन्त्रण गर्न र आयोगको कार्यमा सघाउ पुग्ने कार्य गर्न केही महत्वपूर्ण सुझाव दिएको छ। आयोगको कार्यक्षेत्र नरहने भनिने सरकारबाट हुने नीतिगत निर्णयको स्पष्ट व्याख्या हुन जरुरुी छ, होइन भने सबै तहका सरकारले यसै नीतिगत निर्णयका नाममा भ्रष्टाचारजन्य कार्य बढाउँदै जाने निश्चित छ। ऐननियम परिवर्तन गरेर अदुअआका अधिकार क्षेत्रहरू खुम्च्याउने (जस्तो संघ र प्रदेश सरकारहरूको नीतिगत निर्णयको अनुसन्धान नहुने) र भ्रष्टाचारजन्य कार्य अनुसन्धान गर्न सघाउ पुग्ने प्रचलित कार्य व्यवस्था घटाउँदै जाने हो भने (जस्तो आवधिक सम्पत्ति विवरण बुझाउने, भ्रष्टाचार मुद्दाको हद म्याद तोक्ने) यो आयोगका काम राजनीतिक नेताहरू वा सरकारले मन नपराएका, असजिला र साना तहका राष्ट्रसेवकलाई डरत्रास देखाउन मात्र सीमित हुन जान्छ। यस्तो अवस्थामा यो आयोगलाई प्रधानमन्त्रीको कार्यालयको एक विभाग बनाइदिए वा खारेज गरिदिए पनि केही फरक पर्दैन। यद्यपि हाल देशको विभिन्न क्षेत्र र तहमा गहिरिँदै, झांंगिँदै र अकासिँदै गएको भ्रष्टाचार, अनैतिक र अनियमित कार्य घटाउनु मात्र देशमा सुशासन र आर्थिक समुन्नति गर्ने एक मात्र महत्वपूर्ण रणनीति हो भन्ने यथार्थ भने सम्बद्ध सबैले भुल्नु हुँदैन। नेपाल प्रशासनिक प्रशिक्षण प्रतिष्ठानका पूर्वकार्यकारी निर्देशक डा पन्त भ्रष्टाचारसम्बन्धी अध्ययनमा संलग्न छन्।"
मनाङको सानदार जित,"काठमाडौं : साविक विजेता मनाङ मस्र्याङ्दी क्लबले सहिद स्मारक ए डिभिजन लिगमा सानदार जित निकालेको छ। एन्फा कम्प्लेक्स मैदान सातदोबाटोमा आइतबार भएको खेलमा मनाङले एनआरटी क्लबलाई ४१ गोलले हरायो। जितसँगै मनाङ अंकतालिकाको तेस्रो स्थानमा उक्लिएको छ। एनआरटीविरुद्ध एकपक्षीय प्रदर्शन गरेको मनाङले पहिलो र दोस्रो हाफमा हाफमा समान दुई दुई गोल गरेको थियो। खेलभर मनाङको दबाब झेलेको एनआरटीले दोस्रो हाफको अन्तिममा सान्त्वना गोल फर्काएको थियो। मनाङका लागि विमल रानाले ३५औं मिनेटमा खाता खोलेका थिए। कमल श्रेष्ठले दिएको पासमा विमलले गोल गरेका थिए। त्यसपछि अञ्जन विष्टले पेनाल्टीमा गोल गर्दै मनाङको अग्रता दोब्बर बनाए। एनआरटीका रक्षकले अञ्जनलाई फल हानेपछि पाएको पेनाल्टीलाई अञ्जन आफैंले सदुपयोग गरेका थिए। खेलमा सानदार प्रदर्शन गरेका अञ्जनले ६५औं मिनेटमा व्यक्तिगत दोस्रो गोल गरेका थिए। उनले डीबक्स भित्र अनमार्क अवस्थामा पाएको बलमा गोल गरेका थिए। दोस्रो हाफमा पनि एकपछि अर्को आक्रमण बुनेको मनाङले दोस्रो हाफको इन्जुरी समयमा चौथो गोल गरेको थियो। मनाङका भारतीय खेलाडी दयानन्द सिंहले गोल गर्दै मनाङलाई सजिलै जिताए। दयानन्दले भिडाल लुइसको पासमा उत्कृष्ट गोल गरेका थिए। यसअघि ८८ औं मिनेटमा एनआरटीका सकल रेग्मीले सान्त्वना गोल फर्काएका थिए। दुई गोल गरेका मनाङका अञ्जन बिष्ट म्यान अफ दी म्याच भए। जितसँगै मनाङले ११ खेलबाट २२ अंक बनाएको छ। तेस्रो स्थानमा रहेको मनाङलाई उपाधि जोगाउन अन्य टोलीको प्रदर्शनले भर पार्नेछ। यसअघिको खेलमा मनाङ च्यासलसँग पराजित भएको थियो। च्यासलसँगको हारले मनाङको उपाधि यात्रामा धक्का लागेको हो। मनाङसँग हारेको एनआरटी १५ अंकसहित तालिकाको आठौं स्थानमा छ। यस हारले शीर्ष ६ मा रहने योजना बनाएको एनआरटीलाई पनि केही धक्का लागेको छ। ११औं चरणको समाप्तिसँगै लिगको उपाधि होड र रेलिगेसनको रौनकता पनि बढेको छ। लिगमा दुई खेल बाँकी छँदा शीर्ष स्थानमा रहेको त्रिभुवन आर्मी क्लबले २६ अंक बनाएको छ। दोस्रो स्थानमा रहेको मच्छिन्द्र क्लबको २५ अंक छ। चौथो स्थानमा रहेको थ्रीस्टार क्लबको २० अंक छ। शीर्ष स्थानमा रहेको आर्मी र दोस्रो स्थानमा रहेको मच्छिन्द्रबीच १३औं तथा अन्तिम खेल हुने भएकोले त्यही खेलले विजेताको टुंगो लाग्ने देखिएको छ। १२औं र १३औं चरणका खेलमा रेलिगेसनको चपेटामा रहेको सरस्वती युथ क्लब, एपीएफ र ब्रिगेड ब्वाइज क्लबको प्रदर्शनले पनि लिगलाई थप रोचक बनाउनेछ।"
ओमानसँग केही लागेन नेपालको,"काठमाडौं : आईसीसी विश्वकप क्रिकेट लिग२ अन्तर्गतको त्रिकोणात्मक शृंखलामा ओमानसँग नेपालले दोस्रो हार भोगेको छ। कीर्तिपुरस्थित अन्तर्राष्ट्रिय क्रिकेट मैदानमा आइतबार खेलिएको खेलमा ओमानले घरेलु टोली नेपाललाई आठ विकेटले पराजित गर्यो। गत बुधबार खेलिएको खेलमा पनि ओमानले नेपाललाई १८ रनले हराएको थियो। टस हारी पहिलो ब्याटिङको निम्तो पाएको नेपालले निर्धारित ५० ओभरमा आठ विकेट गुमाएर दुई सय ४९ रन बनायो। जवाफी ब्याटिङमा ओर्लिएको ओमानले ४७२ ओभरमै केवल दुई विकेट गुमाएर विजयलक्ष्य पूरा गर्यो। ओमानका लागि अकिब इलियसले शतकीय र कप्तान जिसन मक्सुदले अर्धशतकीय पाली खेले। टोलीका लागि अकिब इलियसले अविजित एक सय नौ रनको योगदान गरे। आक्रामक रूपमा प्रस्तुत भएका अकिब इलियसले एक सय आठ बलको सामना गरी एक छक्का र १२ चौका पनि हिर्काए। जिसन मक्सुदले अविजित ६८ रन बनाए। उनले ७९ बलको सामना गरी आठ चौका हिर्काए। टोलीको कुल स्कोर ८३ रन रहँदा दुई विकेट गुमाएको ओमानका लागि अकिब इलियस र जिसन मक्सुदले एक सय ६७ रनको साझेदारी गरे। त्यसअघि ओपनर ब्याट्सम्यान जितेन्दर सिंह २३ र खावर अली ४१ रन बनाउँदै आउट भएका थिए। खावर अलीले ५६ बलको सामना गरी ६ चौका तथा जितेन्दरले ४१ बलको सामना गरी तीन चौका हिर्काएका थिए। नेपाली टोलीका बलर सुसन भारी र कुशल मल्लले एकएक विकेट लिए। त्यसअघि पहिलो ब्याटिङ गरेको नेपालका लागि कप्तान ज्ञानेन्द्र मल्लले अर्धशतकीय पाली खेलेका थिए। ओपनरको भूमिकामा क्रिज सम्हाल्न आएका ज्ञानेन्द्रले ५६ रन बनाएका थिए। उनले ७६ बल खेल्दै एक छक्का र ६ चौका पनि प्रहार गरे। पूर्वकप्तान पारस खड्काले ३८ रन बनाए। ३४ बलको सामना गरेका पारसले पनि एक छक्का र ६ चौका हिर्काए। विकेटकिपर ब्याट्सम्यान विनोद भण्डारीले ४७ बलमा पाँच चौकाको मद्दतले ३५ रन जोडे भने आरिफ शेख र कुशल मल्लले २२८ रन बटुले। ओपनर सुभाष खकुरेलले २२ रन बनाए भने करण केसीले १० र सन्दीप लामिछानेले अविजित १० रन थपे। कमलसिंह ऐरी नौ रनमा अविजित रहे। ओमानका बलर अकिब इलियसले चार विकेट लिए। उनी म्यान अफ दी म्याच पनि घोषित भए। उनले १० ओभरमा केवल ३६ रन खर्चिए। मोहम्मद नदिमले पनि तीन विकेट हात पारे। आईसीसी विश्वकप क्रिकेट लिग२ हालसम्म नौ खेल खेलेको ओमान १४ अंकसहित तालिकाको पहिलो स्थानमा उक्लिएको छ। १० खेलबाट १२ अंक बटुलेको अमेरिका दोस्रो स्थानमा झरेको छ। यसैगरी आठ खेलबाट नौ अंक जोडेको स्कटल्यान्ड तेस्रो, सात खेलबाट आठ अंक हात पारेको नामिबिया चौथो, सात खेलबाट सात अंक बटुलेको संयुक्त अरब इमिरेट्स पाँचौं र तीन खेलबाट दुई अंक हात पारेको नेपाल छैटौं स्थानमा छन्। नेपालले शनिबार खेलिएको खेलमा अमेरिकालाई ३५ रनले हराएको थियो। हालसम्म खेलेको आठवटै खेलमा हार भोगेको पपुवा न्युगिनी तालिकाको सातौं स्थानमा छ। माघ २९ गतेसम्म चल्ने लिग२ त्रिकोणात्मक शृंखलामा सहभागी तीनवटै टोलीले चारचार खेल खेल्नेछन्। माघ २८ गते अमेरिका र ओमन तथा २९ गते नेपाल र अमेरिकाबीच प्रतिस्पर्धा हुनेछ। लिग२ शृंखला भनेको सन् २०२३ मा आयोजना हुने एकदिवसीय विश्वकपको छनोट चरणमा पुग्ने बाटो पनि हो। प्रतियोगिताको समाप्तिपछि शीर्ष तीन टोली सीधै विश्वकप छनोट चरणमा पुग्नेछन्।"
मागेको पोशाकले सिकेको कराते : जसले स्वर्णपदक चुम्यो,"बागलुङ : साथीले दिएको पोसाक लगाएर कराते सिकेको बिर्सेका छैनन्, नवीन रसाइलीले। उनी १२ वर्ष अघिको स्मृतिमा फर्किए, 'स्कुलका साथीहरु प्रशिक्षण लिन्थे, हामी हेर्न जान्थ्यौँ, अरूको देखेपछि खेल्ने रहर जाग्यो, साथीहरुले आफ्ना पुराना पोसाक दिए, त्यही लगाएर कराते सिक्न शुरु गर्यौँ।' तेह्रौँ दक्षिण एशियाली खेलकूद (साग) को स्वर्ण पदक चुम्दा नवीनले तिनै सङ्घर्षपूर्ण दिनहरु सम्झे। काठमाडौँको बालाजु करातेडो प्रतिष्ठान र गुरु ध्रुवविक्रम मल्लको नाम मनमनै लिए। बागलुङ, तमानखोला गाउँपालिका२ बाट काठमाडौँ झरेकै वर्षदेखि शुरु भएको थियो, उनको कराँते यात्रा। रसाइली परिवारभित्र २४ वर्षीय नवीनले मात्र करातेलाई लक्ष्य बनाएका छैनन्। २६ वर्षीय दाइ राजकुमारले पनि आफ्ना ऊर्जाशील १२ वर्ष करातेलाई दिइसकेका छन्। 'बुबाआमासहित काठमाडौँ गएदेखि नै कराते खेल्न शुरु गर्यौँ', उनले भने, 'दुई भाइले सँगै सिक्यौँ, अहिले खेल्दैछौँ।' तेह्रौँ सागमा पनि दुवैले भाग लिए। नवीनले स्वर्ण र राजकुमारले कास्य पदक चुमे। 'सागमा स्वर्ण जित्नु नै मेरो अहिलेसम्मकै ठूलो उपलब्धि हो', नवीनले भन्नुभयो, 'जुन मिहिनेत र समर्पणका साथ करातेमा लागेँ त्यसको प्रतिफल पाएँजस्तो लाग्छ।' करातेमा लाग्दाका कठिन र चुनौतीपूर्ण दिनलाई नै रसाइली दाजुभाइले सफलताको जग मान्छन्। बागलुङको सदूर गाउँबाट काठमाडौँ छिर्दा उमेर सानै थियो। कुनै ठूलो सपना थिएन। खेलमा भविष्य देख्नु त झन् टाढैको कुरा। तत्कालको उद्देश्य पढ्नु नै थियो। विद्यालय भर्ना भए। खुरुखुरु पढाइमा जान थाले। सँगैका साथीहरु बालाजु करातेडो प्रतिष्ठानमा कराते सिक्थे। उनीहरु खेल हेर्न जान्थे। त्यही प्रतिष्ठान हो जहाँ रसाइली दाजुभाइले साथीको पोसाक लगाएर कराते सिकेका थिए। करातेमा लागेपछि उनीहरु पछाडि फर्कनु परेन। एकपछि अर्को सफलताले पछ्याइरह्यो। खेल प्रतिभाको कदर गर्दै बालाजुको ज्ञानमन्दिर माविले राजकुमारलाई कक्षा ९ र १० छात्रवृत्तिमा पढायो। गोल्डेन गेट कलेजले कक्षा १११२ मा ५० प्रतिशत छुट दियो। नवीनले भने एसएलसी ब्राइट हेभन स्कुलबाट गरे। दुवै भाइले पढाइसँगै खेल जीवनलाई अघि बढाए। 'अहिले पनि बिहान २ र बेलुकी २ घण्टा प्रशिक्षणमै हुन्छौँ', राजकुमारले भने, 'करातेमा हामीलाई यहाँसम्म ल्याउने बालाजु करातेडो प्रतिष्ठान र गुरु ध्रुवविक्रम मल्ल हुनुहुन्छ, उहाँ नेपाली करातेको गडफादर नै हो।' एक दशकभन्दा बढीको खेल जीवनमा रसाइली दाजुभाइले कैयन् राष्ट्रिय तथा अन्तर्राष्ट्रिय प्रतियोगिता खेलेका छन्। नेपालका लागि खेल्न दर्जनभन्दा बढी देश पुगेका छन्। पदकमा तुलनात्मक रुपमा नवीन अगाडि छन्। उनले सन् २०१४, २०१६ मा भारत र २०१७ मा श्रीलङ्कामा भएको साउथ एशियन च्याम्पियनशिपमा लगातार स्वर्ण जितेर ह्याट्रिक गरेका थिए। राजकुमारले गत वर्ष बङ्गलादेशमा भएको सोही खेलमा रजत पदक हात पारेका थिए। उनले सन् २०१८ मा भएको कोरिया ओपन कराते च्याम्पियनशिपमा स्वर्ण जितेका थिए। सन् २०१० देखि नै व्यावसायिक रुपमा कराते खेल्न थालेको राजकुमारको भनाइ छ। 'सन् २०१३ मा राष्ट्रिय खेलकूदमा भाग लिएँ, खेल्नकै लागि भारत, मलेसिया, कोरिया, जापान, थाइल्यान्डलगायत देश पुगेको छु', राजकुमारले भन्नुभयो। उनले सातौँमा कास्य र यही वर्ष भएको आठौँ राष्ट्रिय खेलकूदमा रजत पदक जितेका थिए। नवीनले भने आठौँ राष्ट्रिय खेलकूद प्रतियोगितामा पनि स्वर्ण पदक हात पारेका थिए। नवीन यही वर्ष जापानमा हुने ओलम्पिकमा समेत नेपालका तर्फबाट भाग लिन प्रयासरत् छन्। ओलम्पिक छनोटका वल्र्ड सिरिज, प्रिमियर लिग, एशियाली खेलकूद र एशियन कराते च्याम्पियनशिप खेल्नुपर्ने मापदण्ड छ। 'ओलम्पिकको लक्ष्य लिएर केही सिरिज र लिग खेल्दैछु, विश्वभरका एक सय खेलाडीको र्याङ्किङ्मा मेरो नाम ९९ मा छ, मापदण्ड पूरा गरेर अन्तिम ३२ मा परेँ भने ओलम्पिक खेल्न पाउँछु', नवीनले भन्नुभयो। आउँदो ओलम्पिकमा पहिलोपटक कराते समावेश हुँदैछ। ओलम्पिक खेल्न पाउनु नै नवीनका लागि जीवनकै ठूलो सफलता हुनेछ। 'खेलले इज्जत दिएको छ, देशको गौरवका लागि खेल्न पाएका छौँ', रसाइली दाजुभाइ भन्छन्, 'राज्यले पनि खेल क्षेत्र र खेलाडीलाई हेरोस्।' राजकुमारले अहिलेसम्म परिवारको सहयोगमा खेलमा लागे पनि अब परिवारलाई सहयोग गर्ने बेला आएको बताए। 'हामीमा पनि परिवारको जिम्मेवारी थपिँदैछ, खेलाडीलाई आर्थिक सहायता, रोजगारी जस्ता कार्यक्रम सरकारले ल्याउनुपर्छ', उनले भने। अझै दश वर्ष सक्रिय रुपमा करातेमा बिताउने योजना रसाइली दाजुभाइको छ। तेह्रौँ सागमा पदक जितेपछि गृहजिल्लावासीले उनीहरुलाई सम्झे। जिल्ला र देशकै गौरव बढाएका खुशी साटासाट गरे। बागलुङ नगरपालिका, नेपाल कराते सङ्घ बागलुङ, मालिका सेवा समाज बागलुङलगायत थुप्रै सङ्घसंस्थाले नगदसहित सम्मानित गरे। एकाघरका दाजुभाइले खेलमा देखाएको समर्पण र पाएको सफलता खेलाडी एवं खेलप्रेमीमाझ प्रेरणा बनेका छन्।"
बारपाकदेखि लिगलिगकोटसम्म अल्ट्रा म्याराथन हुने,"गोरखा : भूकम्पको केन्द्रविन्दु बारपाकदेखि ऐतिहासिकस्थल लिगलिगकोटसम्म अल्ट्रा म्याराथन दौड प्रतियोगिता हुने भएको छ । २०७२ साल बैशाख १२ गते भूकम्प गएको दिनको संझनामा ट्रेकिङ एजेन्सीज एसोसिएसन अफ नेपाल(टान)ले बैशाख १२ गते अल्ट्रा म्याराथन प्रतियोगिता गर्न लागेको अध्यक्ष खुमबहादुर सुवेदीले जानकारी दिए। बारपाक, लिगलिगकोट, गोरखा र नेपालकै पर्यटन विकास गर्ने उद्देश्यले म्याराथन आयोजना गर्न लागिएको आइतबार गोरखामा सरोकारवालासँग अन्तरक्रिया कार्यक्रम गरी टानका अध्यक्ष सुवेदीले जानकारी दिए। बैशाख १२ गते बारपाकदेखि अजीरकोट गाउँपालिका, सिरानचोक गाउँपालिका हुदै पालुङ्टार नगरपालिकाको लिगलिगकोटसम्म करिब ६२ किलोमिटर दौडाउने कार्यक्रम तय गरिएको आयोजकले जनाएको छ। धार्चे मनास्लु पर्यटन विकास समिति, पालुङटार नगरपालिका, बारपाक सुलीकोट गाउँपालिका, अजीरकोट गाउँपालिका र सिरानचोक गाउँपालिकासँग समन्वय तथा सहकार्य गरी कार्यक्रम गर्ने तानकी महासचिव सरिता लामाले जानकारी दिइन् । 'भूकम्पपछि लाङटाङमा हामीले आयोजना गरेको म्यारथन प्रतियोगिताले सो क्षेत्रमा ट्रेकिङ गर्न सुरक्षित छ भन्ने छाप पारेको थियो, अध्यक्ष सुवेदीले भने, 'बारपाक, लिगलिगकोटमा आयोजना हुने म्याराथनले पनि यस क्षेत्रको पर्यटन प्रवद्र्धनमा अवश्य सहायक सिद्ध हुनेछ भन्ने हामी विश्वस्त छौं।' म्याराथनमा प्रथम हुनेलाई ८० हजार रुपैयाँ, मेडल र प्रमाणपत्र, द्वितीय हुनेलाई नगद ६० हजार मेडल र प्रमाण पत्र र तेस्रो हुनेलाई ४० हजार मेडल र प्रमाणपत्र प्रदान गर्ने आयोजकले जनाएको छ । अन्तरक्रिया कार्यक्रममा जिल्ला समन्वय समितिका प्रमुख अशोककुमार गुरुङ, पालुङ्टार नगरपालिकाका मेयर दीपकबाबु कँडेल, सिरानचोक गाउँपालिकाका प्रमुख राजु गुरुङ, अजीरकोट गाउँपालिकाका प्रमुख फणिन्द्र धिताल, बारपाक सुलीकोट गाउँपालिका ८ का अध्यक्ष कृष्ण गुरुङ, गोरखा उद्योग वांणिज्य संघका अध्यक्ष जीवनज्योति श्रेष्ठ, धार्चे मनास्लु पर्यटन विकास समितिका अध्यक्ष साने गुरुङले म्याराथन दौडको महत्व, दौडने पदमार्ग र त्यहाँ पर्ने पर्यटकीय महत्वका स्थलको बारेमा चर्चा गरेका थिए । यसखालका गतिविधिले पर्यटकीय स्थलको प्रचारप्रसार हुने र पर्यटकलाई आकर्षण गर्ने मानव अधिकार सञ्जालका जिल्ला अध्यक्ष यदु अधिकारीले कार्यक्रममा बताएका थिए। यसअघि लिगलिगकोटदेखि गोरखा दरबारसम्मको म्याराथन दौड प्रतियोगिता तथा चेपेदेखि लिगलिगकोटसम्मको दौड प्रतियोगिता आयोजना गरिएको थियो थियो।अल्ट्रा म्याराथनको रुटका लागि छिट्टै सर्भे गरिने आयोजकले जनाएको छ।"
