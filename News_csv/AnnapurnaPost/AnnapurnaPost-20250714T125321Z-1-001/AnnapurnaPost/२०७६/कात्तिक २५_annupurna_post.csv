शीर्षक,विवरण
विकासले पक्रन नसकेको लय,"ढिला भएको छैन, अझै यस्ता पक्षलाई सरकारले ध्यान दिए मुलुक विकासको बाटोमा अघि डोर्याउन आवश्यक छ नेपालले विकासको लय समात्न अझै सकेको छैन। राजनीतिक नेतृत्व र प्रशासन अल्मलिँदा वा आफ्नो स्वार्थ हेर्दा लय पक्रने ढंग पुगेको छैन। हामी निकै पछाडि छौं भनेर निरुत्साहित भइहाल्नुपर्ने अवस्था भने छैन। हुन त एक दशक लामो सशस्त्र द्वन्द्वको असर नेपालको अर्थतन्त्रमा अझै देखिन्छ। द्वन्द्व समाधान भएर राजतन्त्रको अन्त्यका साथै संघीय गणतन्त्रमा मुलुक प्रवेश भइसकेको छ। त्यसलाई संस्थागत गर्दै अघि बढ्ने क्रममा स्थायित्वका लागि विकास नै महत्त्वपूर्ण पाटो हो। मुलुकमा संविधान जारी भएपछि विकासको गति उच्च हुने अपेक्षा गरिएको थियो। खै त विकासका आधार तयार भएको ? हामी किन विकासमा अग्रसर हुन सकेनौं ? मलाई सधैं घोचिरहन्छ। राष्ट्रसंघमा रहेर विभिन्न १० मुलुकमा विकाससम्बन्धी काम गरें। ती मुलुकका विकासको ढाँचा हेरें। विकासमा जोड दिन सुझाएँ र राष्ट्रसंघको तर्फबाट सहकार्य गरें। उनीहरू अघि बढिसके तर आफ्नो मुलुक उस्तै छ। पछिल्लो समय जिम्बाबेमा पाँच वर्ष आवासीय प्रतिनिधि भएर काम गर्दा अफ्रिकी महादेशमा भएको विकास नियाल्न पाएँ। अनि स्पष्ट भएँ, जुन मुलुकमा खुला भ्रष्टाचार मौलाउँछ अनि नीतिगत भ्रष्टाचारको चरणमा पुग्छ, त्यहाँ नेता होइन शासक जन्मिन्छ। नेपाल कतै त्यसै दिशातर्प उन्मुख त छैन भन्ने पनि लाग्छ। यहाँ लोकतन्त्रका लागि लडेर आएका नेताहरू नै मुलुकका लागिभन्दा आफ्नो परिवार, नातागोता, दलका लागि काम गरिरहेका छन्। जसले गर्दा समस्या झन् बढिरहेको छ। जिम्बाबेमा रोबर्ट मुगावेले आफूले शासन सम्हालेको एक दशक निकै राम्रा काम गरे। उनी सबैका हाईहाई भए। तर उनको कोटरीले उनलाई त्यहाँको शासक बनाइदियो। ३८ वर्ष शासन गरेर पनि पुगेन। श्रीमतीलाई सत्तामा लैजाने खेल भए, जसले गर्दा उनको सत्ता नै ढल्यो। उनी आफैं पनि गत वर्ष यो धरतीबाट बिदा भए। नेतृत्व के भन्दा खुसी हुन्छ होला भन्नेको भीड छ, जसले गर्दा हरेक राजनीतिक दलमा २० वर्षअघि जो थिए अहिले पनि उनै अग्रणी भूमिकामा छन। यसले मुलुकको गतिलाई राम्रो पथमा लैजाँदैन। अब पुस्ता हस्तान्तरण गरेर अभिभावकको भूमिका रहनुपर्नेहरू नै नेतृत्वका लागि माथापच्चीस गरिरहेको देख्छु। यो लक्षण राम्रो होइन। यसरी अघि बढ्दा लोकतान्त्रिक तवरबाट आएको सरकार नै शासक भएर जानेछ। अनि शासकले मुलुक विकासमा खासै चासो राख्दैन। यहाँका संवैधानिक आयोगहरू दलको पगरीमा छन्। उनीहरू मूकदर्शक झैं देखिएका छन्। जिम्बाबेमा पनि यस्ता संस्थाहरू छन्। तर काम गर्न सकेका छैनन्। जब शक्ति क्रस चेक का लागि स्थापना भएका संस्थाहरू मूकदर्शक हुन्छन् र शक्तिलक्ष्यित काम गर्छन्, त्यो मुलुकमा विकासको गति धिमा मात्र होइन, बन्द नै हुन्छ। जताततै अस्तव्यस्त म विभिन्न खाले कर तिर्न आफैं जान्छु। विकासमै काम गरेकाले त्यसको मोडल बुझ्न त्यो बाटो तय गरेको थिएँ। तर, सरकारी कर्मचारीको चरम बेवास्ता र अस्तव्यस्तता देखेर दिक्क हुन्छु। अनि बाहिर बसेको बिचौलिया गुहार्न बाध्य। आफूले त्यो काम गर्न नसकेपछि गाडीको कर तिर्न आफ्नै चालकलाई पठाएर बिचौलिया वा दिनभरि भीडमा बसेर तिर्ने गरेको छु। यो हरेक घरको समस्या हो। वडा कार्यालयको अवस्था पनि उस्तै छ। फाइल खोज्दै दिन बित्छ। लामो लाइन बसेर आफू अगाडि पुगेकै समयमा कम्प्युटर बिग्रियो, सफ्टवेयरले काम गरेन भनेको सुन्दा सबैलाई दिक्क लाग्ला। अनि सडक हेर्यो त्यस्तै। चार वर्ष लगाएर बल्लबल्ल पिच (कालोपत्रे) हुन्छ, तर एक साता टिक्दैन। अनि कसरी मुलुक बन्छ ? यसरी जताततै अस्तव्यस्त भएमा त्यो मुलुक शासकका हातमा पुग्ने नै हो। यस्तो नहोस् भनेर संयुक्त राष्ट्रसंघले संयन्त्रहरूमार्फत अध्ययन गरिरहेको हुन्छ अनि संस्थाहरूलाई बलियो बनाउन रकम खर्च गरेको हुन्छ। हामी सबैको दृष्टिबाट महत्त्वपूर्ण भूगोलमा छौं। अनि हाम्रो विकास गर्न भौगोलिक जटिलता भए पनि आधारहरू बलिया छन्। सामाजिक क्षेत्रमा जसरी डाँडाकाँडा छन्, त्यसमार्फत पनि विकास गर्दै विश्वमा देखाउने स्थानका रूपमा विकास गर्न सक्छौं। हामी चुकिरहेका छौं। सरकारमा बस्नेहरू सधैं फुर्सदिला झैं देखिन्छन्, तर यस्ता काम भएनभएको हेर्ने फुर्सदचाहिँ देखिँदैन। काममा दत्तचित्त नहुँदा र अन्य लाभ खोज्दाको परिणाम सायद यस्तै हुने गर्छ। प्राथमिकतामा अन्योल कृषिप्रधान मुलुक भन्न रुचाउँछौं, तर कृषिबाट आत्मनिर्भर हुन सकेका छैनौं। यसको कारण खोजी कतैबाट भएको पाइँदैन। अध्ययन नै नभए पनि स्पष्ट छ युवाहरू चरम प्रशासनिक कार्यमा सामेल नहुने र समयमा मल नपाउँदा उत्पादन गर्न नसकिने भएपछि विदेश पलायन भएका। कसैले काम गर्न खोज्छ र उसले कमाउने बाटो तय गर्छ भने पनि प्रशानिक काममा खर्च गर्नुपर्ने र बिचौलिया पोस्नुपर्ने अवस्था देख्छु। यहाँ मलको कारखाना पनि छैन, तर हामी नेपालमा कृषि पेसालाई व्यावसायिक बनाउने कुरा गर्छौं। समयमा मल दिन सक्दैनौं। हामीले गर्ने भनेको यस्ता कार्यमा काम गर्ने हो। मल कारखाना खोल्ने सामान्य विषय हो तर गर्दैनौं। किन गरिरहेका छैनौं। कहिलेकाहीं प्रांगारिक मलको कुरा सुनिन्छ। व्यावसायिक प्रतिस्पर्धा गर्न त्यो उत्पादनले पुग्दैन। अध्ययन छैन। खाडी मुलुकमा युवा पुगेर ४० डिग्रीको तापमा बारीमा काम गरिरहेका छन्। ती युवालाई यहाँ स्वरोजगारको कुरा गर्छौं तर आधार तय गर्दैनौं। कानुनी शासन नै अहिलेको सबैभन्दा महत्त्वपूर्ण पाटो हो, त्यसमा ध्यान दिनुपर्छ। अनि मलाई भन्न मन लाग्छ साँच्चै विकास एकै रातमा हुने त होइन तर त्यसको लक्षण वा लय पक्डेको देख्न पाउनुपर्छ। ठूलो परिमाणमा उत्पादन गर्ने गफ अन्तरवार्तामा पनि पढ्यौं, टीभीमा सुन्यौं तर काम भएको खै ? थोरैबाट सुरु गरौं ठूला त यसै हुन्छन्। युरिया र कम्पोस्ट मल यहाँ आवश्यक देखिन्छ। तर, खै त्यसमा सरकारले ध्यान दिएको ? अनि हामी पर्यटन वर्ष घोषणा गरिदिने तर त्यसको आधार तयार नगर्ने ? अन्तर्राष्ट्रिय विमानस्थलको अवस्था कस्तो छ कति थेग्छ ? त्यसमा ध्यान नदिने, बाहिर प्रचार गर्न करोडौं रकम सक्ने। मुलुक राम्रो भएमा स्वतः पर्यटक आउँछन्। भएका कूटनीतिक मिसन उपयोग गर्न सक्नुपर्छ र यहाँ आधार तय गर्ने हो। व्यवस्थित सहरीकरणका लागि सञ्चार, विद्युत् आपूर्ति र अन्य सेवामा पनि विशेष ध्यान दिनुपर्छ। पुरातात्विक महत्त्वका क्षेत्रलाई मर्मतसम्भार गर्ने, सडक सफा राख्ने, हरियाली बढाउने काम भएमा पर्यटक मुलुकले थेग्नै नसक्ने आउँछन्। खोक्रा भ्रमण गरेर राज्यको रकम सकेर मन्त्रीअधिकारी विदेशमा पुगेर भाषण गर्दैमा पर्यटक आउँदैनन्। सडक, ढल, खानेपानी, विद्युत् पोल, दूरसञ्चारको संयोजन अर्को पाटो छ। यस्ता संयोजनका साथै प्राविधिक शिक्षामा पनि जोड दिइएको भए विकासमा गति लिन थप सहज हुने थियो। ढिला भएको छैन, अझै यस्ता पक्षलाई सरकारले ध्यान दिए मुलुक विकासको बाटोमा अघि डोर्याउन आवश्यक छ। विकास कूटनीति विभिन्न १० मुलुकमा काम गरें। लोकतान्त्रिक विकासका लागि संस्थाले नै काम गर्ने हो। कसरी त्यस्ता संस्थालाई सहयोग गर्ने भन्नेमा राष्ट्रसंघ लागिपर्छ। लोकतन्त्रलाई बलियो र भरपर्दो बनाउन निर्वाचनमा पनि कसरी सहयोग गर्ने भन्नेमा लागेका हुन्छन्। निर्वाचन विभिन्न क्षेत्रबाट जितेर आउने हुनाले अनुभवका लागि संसद्मा पनि बहस कसरी गराउनेजस्ता प्रशिक्षण पनि राष्ट्रसंघमार्फत हुने गर्छ। अनि हामी अन्य मुलुकको रकम लिने या नलिनेमा पनि अन्योलमा पर्छौं। बहस गरेका हुन्छन्। यसमा स्पष्ट हुनुपर्छ। आफ्नो मुलुकको प्राथमिकताअनुसार रकम आउँछ भने लिने र काम गर्ने। दाताले आफ्नो कुरा लाद्छ भने त्यसमा पछि नलाग्ने। उनीहरूको पैसा लिँदैमा उनीहरूअनुरूप नै हुनुपर्छ भन्ने छैन। मुलुकमा राजनीतिक स्थायित्व कायम हुँदै गर्दा कूटनीतिक सहकार्य पनि अपरिहार्य रहन्छ। परराष्ट्र मन्त्रालयअन्तर्गतका दूतावास र वाणिज्य दूतावासले सम्बन्धित मुलुकमा भूमिका निर्वाह गर्न सके यसमा समन्वय हुनेछ। विकास कूटनीतिका सन्दर्भमा परराष्ट्र मन्त्रालय र यसअन्तर्गतका नियोगबाट प्रभावकारी काम हुन सकेको पाउँदिनँ। अर्थ मन्त्रालयअन्र्तगत नै वैदेशिक सहयोग रहेकाले कतिपय काम त्यहाँबाट पनि हुनुपर्ने देख्छु। त्यहाँ विकासको पाटोबाट काम हेर्न आवश्यक छ। विकास कूटनीतिमा राष्ट्रिय स्वार्थ के हो, त्यसमा अडिएर अग्रसर हुँदा सबै स्पष्ट हुन्छ। द्विपक्षीय र बहुपक्षीयमा हामी कसरी अघि बढ्ने स्पष्ट हुनुपर्छ। यहाँ रहेका विदेशी कूटनीतिज्ञहरूलाई पनि मन्त्रालयले आफूअन्तर्गत कूटनीतिक तहमा राख्न सक्नुपर्छ। हामीकहाँ लोकतन्त्र छ भन्दैमा सबैलाई खुलारूपमा जथाभावी गर्न प्रोत्साहन गर्नु हुँदैन। विकासका लागि पर्याप्त बहस पनि आवश्यक छन्। नेपालमा विज्ञको अभाव होइन, नेतृत्वको सोचको अभाव हो। बहस हुन जरुरी छ। चुनावी घोषणापत्रअनुरूप कति काम भए त्यस्ता विषयमा अध्ययन गर्नेहरूले औंला उठाउन छोड्नु हुँदैन। सबैले खान पाउन, शिक्षाबाट कोही पनि वञ्चित नहुन, सुशासन कायम गर्न, नागरिकको सुरक्षालगायतमा अडेर दिगो विकासका १७ लक्ष्य प्राप्तिमा सरकारको ध्यान जानुपर्छ। निष्कर्ष हामीकहाँ कुरा हुने तर काम नहुने प्रथा हावी छ। यसलाई परिवर्तन गर्ने सोचमै परिवर्तन आउनुपर्छ। यसतर्फ राजनीतिक नेतृत्वले ध्यान दिन जरुरी छ। कर्मचारीले पनि सोच बदल्नुपर्छ। नागरिकको करबाट आफू नागरिकका लागि काम गरिरहेको छु भन्ने सम्झेर आत्मसमीक्षा गरेर काम गर्नुपर्छ। दल आफैं कर्मचारीको संरक्षणमा होइन, निगरानीमा लाग्नुपर्छ। हाम्रो संसद् नै रबर स्ट्याम्प भएको छ। किनकि त्यहाँ दलको कुरा हावी हुन्छ। आएका सांसदले आफ्नो निर्णय गर्न सक्दैनन्। उनीहरू दलमा छलफल गरेर मात्र निर्णयमा पुग्छन्। तत्कालीन प्रधानन्यायाधीश सुशीला कार्कीलाई महाअभियोग लगाउने प्रक्रियाले यो झन् स्पष्ट देखिएको थियो। अनि मुलुकका संस्थाहरू राजनीतिक भर्तीकेन्द्र भएका छन्, जसका कारण उनीहरूले भूमिका खेल्न सकेका छैनन्। तर, राष्ट्रसंघ त्यस्ता संस्थालाई बलियो र निष्पक्ष बनाउन काम गरिरहेको छ। डुइङ बिजनेस मा केही सुधार भएको छ, तर त्यसले मात्र मुलुकको विकास हुँदैन। मलाई सबैभन्दा अचम्म लागेको तिहारमा सिस्नुपानीको देउसीको व्यंग्य नेताहरूले सबैमाझ बसेर सुनें। हाँसेर बसे। म भएको भए त त्यो सुन्दा कार्पेटमुनि लुटुपुटु गरिसक्थे। कसरी पचाउन सकेको होला ? हो, नेताहरूले मुलुकमा लोकतन्त्रका लागि व्यक्तिगत स्वतन्त्रताको लामो त्याग गरेका छन्। जेलनेल भोगेका छन्। तर त्यो त्यस्तै व्यंग्य पचाउनका लागि होइन। हामीले विकास दिएका छौं, जनता खुसी छन् भन्नका लागि हो। नेपालमा बुद्धि भएका मानिस नभएका होइनन्। तर, दलदलबाट बाहिर निस्केर विज्ञहरू राख्न नसक्दाको परिणाम हो। यहाँ मिडियाले धेरै राम्रो काम गरिरहेको छ, तर कति पढ्छौं हामी त्यही अहम् प्रश्न छ। म फेरि पनि मुगावेको त्यो समय सम्झन्छु। उनलाई एउटा घेराले सक्यो। छेउछाउका मानिसले उनीबाट फाइदा लिएकाले उनलाई उत्साहित बनाउँदै ३८ वर्ष काम गरे। उनको स्वार्थ समूहले उनीपछि श्रीमतीलाई उत्तराधिकारी बनाउन लागे। त्यसबाटै उनको अधोगति सुरु भयो। यहाँ पनि त्यो देखिएको छ। श्रीमती, छोरा र आफन्तलाई ल्याउने गरेका छन्। यो दुःखद् हो। अनि कोटरीको नै कुरा सुन्ने काम भएकाले यसबाट माथि उठ्न आवश्यक छ। कानुनी शासन नै अहिलेको सबैभन्दा महत्त्वपूर्ण पाटो हो, त्यसमा ध्यान दिनुपर्छ। अनि मलाई भन्न मन लाग्छ साँच्चै विकास एकै रातमा हुने त होइन तर त्यसको लक्षण वा लय पक्डेको देख्न पाउनुपर्छ। (भारतका लागि राष्ट्रसंघीय विश्व खाद्य कार्यक्रमका आवासीय प्रतिनिधि तथा निर्देशक पराजुलीसँगको कुराकानीमा आधारित)"
महरा प्रकरण : अकल्पनीय पटाक्षेप,"घटनाको गहिरो छानबिन र फौजदारी कारबाहीबाट आफैंले खनेको खाडलमा जाकिएका श्री एम सरले सफाइ पाउनुहोला ? नेपाल कम्युनिस्ट पार्टी (नेकपा) का अध्यक्ष पुष्पकमल दाहाल प्रचण्ड बहुचर्चित महरा प्रकरणबारे दाङमा पुगेर सार्वजनिक रूपमा बोल्दै पहिलोपटक भन्नुभयो, मैले नारायणकाजी श्रेष्ठ र जोखबहादुर महरालाई बुझ्न पठाउँदा पनि ढाँट्नुभयो। म आफैं जाँदा पनि ढाँट्नुभयो। नेतृत्वलाई नै ढाँटेर गम्भीर गल्ती गर्नुभयो। उहाँको यस कुराले एकसाथ धेरै तथ्य दुनियाँलाई अवगत भएको छ। अध्यक्ष प्रचण्डको तहबाट आएको कथनले यस प्रकरणमा तथ्यका आधारमा सत्यमा पुग्न नै जोड गरेको बुझ्न सकिन्छ। अझ विगतमा महराका सम्पूर्ण उन्नति, प्रगति र व्यक्तित्व विकासमा योगदान गरेका मुख्य नेताले नै यस्तो भन्नुपर्ने, त्यो पनि महरा निर्वाचित भएको दाङमै पुगेर भनेपछि त मामिला निकै गडबडिएको रहेछ भन्ने बुझ्नु अनिवार्य भएको छ ! नैतिक गल्ती मात्रै कि फौजदारी अपराध ? खासमा फौजदारी अपराध कानुनअन्तर्गत अदालतले पुर्पक्षका लागि सदरखोर डिल्लीबजार चलान गरिसकेको एक अभियुक्त व्यक्तिका विषयमा उहाँको नैतिक गल्ती मात्र थियो कि यो फौजदारी अपराध नै हो ? सार्वजनिक बहसको ज्वलन्त प्रश्न सिर्जना भएको छ। दाङमा पत्रकारहरूका माझमा अध्यक्ष प्रचण्डले नैतिक गल्तीका रूपमा महराको यस विश्वव्यापी बदनामी लाई अति सामान्यीकरण गरेर प्रस्तुत गर्नुभयो, जो उहाँको निकै विवादित कथन नै बनेको छ। कानुनको सामान्य विद्यार्थी भएका नाताले म तर्क गर्न मनासिब ठान्दछु कि यो नैतिक गल्ती मात्रै होइन र त्यसो भन्न वा मान्न किमार्थ पनि सकिन्न। मुलुकको प्रचलित संविधान, कानुन, अभ्यास र नजिरहरूले यसलाई नैतिक गल्ती मात्रै भन्दैनन्। हाम्रो नेतृत्वको बुझाइ, विवेक, प्रस्तुति र व्याख्या पनि संविधान तथा कानुनबमोजिम नै हुनुपर्छ भनेर जनसमुदायले अपेक्षा गरेको अवस्थामा यो भिन्न कथन आयो र तरंग नै पैदा भयो। फौजदारी अपराध कानुनबमोजिम मुद्दा चलिरहेको विषय नैतिक गल्ती मात्रै हुने हो भने अपराधचाहिँ के हो र कस्तो हुन्छ ? अनुसन्धानका क्रममा डीएनए र रगत परीक्षण गर्न नदिने र दिन नमान्ने, मेसिनमा बयान दिन अस्वीकार गर्ने र नेतृत्वले आफ्नो बचाउ नगरेको भन्दै विपक्षी पार्टीका नेतासँग अस्पतालमा भेट गरी रुवावासी गर्ने ! यस खालको तौरतरिका र व्यवहार त झन् अभियुक्तका रूपमा न्यूनतम कानुनीरूपमा पूरा गर्नुपर्ने दायित्वप्रतिको जिम्मेवारी र जवाफदेहीसँग समेत मिल्दै मिलेन। ढाँटेर त कुनै उन्मुक्ति मिल्दैन ! महराको यो प्रकरण सार्वजनिक भएपछि आफ्नो पार्टी नेतृत्वलाई ढाँट्ने, संसद्लाई ढाँट्ने, मतदातालाई ढाँट्ने, प्रहरीलाई ढाँट्ने, सरकारी वकिललाई ढाँट्ने, निकटस्थहरूलाई ढाँट्ने, इजलासलाई ढाँट्ने र दुनियाँलाई ढाँट्ने रबैयाको परिप्रेक्ष्यमा अझ षड्यन्त्र भएको भनी बेलुनमा हावा भरेर आकाशमा उडाउन खोज्दै कृत्रिम ढंगले अमेरिका, भारत वा अरूलाई दोष थोपरेर सफाइ र उन्मुक्ति पाउन सम्भव हुँदैन। आफ्नो थैलाको मुख राम्ररी बाँधेर राख्न सके छिमेकी वा अरूतिर चोरीको दोष लगाउने कुनै समस्या नै आइलाग्दैन। कमसेकम यति कुरा त बुझ्न सक्नुपथ्र्यो ! जबकि रोशनीले उमा रेग्मीसँगै अरू रोल्पा घरठेगानावाला र नेकपाका अरू महिला नेत्रीहरूलाई एकैसाथ सन्देश प्रवाह गरेको विषयमा कोही पनि महिला महोदयले पार्टीलाई जानकारी नगराई किन ढाँट्न र घटनाको ढाकछोप गर्न खोज्नुभयो होला ? यो अझ आश्चर्यजनक रबैया भएको छ। बूढापाकाहरूले यत्तिकै त भनेका होइनन् बहिदार बन्न त सजिलो छ, तर बही बुझाउन धेरै गाह्रो हुन्छ ! आगे अदालतले गर्ने अन्तिम फैसला त गर्ला नै, जो बाँकी छ। किनभने यो कुनै पूर्ववर्ती समूहगत भावना वा दाउपेच र षड्यन्त्रको विषय अथवा कसैको कसैप्रतिको आग्रह, पूर्वाग्रह र रिसरागको कारणले सिर्जित विषय होइन र हुन सक्दैन। जुनखाले अफवाह फैलाउन खोजिएको छ, त्यो अनुचित र भत्र्सनायोग्य रहेको छ। यस्ता अपराधका मुद्दामामिलाका फैसला कथित पीडितजन, तिनका परिवारजन, घनिष्ट साथी, आसेपासे वा निकटका पानी अनलाइन वा समर्थकहरूले गरेर हुने त झनै होइन, कानुनी अख्तियारीप्राप्त निकाय र अदालतले नै न्यायोचित फैसला गर्ने हो। न्याय अभियुक्तको चाहनाअनुरूप नै हुनुपर्छ भन्ने हुँदैन। सम्मानित पदहरूले पर्खिरहेका थिए निवर्तमान सभामुख कृष्णबहादुर महरा नेपाल कम्युनिस्ट पार्टी (नेकपा) लाई झण्डै दुईतिहाइ बहुमतप्राप्त संसद्मा सभामुखमा पदासीन देशको चौथो बरियतावाला सम्माननीय रहेको अवस्था थियो। उहाँलाई प्रधानमन्त्री, उपराष्ट्रपति र राष्ट्रपति तीन पदले पर्खिरहेका मानिन्थ्यो। रोल्पाली हुनुको विरासतले उहाँ छिटोछिटो उकालो चढेर पूर्ववर्ती माओवादी केन्द्रमा सबैभन्दा धेरै अवसर पाउन सफल हुनुभयो र नेकपाले सभामुख नै बनायो। उपराष्ट्रपति नन्दबहादुर पुन, अध्यक्ष पुष्पकमल दाहाल प्रचण्ड र डा बाबुराम भट्टराईपछि उहाँले विद्रोही पक्षबाट वार्ता टोलीको नेतृत्व गर्ने, वरिष्ठ हैसियतवाला राजकीय जिम्मेवारी सम्हाल्ने र पार्टीको महासचिवसमेत बन्ने अवसर पाउनुभयो। रक्सी बोकेर रोशनीका कोठामा पुगेबापत दसैं र तिहार मान्नसमेत नपाई पक्राउ परेर पुर्पक्षका लागि हिरासतमा बस्नुको कठोर नियति पूर्वसभामुख महराले भोग्नुपर्यो। कहिलेकाहीं मान्छेले टिप्पणी गरेको सुनिन्थ्यो उहाँ नेतृत्व क्षमता र सफल भूमिकाभन्दा धेरै माथि पुग्नुभयो ! कतिबेला दूध उम्लिएर अगेनोमा पोखिएजस्तो हालत हुने हो। कतिपयले त्यसो भनेको सुन्दा व्यक्तिगत पूर्वाग्रहको तीतो यसरी ओकलेका होलान् भन्न सकिनेजस्तै लाग्थ्यो। विनम्र, शालीन र भद्र महरा माओवादी आन्दोलनले विकास गरेको एकजना देखाउनलायक पात्र अवश्य मानिनुहुन्थ्यो। म उहाँको व्यक्तिगत रूपमा ठूलो प्रशंसक नै थिएँ। कहिलेकाहीं लाग्थ्यो रोल्पा, रुकुमले माओवादी जनयुद्धमा चुकाएको बलिदानको मूल्यमा उहाँ अध्यक्ष प्रचण्डपछि कुनै दिन प्रधानमन्त्रीको सहज दाबेदार पनि बन्न सक्नुहुन्छ होला। तर उहाँको मूलतः २०५२ पछि रकेट उडानको गतिमा उकालो लागेको व्यक्तित्व छंगाछुर भीरबाट खुर्मुरिएर त्रिशूलीमा दुर्घटनामा पुगेजस्तै पो हुन पुग्यो एकदुई घण्टामै ! उहाँ किन यस्तो हुनुभयो ? असोज १२ गतेयता उहाँप्रति प्रकट तीव्र रोषको कारण केवल रोशनी मात्र अवश्य होइनन्। रोशनी बाह्य प्रमुख कारक हुन् नै। उनले बोलेका कुरा बदलून् वा नबदलून्, त्यसको कुनै अर्थ फौजदारी न्याय सम्पादन क्रममा अब हुँदैन। यस प्रकरणमा सम्माननीय महराको असामयिक पतन ठूलो क्षति र क्षोभको विषय बन्न पुग्यो। यो प्रकरणमा उहाँको नाम जोडिएर सार्वजनिक भएको क्षणदेखि नै म स्तब्ध भएको छु। धेरैलाई जस्तो मलाई पनि यो कुरा पत्याउनै गाह्रो परेको छ। उहाँले सभामुख पदबाट राजीनामा दिँदा प्रयोग गरेको भाषा र काइते शैली तथा सांसद पदबाट राजीनामा दिन पार्टी सचिवालयले निर्देशन दिइसकेको स्थितिमा पनि गरिरहेको अवज्ञा, अटेरी र ढिट प्रदर्शन किमार्थ मान्य छैन। र, यो मान्य हुन सक्दैन। शंकर पोखरेलजस्ता उदीयमान नेतृत्वलाई तल प्रदेशमा सीमित गरेर वाम गठबन्धनका तर्फबाट हालको नेकपाले नै उहाँलाई दाङबाट निर्वाचित गरेको तथ्य घामजत्तिकै छर्लंग छ। उहाँले सभामुख निर्वाचित हुँदा प्राविधिक रूपमा पार्टी सदस्यता त्यागेको त्यान्द्रो समाएर आफू नेकपामा नरहेको बहानाबाजी बनाएर सांसद पदबाट राजीनामा नदिनुले उहाँकै हैसियत स्पष्ट गरेको छ। नेकपाले यसै बहाना र निर्देशनको अवज्ञालाई आधार बनाई उहाँ दल त्याग गरेर अलग भएको भनी संसद् सचिवालयलाई सूचना दियो भने उहाँको यस बहानाको हालत के हुन्छ ? कम्तीमा यति त हेक्का राख्न सक्नुपथ्र्यो। सबभन्दा टिठलाग्दो कुरा त महराको यस पतनसँगै सती जान तम्सिनेहरूको संविधान, कानुन र सामाजिक मर्यादाविपरीतको क्रियाकलाप बनेको छ। महराले आफैं यो खाडल खनेको तिनीहरूले किन बुझिरहेका छैनन् ? जबकि तथ्य, प्रमाण र वारदातले महराको पक्षपोषण गर्ने कुनै ठाउँ बाँकी छैन। नेकपाको सचिवालयले त्यस्तो ठाउँ हुँदाहुँदै उहाँलाई सभामुख र सांसद दुवै पदबाट राजीनामा दिन निर्देशन किन गर्नुपथ्र्यो होला र ? घटनाको गहिरो छानबिन र फौजदारी कारबाहीबाट उहाँले सफाइ पाउनुहोला ? त्यस्तो सम्भावना देखिँदैन। उहाँको यो नियति कसैको कारणले होइन, उहाँको आफ्नै आचरण र क्रियाकलापको परिणामले नै निम्त्याएको हो। अर्थात् कसले हो मंगले आफ्नै ढंगले भनेजस्तो भएको छ ! यो कुनै राजनीतिक मतान्तरको विषय भए पो पक्षविपक्ष र न्यायअन्याय भनिकन तर्कबहस गर्न सकिन्थ्यो ! यो त फौजदारी अपराध हो। अपराधको प्रतिरक्षा, ढाकछोप र पैरवी गर्न सभ्य मानिसलाई सुहाउँदैन ! त्यसैले, अरूतिर जबर्जस्ती औंला तेस्र्याएर त झनै उन्मुक्ति पाउन सम्भव छैन। किनभने, हरेकले आआफ्नै अपराध, गल्ती वा कर्म र योग्यताको परिणाम भोग्नु अनिवार्य हुन्छ। सांसद पदको विजोग रेशम चौधरी, हरिनारायण रौनियार, कृष्णबहादुर महरा, मोहम्मद अफ्ताव आलम, प्रमोद साह! फौजदारी अपराधमा संसद् रित्तिँदै? शाहीकालीन मन्त्री रूपज्योतिसमेत पक्राउ परिसकेको उदाहरण रोचक छ। अर्थात् गल्ती गर्नेहरूको यो हालत हुनु अनिवार्य छ, ढिलो वा चाँडो मात्रै हो। खासमा यो कानुनी राजको दृढतापूर्वक अभ्यास हुन पुगेको छ। फौजदारी वा भ्रष्टाचारजन्य अपराधका जुनसुकै घटना प्रकरणमा मुछिएका व्यक्तिहरूले आफ्नो प्रतिरक्षा आफैंले गर्नुपर्छ, पार्टी वा संसदीय दलले गर्ने होइन। फौजदारी अभियोग बलात्कार प्रयास को मुद्दा लागेपछि दाङ २ बाट निर्वाचित संघीय प्रतिनिधिसभा सदस्य कृष्णबहादुर महराको सदस्यता निलम्बनकै तहमा स्थगन भएको संसद् सचिवालयले सूचना गरिसकेको छ। उहाँले मुद्दाको अन्तिम फैसला भएर सफाइ पाएको स्थितिमा बाहेक सांसदको हैसियतमा प्रस्तुत हुन र पारि श्रकिक वा सुविधा उपयोग गर्न पाउनुहुने छैन। सभामुखको सरकारी निवास बालुवाटारबाट पक्राउ परी सिंहदरबार प्रहरीपरिसरमा हिरासतमा राखिँदा बलात्कार प्रयास का अभियुक्त महराको बिरामी स्थितिको निकै चर्चा भयो र त्यसो भए अस्पताल भर्ना गरी आफ्नो बन्दीप्रति राज्यले मानवीय व्यवहार गर्नैपर्छ। हिरासतमा अक्सिजन दिएको त सभ्य व्यवहार भएन भनेर हामीले सार्वजनिक रूपमै दबाब दिएको परिणामस्वरूप अनुसन्धान अवधिभर उहाँ नर्भिक अस्पतालमा रहेर उपचार गर्न पाएको तथ्य सबैमा विदितै छ। खासमा एक बिरामी र डिप्रेस्ड महिलाद्वारा पदच्युत पारेर जिउँदै मरेतुल्य वा आत्महत्या गर्नेजस्तो अवस्था बनाइएका रोल्पाली कृष्ण (!? ) कृष्णलीलाको आरोपले मात्र निम्त्याएको यो एक अकल्पनीय परिणाम सावित हुन पुग्यो। सभामुख निवासबाट सीधै अभियुक्तका रूपमा सिंहदरबार प्रहरी वृत्तसम्म जानुपरेको यो घटना कानुनी राजको दुनियाँसामु प्रस्तुत एक सटिक दृष्टान्त भयो। सानालाई ऐन र ठूलालाई चैन भयो भनी कोकोहोलो मच्चाई नथाक्नेहरू यसबाट नाजवाफ हुन पुगे। सम्माननीय नै कानुनी कठघरामा परेपछि आसेपासेका सबै बचाउ प्रयास अर्थहीनजस्तै भएको स्पष्ट छ। महराका छोराहरूले पहिले युद्ध मा खिचेका पुराना तस्बिर सामाजिक सञ्जालमा पोस्ट् गरी सिर्जना गर्न खोजेको आतंकसमेत तत्क्षणमै निर्वस्त्र र प्रयोजनहीन भयो। कानुनी उपचारमा सफाइ पाए निर्दोष, अन्यथा अभियुक्तबाट अपराधी हुने साँघुरो विकल्पबाहेक उहाँसँग अरू केही बाँकी थिएन। यसबाट कानुनतः संघीय लोकतान्त्रिक गणतन्त्र नेपालमा सभामुखलाई समेत उन्मुक्ति नहुँदो रहेछ भन्ने पुष्टि भयो। रक्सी बोकेर रोशनीका कोठामा पुगेबापत दसैं र तिहार मान्नसमेत नपाई पक्राउ परेर पुर्पक्षका लागि हिरासतमा बस्नुको कठोर नियति उहाँले भोग्नुपर्यो। हिजो पारस शाहले रक्सी धोकेर चलाएको गाडीले सम्साँझै प्रिय गायक प्रवीण गुरुङको ज्यान लिएको घटनालाई राजतन्त्रमा कसरी लुकाइएको थियो ? राजा वीरेन्द्रसामु शाहज्यादा पारसमाथि कारबाही गर्न प्रस्तुत लाखौं हस्ताक्षरको के हविगत भएको धियो ? अझ २०५९ असोज १८ पछि दसैंको टीकाको दिन रोजेर उनै अभियुक्तलाई युवराजाधिराज घोषणा गरिएको होइन र ? हत्यारालाई राजगद्दीको उत्तराधिकारी अर्थात् भविष्यमा राष्ट्रप्रमुख बनाउन त्यस ढंगको निर्लज्ज घोषणा गरिएजस्तै अनेकन् उल्टो मतीका त्यस्ता जनविरोधी निर्णयकै कारण २४० वर्ष लामो शाहवंशीय राजतन्त्रको जरा नै नेपाली जनताले उखेलेर फ्यालिदिएका होइनन् र ? त्यसखाले परिणामको पाठ आजको नेतृत्वले समयमै सिक्न आवश्यक छ। यहाँ किन्तु वा परन्तुको कुनै कुरा हुन सक्दैन। सामन्ती राजतन्त्र र गणतन्त्रबीच कानुनी राजको अभ्यासमा कति ठूलो अन्तर हुँदो रहेछ ? विगतको शाही राजको प्रेतका रूपमा छट्पटाइरहेकाहरूले पनि यति त व्यवहारमै हेर्न र बुझ्न सक्छन् होला ! निष्कर्षमा भन्नुपर्दा घटना प्रकरणलगत्तै स्वयं महराका पूर्वसहकर्मी डा बाबुराम भट्टराईको मार्मिक चिठी यहाँनेर स्मरणीय लागेको छ। उहाँले महरालाई घटनालाई ढाकछोप गरेर वा ढाँटेर होइन, सार्वजनिक रूपमा श्वेतपत्र जारी गरेर पश्चात्ताप, आत्मालोचना र माफी माग्ने हिसाबले प्रस्तुत हुन सुझाव दिनुभएको थियो। तर पार्टी छाडेको व्यक्ति भनेर होला, महरा डा भट्टराईको सुझावभन्दा ठीक उल्टो मति र गतिका साथ अघि बढ्दै यहाँसम्म आइपुगेको स्थिति देख्न सकिन्छ। यो गलत बाटो हो, यसरी उन्मुक्ति होइन, अँध्यारो सुरुङमा फेरि उज्यालोमा कहिल्यै नफर्किने गरी फस्नु अनिवार्य छ। तसर्थ खुला, खुलस्त, आत्मालोचक र सार्वजनिक रूपमा क्षमायाचनाकर्ता हुनु सबभन्दा उचित तरिका हो। बिल क्लिन्टनले मोनिका लेवेन्स्की प्रकरणमा अमेरिकी जनतासमक्ष क्षमायाचना गरेरै माफी पाउन सकेका थिए। गल्ती र अपराध स्विकारे पनि पूर्ववत् हैसियतमा पुनः फर्कने वा स्थापित हुने त होइन, तर जनता र मतदाताले क्रमशः माफी दिने अवस्था भने सिर्जना हुँदै जान सक्छ। यसको हेक्का अरूले होइन, श्री एम सरले नै राख्न सक्नुपर्छ। थापा नेकपाका केन्द्रीय सदस्य एवं प्रचार तथा प्रकाशन विभाग उपप्रमुख हुन्।"
सामा चकेवा : मिथिलाञ्चलको लोकोत्सव,"मैथिली संस्कृति संसारभर सुपरिचित छ। यस संस्कृतिमा दाजुभाइ र दिदीबहिनीका बीचको स्नेहिल सम्बन्ध अभिव्यक्त गर्ने तीनवटा लोकोत्सव प्रत्येक साल उत्साह एवं उमंगसहित मनाइन्छ। यस सम्बन्धलाई उजागर गर्ने पर्व हो रक्षा बन्धन। त्यसपछि भैयादूज, भ्रतृद्वितीया, भर दूतीया अथवा भाइटीकाजस्तै महिमाशाली परम्परा बोकेको छ, जुन हामीले भर्खरै सम्पन्न गरेका छौं। सामा चकेवा पर्व कार्तिक शुक्लपक्षको द्वितीयादेखि पूर्णिमासम्म मनाइन्छ। यस पर्वले लोकोत्सवको मान्यता प्राप्त गरिसकेको छ। यो पर्व पनि महिला प्रधान पर्वका रूपमा मनाइन्छ अर्थात् यसमा महिलाको सहभागिता महत्त्वपूर्ण रहन्छ। यो पर्व गीत र संगीतले परिपूर्ण रूपमा मनाइन्छ। यस पर्वभर मिथिलाञ्चलका गाउँगोरेटोमा सामा चकेवाको सुमधुर स्वर सुनिन्छ। गाउँको परिवेश नै संगीतमय बन्न जान्छ। लोकोत्सवमा किशोरीदेखि वृद्धाको सहभागिता सराहनीय रहन्छ। दिदीबहिनीहरू आआफ्ना दाइभाइबीचको स्वकीय एवं स्नेहिल तथा प्रगाढ एवं प्रेमिल सम्बन्धलाई अभिव्यक्त गरेर आत्मसन्तोषको अनुभूति गर्छन्। शारदीय ऋतुमा मनाइने यस पर्वको आफ्नै मौलिकता छ। आकाशमा अनगिन्ती तारा टिमटिमाइरहन्छन् र धरतीमा धानका हरिया बालाले धर्ती शस्यश्यामल देखिन्छ। प्रकृति स्वयं नयाँ परिधानमा परिवेष्ठित भएको प्रतीत हुन्छ। यस पर्वमा गाइने केही प्रसिद्ध लोकगीतहरू छन्, जुन मैथिल महिलाको मगमगाउँदो मुखबाट जुनेली रातभर मुखारित भइराखेका हुन्छन्। डालोमा मिट्टीका विभिन्न मूर्तिहरू सजाएर गाउँका केटी कुनै खुला मैदानमा यो पर्व मनाउन जाँदा बाटोभरि गीतको स्वरलहरी प्रतिध्वनित भइरहेको हुन्छ। पलपल कुनै न कुनै गीत गाउँदै किशोरीहरू नभनाभिराम नृत्य गर्छन् र अनौठो र आकर्षक परिवेश सिर्जना गर्छन्। जुनेली रात आफैंमा चन्दन चर्चित रातका रूपमा प्रसिद्ध छ। त्यसमा सामा चकेवाको आकर्षक दृश्यपरिदृश्य र संगीतमय गीतले चार चाँद जडिदिएजस्तो आभाषित हुन्छ। यो पर्व पूर्ण प्राकृतिक परिवेशमा मनाउने गरिन्छ। यसमा गाउँका किशोरीहरूद्वारा गाइने गीतहरूले अर्कै आनन्द र आकर्षण पैदा गरिदिन्छन् डाला ल बहार भेली, बहिनो से फलानो बहिनो (यसमा बहिनीहरूको नामोल्लेख गरी गाइन्छ) फलाँ भैया लेल डाला छीनि, सुनु राम सजनी मचिया बैसल तोहे बाबा हो बरहिता तोरो पुत लेल डाला छीनि। कथी केर तोहेर डलवा हे बेटी कथी लागल चारू खूँट, सुन राम सजनी सोने के हमर डलबा हो बाबा चम्पा चमेली चारू खूँट, सुनु रामसजनी। सामाको विधिविधान पहिला आँगनमा सम्पन्न गरिन्छ। पहिला गोसाउनिक (कूल देवता) घरमा भगवतीको गीत गाउँदै सामालाई नवान्नजस्तो चिउरा, दही, गुड भोजन गराइन्छ। त्यसपछि पानी पिलाउने परम्परा छ र अन्त्यमा पान, सुपारी ख्वाइन्छ, जुन मैथिली संस्कृतिको अभिन्न अंग हो। सामा चकेवालाई हातमा लिएर घरघरमा धनधान्यले भरियोस् भन्ने कामना गरिन्छ। आँगनमा सबै भाइहरूको नामोल्लेख गरी सुमधुर गीत गाइने चलन छ। डालोमा सरस्र्युको तेलले बत्ती बालिन्छ। सबै सखी सहेली परस्पर गीत गाउँदै सामा चकेवा खेल्नका लागि गाउँको खुला मैदानमा जम्मा हुन्छन्। यो पर्व विनाभेदभाव सबै जातजातिका किशोरी पारस्परिक प्रेमपूर्ण वातावरणमा मनाउने परम्परा छ। यस अर्थ र सन्दर्भमा यो पर्व पूर्ण प्रजातान्त्रिक भावनाले परिपूर्ण छ। पौराणिक आख्यानअनुसार श्रीकृष्णकी सुपुत्री सामाको विवाह चक्रवाकसँग भएको थियो। चक्रवाक शब्द नै अपभ्रंश भएर चकेवा हुन गएको हो। यस युगल जोडीको नामबाट यस लोकोत्सवको नाम सामा चकेवा हुन गएको छ। सामाको भाइको नाम थियो साम्ब र यिनीहरूको सेवकको नाम थियो डेहुली (चुगला)। एक दिन साम्ब कामविशेषले बाहिर गएको मौका छोपी उसका सहायक डिहुलीले सामा प्रत्येक दिन वृन्दावनमा गएर ऋषिमुनीहरूसँग मोजमज्जा गर्नमा संलग्न हुन्थिन् भनेर श्रीकृष्णसँग कुरा लगाइदिए। श्रीकृष्ण क्रोधित भएर सामालाई चरा हुने श्राप दिएपछि तिनीहरू पनि चरा भएर विचरण गर्नका लागि बाध्य भए। जब सामाका पति चक्रवाक अर्थात् चकेवालाई यो कुरो थाहा भयो उनी पनि आफ्नी पत्नीको विरहवियोगमा विदग्ध हुँदै वनमा विचरण गर्न थाले र उसलाई श्रीकृष्णप्रति क्रोध भयो तर उसले केही गर्न सकेनन्। स्वेच्छाले सामाका साथमा चक्रवाक दुवै चरा भएर जीवन बिताउन थाले। साम्ब जब फर्केर आए, उनले यो कुरा थाहा पाए। उनी धेरै मर्माहत भए। आफ्नी प्यारी बहिनीलाई श्रापमुक्त गर्नका लागि उनले घोर तपस्या गरेर श्रीकृष्णलाई खुसी तुल्याए। यसबाट श्रीकृष्णको क्रोध पनि साम्य भयो। उनले प्रसन्न भएर सामा चकेवा र ऋषिमुनीहरू सबैलाई श्रापमुक्त गरिदिए। तत्पश्चात् यिनीहरू पुनः स्वतन्त्र भएर विचरण गर्न थाले। अब यिनीहरू श्रीकृष्णको वरदान प्राप्त गरेपछि सामा चकेवा आफ्नो दाम्पत्य जीवन सुखीपूर्वक बिताउन थाले। सामा आफ्नो भाइ साम्बप्रति धेरै अनुगृहित भइन् र भनिन् मेरो भाइ साम्बले नै हामीलाई मुक्त गराएर एउटा स्मरणीय काम गरेकाले श्रद्धवनत भइन्। उनले भनिन् यस धरतीमा श्रद्धपूर्वक जजसले माटोका सामा चकेवाको मूर्ति बनाएर गाउँगाउँमा घुमाउँदै लोकगीत गाउँछ, उसका दाइभाइ दीर्घायु एवं चिरायु भएर सुखपूर्वक जीवन व्यतीत गर्छन्। त्यसयता सामा चकेवाको लोकोत्सव सिंगो मिथिलाञ्चलमा लोकप्रिय हुन गयो। दाजुभाइ र दिदीबहिनीबीच स्नेहिल सम्बन्ध अभिव्यक्त गर्ने सामा चकेवा लोकोत्सव पर्वलाई जोगाएर राख्ने दायित्व युवाहरूका काँधमा आएको छ। यस लोकोत्सवको प्रारम्भ सामा बनाउने माटोको छनोट र स्पर्श गरेर अनुष्ठान भ्रतृ द्वितीयाको शुभमुहूर्तमा नै गर्ने गर्छन् तर व्यावहारिकरूपमा यसको प्रारम्भ छठको अर्वाअर्वाइनको दिनदेखि सामाचकेवाको माटाको मूर्ति (जुन सामा चकेवाको प्रतीकका रूपमा पुजित हुन्छ)। यसमा सतभैया (सप्तऋषि) को प्रतीकका रूपमा सम्मानित हुन्छ र बहिनी (दुईचारवटा विपरीत दिशामा मुख भएको जुन साम्ब र सामाको प्रतीक हुन्छ आदिको मृण्मय मूर्ति बनाइन्छ तर चुगलाको मूर्ति माटोबाट नबनाएर सिक्की भने मिथिलाञ्चलमा सहजरूपमा प्राप्त खरको जरातिर माटोले पूरै छोपेर बनाइएको झाडजस्तै (वृन्दावनको प्रतीक), यसको दुवैतिर लामोलामो जुँगा भएको जुट (सनपाट) बाट माटोको मानवाकृति भएको चुगला (कुरा लगाउने डिहुली सहायकको प्रतीक बनाइन्छ) माटोको छोप्ने हुने पोती (भकारी) जसमा सामा चकेवाको खानका लागि चिउरा र गूद राखिन्छ। यी सबै मूर्तिहरू बनाएर त्यसलाई चामलको पिठाको झोलले पछि विभिन्न रङमा रंगाएर यसलाई सिँगारिन्छ। यी सबै मूर्तिलाई कोठी (माटोको सानो भकारी) माथि राखिन्छ। साँझ परेपछि प्रत्येक घरका किशोरीहरू एउटा बाँसको नयाँ निर्मित दौरामा (टोकरी) टुकी बालेर एउटै झुण्डमा गीत गाउँदै आआफ्ना घरबाट निस्केर पूर्वनिर्धारित ठाउँमा एकत्रित भएर सामा चकेवाको लोकोत्सव संगीतमय र नृत्यमय वातावरणमा मनाउँछन्। सामा चकेवाको सन्देश दिदीबहिनी र दाजुभाइको स्नेहिल सम्बन्ध अझ सबल हुँदै जाओस् भन्ने हो। यसको अर्को महत्त्वपूर्ण पक्ष के छ भने माटोको कलालाई मरणासन्न अवस्थामा नपुर्याई यसलाई पुनर्जिवित गर्नु। मिथिलाञ्चलका कुम्हार जातिले यस कलालाई आफ्नो जीविकाको साधन बनाउँदै आएका थिए। तर कुनै प्रोत्साहन नपाएर यिनीहरू पनि यसप्रति विमुख हुँदै गएका छन्। यसकारण यस लोकोत्सवलाई संरक्षित एवं सुरक्षित गर्ने दायित्व नयाँ पुस्ताको काँधमा आएको छ।"
बंगलादेशमाथि भारतको नाटकीय जितमा दीपक चहरका ५ रेकर्ड,नागपुर : भारत भ्रमणमा रहेका बंगलादेश क्रिकेट टोली र भारतबीच आइतबार भएको खेलमा रोमाञ्चक पुनरागमन गर्दै भारतले ३० रनको जित निकाल्यो। जितसँगै ३ खेलको सिरिज २१ ले आफ्नो पक्षमा पार्यो। भारतको जितमा फास्ट बलर दीपक चहर नायक बने। टस जितेर बंगलादेशले फिल्डिङ रोजेको थियो। त्यसपछि पहिलो ब्याटिङ गरेको भारतले निर्धारित २० ओभर ५ विकेट गुमाउँदै १७४ रन बनाएको थियो। जवाफमा १७५ रनको विजय लक्ष्य पछ्याएको बंगलादेशले कमजोर सुरुवात गरेको थियो। तेस्रो ओभरको चौथो र पाचौं बलमा लगातर २ विकेट गुमाउँदा बंगलादेशको स्कोर १२ रन मात्रै थियो। त्यसपछि ओपनर मोहम नैम र चौथो नम्बरमा ब्याटिङमा आएका मोहमद मिथुनले उत्कृष्ट साझेदारी गरी। १२५ ओभरमा ११० रनको अवस्थामा पुर्याएका थिए। जितका लागि ४३ बलमा ६५ रन चाहिएको थियो ८ विकेट हातमा थियो। १३औं ओभरको अन्तिम बलमा दिपक चरहको बलमा मोहमद मिथुन क्याच आउट भएपछि सहज विततर्फ लम्किएको बंगलादेशको इनिङमा ब्रेक लाग्यो। त्यसपछि थप ३४ रन बनाउँदा बंगलादेशले बाँकी ८ विकेट गुमायो। १९२ ओभरमा १४४ रन बनाउँदा अलआउट भई नतिजा भारतलाई सुम्पियो। व्यक्तिगत तेस्रो विकेटकारुपमा मिथुनको विकेट लिएका चरहले थप तीन विकेट लिए। चरहपछि शिवम दुवेले भारतका लागि ३ विकेट लिए। ब्याटिमा बंगलादेशका लागि ओपनर मोहम्मद नाइमले सर्वाधिक ८१ रन जोडे। उनले ४८ बलमा २ छक्का र १० चौका हिर्काए। त्यस्तै मोहम्मद मिथुनले २७ रन जोडे भने अन्य कुनै पनि ब्याट्स्म्यानले दोहोरो अंकको योगफल जोड्न सकेनन्। यसअघि ब्याटिङ गरेको भारतका लागि श्रेयस अयर र लोकेश राहुलले अर्धशतक बनाए। अयरले ५ छक्का र ३ चौकाको मद्दतमा ६२ रन जोेडे भने राहुलले ५२ रन हिर्काए। बंगलादेशका सौम्य सरकार र सफिउल इस्लामले २२ विकेट लिए। त्यस्तै अल अमिन हसैनले १ विकेट लिए। भारतलाई उत्कृष्ट पुनरागमन गराई जित दिलाउने क्रममा चरहले थुप्रै रेकर्ड बनाए। २७ वर्षीय दिपकले ३२ ओभर बलिङ जम्मा ७ रन खर्चेर ६ विकेट लिए। दीपक चहरका रेकर्ड १उनको बलिङ टी२० अन्तर्राष्ट्रिय प्रतियोगितामा सबैभन्दा उत्कृष्ट(३२ ओभर ७ रन ६ विकेट) बन्यो। यसअघि यो रेकर्ड(४ ओभर ८ रन ६ विकेट) श्रीलंकाका अजंथा मेन्डिसको नाममा थियो। २ टी२० अन्तर्राष्ट्रिय क्रिकेटमा ह्याट्रिक गर्ने पहिलो भारतीय बलर बने। ३टी२० अन्तर्राष्ट्रिय क्रिकेटमा एक इनिङमा ६ विकेट लिने पहिलो फस्ट बलर बन्न सफल भए। यसअघि श्रीलंकाका अजंथा मेन्डिसले दुई पटक ६ र भारतकै युजवेन्द्र चहलले एक पटक एक इनिङमा ६ किवेट लिएका छन्। उनीहरु दुवै स्पीनर हुन्। ४चरहले बंगलादेशविरुद्ध टी२०मा उत्कृष्ट बलिङको रेकर्ड बनाए। यसअघि वेस्ट इन्डिज टोलीका किमो पउलले बंगलादेशविरुद्ध उत्कृष्ट बलिङको रेकर्ड (४ओभर १५ रन ५ विकेट) बनाएका थिए। ५बंगलादेशविरुद्धको ३ टी२० सिरिजमा ८ विकेट लिएका उनी म्यान अफ दी सिरिज भए। बंगलादेशविरुद्ध टी२० सिरिजमा यो उपाधि पाउने चहर पहिलो भारतीय क्रिकेटर बने।
किर्गिस्तानविरुद्ध नेपाल ३० को साेझो सेटमा विजयी,ढाका : बंगलादेशमा जारी बंगमाता एसियन सेन्ट्रल जोन सिनियर महिला भलिबल च्याम्पियनसिपमा नेपालले किर्गिस्तानलाई ३० को सोझो सेटमा पराजित गरेको छ । सोमबार ढाकास्थित शहीद सुह्रवर्दी इन्डोर रंगशालामा भएको आफ्नो दोस्रो खेलमा नेपालले किर्गिस्तानमाथि ३० को सहज जित निकालेको हो । तुलनात्मक रूपमा बलियो नेपाली टिमले खेलमा दबाब राखेको थियो । पहिलो सेट २५१५ ले सहज रूपमा आफ्नो पक्षमा पारेको नेपालले दोस्रो र तेस्रो सेटमा भने केही संघर्ष गर्नु पयो । पछिल्ला दुई सेटमा सुधारिएको खेल खेलेको किर्गिस्तानमाथि दोस्रो सेटमा नेपाल २५१९ ले विजयी भयो । त्यस्तै तेस्रो सेट २५२० ले आफ्नो पक्षमा पायो । यसैगरी सोमबारै भएको अर्को खेलमा अफगानिस्तान माल्दिभ्ससँग पराजित भएको छ । तुलनात्मक रूपमा कमजोर अफगानिस्तान ३० सेटले पराजित भएको हो । आइतबार भएको खेलमा अफगानिस्तानलाई नेपालले ३० को सोझो सेटमा हराएको थियो । नेपालले अब मंगलबार आयोजक बंगलादेश र बुधबार माल्दिभ्ससँग खेल्नेछ ।
