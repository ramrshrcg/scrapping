शीर्षक,विवरण
साँढेको जुधाइमा बाच्छाको मिचाइ,"हामी न भारत न त चीनलाई चिढ्याउन सक्छौं, हरेक क्षेत्रमा दुवै छिमेकीको सहयोग र सद्भाव हाम्रा लागि आवश्यक छ। अमेरिकाले अघि सारेको इन्डोप्यासिफिक रणनीतिक योजना र चीनको बीआरआई को चेपमा नेपालजस्तो सानो र कमजोर राष्ट्र पर्ने परिस्थिति सिर्जना भएको छ। नेपालसामु अचानक उत्पन्न यस्तो अवस्थालाई पूर्वप्रधानसेनापति गौरवशमशेर राणाले हामी साँढेको जुधाइ बाच्छाको मिचाइमा परेका छौं भन्नुभएको छ। राणाको यो भनाइलाई केही समयदेखि विकसित घटनाले पुष्टि गर्छन्। नेपालको सन्दर्भमा के हो इन्डोप्यासिफिक रणनीति ? महाशक्ति राष्ट्र अमेरिकी अधिकारी एकपछि अर्को नेपाल आएर नेपाल यो रणनीतिको मध्य केन्द्रमा रहेको दाबी गरिराखेका छन्। हाम्रो सरकार केही भनिरहेको छैन। अमेरिकी अधिकारीले नेपालमा आएर पटकपटक यसो भनिरहँदा सार्वभौम भनिएको संसद्को अधिवेशन चलिरहेछ र सरकार संसद्लाई जानकारी दिइरहेको छैन। न त संसद्ले यसमा चासो राखेको छ। सरकार र संसद्को मौनतालाई के नेपाली जनताले मौनम् सम्मति लक्षणम् को रूपमा बुझ्नुपर्ने हो ? इन्डोप्यासिफिक चीनको बढ्दो प्रभावलाई ध्यानमा राखेर अमेरिकाले ल्याएको रणनीति हो भन्ने स्पष्ट छ। अमेरिकी रणनीतिमा हामी गएका हौं भने हाम्राप्रति सधैं सकारात्मक धारणा राखेर सहयोग गर्दै आएको चीनको के भनाइ छ ? अनि अर्को छिमेकी भारतको यसमा के प्रतिक्रिया छ ? नेपाली जनताले जान्न पाउने कि नपाउने ? अमेरिकाको राष्ट्रपतिमा ट्रम्प विजय भएपछि उनले अमेरिका फस्ट को नारा दिएका छन्। जो उनको यो नारामा सहमत छ, ऊ अमेरिकाको मित्र हो। यसलाई समर्थन नगर्ने शत्रु। यही रणनीतिअन्तर्गत अमेरिकाले चिनियाँ वस्तु आयातमा भन्सार बढाएको छ। चिनियाँ मोबाइल कम्पनी हुवावेमाथि आफूले मात्र प्रतिबन्ध लगाएको छैन, कतिपय युरोपेली राष्ट्रलाई पनि हुवावेमाथि प्रतिबन्ध लगाउन दबाब दिइरहेको छ। अमेरिकाले यस्तो संरक्षणवादी नीति अपनाए र आफूलाई घेर्ने रणनीति इन्डोप्यासिफिकको केन्द्रविन्दुमा नेपाल रहेको भन्दै गतिविधि बढाएपछि चीन संवेदनशील भएको छ। हालै नेपालका सरकारी र केही गैरसरकारी क्षेत्रका पत्रकारहरूलाई ल्हासामा बोलाएर दक्षिण एसियाली पत्रकारहरूको संगठन नै बनाएर अघि बढ्ने रणनीति बनाएको छ। चीनको महत्त्वाकांक्षी योजना बीआरआईमा नेपालले हस्ताक्षर गरेको छ भने भारतले अहिलेसम्म समर्थन गरेको छैन। अमेरिका यसको खुलेआम विरोधमा रहेको छ। बीआरआई सम्मेलनका लागि राष्ट्रपति विद्यादेवी भण्डारी साताव्यापी चीनको भ्रमणमा रहेको बेला दक्षिण तथा मध्य एसिया मामिला प्रमुख अमेरिकी सहायक मन्त्री एलिस बेल्स नेपाल आए। उनको यो अचानक नेपाल भ्रमणको उद्देश्य थियो नेपाललाई चीनले अघि सारेको बीआरआई योजनामा हस्ताक्षर गर्न रोक्नु। तर राष्ट्रपतिको भ्रमणको समयमा नेपालले हस्ताक्षर गर्यो। अमेरिका चुप लागेर बसेन। तुरुन्तै अर्का कूटनीतिक अधिकारी डेविड रेन्ज नेपाल आएर नेपाली पत्रकारलाई चीनको बीआरआई योजनासँग सचेत रहन आग्रह गरे। उनको भनाइमा सुन्दा योजना जति राम्रो छ विभिन्न मुलुकमा यो कसरी चलेको छ, त्यसतर्फ ध्यान दिन नेपाललाई आग्रह गरे। श्रीलंकालाई दिएको ऋण तिर्न नसकेपछि श्रीलंकाले आफ्नो एक बन्दरगाह ९९ वर्षका लागि चीनलाई लिजमा दिएको उदाहरण दिँदै नेपाललाई यसमा नफस्न जोड दिए। उनको यो भनाइको तुरुन्त नै चिनियाँ राजदूतले प्रतिवाद गरिन्। उता भारतले बीआरआईमा हस्ताक्षर गरेको छैन। नेपालले हस्ताक्षर गरेकोमा बाहिर केही नबोले पनि भारतलाई मन परेको छैन। सायद यो र यस्ता अनेक घटनालाई लिएर होला, प्रधानसेनापति राणाले नेपाल साँढेको जुधाइ बाछाको मिचाइ मा पर्यो भनेको हुनुपर्छ। नेपालको भूराजनीतिक संवेदशीलता गम्भीर र गज्जबको छ। विगत लामो समयदेखि नेपालले नेपाली र भारतीय, चिनियाँ, अमेरिकी सेनासमेतलाई माउन्टेन वारफेर र जंगल वारफेरको तालिम दिने गरेको छ। रमाइलो के छ भने उत्तरी क्षेत्र मुस्ताङमा दिइने माउन्टेन वारफेरमा अमेरिकी सेना बढी संलग्न हुन्छ भने दक्षिण जिल्लाको जंगल वारफेरमा चिनियाँ सेनाको संलग्नता बढी हुने गरेको छ। यसमा धेरै व्याख्या गरिरहनु आवश्यक छैन। महाशक्ति अमेरिका र उसलाई टक्कर दिँदै अघि बढेको चीनले नेपाललाई कसरी हेर्ने गरेका छन् भन्ने कुराको यो पछिल्लो उदाहरण हो। यसै प्रसंगमा एउटा संवेदनशील प्रसंग उद्धृत गर्छु। सन् १९६० मा चीनले ल्हासा कब्जा गर्यो। तिब्बतका धर्मगुरु दलाई लामा नेपाल आउने भए। त्यतिबेला नेपालमा प्रथम आमचुनाव भएर बीपी कोइरालाको सरकार भर्खर गठन भएको थियो। अमेरिकामा राष्ट्रपतिको चुनाव भएर जोन एफ केनेडी राष्ट्रपति चुनिएका थिए तर सत्ता हस्तान्तरण भइसकेको थिएन। निर्वतमान राष्ट्रपति आइजन हावरले बीपीलाई सन्देश पठाए दलाई लामा नेपालमा बस्न खोजेका छन्। उनी नेपालमा बसे भने चीन नेपालसँग रिसाउनेछ। चीनको जुन एग्रेसिभ नीति छ नेपालजस्तो सानो मुलुकले धान्न सक्दैन। अमेरिकाले दलाई लामालाई सन्देश पठाएको छ नेपालमा नबसेर भारतको धर्मशालामा बस्नू। यस सम्बन्धमा अमेरिकाले नेहरूसँग पनि कुरा गरिसकेको छ र नेहरू यसमा सहमत पनि भएका छन्। अमेरिकाको सल्लाह मानेर दलाई लामा नेपाल नबसेर सीधै भारतको धर्मशालामा बस्न गए। उनी भागेपछि हजारौं तिब्बती नेपालका मुस्ताङ, सोलुखुम्बु, ताप्लेजुङ आदि जिल्लामा आएर शरणार्थीको रूपमा बसे। तिब्बती शरणार्थीलाई सहयोग गर्न स्विस सरकार अग्रसर भएपछि बीपी कोइरालाको सरकारले केही तिब्बती शरणार्थीलाई राख्न जाउलाखेलमा ठाउँ उपलब्ध गरायो र स्विस सहयोग नियोगले शरणार्थीलाई बसोवासको व्यवस्था गर्यो र शरणार्थीहरूले गलैंचा बुनेर त्यसलाई युरोप र अमेरिकामा निकासी गरियो। विश्वभर जहाँजहाँ शरणार्थीलाई बसोवास गराइएको छ, ती देशमा स्थानीय सरकारले अनेक समस्याको सामना गर्नुपरेको छ। तर, त्यसको अपवादमा तिब्बती शरणार्थी नेपालमा रहे तिनले नेपालमा बस्ता यहाँको सामाजिक र अन्य प्रशासनिक क्षेत्रमा कुनै समस्या सिर्जना गरेनन्। यसको व्यवस्था स्विस सरकारले गर्यो। अहिले त तिब्बतीहरू अमेरिका र युरोपका देशमा बसोवास गर्छन्। यो जानकारी ०१७ सालपछि लगातार १० वर्ष जेल बसेर छुट्नुभएका किसुनजीले मलाई सुनाउनुभएको थियो। प्रसंग थियो वीरेन्द्र राजा भएपछि तिब्बती लडाकु जसलाई खम्पा विद्रोही भनिन्थ्यो। तिनीहरूसँग अत्याधुनिक अमेरिकी हतियार थिए। सीआईएले तिनलाई तालिम दिन्थ्यो। काठमाडौंको पश्चिम भाग स्युचाटारमा सानो विमानस्थल थियो। त्यहाँ सर्वसाधारण नेपालीलाई प्रवेश गर्न अनुमति थिएन। सानो पिलाटसपोर्ट विमानमा बाहिर स्विट्जरल्यान्डको झण्डा लेखिएको थियो र सर्वसाधारण नेपालीलाई भनिन्थ्यो मुस्ताङलगायत विभिन्न ठाउँमा बसोवास गर्ने तिब्बती शरणार्थीहरूलाई औषधोपचार गर्न औषधी र डाक्टर लैजाने तर बाहिर त्यस्तो हल्ला गरे पनि वास्तविकता थियो सीआईएले खम्पा विद्रोहीका निम्ति हतियार लग्ने र खम्पालाई तालिम दिने। त्यसमा सीआईएले अत्याधुनिक हतियार आपूर्ति गथ्र्यो। इन्डोप्यासिफिक चीनको बढ्दो प्रभावलाई ध्यानमा राखेर अमेरिकाले ल्याएको रणनीति हो भन्ने स्पष्ट छ। अमेरिकी रणनीतिमा हामी गएका हौं भने यसमा चीन र भारतको प्रतिक्रिया के छ भनेर नेपालीले जान्न पाउने कि नपाउने ? चीनले पटकपटक गुनासो गरे पनि राजा महेन्द्रले त्यसलाई अनेक बहानामा टारेका थिए। २०२८ सालमा उनको निधन भएपछि राजा भएका वीरेन्द्रलाई चीनले दबाब दियो तिब्बती खम्पा विद्रोहीहरूसँग रहेको हातहतियार खोस्न र मुस्ताङ तिनको कार्य क्षेत्र थियो त्यहाँबाट खम्पा विद्रोहीहरू हटाउन। यसैगरी वीरेन्द्र राजा भएपछि नेपालको उत्तरी क्षेत्रमा रहेको भारतीय सुरक्षा सेना हटाउने निर्णय सरकारले गर्यो। राजा वीरेन्द्रको यो कदम मित्रराष्ट्र भारतलाई मन नपरे पनि भारतले सार्वजनिक रूपमा प्रतिक्रिया जनाएन। उत्तरी सीमा क्षेत्रबाट भारतीय सेना हटे, तर खम्पाहरूले टेरेनन्। सेना प्रयोग गर्नुपर्यो खम्पालाई निशस्त्रीकरण गर्न र मुस्ताङबाट तिब्बतीहरूलाई हटाउन। त्यतिबेला सेनाका एकजना जनरल, पूर्वप्रधानसेनापति गौरवशमशेरका पिता आदित्यशमशेर राणा थिए। उनको नेतृत्वमा नेपाली सेना परिचालित भयो। धेरै तिब्बतीले नेपाली सेनाको आदेश मानेर हातहतियार बुझाए तर तिनका कमान्डर बाङ्दीले हतियार बुझाउन मानेनन् र उनी केही सहयोगीसहित भारततर्फ भाग्न खोज्दा जनरल आदित्य शमशेरको नेतृत्वमा रहेको शाही सेनाले पिछा गर्यो र घेरामा पारेर गोली प्रहार गर्यो। बाङदी घटनास्थलमा मारिए उनी र उनका सहयोगीले प्रयोग गरेको अत्याधुनिक हतियार पछि नेपाली सेनाले सर्वसाधारण जनताले हेरून् भनेर सैनिक मञ्चअगाडिको खुला चैरमा प्रदर्शन गरेको थियो। त्यतिबेला चीन तिब्बतको राजधानी ल्हासा र अन्य केही नाकामा मात्र सीमित थियो। अहिले तिब्बत चीनका अन्य प्रान्तजस्तै विकसित छ। नेपालसँग सीमा जोडिएका सबै ठाउँमा सडक सञ्जाल बनेको छ। लाखौं पर्यटकले तिब्बत भ्रमण गर्छन्। तिब्बतसँग सीमा जोडिएको नेपालका १४ जिल्लाको विकासमा चीनले सहयोग गरेको छ। उसको सबभन्दा महत्त्वपूर्ण योजना बीआरआई नेपाल भएर दक्षिण एसियाका अन्य राष्ट्रमा रेल र अन्य कनेक्टिभिटी जोड्ने योजनामा छ। भारतले बीआरआईमा सहमति जनाउनासाथ दक्षिण एसिया र यहाँबाट पश्चिम एसिया जाने महत्त्वाकांक्षी योजना चीनले अघि बढाउने छ। ल्हासाबाट नेपालको सीमा केरुङसम्म सन् २०२४ सम्ममा रेलवे आइपुग्दै छ। काठमाडौं केरुङ रेल निमार्ण गर्न भौतिक तथा यातायात मन्त्रालयका सचिव देवेन्द्र कार्कीकोे नेतृत्वमा सातजना प्रतिनिधिमण्डल गत सोमबार त्यसतर्फ गएको छ। भ्रमणको मुख्य एजेन्डा काठमाडौं केरुङ रेलमार्ग निमार्णमा वार्ता गर्नु रहेको छ। कार्की टोलीले त्यसपछि काठमाडौं पोखरा, लुम्बिनी रेल निर्माणमा पनि वार्ता गर्नेछ। नेपालको रसुवागढी सीमा नाकादेखि काठमाडौंसम्मको दूरी ७२२५ किलोमिटर रहेको छ। यसको खर्च तीन अर्ब लाग्ने अनुमान गरिएको छ। रेलको ९८५ प्रतिशत खण्ड पुल तथा सुरुङ हुनेछ। आयोजना सम्पन्न गर्न नौ वर्ष लाग्ने अधिकारीहरूको भनाइ छ। भारतमा हालै सम्पन्न आम चुनावमा भारतीय जनता पार्टी एक्लैको संसदमा बहुमत रहेको छ। गत चुनावमा सहकार्य गरेका अन्य दलको समर्थन बीजेपीलाई हुनेछ। यसरी दोस्रो कार्यकालका लागि निर्वाचित भएका भारतीय प्रधानमन्त्री नरेन्द्र मोदीलाई चीनका राष्ट्रपति सीले शपथ ग्रहण गर्नुपहिले बधाई दिएर उनले भारत र चीनबीचको सम्बन्ध सुधारको नयाँ युगको संकेत गरेका छन्। भारतको समेत सहयोग लिएर नेपालको विकासमा सहयोगी बन्न दत्तचित्त रहेको चीनको मन दुख्ने काम ओली सरकारले गरेको छ। हामी न भारत न त चीनलाई चिढ्याउन सक्छौं। हरेक क्षेत्रमा दुवै छिमेकीको सहयोग र सद्भाव हाम्रा लागि आवश्यक छ। सहयोग र मित्रता बढाउँदा पनि हामी सतर्क हुनुपरेको छ। यो हाम्रो भूगोलले दिएको सन्देश हो। तर भारत र चीन मिले भने पनि हामी सतर्क हुन जरुरी हुन्छ। भारतका हजारौं तीर्थयात्री नेपाल हुँदै तिब्बतको मानसरोवर जाने गर्छन्। यसरी तिब्बत जाने नेपालको लिपुलेक भएर जान सुगम पर्छ। पहिले नेपालको अनुमति लिएर भारतीय तीर्थयात्री मानसरोवर जाने गर्थे। ओली सरकार बनेपछि नेपाललाई थाहा नदिई भारत र चीनले सम्झौता गरेका छन्। लिपुलेक भएर मानसरोवर जान अनुमति दिन चीन राजी भएको छ। नेपाललाई नसोधी कसरी यो सम्झौता भारत र चीनले गरे ? यसमा उनीहरूको गम्भीर रूपमा ध्यान आकर्षित गराउन सरकार चुकेको छ। यसको जवाफ सरकारले नेपाली जनतालाई दिनुपर्छ। नेपालको विकासमा सहयोग गर्नुका साथै यस्तै विषयमा टाढाका मित्रहरूको सहयोग र सद्भाव हामीलाई चाहिन्छ। अमेरिका नेपालले कूटनीतिक सम्बन्ध स्थापना गरेको दोस्रो मुलुक हो। कूटनीतिक सम्बन्ध स्थापना भएदेखि नेपालको शिक्षा, स्वास्थ्य र कृषिका क्षेत्रमा अमेरिकाको महत्त्वपूर्ण सहयोग छ। प्रजातन्त्रको स्थापनापछि नेपालको औलो उन्मूलन गर्न अमेरिकाले जुन सहयोग गर्यो, अन्य क्षेत्रको सहयोगको तुलनामा त्यो अतुलनीय छ। यसरी नेपालको विकासमा सहयात्री बनेको अमेरिकाले नेपालको छिमेकी चीनलाई घेर्ने रणनीतिअन्तर्गत ल्याएको इन्डोप्यासिफिक रणनीतिको मध्य केन्द्रविन्दुमा नेपाल छ भनेर अमेरिकी अधिकारीले भन्ने तर आफूलाई कम्युनिस्ट भन्ने ओली सरकारले नेपाली जनतालाई थाहा नदिई बस्नु चीनलाई चिढ्याउनु मात्र होइन, नेपाली जनताको भावनाको अपमान गर्नु हो। यो नेपालको सार्वभौमिकता र स्वतन्त्रताको विरुद्धमा छ। अहिले पनि धेरै बिग्रिसकेको छैन। संसद् चलिराखेको छ। संसद्मा नेपालको आधिकारिक भनाइ के हो ओली सरकारले राख्नुपर्छ। अन्यथा, कम्युनिस्ट मुखुन्डो उतार्न संसद्मा प्रमुख प्रतिपक्षमा रहेको कांग्रेसले कुनै कसरी बाँकी राख्नु हुन्न। यो तीन करोड नेपाली जनताको भावना हो। यसमा चुक्यो भने जनताले कांग्रेसलाई पनि बाँकी राख्ने छैनन्।"
भलिबल संघको उपाध्यक्षमा सुवेदी,"काठमाडौं : कुमारराज सुवेदी नेपाल भलिबल संघको उपाध्यक्ष नियुक्त भएका छन्। संघको केन्द्रीय समिति बैठकले आइतबार सुवेदीलाई उपाध्यक्ष पदमा नियुक्त गरेको हो। उपाध्यक्ष नियुक्त भएपछि सुवेदीले भलिबललाई राष्ट्रिय खेलको मान्यता दिने अभियानमा आफू सक्रिय हुने बताए। उनले अहिलेसम्म आफूले लिएको अनुभवलाई उपयोग गर्ने बताए। काठमाडौं गोकर्णेश्वरका स्थानीय बासिन्दा सुवेदी व्यवस्थापनमा स्नातक हुन्। उनी यसअघि लायन्स क्लब, मानवअधिकार र सामाजिक संघसंस्थाको नेतृत्वदायी भूमिकामा थिए।"
लय गुमाएका टोलीको भिडन्त,"एजेन्सी :लन्डनविश्वकप क्रिकेटमा आइतबार पाकिस्तान र दक्षिण अफ्रिकाबीच प्रतिस्पर्धा हुनेछ । लर्डस मैदानमा नेपाली समयअनुसार दिउँसो ३ :१५ बजे सुरु हुने यी दुई टोलीको खेल रोमाञ्चक हुने अनुमान गरिएको छ । जारी विश्वकपमा पाकिस्तान र दक्षिण अफ्रिकाको स्तर कमजोर नै देखिएको छ । पाकिस्तान यस पटक लयमा छैन । जारी विश्वकपमा पाँच खेल खेलिसकेको पाकिस्ताले एक जित, तीन हार र एक अनिर्णित नतिजा निकालेको छ । पाकिस्तानले तीन अंक बनाएको छ । कहिले एक सय पाँच रनमै अलआउट हुने र कहिले इङ्ल्यान्डजस्तो बलियो टोलीलाई हराउने पाकिस्तानको शैली अपत्यारिलो छ । पहिलो खेलमा एक सय पाँच रनमै अलआउट भएको पाकिस्तान वेस्ट इन्डिजसँग सात विकेटले पराजित भएको थियो । दोस्रो खेलमा तीन सय ४८ रन बनाएको पाकिस्तानले घरेलु टोली इङ्ल्यान्डलाई १४ रनले हराएको थियो । पाकिस्तान र श्रीलंकाबीचको खेल भने वर्षाका कारण रद्द भएको थियो । चौथो खेलमा पाकिस्तान अस्ट्रेलियासँग ४१ रनले पराजित भएको थियो । पाकिस्तान आफ्नो पाँचौं खेलमा चिरपरिचित प्रतिद्वन्द्वी भारतसँग डकवर्थ एन्ड लेविस नियमका आधारमा ८९ रनले पराजित भएको थियो । पाकिस्तान विश्वकपको उपाधि चुमिसकेको टोली हो । पाकिस्तानले सन् १९९२ मा एक पटक मात्र विश्वकपको उपाधि जितेको थियो । पाकिस्तान आइतबार छैटौं खेल खेल्दै छ । पाकिस्तानको बलियो पक्ष भनेको तीव्र गतिका बलर हो । विश्वकपको सेमिफाइनल यात्रा जीवित राख्न पाकिस्तानलाई आइतबार दक्षिण अफ्रिकालाई हराउनुपर्ने बाध्यता छ। यसैगरी दक्षिण अफ्रिका सन् १९९२ पछि मात्र विश्वकपमा सहभागी भएको हो । दक्षिण अफ्रिका भने विश्वकपमा सेमिफाइनलभन्दा अगाडि बढ्न सकेको छैन । जारी विश्वकपमा पनि दक्षिण अफ्रिका त्यति जम्न सकेको छैन । दक्षिण अफ्रिका आइतबार सातौं खेल खेल्दै छ । ६ खेल खेलिसकेको दक्षिण अफ्रिकाले एक खेल जितेको छ । चार खेलमा पराजित भएको दक्षिण अफ्रिकाले वर्षाका कारण एक खेल अनिर्णित रूपमा जित बुझाएको थियो । ६ खेलबाट तीन अंक बनाएको दक्षिण अफ्रिकालाई अगाडि बढ्न अबको खेल जित्नैपर्ने अवस्था छ । आफ्नो पहिलो खेलमा दक्षिण अफ्रिका घरेलु टोली इङ्ल्यान्डसँग एक सय चार रनले पराजित भएको थियो । दक्षिण अफ्रिका दोस्रो खेलमा बंगलादेशसँग २१ रन र अर्को खेलमा भारतसँग ६ विकेटले पराजित भएको थियो । वेस्ट इन्डिजविरुद्धको खेल वर्षाका कारण अनिर्णित बनेको थियो । अर्को खेलमा दक्षिण अफ्रिकाले अफगानिस्तानलाई डकवर्थ एन्ड लेविस नियमका आधारमा नौ विकेटले हराएको थियो । पछिल्लो खेलमा दक्षिण अफ्रिका न्युजिल्यान्डसँग चार विकेटले पराजित भएको थियो । पाकिस्तानलाई हराउन दक्षिण अफ्रिकाका लागि क्विन्टन डी कक, फाफ डु प्लेसिस, कागिसो राबडाजस्ता खेलाडीको प्रदर्शन महत्वपूर्ण बन्न सक्नेछ । पाकिस्तान र दक्षिण अफ्रिकाबीच यसअघि भएको भिडन्तमा दक्षिण अफ्रिका बलियो देखिएको छ । एकदिवसीयमा अन्तर्राष्ट्रिय क्रिकेट प्रतियोगितामा यी दुई टोली ७८ पटक भिडेका छन् । दक्षिण अफ्रिकाले ५० खेल जितेको छ । पाकिस्तानले २७ खेल जितेको छ । एक खेल अनिर्णित भएको छ । विश्वकप क्रिकेटमा यी दुई टोलीले चार पटक खेलेका छन् । तीन खेल दक्षिण अफ्रिकाले जितेको छ । पाकिस्तानले एक खेल मात्र जितेको छ । यस विश्वकपमा दुवै टोलीको स्तर उस्तै देखिएको छ । तालिकामा समेत तीन तीन अंक रहेकाले यी दुई टोलीको खेल प्रतिस्पर्धात्मक हुने निश्चित छ । आजको खेल पाकिस्तानविरुद्ध दक्षिण अफ्रिका लर्डस (दिउँसो ३ :१५ बजे) विश्वकपमा दुई टोली कुल : ४ खेल दक्षिण अफ्रिका विजयी :३ खेल पाकिस्तान विजयी : १ खेल एकदिवसीयमा दुई टोली कुल : ७८खेल दक्षिण अफ्रिका विजयी :५० खेल पाकिस्तान विजयी : २७ खेल अनिर्णित : १ खेल"
भारतलाई अफगानिस्तानको कडा टक्कर,"लन्डन : आईसीसी एकदिवसीय विश्वकप क्रिकेटअन्तर्गत शनिबार भएको खेलमा भारत विजयी भएको छ । साउथह्याम्पटनको रोज बल रंगशालामा भएको खेलमा भारतले अर्को दक्षिण एसियाली टोली अफगानिस्तानलाई ११ रनले पराजित गरेको हो । भारतले दिएको २२५ रनको मध्यम लक्ष्य पछ्याएको अफगानिस्तानले ४९५ ओभरमा अल आउट हुँदै २१३ रन मात्र बनाउन सक्यो । मोहम्मद नाबीले अन्तिम ओभरसम्म जितको आशा देखाए पनि तीन बल बाँकी छँदा पेभेलियन फर्किएपछि अफगानिस्तानको सम्भावना समाप्त भएको थियो । लामो समय क्रिजमा डटेका नाबीले ५५ बलमा एक छक्का र चार चौकाको मद्दतमा ५२ रन बनाए । अफगानिस्तानका रमात साहले ३६, कप्तान गुलबद्दिन नइबले २७, हसमतुल्लाह साहिदी र नाजिबुल्लाह जाडरनले समान २१ र हजरतुल्लाह जाजइले १० रन बनाए । भारतका मोहमद सामीले चार विकेट लिए । यसैगरी जसप्रीत बुमराह, हार्दिक पाण्ड्या र युजभेन्द्र चाहलले दुईदुई विकेट हात पारे । यसअघि टस जितेर पहिले ब्याटिङ गरेको भारतले खराव सुरुवात गरेको थियो । टोलीको खातामा सात रन मात्र रहेको अवस्थामा प्रारम्भिक ब्याट्सम्यान रोहित शर्मालाई व्यक्तिगत एक रनमा गुमाएको भारतले त्यसपछि पनि लगातार विकेट गुमाउँदा निर्धारित ५० ओभरमा आठ विकेट गुमाएर २२४ रन मात्र बनाउन सक्यो । अफगानिस्तानका बलरको कसिलो बलिङकासामु भारतीय खेलाडीले खुलेर खेल्न सकेनन् । भारतका लागि कप्तान विराट कोहली र केदार जाधवले अर्धशतकीय पाली खेले । कोहलीले ६३ बलमा पाँच चौकाको मद्दतमा ६७ रन बनाए । यसैगरी जाधवले ६८ बलमा एक छक्का र तीन चौकाबाट ५२ रन बनाए । यसैगरी लोकेश राहुलले ३०, विजय शंकरले २९, महेन्द्रसिंह धोनीले २८ र हार्दिक पाण्ड्याले सात रन बनाए । अफगानिस्तानका मोहम्मद नाबी र कप्तान गुलबद्दिन नइबले दुईदुई विकेट लिए । यस्तै मुजीवउर रहमान, अफताव आलम, रामत साह र रासिद खानले एकएक विकेट हात पारे । यसअघि आफूले खेलेका चारमध्ये तीनवटा खेलमा भारत विजयी भएको थियो । भारतको एक खेल भने वर्षाका कारण रद्द भएको थियो । अघिल्ला खेलमा भारतले दक्षिण अफ्रिकालाई ६ विकेट, अस्ट्रेलियालाई ३६ रन र चिरप्रतिद्वन्द्वी पाकिस्तानलाई डकवर्थ एन्ड लेविस नियमका आधारमा ८९ रनले हराएको थियो । भारत र न्युजिल्यान्डबीचको खेल भने वर्षाका कारण रद्द भएको थियो । अफगानिस्तानले भने यसअघि खेलेका सबै खेलमा पराजय बेहोरेको थियो । अफगानिस्तान अस्ट्रेलिया, श्रीलंका, न्युजिल्यान्ड, दक्षिण अफ्रिका र इङ्ल्यान्डसँग पराजित भएको थियो ।"
"जितको मुखमा पुगेको वेस्ट इन्डिज निराश, न्युजिल्याण्ड शीर्ष स्थानमा","लण्डन : आईसीसी एकदिवसीय विश्वकप क्रिकेटअन्तर्गत शनिबार राति भएको खेलमा न्युजिल्याण्डले वेस्ट इन्डिजलाई हराएको छ। यस प्रतियोगितामा अपराजित रहँदै आएको न्युजिल्याण्डले बलियो वेस्ट इन्डिजविरुद्ध ५ रनको संघर्षपूर्ण जित निकालेको हो । टस हारेर पहिले ब्याटिङमा उत्रिएको न्युजिल्याण्डले ५० ओभरमा ८ विकेट गुमाएर २९१ रन बनाएको थियो । २९२ रनको लक्ष्यकासाथ जवाफी ब्याटिङमा उत्रिएको वेस्ट इन्डिजले ४९ ओभरमा २८६ रन बनाउँदा सबै विकेट गुमाएर हार व्यहोरेको हो। वेस्ट इन्डिजले सुरुमै न्युजिल्याण्डको विकेट लिएर दबाबमा राखे पनि रोस टेलर र कप्तान केन विलियमसनले उच्च स्कोरको साझेदारी गरेपछि गतिलो स्कोर बनाउन सकेको थियो । ओपनरद्वय मार्टिन गुप्टिल र कोलिन मुन्रो शुन्य रनमै आउट हुँदा विलियमसनले १५४ बलमा १४८ रन र रोस टेलरले ९५ बलमा ६९ रन बनाए। जाम्स निसमले २८ र कोलिन डे ग्रान्डोम्मेले ६ बलमा १६ रन बनाए। वेस्ट इन्डिजका लागि सेल्डोल कटरेलले ४, कार्लाेस ब्रथवेटले २ र क्रिस गेलले १ विकेट लिए। लामो ब्याटिङ लाइन भएको वेस्ट इन्डिजसामु २९२ रनको लक्ष्य सहज भएपनि सुरुमा दुई विकेट लिएर न्युजिल्याण्डले दबाब बनाएको थियो । क्रिस गेल र सिमरोन हेटमेरले आक्रामक ब्याटिङ गर्दै टोलीलाई सहज जिततर्फ लगेका थिए । त्यसपछि लगातार विकेट गुमी वेस्ट इन्डिजको इनिङ धरासायी हुँदा छैटौं नम्बरमा क्रिजमा आएका कार्लोस ब्रेथवेटले पारी सम्माली रहे ९ विकेट गुमिसकेको अवस्थामा पनि वेस्ट इन्डिज जित नजिक पुगेको थियो । ४९ औं ओभरको अन्तिम बलमा ब्रेथवेटले गरेको प्रहार छक्काका लागि ब्राउन्डीतर्फ गइरहेका बेला ट्रन्ट बोल्टले क्याच गरी वेस्ट इन्डिजलाई निराश बनाए । बलले बाउन्ड्री पार गरेको भए वेस्ट इन्डिजले जित्ने थियो । वेस्ट इन्डिजका लागि ब्रेथवेटले ८२ बलमा १०२ रन बनाए । त्यसैगरी गेलले ८४ बलमा ८७ रन र हेटमेरले ४५ बलमा ५४ रन बनाउँदा अन्यले राम्रो प्रदर्शन गर्न सकेनन् । न्युजिल्याण्डका ट्रेन्ट बोल्टले ४ र लकी फार्गुसनले ३ विकेट लिए। बलिङ र ब्याटिङ दुवैमा निकै बलियो देखिएको वेस्ट इन्डिजले ब्याट्सम्यानका खराब सटका कारण हार व्यहोर्दै आएको छ, पहिलो खेलमा पाकिस्तानमाथि सानदार जित निकाले वेस्ट इन्डिज त्यसपछिका खेलमा जितविहीन बनेको छ । अस्ट्रेलियाविरुद्ध जित नजिक पुगेर ४९ ओभरमा अलआउट भएको थियो । इङ्ल्याण्डविरुद्ध जम्मा २१२ बन बनाउँदा४५ औं ओभरमै सबै विकेट गुमाएको थियो। जितपछि ६ खेलबाट ११ अंक बनाएको न्युजिल्याण्ड शीर्ष स्थानमा उक्लिएको छ । ३ अंकका साथ सातौं स्थानमा रहेको वेस्ट इन्डिजको भने सेमिफाइनल पुग्ने सम्भावना लगभग सकिएको छ।"
पेरुमाथि गोल वर्षा गर्दै ब्राजिल क्वाटर फाइनलमा,"रियो दी जेनेरियो : ब्राजिलमा जारी कोपा अमेरिका फुटबल प्रतियोगितामा आयोजक ब्राजिलले फराकिलो जित निकालेको छ । आइतबार बिहान भएको खेलमा ब्राजिलले पेरुमाथि ५० को एकपक्षीय जित हात पारेको हो । यसअघिको खेलमा भेनेजुएलासँग बराबरीमा रोकिएको ब्राजिल बलियो प्रतिद्वन्दी मानिएको पेरुविरुद्ध चम्किएको हो । ब्राजिलले ३ गोल पहिलो हाफमा र २ गोल दोस्रो हाफमा गरेको थियो । ब्राजिलका लागि पहिलो हाफमा कस्मिरो(१२औं मिनेट), रोवेर्टो फर्मिनो(१९औं मिनेट), इभर्टन सोरेज(३२औं मिनेट)ले गोल गरेका हुन्। थप २ गोल दोस्रो हाफमा डानी अलभेज(५२औं मिनेट) र विलियन(९०औं मिनेट) ले गरेका हुन्) । अधिकांश समय बल आफ्नो नियन्त्रणमा लिएर ब्राजिलले खेल एक पक्षीय बनाएको थियो । जितसँगै ७ अंक बनाएको ब्राजिलसमूह ए को विजेता हुँदै क्वाटर फाइनलमा प्रवेश गरेको छ । सोही समूहमा बोलिभियालाई पराजित गरी भेजेजुएलाले पनि नकआउट चरणमा स्थान बनाएको छ । भेनेजुएलाले आइतबार बिहानै भएको खेलमा बोलिभियालाई ३१ ले हराउँदै ५ अंकका साथ उपविजेता हुँदै क्वाटर फाइनलको स्थान सुरक्षति गरेको हो । अंकविहीन बोलिभिया प्रतियोगिताबाट बाहिरिएको छ । ४ अंक रहेको पेरुको भने उत्कृष्ट तेस्रो बन्दै क्वाटर फाइनलमा पुग्ने सम्भावना जिवितै छ ।"
विश्वकपमा चार शतकको कीर्तिमान,"विश्वकप खेलेर विभिन्न खेलाडीले फरक खालको कीर्तिमान बनाएका छन् । एउटै विश्वकपमा लगातार चार शतक प्रहार गर्ने खेलाडीको कीर्तिमान भने श्रीलंकाका पूर्वक्रिकेटर कुमार संगाकाराको नाममा छ । संगकाराले सन् २०१५ को एकदिवसीय विश्वकप क्रिकेटमा लगातार चार शतक हानेर विश्वकीर्तिमान रचेका थिए । उनले अघिल्लो विश्वकपमा पहिलो शतक बंगलादेशविरुद्ध बनाएका थिए । बंगलादेशविरुद्ध उनले १०५ रन बनाएका थिए । त्यसपछि उनले इङ्ल्यान्डविरुद्ध ११७, अस्ट्रेलियाविरुद्ध १०४ र स्कटल्यान्डविरुद्धको खेलमा १२४ रनको शतकीय पालि खेल्दै कीर्तिमान रचेका थिए । ४१ वर्षीय संगकारा बायाँहाते ब्याट्सम्यान हुन् । उनले टोलीका लागि विकेटकिपरको भूमिका पनि निर्वाह गरे । १५ वर्ष श्रीलंकाको टोलीमा जमेका सांगाकारले २०१५ अगस्टमा क्रिकेटबाट सन्यास लिए । श्रीलंकाबाट उनले ४०४ एकदिवसीय क्रिकेट खेल्दा २५ शतक र ९३ अर्धशतक बनाएका छन् । सांगाकाराले एकदिवसीय अन्तराष्ट्रिय क्रिकेटमा १४ हजार २३४ रन बनाएका छन् ।"
