शीर्षक,विवरण
विज्ञ सम्मेलन र एनआरएनएको आगामी बाटो,"गैरआवासीय नेपाली संघले पहिलोपटक एनआरएनए विश्व विज्ञ सम्मेलन आयोजना गरेको छ। असोज २६ बाट (अक्टोबर १२१४) सुरु भएको सम्मेलन आज सकिँदैछ। विश्वभर छरिएर रहेका एनआरएनमध्येबाट विशेष दक्ष, सक्षम तथा जागरुक व्यक्ति पहिचान गरी राष्ट्रले कल्पना गरेको समृद्ध नेपाल सुखी नेपाली नारा साकार तुल्याउने प्रयत्न गर्नु सकारात्मक हो। दक्ष गैरआवासीय नेपालीको पहिचान गर्दै जन्मभूमिको प्रगतिउन्नतिका लागि उनीहरूका ज्ञान र सीपलाई कसरी सदुपयोग गर्न सकिन्छ भन्नेमा सम्मेलन केन्द्रित छ। यो सराहनीय प्रयास हो। नेपालबारे अध्ययनअनुसन्धान गरेका विदेशीसहित करिब चार सयले भाग लिइरहेको सम्मेलनमा दिल्ली मेट्रोका इन्जिनियर, युनेस्कोका विज्ञान तथा प्रविधि नीतिसम्बन्धी विज्ञका साथ भारत, इटाली, अमेरिका, क्यानडा, अस्ट्रेलियालगायत देशबाट करिब दर्जनको संख्यामा विदेशी विज्ञहरूको सहभागिता रहेको जानकारी संघले गराएको छ। मूलतः आफू र आफ्नो परिवारको भरणपोषण तथा सुखसुविधाका लागि अवसरको खोजी गर्दै बिदेसिएका नेपालीले विदेशमा आर्जन गरेको सीप, अनुभव र रकमलाई मुलुकको उन्नतिका निम्ति लगाउने अवधारणासहित डेढ दशकअघि गैरआवासीय नेपाली संघ स्थापना भएको हो। आफू परदेशमा रहे पनि मातृभूमिप्रतिको कर्तव्य निर्वाह गर्दै देश सेवा र व्यक्तिगत रूपमा आत्मसन्तुष्टि आर्जन गर्ने पात्र कालान्तरमा एनआरएन को रूपमा चासो र चर्चाका पात्र बन्न पुगे। संस्था स्थापनादेखि नै गैरआवासीय नेपाली संघले नेपालको शान्ति, विकास र पुनर्निर्माणमा लाग्ने प्रतिबद्धता जनाएको हो। यसरी सुन्दर, शान्त र समुन्नत नेपालको साझा सपनामा जन्मिएको एनआरएनले आफ्नो यस लक्ष्यमा बितेको डेढदशक अवधिमा केकति सार्थकता हासिल गर्यो त ? विज्ञ सम्मेलनले एउटा निष्कर्ष दिनेछ। किनकि यसको लेखाजोखा गरेर मात्र नयाँ योजना तर्जुमा र थप प्रतिबद्धता जनाउनु उपयुक्त हुनेछ। विश्वभर छरिएर रहेका नेपालीलाई सुरक्षित गर्नु या सुरक्षित आप्रवासनको ग्यारेन्टी गर्नु संस्था स्थापनाको पहिलो उद्देश्य भए पनि आज एनआरएनएको दायरा निकै फराकिलो बन्न पुगेको छ। एनआरएनहरूको सुरक्षा र हित मात्र यस गौरवशाली संस्थाको उद्देश्य नभई बदलिँदो परिवेशमा मुलुकको समग्र विकासमा योगदान गर्नु अहं लक्ष्य बनेको छ। हामी एनआरएनले नै आशा जगाइदियौं या देशले नै हामीसँग आशा गर्यो, यसको निक्र्योल त हुँदै गर्ला, तर अब गैरआवासीय नेपाली संघ आफ्नो मुलुकप्रतिको जिम्मेवारीबाट पछि फर्किन नसक्ने बिन्दुमा उभिन पुगेको प्रत्येक एनआरएन सदस्यले महसुस गर्न सक्नुपर्छ। कुनै व्यक्तिगत, समूहगत या संस्थागत रूपले मुनाफा कमाउने उद्देश्यले एनआरएनए स्थापना भएको होइन। यो मनन गर्नु हरेक एनआरएन सदस्यको पहिलो दायित्व हो। खासगरी संस्थाको नेतृत्वदायी भूमिका या ओहोदामा बसेका व्यक्तिव्यक्तित्वले यस कुरालाई मूल मन्त्रकै रूपमा बोध गर्नुपर्छ। संस्थालाई भजाएर व्यक्तिगत फाइदा उठाउने उद्देश्य राख्नु अनैतिक कार्य ठहरिनेछ। तर संस्थालाई व्यक्ति वा समूहविशेषको स्वार्थसिद्धिको साधन तुल्याउन खोजेको त होइन भन्ने आशंकायुक्त सवाल संस्थाभित्रै र बाहिरबाट समेत यदाकदा उठेउठाइएको पाइन्छ। संस्था कतै अनावश्यक राजनीतीकरणको सिकार बन्न खोजेको त होइन भन्ने चर्चा पनि कहिलेकाहीं सतहमा आउँछ। काम गर्ने व्यक्तिको डाहईष्र्या गरेर पनि यस्तो आरोप लगाइएको हुन सक्छ। यथार्थ जे भए पनि व्यक्तिविशेषलाई औंल्याएर आरोपप्रत्यारोप गर्नुभन्दा त्यस्तो विकृतिविसंगति संस्थामा पैदा भएको छ या पैदा हुन लागेको छ भने सबैको प्रयासले समयमै त्यसलाई जरैदेखि निमिट्यान्न पार्नुपर्ने हुन्छ। त्यसो त, राजनीतिभन्दा माथि उठ्ने लक्ष्यसहित स्थापना गरिएको संघलाई अनेकौं तर्क झिक्दै राजनीतिको रङ दिन खोज्ने राज्य वा गैरएनआरएन प्रवृत्तिको पनि यहाँनेर आलोचना गर्नु वाञ्छनीय हुनेछ। नेपालमा लगानीको आवश्यक वातावरण निर्माण गर्न प्रभावकारी भूमिका खेल्न सक्ने संस्थाका रूपमा गैरआवासीय नेपाली संघलाई स्थापित गर्नैपर्छ। एनआरएन नेतृत्वले कति महसुस गरेका छन् या छैनन् त्यो यकिन गर्न सकिन्न, तर देशका लागि एनआरएनहरूले के गरेका छन् भन्ने प्रश्न आमतहबाट समेत तेर्सिएको अवस्था छ। हरेक वर्ष दसैंको आसपास विशेष कार्यक्रमको बहाना बनाएर नेपाल आउने र ठूलाठूला कुरा गरेर पुनः विदेश फर्कने गरेको आरोपको जवाफ सकारात्मक कर्मबाटै दिनु अपरिहार्य छ। संविधान कार्यान्वयनसँगै तुलनात्मक रूपले स्थिरतातर्फ मुलुक लम्कन खोजेको भनिएको आजको परिवेशमा आफ्ना वाचा तथा प्रतिबद्धताअनुरूप देश विकासको एउटा अहं हिस्सा बन्नेतर्फ एनआरएनले आफूलाई मुखरित तुल्याउनैपर्छ। भर्खरै मात्र संघले आगामी वर्ष अर्थात् सन् २०१९ लाई पर्यटन प्रवद्र्धन वर्षको रूपमा मनाउने निर्णय गरेको छ। देशको पक्षमा गरिने कुनै पनि निर्णय स्वागतयोग्य हो। तर कुनै पनि ठूला निर्णय लिनुअघि गम्भीर भएर सोच्नु आवश्यक हुन्छ। विनाशकारी भूकम्पका बेला संस्थाले केके अठोट गरेको थियो, अन्य अवस्थामा केके आश्वासन दिइएको थियो, यसको सिंहावलोकन हुनु आवश्यक छ। संस्थाप्रतिको विश्वास र साख उचो राख्न पनि यो जरुरी छ। एनआरएनए तथा एनआरएनहरूले त्यति नै आश्वासन दिनुपर्छ, जति गरेर देखाउन सकिन्छ। यस्तै नेपालका सरोकारवालाले पनि त्यति नै अपेक्षा राख्नुपर्छ, जति एनआरएनहरूले गर्न सक्छन्। अनि देशका लागि गर्छु भनेर मात्र पनि हुँदैन। किनकि नेपाल सरकारका कतिपय नीतिनियम एनआरएनका लागि केही अनुदार रहेको, कर्मचारीतन्त्रको व्यवहार एनआरएनमैत्री नरहेको, अनावश्यक मोलाहिजा गर्ने, ढिलासुस्ती गरिदिने, काम गर्न खोज्नेलाई हतोत्साहित तुल्याउने व्यवहार दर्शाउने गरिएको टीकाटिप्पणी पनि हुने गरेको छ। नेपालको ब्युरोक्र्याट्स माथि यस्तो आरोप एनआरएनले मात्र नभई मुलुकभित्रैका विभिन्न तहतप्काले समेत लगाउँदै आएका छन्। विदेशमा आर्जित सीप, ज्ञान र रकम स्वदेशमा लगाउने अठोट गरेर आएका एनआरएनलाई राज्यले प्राथमिकता दिन नसक्नु दुवै पक्षका निम्ति दुर्भाग्यपूर्ण हुन्छ। यस्तो विपरीत परिस्थितिको न्यूनीकरण तथा अन्त्यका लागि पनि एनआरएन विज्ञ सम्मेलन फलदायी हुन सक्ने अपेक्षा गर्न सकिन्छ। तीनदिवसीय विज्ञ सम्मेलनका क्रममा नेपालको विज्ञान तथा प्रविधिको नीति, प्राविधिक जनशक्तिको अवस्था, ज्ञानमा आधारित आर्थिक विकास र देशले लिने आर्थिक विकासको बाटोका बारेमा छलफल हुँदैछ। नेपाललाई सुहाउने नवीन प्रविधिको सम्भावना र यस क्षेत्रमा लगानी विषयमा पनि बहस गरिने कार्यसूची रहेको छ। खासगरी नेपालको विकासको नीति निर्माणमा डायस्पोरा को कस्तो भूमिका हुन्छ भन्नेदेखि कृषि, स्वास्थ्य, शिक्षा, भौतिक विकास तथा इन्जिनियरिङ, वैकल्पिक ऊर्जा, विज्ञान तथा प्रविधि, जोखिम न्यूनीकरण, वातावरणीय प्रदूषणदेखि आर्थिक रूपान्तरण, सामाजिक सुरक्षालगायतका सवालमा छलफल हुने तय गरिएको छ। विदेशमा सिकेको ज्ञान, सीप र प्रविधिको नेपालसुहाउँदो प्रयोग कसरी गर्न सकिन्छ भन्नेमा सम्मेलन केन्द्रित छ। संस्थामा म होइन हामी भन्ने भावनाले स्थान पाउनुपर्ने कुरालाई पंक्तिकारले जोड दिँदै आएको छ। म लाई हामी मा रूपान्तरण गर्न नसकेसम्म यो संस्थामार्फत सकारात्मक परिणाम दर्शाउन कठिन पर्नेमा दुईमत रहँदैन। अब एनआरएनएले कुराभन्दा काम देखाउने बेला हो। किनकि सिंगै देश र सारा जनताले गहिरिएर हेरिरहेका छन्। ठूलाठूला कमिटमेन्ट गरिएको छ, तर कसरी यो पूरा गर्ने हो खासै गहिरिएर सोचिएको अनुभूति भएको छैन। नलुकाइ भन्ने हो भने संस्था अझै संस्थागत ढंगले सञ्चालन हुन सकेको छैन। यस्ता कमजोरीप्रति गम्भीरता देखाउँदै संस्थामा सिनियर लाइरेस्पेक्ट गर्ने, तिनका अनुभव सुन्ने र आवश्यक सल्लाह लिने प्रवृत्तिको विकास गर्न कन्जुस्याइँ गर्न हुँदैन, अन्यथा मनपरी ढंगले संस्था चलाउन खोज्ने प्रवृत्ति हुर्किंदै जान्छ र उद्देश्य प्राप्तिमा बाधा पुग्छ। संस्थाका हरेक कार्यमा मेरो होेइन हाम्रो भन्ने भावनाको विकास हुन जरुरी छ। संस्थाका योजना तथा भावी कदम छर्लंग हुनुपर्छ। त्यसबाट गल्ती या कमीकमजोरी सुधार्न मद्दत पुग्छ। अन्त्यमा, राष्ट्रले कल्पना गरेको समृद्ध नेपाल निर्माण गर्नका लागि दक्ष गैरआवासीय नेपालीको पहिचान गर्दै उनीहरूको ज्ञान र सीपलाई कसरी सदुपयोग गर्न सकिन्छ भन्नेबारे एउटा ठोस निचोडमा पुग्न विज्ञ सम्मेलन सफल हुने आशा र विश्वास छ। नेपालमा लगानी गर्न आवश्यक वातावरण निर्माण गर्न प्रभावकारी भूमिका खेल्न सक्ने संस्थाका रूपमा गैरआवासीय नेपाली संघलाई सक्षम बनाउनैपर्छ। विश्वभर छरिएर रहेका नेपाली र विश्वजगत्लाई जोड्न एनआरएनएले महत्वपूर्ण योगदान गर्न सक्छ र गर्नु पनि पर्छ। यसका लागि विगतका राम्रा कामकुरालाई निरन्तरता दिनुका साथै समयानुकूल नयाँ योजना, सोचसमझका साथ तय गरिनुपर्छ। नेपाल सरकार तथा सरकारका निकायहरूसँग समन्वय कायम गरी काम गर्न आफ्नो तर्फबाट कुनै कसर छोड्नु हुँदैन। हृदयमा मातृभूमिलाई सजाएर कर्म गरे लक्ष्य भेट्न असम्भव पक्कै छैन। हिराचन गैरआवासीय नेपाली संघका पूर्वअध्यक्ष हुन्।"
कांग्रेस पुनर्संरचनाका कार्यसूची,"संगठनमा आमूल परिवर्तन गरी भिजनरी नेतृत्वपंक्तिले नेतृत्व गरेन भने कांग्रेसको भविष्य मात्रै होइन, औचित्यमाथि समेत प्रश्नचिह्न खडा हुन सक्छ संघीय प्रणालीअनुरूप कांग्रेस पुनर्संरचना गर्ने उद्देश्यले सभापति शेरबहादुर देउवाले महामन्त्री पूर्णबहादुर खड्काको संयोजकत्वमा विधान संशोधन समिति गठन गरेपछि पुनर्संरचनाको सैद्धान्तिक, नीतिगत र प्रक्रियागत बहस प्रारम्भ भएको छ। विधान संशोधन समितिले सातै प्रदेशमा पार्टी सदस्यहरूसँग छलफल तथा परामर्श गरेपछि उक्त बहसले घनीभुत स्वरूप ग्रहण गरेको छ। आगामी मंसिरमा हुने महासमिति बैठकबाट पारित हुने विधानबारे पार्टी सदस्यसँग छलफल गर्ने अभ्यासले लोकतान्त्रिक र उत्तरदायी पार्टीका रूपमा विकास गर्न सकारात्मक योगदान गर्नेछ। तर विधान संशोधन समितिमै सैद्धान्तिक विषयमा बहसभन्दा पनि प्राविधिक प्रश्नमा विवाद देखिन्छ। विधान संशोधनका क्रममा कांग्रेसलाई मास कि क्याडर बेस्ड पार्टी, सभापतीय कि सामूहिक नेतृत्व प्रणाली, नेतृत्वप्रधान कि नीतिप्रधान, संघीय प्रणालीअनुरूप वास्तविकरूपमा कार्यान्वयन गर्ने कि कागजमा सीमित भन्नेजस्ता ज्वलन्त प्रश्नहरूको निरूपण गर्नु अपरिहार्य छ। त्यसैले उपरोक्त आधारभूत सैद्धान्तिक प्रश्नहरूमा स्पष्ट दृष्टिकोण नभएसम्म कांग्रेसले पुनर्जीवन पाउने सम्भावना छैन। तर उक्त सैद्धान्तिक प्रश्नमा भन्दा केन्द्रीय समिति र पदाधिकारीको संख्या, सभापतिको अधिकार, प्रदेश तथा स्थानीय समितिको संख्याजस्ता प्राविधिक विषयमा विवाद केन्द्रित भएपछि विधान संशोधन प्रक्रिया पनि हात्ती आयो हात्ती आयो फुस्सा हुने संकेत देखिएको छ। मास कि क्याडर बेस्ड ? कांग्रेसलाई कार्यकर्तामा आधारित (क्याडर बेस्ड) कि जनतामा आधारित (मास बेस्ड) पार्टी बनाउने ? भन्ने अहिलेको प्रमुख मुद्दा हो। इतिहासको कालखण्डमा सबैभन्दा कमजोर भएको कारणले कांग्रेसलाई पुनर्जीवन दिने दृष्टिकोणले उक्त बहस हुनु स्वाभाविक पनि हो। कांग्रेस अहिले अर्ध मास र अर्ध क्याडर बेस पार्टी हो। सत्तारुढ नेपाल कम्युनिस्ट पार्टीसँग प्रतिस्पर्धा गरी लोकप्रिय पार्टीका रूपमा स्थापित गर्न कम्युनिस्टजस्तै कार्यकर्तामा आधारित पार्टीका रूपमा रूपान्तरण गर्नुपर्ने आवाज पाटीभित्र व्यापकरूपमा उठेको छ। तर लोकतान्त्रिक पार्टी कार्यकर्तामा आधारित होइन, जनतामा आधारित पार्टी बनाउनुपर्छ भन्ने विचार पनि सशक्तरूपमा उठिरहेको छ। लोकतान्त्रिक र कम्युनिस्ट पार्टीको सिद्धान्त, उद्देश्य, संरचना र पार्टी प्रणाली आधारभूतरूपमा नै फरक हुन्छ। कांग्रेस लोकतान्त्रिक पार्टी हो भने कम्युनिस्टजस्तो कार्यकर्तामा आधारित होइन, जनतामा आधारित पार्टी हुनुपर्छ। लोकतान्त्रिक पार्टी आफ्नो मौलिक सिद्धान्त र प्रणालीबाट विचलित हुनु हुँदैन। कुनै पनि पार्टी निर्माणका लागि सदस्यता प्रणाली पहिलो र आधारभूत प्रश्न हो। त्यसैले लोकतान्त्रिक पार्टीले पार्टी निर्माण प्रक्रिया र सदस्यता प्रणालीलाई पनि लोकतान्त्रिक र उदार बनाउनुपर्छ। लोकतान्त्रिक र उदार सदस्यता प्रणाली कांग्रेस पुनर्संरचनाको पहिलो प्रस्थान विन्दु हुनसक्छ। यद्यपि जनतामा आधारित भन्नाले अमेरिका र युरोपजस्ता पूर्णरूपमा जनतामा आधारित पार्टी होइन। तर आधारभूतरूपमा कांग्रेसलाई उदार, लोकतान्त्रिक र जनतामा आधारित पार्टीकै रूपमा विकास गर्नुपर्छ। कांग्रेसको सदस्यता प्रणाली पनि विवादास्पद र नियन्त्रणमुखी छ। पार्टीको भविष्य, जनाधार र संगठन विस्तारको दृष्टिले होइन, गुटको उद्देश्य, रणनीति र आन्तरिक गणितीय खेलअनुरूप सदस्यता वितरण गरिन्छ। अहिले साधारण र क्रियाशील गरी दुई किसिमका सदस्यता प्रणाली छन्। यद्यपि संशोधित विधानको मस्यौदा हालसम्म सार्वजनिक भएको छैन। तर सार्वजनिक सञ्चारमाध्यममा प्रकाशित तथा प्रसारित समाचारअनुसार विशेष र सम्मानित गरी थप दुई किसिमका सदस्यता प्रस्ताव गरिएको छ। कांग्रेसलाई पुनर्जीवन दिने हो भने चार किसिमका होइन, एउटा मात्रै सदस्यता प्रणाली हुनुपर्छ र सम्पूर्ण लोकतन्त्रवादीहरूको साझा पार्टीको रूपमा रूपान्तरण गरिनुपर्छ। सभापतीय कि सामूहिक नेतृत्व प्रणाली ? सभापतीय प्रणालीलाई निरन्तरता दिने कि सामूहिक नेतृत्व प्रणाली स्थापना गर्ने भन्ने अर्को महत्वपूर्ण र विवादास्पद विषय हो। कांग्रेसलाई पुनर्जीवन दिने हो भने उक्त बहसको यथोचित निरूपण विधान संशोधनको क्रममा नै गरिनुपर्छ। संस्थापन पक्षले सभापतीय प्रणालीलाई निरन्तरता दिने मात्रै होइन, सभापतिलाई थप अधिकारसम्पन्न बनाउनुपर्ने पैरवी गर्दै आएको छ। बीपी कोइरालाको समयदेखि स्थापित सभापतीय प्रणालीबाट विचलित भए सभापतिले प्रभावकारी भूमिका निर्वाह गर्न नसक्ने भएकाले संगठन थप कमजोर हुने जिकिर संस्थापन पक्षले गर्दै आएको छ। तर गैरसंस्थापन पक्षले अब सभापतीय प्रणाली होइन, सामूहिक नेतृत्व प्रणालीको विकास गर्नुपर्ने माग गर्दै आइरहेको छ। सभापतीय प्रणालीका नाममा सभापति निरंकुश, स्वेच्छाचारी र अनुत्तरदायी भएको तर्क गर्दै लोकतान्त्रिक प्रणालीको भावनाअनुरूप सामूहिक नेतृत्व प्रणालीको विकल्प नभएको दाबी उनीहरूले गर्दै आइरहेका छन्। संस्थापन पक्षले दाबी गरेजस्तै स्थापनाकालदेखि कांग्रेस सभापतीय प्रणालीबाट सञ्चालित छ। निरंकुश राणा र पञ्चायती शासनविरुद्ध संघर्ष गर्ने कालखण्डमा नेतृत्वको केन्द्रीकरण स्वाभाविक थियो। तर विधानतः सभापतीय प्रणाली भए पनि बीपीले लोकतान्त्रिक प्रणालीअनुरूप पार्टी सञ्चालन गर्नुभएको थियो। त्यसैले बीपीको समयमा निर्णय प्रक्रिया सहभागितामूलक भएको कारणले विवाद थिएन। सायद बीपी जीवित भएको भए अहिले सामूहिक नेतृत्व प्रणालीको प्रस्तावक उहाँ नै हुनुहुन्थ्यो। त्यसैले बीपीबाट शिक्षा लिएर अब सभापतीय पद्धति होइन, सामूहिक नेतृत्व प्रणालीको विकास गर्नुपर्छ। होइन भने आन्तरिक लोकतन्त्र मात्रै कमजोर हुने छैन, सभापति थप अनुत्तरदायी र स्वेच्छाचारी हुने सम्भावना प्रबल देखिन्छ। जनतामा लोकप्रिय नेतृत्वको विकास तथा छनोट र संस्थागत, विधिसम्मत र पारदर्शी प्रक्रियाद्वारा पार्टी सञ्चालन नै कांग्रेस पुनर्जीवनको अनिवार्य पूर्वसर्त हो। अहिलेसम्म सिर्जना भएको समस्या भनेको सभापतीय प्रणाली र सभापतिद्वारा अधिकारको दुरुपयोग हो। कांग्रेसमा बहुपदीय व्यवस्था त छ तर सम्पूर्ण अधिकार सभापतिमा केन्द्रित छ। त्यसैले अब विधान संशोधन गर्दा वास्तविकरूपमा सामूहिक नेतृत्व प्रणालीलाई संस्थागत गरिनुपर्छ। अधिकार केन्द्रीकृत गर्ने र नेतृत्वलाई शक्तिशाली बनाउने कम्युनिस्ट तथा दक्षिणपन्थी पार्टीले हो। लोकतान्त्रिक पार्टीको आधारभूत प्रस्थापना भनेको नै सामूहिक, जबाफदेही र उत्तरदायी नेतृत्व प्रणाली हो। जनताको भावना र चाहनाअनुरूप लोकप्रिय, जबाफदेही र उत्तरदायी नेतृत्व प्रणाली विकास गर्न परम्परागत नेतृत्व विकास र पार्टीको आन्तरिक निर्वाचन प्रणालीमा पनि पुनर्विचार गर्नुपर्ने आवश्यकता देखिएको छ। त्यसैले जनतामा लोकप्रिय नेतृत्वको विकास तथा छनोट र संस्थागत, विधिसम्मत र पारदर्शी प्रक्रियाद्वारा पार्टी सञ्चालन नै कांग्रेस पुनर्जीवनको अनिवार्य पूर्वसर्त हो। संघीयकरण कागजमा कि व्यवहारमा ? देश संघीय प्रणालीमा रूपान्तरण भएको कारणले संघीय प्रणालीअनुरूप पुनर्संरचना गर्ने उद्देश्यले ढिलै भए पनि विधान संशोधन प्रक्रिया प्रारम्भ गरिएको छ। संघीय प्रणालीअनुरूप पार्टी पुनर्संरचना प्राविधिकभन्दा पनि सैद्धान्तिक विषय हो। कांग्रेसमा हालसम्म केवल प्राविधिक प्रश्नहरूमा मात्रै विवाद भएको छ तर सैद्धान्तिक पक्षमा बहस भएको छैन। पार्टी पुनर्संरचनाको सैद्धान्तिक दृष्टिकोण स्पष्ट नहुँदासम्म केवल प्राविधिक प्रश्नमा विवाद गर्नुको अर्थ छैन। कांग्रेस नेतृत्वपंक्तिको सोच, मानसिकता र अभ्यासका आधारमा विश्लेषण गर्दा अहिलेसम्म पनि केन्द्रीकृत प्रवृत्ति कायमै रहेको देखिन्छ। अहिले पनि केन्द्रलाई अधिकारसम्पन्न र सभापतिलाई शक्तिशाली बनाउनुपर्छ भन्ने मानसिकता सोही प्रवृत्तिको अवशेष हो। उक्त केन्द्रीकृत प्रवृत्ति कायम रहँदासम्म वास्तविकरूपमा संघीय प्रणालीअनुरूप पुनर्संरचना र कार्यान्वयन सम्भव छैन। सार्वजनिक सञ्चारमाध्यमका समाचारअनुसार संशोधन समितिको मस्यौदा संघीय प्रणालीको भावनाअनुरूप छैन। संघीय संरचना केवल विधानमा मात्रै होइन, यथार्थमा संघीय प्रणालीको अभ्यास गरिनुपर्छ। यदि औपचारिकताका लागि विधानमा संघीयकरण गरियो भने पनि अभ्यासमा वास्तविकरूपमा संघीय प्रणाली लागू हुने सम्भावना छैन। पार्टीको वैधानिक संरचना संघीय प्रणालीमा रूपान्तरण गरिए पनि पार्टी सञ्चालन प्रणाली र निर्णय प्रक्रिया केन्द्र र सभापतिमा नै केन्द्रीकृत गरिने सम्भावना देखिन्छ। त्यसैले औपचारिकताका लागि केवल कागजमा होइन, वास्तविकरूपमा संघीय प्रणालीको सिद्धान्त, उद्देश्य र भावनाअनुरूप विधान संशोधन गरिनुपर्छ। सभापतिलाई शक्तिशाली बनाउने प्रस्ताव संघीय प्रणालीकै सिद्धान्तविपरीत छ। त्यसैले नगर र गाउँपालिकाका प्रमुखउपप्रमुखहरूको टिकट पनि केन्द्रले निर्णय गर्ने केन्द्रीकृत प्रणाली अन्त्य गरिनुपर्छ। नेपालको संविधानमा प्रदेश सरकार र स्थानीय तहलाई जुन अधिकार निक्षेपण गरिएको छ, सोही भावनाअनुरूप प्रदेश, जिल्ला र नगरगाउँपालिका समितिमा अधिकार निक्षेपण गरिनुपर्छ। उक्त समितिहरूलाई अधिकारसम्पन्न तथा जनता र पार्टीका सदस्यप्रति उत्तरदायी र जवाफदेही निकायका रूपमा विकास गरिनुपर्छ। होइन भने केवल औपचारिकताका लागि मात्र गरिने विधान संशोधन र संघीयकरणको औचित्य हुने छैन। नेतृत्वप्रधान कि नीतिप्रधान ? हालसम्मको अभ्यासका आधारमा विश्लेषण गर्दा कांग्रेस विधिसम्मत र नीतिप्रधानभन्दा पनि नेतृत्वप्रधान पार्टी भएको देखिन्छ। नेतृत्वप्रधान प्रणालीबाट पार्टी सञ्चालन हुँदै आएकाले विधिसम्मत र संस्थागत प्रक्रिया गौण तथा सभापति र नेतृत्वपंक्ति पार्टीमा हावी र निर्णायक हुँदै आएको देखिन्छ। यसरी सभापति र नेतृत्वपंक्ति हावी र निर्णायक भएको प्रतिफलस्वरूप पार्टीमा संस्थागत विकास र आन्तरिक लोकतन्त्र कमजोर हुँदै आएको छ। पार्टीको संस्थागत विकास र विधिसम्मत प्रणालीका लागि नेतृत्वमुखी मानसिकता र अभ्यास प्रमुख समस्या भएको विचार स्वयं कांग्रेसकै नेताहरूले व्यक्त गर्दै आइरहेका छन्। किनभने नेतृत्वप्रधान प्रणालीले नेतृत्व स्वेच्छाचारी र अनुत्तरदायी भएको निष्कर्ष उनीहरूले निकालेका छन्। अहिले नेतृत्वप्रधान प्रणालीको स्वरूप यति विकृत र विसंगत भएको छ कि यथार्थमा कांग्रेस नेतृत्वप्रधानबाट गुटप्रधान र गुटप्रधानबाट पनि गिरोहप्रधान पार्टीका रूपमा रूपान्तरण हुँदै गएको देखिन्छ। लोकतान्त्रिक पार्टीका लागि योभन्दा ठूलो दुर्भाग्य अरू के हुन सक्छ ? कांग्रेसको विधानले नै नीति, संस्थागत विकास र विधिसम्मत प्रक्रियाभन्दा पनि सभापति र नेतृत्वलाई प्रधानता दिएकाले नीतिप्रधान र विधिसम्मत प्रक्रियाको विकास गर्न विधान संशोधनमार्फत उक्त प्रक्रियाको प्रारम्भ गरिनुपर्छ। अब कांग्रेसलाई नेतृत्वप्रधान र नेतृत्वमुखी पार्टी होइन, नीतिप्रधान, पार्टी सदस्यमुखी र जनताप्रति उत्तरदायी पार्टीका रूपमा रूपान्तरण गरिनुपर्छ। त्यसैले आन्तरिक लोकतन्त्रलाई संस्थागत गरी उत्तरदायी र जवाफदेही पार्टी र नेतृत्वको विकास अहिलेको कांग्रेसको आवश्यकता मात्रै होइन, अपरिहार्य पूर्वसर्त हो। एकातिर विधान नै नेतृत्वप्रधान छ अर्कोतिर उक्त नेतृत्वप्रधान विधान पनि कार्यान्वयन हुँदैन। कांग्रेस पार्टी सभापतिले नै सबैभन्दा बढी विधान उल्लंघन गर्दै आइरहेका छन्। निष्कर्ष तीनै तहमा सत्तारुढ शक्तिशाली नेपाल कम्युनिस्ट पार्टीसँग संघर्ष र प्रतिस्पर्धा गरी पहिलो पार्टीका रूपमा पुनस्र्थापित गर्न कांग्रेसको मौलिक पुनर्संरचना र रूपान्तरण अपरिहार्य छ। उक्त पुनर्संरचना र रूपान्तरणका लागि विधान संशोधन अनिवार्य पूर्वसर्त हो। त्यसैले अहिले कांग्रेस पुनर्संरचना र रूपान्तरणको उपयुक्त अवसर हो। तर विधान संशोधन केवल प्राविधिक विषयमात्रै हो। प्रमुख विषय त कांग्रेसको सिद्धान्त, उद्देश्य र भावी कार्यनीति हो। कांग्रेस अहिले नीति र नेतृत्व दुवै दृष्टिले संक्रमणकालबाट गुज्रिरहेको छ। परिवर्तित परिवेशअनुरूप आफ्नो सिद्धान्तलाई पुनर्परिभाषित तथा संगठनमा आमूल परिवर्तन गरी भिजनरी नेतृत्वपंक्तिले नेतृत्व गरेन भने कांग्रेसको भविष्य मात्रै होइन, औचित्यमाथि समेत प्रश्नचिह्न खडा हुन सक्छ। त्यसैले प्रगतिशील सिद्धान्त, गतिशील संगठन र ऊर्जाशील नेतृत्व भएन भने कांग्रेसको नियति पनि प्रजापरिषद्भन्दा पृथक् हुने छैन। कांग्रेसजनहरूलाई चेतना भया। ट्विटरः"
बिर्तामोडलाई उपाधि,"विराटनगर : नरेन्द्रमणि लिम्बूको निर्णायक गोलको मद्दतमा बिर्तामोड भेट्रान क्लब झापाले विराटनगरमा सम्पन्न प्रदेश १ स्तरीय दोस्रो भेट्रान फुटबल प्रतियोगिताको उपाधि जितेको छ। सहिद रंगशालामा शनिबार भएको फाइनलमा साबिक विजेता धरान भेट्रान क्लबलाई १० गोलले निराश बनाउँदै बिर्तामोडले उपाधि जितेको हो। संघर्षपूर्ण खेलको ५९औं मिनेटमा नरेन्द्रमणि लिम्बूले गरेको एक मात्र गोल बिर्तामोडलाई जितका लागि पर्याप्त बन्यो। सन्तोष राईको पासमा डीबक्सभित्रबाट नरेन्द्रमणिले प्रहार गरेको बलले धरानका गोलरक्षक दीपेन लिम्बूको खुट्टामा ठोक्किँदै जाली चुमेको थियो। गत वर्ष आयोजित पहिलो भेट्रान फुटबल प्रतियोगितामा फाइनलमै धरानसँग बेहोरेको पराजयको बदला लिँदै साबिक उपविजेता बिर्तामोडले एक लाख ५१ हजार रुपैयाँ नगद पुरस्कार प्राप्त गर्यो। प्रतियोगिताको फाइनलमा दोस्रो पटक बिर्तामोडमाथि जित निकाल्न नसकेपछि उपविजेतामा खुम्चिएको धरानले ७५ हजार रुपैयाँ नगद पुरस्कारमै चित्त बुझायो। खेलमा जम्न नसकेको धरानको हारमा उज्ज्वल श्रेष्ठ, डिल्लीराम श्रेष्ठ र सुरजकुमार श्रेष्ठको प्रदर्शन फितलो रह्यो। धरानका रक्षापंक्तिका खेलाडी खगेन्द्रबहादुर लिम्बू र मिडफिल्डर प्रेम घिमिरेको प्रदर्शन उत्कृष्ट रहे पनि खेलमा बिर्तामोड हाबी देखियो। खेलभर धरान रक्षात्मक र बिर्तामोड आक्रामक रूपमा मैदानमा प्रस्तुत भए। खेललाई सुरुदेखि नै नियन्त्रणमा लिएको बिर्तामोडले पनि गोल गर्नका लागि पाएका धेरै अवसरलाई सदुपयोग गर्न नसक्दा जितका लागि ५९ औं मिनेटसम्म कुर्नुपर्यो। १७ औं मिनेटमै बिर्तामोड अग्रता लिनबाट चुक्यो। तोयाराम भुजेलको प्रहारमा धरानका गोलरक्षक दीपेन लिम्बू बाधक बन्दा बिर्तामोडले सुरुआती अग्रता लिन सकेन। ३१औं मिनेटमा नीरेन्द्रमणि लिम्बूको प्रहारले पनि विपक्षी बार भत्काउन सकेन। ३८औं मिनेटमा सुवास आङ्थुपाको प्रहार पोस्ट माथिबाट बाहिरियो। ५७ औं मिनेटमा सुवासकै प्रहार बायाँ बार हुँदै बाहिरियो। १९ औं मिनेटमा प्रेम घिमिरेको फ्रिकिक अकासिएपछि धरानले मध्यान्तरअघि राम्रो अवसरको सिर्जना गर्न सकेन। ६०औं मिनेटमा घिमिरेकै प्रहारलाई बिर्तामोडका गोलरक्षक टंक धिमालले उत्कृष्ट ढंगबाट बचाउँदा धरान अभागी ठहरियो। खेलको अतिरिक्त समयमा अशोक लिम्बूको प्रहारले पनि विपक्षी बार भत्काउन नसक्दा धरानको उपाधि उचाल्ने सपना पूरा हुन सकेन। शनिबारको खेलको म्यान अफ दि म्याच धरानका खगेन्द्रबहादुर लिम्बू घोषित भए। प्रतियोगिताको उत्कृष्ट गोलरक्षकको उपाधि बिर्तामोडका टंक धिमालले प्राप्त गरे। प्रतियोगिताभर चार गोल गरेका काँकडभिट्टा भेट्रान क्लबका लाक्पा लामा सर्वाधिक गोलकर्ता बने। प्रतियोगिताको म्यान अफ दि सिरिज बिर्तामोडका नरेन्द्रमणि लिम्बू घोषित भए। सीएमजी स्वस्थ्य क्लब विराटनगरको आयोजनामा प्रतियोगिता यही असोज २० गतेबाट सुरु भएको थियो। विजयी खेलाडीलाई विराटनगर महानगरपालिकाका प्रमुख भीम पराजुली, आयोजक सीएमजी स्वस्थ्य क्लबका अध्यक्ष किशोर धमला, एन्फा मोरङका अध्यक्ष दीपेन्द्र धिमाललगायतले पुरस्कार प्रदान गरे।"
ब्राजिल र पेरु विजयी,"रियाद : अन्तर्राष्ट्रिय मैत्रीपूर्ण फुटबल खेलमा ब्राजिल र पेरु विजयी भएका छन्। साउदी अरबमा शनिबार बिहान भएको खेलमा ब्राजिलले घरेलु टोली साउदी अरबलाई २० गोलले हरायो। अर्को खेलमा पेरुले चिलीलाई ३० गोलले पराजित गर्यो। पाँच पटकको विश्वकप विजेता ब्राजिलले साउदीमाथि रवाफिलो प्रदर्शन गरेको थियो। खेलको सुरुआतदेखि नै साउदीमाथि आक्रमण बुनेको ब्राजिलका लागि गाब्रियल जिसस र एलेक्स सान्ड्रोले गोल गरे। ब्राजिलको जितमा जिससले ४४औं मिनेटमा पोस्ट छेउबाट गोल गरे। उनले नयमारको पासमा गोल गरेका थिए। ब्राजिलका लागि अर्को गोल दोस्रो हाफको इन्जुरी समयमा सान्ड्रोले थपेका थिए। उनले नेयमारको कर्नर पासमा गोल गरेका थिए। खेलको अन्तिम समयमा साउदी १० खेलाडीमा समेटिएको थियो। साउदीका गोलरक्षक अब्दुल लाजिजले डीबक्स बाहिर आएर बल समातेपछि उनी रातो कार्ड पाउँदै बाहिरिएका थिए। ब्राजिलले अर्को मैत्रीपूर्ण खेल मंगलबार अर्जेन्टिनासँग खेल्नेछ। यसैगरी शनिबार भएको अर्को एकपक्षीय खेलमा पेरुले ६४औं मिनेटमा चिलीको आत्मघाती गोल सहयोगमा सुरुआती अग्रता लिएको थियो। बल बचाउने क्रममा चिलीका इन्जो रोकोको प्रहारले आत्मघाती गोलको बाटो लिएको थियो। त्यसपछि लयमा देखिएको पेरुका लागि पेड्रो एक्विनोले ७५औं र ८६औं मिनेटमा दुई गोल थप्दै टोलीको जित सहज बनाएका थिए। अर्को खेलमा जापानले पानामालाई ३० गोलले हराएको छ। जापानका लागि टाकुमी मिनामिनोले ४२ औं मिनेटमा खाता खोले। दोस्रो गोल ६६औं मिनेटमा जुन्या इटोले थपेका थिए। ८५औं मिनेटमा पानामाका हारोल्ड कुमिङको प्रहार आत्मघाती गोलमा परिणत भएको थियो। अन्य अन्तर्राष्ट्रिय खेलमा दक्षिण कोरियाले उरुग्वेलाई २१, सिंगापुरले मंगोलियालाई २०, मलेसियाले श्रीलंकालाई ४१ र कतारले इक्वेडरलाई ४३ गोलले पराजित गरेको छ। ०००००"
जर्मनीको पोस्ट्मा नेदरल्यान्ड्सको तीन गोल,"काठमाडौं : सन् २०१४ को विश्वविजेता जर्मनीको खराब लय रोकिएको छैन । रसिया विश्वकपमा समूह चरणबाटै बाहिरिएको जर्मनीले गएराति अर्को झट्का भोग्यो । युएफा नेसन्स लिग फुटबल अन्तर्गत गएराति भएको जर्मनीलाई नेदरल्यान्ड्सले ३० गोलअन्तरले पराजित गरेको हो । नेसन्स लिगअन्तर्गत लिग 'ए' समुह १ को खेलमा घरेलु टोली नेदरल्यान्ड्ससामू जर्मनी निरिह सावित भयो । जर्मनीलाई पराजित गर्ने क्रममा भर्जिल भान डाइक, मेम्फिस डिपे र जर्जिनियो बहाल्दुमले एक एक गोल गरेका थिए । जर्मनीलाई पराजित गरेपछिप नेदरल्यान्ड्स यो समूहमा दोस्रो स्थानमा उक्लिन सफल भएको छ । यस समूहमा फ्रान्सले २ खेलबाट ४ अंक जोडेर शीर्ष स्थानमा छ । समान खेलबाट ३ अंक जोड्दै दरल्याण्ड्स दोस्रो र १ अंक मात्रै जोडेको जर्मनी तेस्रो स्थानमा छ । नेदरल्यान्डससँग हारेपछि जर्मनीका प्रशिक्षक वाकिम लोउ झन् अफ्ठेरोमा परेका छन् । उनलाई जिम्मेवारी छाड्न दबाब बढिरहेको छ । सन् २०१४ को विश्व विजेता जर्मनी पछिल्लो समय लयमा छैन । उसले खेलेका पछिल्ला १२ खेलमध्ये ३ मा मात्रै जित निकाल्न सकेको छ ।"
भद्रपुर मिनी म्याराथुनको उपाधि सुस्मिता र शरणलाई,"भद्रपुर : झापाको भद्रपुरमा सम्पन्न प्रथम भद्रपुर मिनी म्याराथुनमा महिलातर्फ सुस्मिता राई र पुरुषतर्फ शरण गिरीले प्रथम उपाधि पाएका छन्। भद्रपुर२ की राई र भद्रपुर१० का गिरीलाई नगद २५ हजार रुपैयाँसहित सम्मान गरिएको छ। भद्रपुर८ नम्बर वडाले आयोजना गरेको मिनी म्याराथुन प्रतियोगितामा महिलातर्फ दोस्रो स्थान भद्रपुर१ की आरजु भट्टराई तथा पुरुषतर्फ भद्रपुर१ कै सुमन सोरेन भए। दुवै प्रतियोगिलाई नगद १५ हजारले पुरस्कृत गरियो। त्यस्तै महिलाबाट तेस्रो स्थान भद्रपुर४ की सबिता टुडुले पाइन भने पुरुषतर्फ भद्रपुर ७ का रुपेश राईले पाउन सफल भए । दुवै विजेतालाई नगद १० हजारले सम्मान गरियो। महिलातर्फ चौथो स्थान भद्रपुर२ की रिता गिरी तथा पुरुषतर्फ भद्रपुर४ का मेघराज राईले प्राप्त गरे। विजेता दुवैलाई नगद ३ हजार रुपैयाँबाट सम्मानित भए।त्यस्तै पाचौं स्थान महिलाबाट भद्रपुर८ की नितिशा तामाङ भइन् र पुरुषतर्फ रिशु राईले प्राप्त गरे। दुवै विजेता नगद दुई हजार रुपैयाँले पुरस्कृत भए। वडाध्यक्ष गौरव सुब्बा मनोजले भद्रपुरलाई देश विदेश चिनाउने चलायमान स्वरूप दिएको बताए। उनले राज्य कोष नचलाई पनि ३ लाख ५० हजार खर्च सहजै जुटाएर दीर्घकालिन कार्यक्रमको अवधारणा ल्याएको समेत बताए। सामाजिक विकृति, विसंगति र बढ्दो महिला हिंसा विरुद्ध खेलकुदको माध्यमबाट जनचेतना जगाउने सामाजिक अभियानअन्तर्गत कार्यक्रम आयोजना गरिएको आयोजकले बताएको छ। महिला र पुरुष समूह बीच फरक फरक प्रतिष्पर्धा गराइ पुरुष ६७ किमी र महिला ३ किमी दूरीको खेल आयोजना गरिएको थियो। कार्यक्रमा ९३ वर्षीय सामाजिक अगुवा व्यक्तित्व केशवसिंह राईले शान्तिका दूत परेवा उडाएर खेल उद्घाटन गरेका थिए। वडाध्यक्ष मनोजको अध्यक्षता तथा नगर प्रमुख जीवनकुमार श्रेष्ठ, उपप्रमुख चन्द्रमाया श्रेष्ठको विशेष आतिथ्यमा सम्पन्न कार्यक्रममा पूर्व राष्ट्रिय खेलाडी डम्बर लिम्बू, बक्सिङका राष्ट्रिय खेलाडी सुरेन्द्र राई र सगरमाथा आरोही अनिश लुईटेललाई नगद ५ हजारसहित प्रशंसा पत्रले सम्मान गरिएको थियो। उक्त प्रतियोगितामा नगरका १० वटै वडा, २५ विद्यालय, ५६ संघ संस्थाबाट ३ सय ५० महिला तथा ६ सय १४ पुरुष गरी ९ सय ६४ जना सहभागी थिए ।"
प्याराग्लाइडिङको विश्वकप नेपालमा,"काठमाडौं : हालै इन्डोनेसियामा सम्पन्न १८औं एसियाली खेलकुद प्रतियोगिता (एसियाड)मा रजत पदक जितेपछि नेपालको प्याराग्लाइडिङ खेलले विश्वमञ्चमा थप चर्चा बटुलेको थियो। पहिलो सहभागितामै नेपाललाई २० वर्षपछि एसियाडमा रजत पदक दिलाउन सफल भएपछि अहिले नेपाल प्याराग्लाइडिङ तथा ह्यान्डग्लाइडिङ संघ पनि थप उत्साही बनेको छ। निजी क्षेत्रको प्रयासमा चलिरहेको प्याराग्लाइडिङ खेलले अब बिस्तारै व्यापकता पाउन लागेको हो। नेपालमा प्याराग्लाइडिङ खेलको थप विकास गर्ने उद्देश्यले कात्तिक १५ देखि १९ गतेसम्म स्याङ्जाको स्वरेक महापुर मैदान र डौंवफाँटमा प्रथम प्याराग्लाइडिङ एक्युरेसी वल्र्डकप (विश्वकप) हुने भएको छ। संघले नेपाल हवाई खेलकुद संस्था र बाबु एड्भेन्चर क्लब स्याङ्जाको संयुक्त सहयोगमा नेपालमै पहिलो पटक विश्वकप आयोजना गर्न लागेको संघका महासचिव एवं विश्वकपका संयोजक शैलेन्द्र राउतले जानकारी दिए। संघले स्याङ्जाको उक्त मैदानलाई प्याराग्लाइडिङको ट्रेनिङ सेन्टरका रूपमा समेत विकास गर्न लागेको छ। यसअघि पनि यहाँ एक्युरेसीको अन्तर्राष्ट्रिय प्रतियोगिता आयोजना गरिएको थियो। विश्वकपमा पुरुष एवं महिलाको टिम र व्यक्तिगत एक्युरेसीमा चार स्वर्णका लागि प्रतिस्पर्धा हुनेछ। विश्वकपमा आयोजक नेपालसहित क्यानडा, फ्रान्स, टर्की, बेलायत, जापान, कोरिया, साउदी अरेबिया, सिंगापुर, इन्डोनेसिया, मलेसिया, मंगोलिया, भारत, पाकिस्तान र इरानको सहभागिता रहने बताइएको छ। नेपाल भ्रमण वर्ष २०२० मा हवाई साहसिक पर्यटकको संख्यामा वृद्धि गर्ने उद्देश्यले विश्वकप आयोजना गर्न लागिएको हो। टिम स्पर्धामा पुरुषतर्फ पाँच र महिलामा तीन खेलाडी हुनेछन्। प्रतियोगितामा प्रत्येक समूह तथा व्यक्तिले ६ चरणको प्रतिस्पर्धा गर्नुपर्नेछ। ६ चरणको अंकलाई जोडेर पहिलो, दोस्रो र तेस्रो घोषणा गरिनेछ। एक्युरेसीमा टार्गेट क्षेत्र पाँच मिटरको रेडियसमा हुनेछ। विश्वकपमा टिमतर्फको विजेता, उपविजेता र तेस्रो हुनेलाई क्रमशः १ हजार ५ सय, १ हजार २ सय र ७ सय युरो तथा व्यक्तिगततर्फको विजेता, उपविजेता र तेस्रो हुनेलाई १ हजार, ७ सय ५० र ५ सय युरो प्रदान गरिने आयोजकले जानकारी दिएको छ।"
