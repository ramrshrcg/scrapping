शीर्षक,विवरण
खुसी रहने आध्यात्मिक कला,"भगवान् बुद्ध भन्नुहुन्छ, मानिस हरक्षण दुःखी छ किनकि आफूसँग भएको नदेख्ने र नभएको चाहना गर्ने मानिसको स्वभावका कारण उसको खुसी टिकाउ हुँदैन। बुद्ध पुरुषका वाणी र इशारालाई कहाँ नकार्न सकिन्छ र ? को मानिस खुसी रहन चाहँदैन र ? त्यसैले त खुसी रहन अनेक उपाय अवलम्बन गर्छ र क्षणिक रूपमा खुसी भएको महसुस पनि गर्छ तर फेरि ऊ दुःखी र अभावले आफूलाई घेरिरहेको अनुभूति गर्न थाल्छ। कारण त्यही हो कि भएकोमै ऊ सन्तुष्ट हुन बिर्सन्छ र अरू चाहना मृगतृष्णास्वरूप बढ्न थाल्छन् जुन पूरा हुन पनि सक्छन् र नहुन पनि। पूरा भए पनि अरू चाहना फेरि सिर्जना हुन्छन् त पूरा भएनन् भने त झनै दुःख आर्जनका मसला भइ नै हाले। जीवन दुःखका लागि हो त ? त्यसो भए जीवन किन प्राप्त भयो ? होइन, जीवन खुसीसाथ जिउनका लागि प्राप्त भएको हो। त्यसैले त हामी नयाँ वर्ष होस् या जन्म दिन, चाडपर्व होस् या सांस्कृतिक पर्व होस्, खुसी हुनकै लागि मनाउने गर्दछौं। ल्होसार, दसैंं, तिहार, होली, क्रिसमसजस्ता आफ्नै पर्व हुन् या आयातीत पर्व हुन् अथवा कुनै पनि सामाजिक, सांस्कृतिक प्रचलन र उत्सवमा भाग लिनु, संस्कृति र परम्पराअनुसारको खानपान र लवाइमा समय दिनु, नाचगान र अन्य विविध कार्यक्रममा भाग लिनु सबै क्रियाकलाप खुसी रहने आयाम समेट्न खोज्नु हो। यस्ता कार्यमा हामी त्यति नै जागरुकता र महत्वका साथ शुभकामना आदानप्रदान गर्छौं र साथीभाइ एवं परिवारजन भएर कतै घुम्न जाने, नभए रेस्टुराँ गएर खाने या घरमै पनि जम्मा भएर उत्सवका रूपमा मनाउने गर्दछौं। यो सब गर्नुको कारण हो हामी खुसी रहन चाहन्छौं, खुसी छौं भन्ने देखाउन चाहन्छौं। यी सबै क्रियाकलापले क्षणिकरूपमै दुईचार दिन, दुईचार महिना खुसी भएजस्तो आभास मिल्छ तर एउटा समयमा आउँदा यी सब खुसी बिलाएर जान्छन् र जीवनप्रति सिकायत र दुःख सुरु हुन थाल्छन्। किनकि खुसी कुनै चिजमा खोजेर भेटिन्न। खुसी मानिसको स्वभाव हो, जुन प्रत्येक व्यक्तिभित्र छ। खुसी अन्तस्करणबाट प्रस्फुटन हुनुपर्छ। रोगमुक्त र तनावमुक्त अवस्था नै खुसीको अवस्था भएकाले विज्ञानले समेत मानिसको शरीरको बनोट र मानिसलाई खुसी रहन आवश्यक हर्मोनको व्याख्या गर्दै भनेको छ, मानिस खुसी हुनका लागि शरीरका विभिन्न क्रियाकलाप र हर्मोनसमेत आवश्यक रूपमा सक्रिय हुन जरुरी छ। शरीरमा रहेको इन्डोर्फिन नामक हर्मोनले मस्तिष्क र स्नायु प्रणालीलाई सक्रिय राख्ने हुँदा मानिस खुसी हुन यो हर्मोन पनि सक्रिय हुन जरुरी छ। योगाभ्यास, खेलकुद, दौड, हिँडाइ, हाँसो, प्रफुल्लताजस्ता शरीर सक्रिय राख्ने अभ्यासबाट इन्डोर्फिन नामक हर्मोन सक्रिय हुन्छ। यो सक्रिय हुनासाथ तनाव कम हुन्छ, मुटु र रक्तचापजस्ता रोगबाट मुक्त भइन्छ। मानिसको शरीरमा रहेको दोस्रो हर्मोन हो डोपामाइन। भावनात्मक र मनोवैज्ञानिक रूपमा खुसी रहन यो हर्मोन सक्रिय रहनुपर्छ अन्यथा अल्जाइमरजस्ता बिर्सने रोगसमेत यो हर्मोनको निस्क्रियताकै कारण बढ्छ। यात्रा, भ्रमण, प्रशंसा गर्ने कला, धन्यवाद व्यक्त गर्ने कला एवं आफ्नो गल्तीलाई आत्मसात गरी सुधार्ने बानीजस्ता क्रियाकलापले यो हर्मोनलाई सक्रिय राख्छ, जसको कारण मानिस सधैं खुसीको जीवन जिउन सक्छ। तेस्रो हर्मोन छ मानिस खुसी हुन सक्रिय हुनुपर्ने सेरोटोनिन। यसलाई खुसी हुन आवश्यक रसायन भनेर नामकरण गरिएको पनि पाइन्छ। रचनात्मक काम गर्नु, समाज सेवा र परोपकारका काममा समय दिनु, ज्ञानवद्र्धक किताब पढ्नु, लेखरचना सिर्जना गर्नु, सामाजिक सञ्जालको प्रयोग पनि रचनात्मक कार्यमा मात्र प्रयोग गर्नुजस्ता क्रियाकलापले जीवनमा भएका त्यस्ता घटना र क्षणको याद गर्ने जसले मुहारमा मुस्कान, हृदयमा प्रेम र मनमा खुसी उत्पन्न होस्। सेरोटोनिन नामक हर्मोन सक्रिय हुन्छ र मानिस सधैं खुसीपूर्वक जिउन सक्छ। चौथो हर्मोन छ अक्सिटोसिन जसले शरीरका क्रियाकलाप र संवेदनालाई निरीक्षण गरी सक्रिय राख्न मद्दत गर्छ। एकअर्कामा अंकमाल गर्ने, एकअर्कालाई प्रेम गर्ने र सकारात्मक ऊर्जा प्रवाह गर्नाले यो हर्मोन सक्रिय रहन्छ। आफ्नो परिवारबाट यी सब क्रियाकलापको व्यावहारिक रूपमा प्रयोग गरी सधैं खुसी रहन सक्छौं भने यी आयाम किन नअपनाउने ? परम गुरु ओशोले सम्झाउनुभएको छ, जीवन र मृत्युबीचको जुन अन्तराल छ, त्यो नै खुसी हो। खुसी मनको अवस्था हो। त्यसैले होला दलाई लामाले पनि भन्नुभएको छ, खुसी कहीं तयारी अवस्थामा छैन जुन खोजेर भेटिन्छ। खुसी त प्रत्येक व्यक्तिको आफ्नो कर्मबाट प्राप्त हुन्छ। खुसीको मापन कुनै परिभाषा र कुनै क्रियाकलापमार्फत गर्न सकिन्न बरु कस्ता कर्मले निरन्तर खुसीको अवस्थामा रहन सकिन्छ त्यो थाहा पाउनु र त्यसलाई व्यवहारमा प्रयोगमा ल्याउनु महत्वपूर्ण माध्यम हुन सक्छ। खुसी त जीवन जिउने एउटा कला हो। हरेक कर्म र सम्बन्धलाई कसरी खुसीका साथ लिने त्यो आफ्नै कला हो। मर्यादित, अनुशासित व्यवहार, मीठो बोली, सजगता, शुद्ध आहार, सम्यक जीवनशैली, चित्त शुद्धि, इन्द्रियप्रति जागृत, साक्षी भाव र सकारात्मक विचार खुसीका परिणाम हुन्। प्रकृतिसँगै जन्मेको मानिस प्रकृतिसँग तादात्म्य मिलाउन सक्यो भने त्यो प्राकृतिक तरंग र संवेदना नै खुसी हो। असल मित्र, सुन्दर परिवार, स्वस्थ शरीर, भण्डारमा खानेकुरा, सुरक्षित रहन वासस्थान, प्रेम बाँड्न सक्ने हृदय छ भने हामी कसरी खुसी व्यक्तिमा परेनौं ? किनकि हामीमा महत्वाकांक्षा बढी छ जसको कुनै सीमा छैन। सहज र सरल जीवनलाई कठिन र महत्वाकांक्षी बनाएर हामी जीवनमा खुसी हुनबाट वञ्चित भइरहेका छौं। कसैका लागि हृदयमा प्रेम हुनु नै खुसी हुनुजस्तो लाग्छ। कसैलाई कुण्ठा र दमन नभएको स्थिति खुसी लाग्छ। कसैलाई अरूलाई परोपकार गर्दा खुसी मिल्छ त कसैलाई धेरै धन आर्जन गर्दा। कसैलाई दुई छाक जाउलो जुटाउन र सन्तानलाई स्कुल पठाउन सक्नु खुसीको परिभाषाभित्र पर्छ त आँखा नदेख्नेलाई आँखा देख्न सक्ने हुन सके त्योभन्दा खुसी अरू के होला ? एउटा मात्र हात हुनेलाई दुइटा हात भए कति खुसी हुन्छ होला ? एउटा खुट्टा हुनेलाई महत्व हुन्छ दुइटा खुट्टा हुँदाको खुसी। हामीसँग भएको पूर्ण शरीर, सुन्दर शरीर, स्वस्थ शरीर र बलियो शरीरको महत्व कहिल्यै बुझेका छौं ? ख्याल गरेका छौं ? आफ्नो शरीरप्रति धन्य भएका छौं ? हिजोआज उपलब्ध भौतिक सम्पन्नताले हाम्रो खुसीको दायरालाई साँघुरो बनाइदिएको छ। हिजो टुकीको दियोमा अध्ययन गर्ने हामी आज एकछिन लोडसेडिङ भयो भने अध्ययनमा वाधा परेर होइन, इन्टरनेट चलाउन नपाएर आत्तिन्छौं। हिजो स्कुलबाट घर पुग्दा आमा घरमा खाजा बनाएर कुरिरहेको देख्दा खुसी हुने हामी आज घर पुग्नासाथ वाइफाइ छ कि छैन त्यसमा ध्यान जान्छ। आमाले के खाजा बनाएर राख्नुभएको छ वास्ता हुँदैन। खाँदा पनि होस छैन, हाँसले हिलो टिपे झैं हतारहतार खाएर डिभाइसको प्रयोगमा भुल्न चाहन्छौं। भौतिक सम्पन्नताले जति सजिलो र सुविधा बढाएको छ त्यति नै आत्मीयता हराउँदै गएको छ। परिवारमा एकले अर्काको कुरा सुन्ने फुर्सद छैन। त्यसैले पनि हिजोको खुसी र आजको खुसीको रूप फेरिएको छ। कसैलाई भौतिक सम्पन्नता, बाहिरी सम्मान र पदले खुसी मिल्छ त कसैलाई आध्यात्मिकताको गहिराइले छोएपछि स्वयं भित्र डुब्दा खुसी र आनन्द मिल्छ। वास्तविक खुसी त्यो हो, जो आफैंसँग खुसी रहन्छ र खुसी हुन अरूसँग तुलना गर्दैन। हिन्दूहरूको धर्मग्रन्थ गीतामा पनि चित्त शुद्धि र प्रसन्न रहे मात्र मानिसलाई खुसी मिल्छ भनेर व्याख्या गरिएको छ। अरूलाई पढेर र जानेर स्वयंमा खुसी आउँदैन। तर हाम्रो जीवन हेर्ने हो भने हाम्रो खुसीको कारण अरूमा भर पर्ने गरेको छ। हामी जति सम्पन्न भए पनि मापन हुन्छ अरूसँगै तुलना गरेर। हामीसँग भएका कुरा, हामीभित्रका सम्पदाको ख्याल गर्दैनौं हामी बरु अरूसँग हरेक कुरामा तुलना गर्ने गर्दछौं। आफ्नो दैनिकीमा बिहानदेखि बेलुकासम्म जे पनि क्रियाकलाप गरिन्छ, त्यसमा होसपूर्ण रहने हो र स्वयंको ध्यान दिने हो भने अरूसँगको तुलना गर्ने बानी पूरै हराएर जान्छ। आफू आफैंसँग विश्वस्त रहने, आफूलाई सकारात्मक सोचाइमा व्यस्त राख्ने, सम्यक कर्ममा व्यस्त राख्ने, शिष्ट व्यवहार र बोली कायम राख्न होसपूर्ण रहने, आफूभित्रका नकारात्मक भावलाई साक्षीपूर्वक हेर्ने र नकारात्मक भावलाई क्रियामा परिणत हुन नदिने नै खुसी रहने उपाय हुन्। सम्यक सेवा, करुणादायी स्वभाव, तनाव र कलहप्रति जागरण एवं सम्यक वि श्राम र दैनिक आधा घन्टादेखि एक घन्टाको ध्यान गर्ने बानीले आफूभित्र खुसी र आनन्द प्रस्फुटन गराउँछ। जीवनमा भएका त्यस्ता घटना र क्षणको याद गर्ने जसले मुहारमा मुस्कान, हृदयमा प्रेम र मनमा खुसी उत्पन्न होस्। अस्तित्वले हामीमाथि धेरै कृपा गरेको छ। हामीले कल्पना गर्न नसकिने, गन्न नसकिने र हामीलाई ख्यालसम्म नरहेका तर जसको अभावमा जीवन सम्भव छैन, ती सबै चिज हामीलाई प्राप्त छन्। हामीले बाहिर खोज्ने खुसी र हामी भित्रै विद्यमान खुसी के हो, त्यो छुट्ट्याउन सक्नुपर्छ। हामीभित्रको विशाल सम्पदाको पहिचान गर्न सक्नुपर्छ, त्यसमै छिपेको छ हाम्रो खुसी। बाहिर अरूमा देखिने खुसीले हामीभित्रको अभावलाई पूरा गर्न सक्दैन र त्यो वास्तविक पनि हुँदैन। सबैको आआफ्नै जीवन, जिउने तरिका र स्वभाव छन् र पनि खुसी अनि प्रेम सबैको भित्र रहेको अथाह सम्पदा हो, जुन सबैसँग छ। खुसी समग्रतामा खोजिनुपर्छ, जुन जीवन जिउने एउटा महत्वपूर्ण कला बन्न सकोस्।"
भूराजनीतिक द्वन्द्वका तरंगहरू,"दुईतिहाइको शक्तिशाली कम्युनिस्ट सरकारले अख्तियार गर्ने विदेश नीति र कूटनीतिक तथा सामरिक सम्बन्धमा निर्भर रहनेछ भूगर्भमा भारतीय र तिब्बतीय प्लेटका बीच टकराव वा घर्षण भएपछि नेपालमा शक्तिशाली भूकम्प आउने प्राकृतिक भौगर्भिक प्रक्रिया जस्तै महाशक्ति राष्ट्र अमेरिका तथा नेपालका छिमेकी उदीयमान शक्तिराष्ट्रहरू चीन र भारतबीच भूराजनीतिक द्वन्द्व तथा सामरिक स्वार्थको प्रतिफलस्वरूप शक्तिशाली कम्पन सिर्जना भएपछि नेपाली राजनीतिमा गम्भीर बहसको प्रारम्भ भएको छ। विशेषगरी १७ वर्षपछि परराष्ट्रमन्त्रीस्तरीय औपचारिक अमेरिका भ्रमणको अवसरमा अमेरिकाको इन्डोप्यासिफिक रणनीतिमा नेपालको केन्द्रीय भूमिका भएको अमेरिकी विदेशमन्त्री माइकल रिचर्ड पोम्पेओको विचार सार्वजनिक भएपछि उक्त बहसले नेपाली राजनीतिमा शक्तिशाली तरंग सिर्जना भएको छ। केवल महाशक्तिराष्ट्र अमेरिकाले मात्रै होइन, छिमेकीहरू चीन र भारतले पनि विगत केही वर्षदेखि नेपाललाई उच्च प्राथमिकता दिँदै नेपालकेन्द्रित नीति अख्तियार गरेको परिवेशमा नेपालको कूटनीतिक, भूराजनीतिक र सामरिक परिवेश राष्ट्रिय, क्षेत्रीय तथा अन्तर्राष्ट्रिय चर्चाको विषय बनेको छ। उदीयमान शक्तिराष्ट्रहरू चीन र भारतको बीचमा रहेको भूपरिवेष्ठित नेपालको अन्तर्राष्ट्रिय कूटनीतिक मञ्च तथा सञ्चारमाध्यमहरूमा चर्चा र बहस हुनु नेपालको अन्तर्राष्ट्रिय छवि तथा राष्ट्रिय स्वार्थको दृष्टिले सकारात्मक पक्ष हो। तर महाशक्ति अमेरिका तथा उदीयमान शक्तिराष्ट्रहरू चीन र भारतले नेपाललाई उच्च महत्व दिनुको अन्तर्निहित कारण के हो ? महाशक्ति तथा उदीयमान शक्तिराष्ट्रहरूका कूटनीतिक, भूराजनीतिक, सामरिक, आर्थिक तथा व्यापारिक स्वार्थहरू कति विरोधाभासपूर्ण र जटिल होलान् ? उक्त विरोधाभासपूर्ण र जटिल स्वार्थहरूले नेपालको राष्ट्रिय स्वार्थमा कस्तो असर पर्ला भन्ने जस्ता अनन्त तर अनुत्तरित प्रश्नहरू सिर्जना भएका छन्। त्यसैले हचुवा, दलगत स्वार्थ र भावनाका आधारमा होइन, अमेरिका, चीन र भारतजस्ता शक्तिराष्ट्रहरूका कूटनीतिक, सामरिक, आर्थिक तथा व्यापारिक स्वार्थ र उक्त स्वार्थको कारणले सिर्जना हुने सम्भावित चुनौतीको वस्तुनिष्ठ मीमांसा गरी कम्युनिस्ट सरकारले ठोस नीति र रणनीति अख्तियार गर्नु अपरिहार्य छ। त्रिकोणात्मक सामरिक द्वन्द्व उदीयमान शक्तिराष्ट्रहरू भारत र चीनबीच भूराजनीतिक र सामरिक दृष्टिले अत्यन्त महत्वपूर्ण अवस्थितिका कारणले नेपालमा केवल भारत र चीनको मात्रै होइन, महाशक्तिराष्ट्र अमेरिकाको पनि सघन कूटनीतिक चासो र बहुआयामिक सामरिक स्वार्थ निरन्तर बढ्दै गइरहेको छ। त्यसैले शक्तिराष्ट्रहरूको उक्त बहुआयामिक चासो र स्वार्थका कारण नेपालको भूराजनीतिक र सामरिक महत्व गुणात्मकरूपमा अभिवृद्धि हुँदै गइरहेको छ। अमेरिका, चीन र भारतको विदेश नीति, विगत एक दशकदेखि उनीहरूबीच बढ्दै गइरहेको सामरिक प्रतिस्पर्धा र नेपालप्रति उनीहरूले अख्तियार गरेको नीतिका आधारमा विश्लेषण गर्दा नेपालमा अमेरिका, चीन र भारतको त्रिकोणात्मक प्रतिस्पर्धा बढ्दै गइरहेको छ। महाशक्तिराष्ट्र अमेरिका र उदीयमान शक्तिराष्ट्रहरू भारत र चीनबीच जारी भूराजनीतिक, सामरिक तथा कूटनीतिक प्रतिस्पर्धा भविष्यमा थप घनीभूत, जटिल र पेचिलो हुँदै जाने पूर्वसंकेतहरू स्पष्टरूपमा देखिएका छन्। उक्त जटिल र पेचिलो परिवेश सिर्जना हुन तपसिलका अन्य भए पनि प्रमुखरूपमा तीन कारण छन्, पहिलो बीसौं शताब्दीको अन्त्य तथा एक्काईसौं शताब्दीको प्रारम्भसँगै विश्व राजनीतिको राजनीतिक, आर्थिक, कूटनीतिक, व्यापारिक तथा सामरिक शक्ति पश्चिमबाट पूर्व र आन्ध्र महासागरबाट प्रशान्त र हिन्द महासागरमा स्थानान्तरण भएको छ। अमेरिका, चीन र भारतजस्ता शक्तिराष्ट्रहरूको कूटनीतिक तथा सामरिक स्वार्थको रणनीतिक सन्तुलन कायम चुनौतीपूर्ण छ, तर जतिसुकै चुनौतीपूर्ण भए पनि उक्त नीति तथा रणनीतिभन्दा अर्को श्रेष्ठ विकल्प छैन। दोस्रो दोस्रो विश्वयुद्धपछि विश्वको राजनीति अमेरिका, युरोप र तत्कालीन सोभियत संघ केन्द्रित थियो। तर एक्काईसौं शताब्दीको प्रारम्भसँगै विश्वको राजनीति एसिया र विशेषगरी चीन र भारत केन्द्रित छ। त्यसैले विश्व राजनीति नै चीन र भारत केन्द्रित भएको नयाँ परिवेशमा नेपालको भूराजनीतिक तथा सामरिक महत्व बढ्नु स्वाभाविक हो। तेस्रो अमेरिका, चीन र भारत सबै देशहरूले उनीहरूको राष्ट्रिय स्वार्थअनुरूप नेपालसँगको कूटनीतिक तथा सामरिक सम्बन्धलाई उच्च महत्व दिएका छन्। सत्र वर्षपछि परराष्ट्रमन्त्रीस्तरीय प्रदीप ज्ञवालीको औपचारिक वासिंटन भ्रमण तथा अमेरिकाको इन्डोप्यासिफिक रणनीतिअन्तर्गत स्वतन्त्र, खुला र समृद्ध एसिया स्थापनामा नेपालको केन्द्रीय भूमिका भएको अमेरिकी विदेशमन्त्री पोम्पेओको विचार, चार वर्षको अवधिमा भारतीय प्रधानमन्त्री नरेन्द्र मोदीको चौथो नेपाल भ्रमण, चिनियाँ राष्ट्रपति सी जिनपिङको सम्भावित नेपाल भ्रमण र बेल्ट एन्ड रोड इनिसिएटिभ (बीआरआई) मा सहभागिताका लागि चीनले दिएको उच्च प्राथमिकता र दबाब सोही रणनीतिका संकेतहरू हुन्। त्यसैले उपरोक्त कूटनीतिक, सामरिक, आर्थिक र व्यापारिक आयाम तथा परिधिका आधारमा वस्तुनिष्ठ विश्लेषण गर्दा जतिजति अमेरिकाको चासो तथा स्वार्थ एसियामा बढ्दै जानेछ, भारत र चीनको महाशक्ति बन्ने महत्वाकांक्षा बढ्दै जानेछ र नेपालको भूराजनीतिक, सामरिक तथा कूटनीतिक महत्व बढ्दै जानेछ। त्यसैले नेपालमा शक्तिराष्ट्रहरूको त्रिकोणात्मक सामरिक तथा कूटनीतिक द्वन्द्व पनि बढ्दै जाने संकेतहरू देखिन्छन्। अमेरिका, चीन र भारतको रणनीति अमेरिका, चीन र भारतको त्रिकोणात्मक आर्थिक, कूटनीतिक र सामरिक आयामका प्रतिस्पर्धाको परोक्ष असर नेपालको सरकार, राजनीतिक दल र नीतिनिर्माताले विश्लेषण गरेभन्दा जटिल, बहुआयामिक र जोखिमपूर्ण छ। पंक्तिकारको उक्त कठोर निष्कर्षलाई अन्तर्राष्ट्रिय मामिलाविद् एवं अमेरिकाका पूर्वविदेशमन्त्री हेनरी किसिन्जर र मनसुन र दी रिभेन्ज अफ जियोग्राफी जस्ता विश्वचर्चित पुस्तकका लेखक भूराजनीतिक मामिलाविद् रोबर्ट डी काप्लानका विचार र निष्कर्षले पुष्टि गरेका छन्। एसियाली शताब्दीको उदय, उदीयमान शक्तिराष्ट्रहरू भारत र चीनको आर्थिक तथा सामरिक महत्वाकांक्षा तथा अमेरिकाको एसियाकेन्द्रित रणनीतिको कारणले सिर्जना हुने सम्भावित अनिश्चित र जटिल परिवेशबारेमा किसिन्जरले चीनबारे पुस्तकमा सांकेतिक तर अर्थपूर्णरूपमा उल्लेख गरेका छन्। यसैगरी काप्लानले अमेरिका, चीन र भारतजस्ता शक्तिराष्ट्रहरूको भूराजनीतिक द्वन्द्व तथा सामरिक स्वार्थको कारणले एक्काईसौं शताब्दीमा एसिया र हिन्द महासागरको राजनीतिक, सामरिक, कूटनीतिक तथा व्यापारिक आयाममा मौलिक र उल्लेखनीय परिवर्तन आउने निष्कर्षसहित सविस्तार व्याख्या गरेका छन्। अमेरिका, चीन र भारत सबैले आर्थिक, कूटनीतिक र सामरिक प्रतिस्पर्धामा विजय हाँसिल गर्ने उद्देश्यले नेपालमा आआफ्नो देशको राष्ट्रिय स्वार्थअनुरूप उपयुक्त नीति र रणनीति अनुशरण गर्दै आइरहेका छन्। त्यसैले अमेरिकाले इन्डोप्यासिफिक रणनीतिमा नेपाललाई उच्च महत्व दिएको छ। एकातिर अमेरिकासँग झन्डै १७ वर्षपछि औपचारिक द्विपक्षीय वार्ता हुनु आफैंमा उपलब्धि हो भने अर्कोतिर अमेरिकी विदेशमन्त्री पोम्पेओले नेपालसँग साझेदारी गर्ने अमेरिकी प्रतिबद्ध भएको उल्लेख गरेका छन्। विदेश मन्त्रालयका उपप्रवक्ता रोबर्ट पलाडिनोले पुस ३ गते प्रकाशित विज्ञप्तिका दुइटा बुँदा अर्थपूर्ण छन्, स्वतन्त्र, खुला र समृद्ध इन्डोप्यासिफिकमा नेपालको केन्द्रीय भूमिका तथा उत्तर कोरियालगायत विश्व मामिलाहरू मा दुई नेताबीच गहन छलफल। परराष्ट्रमन्त्री ज्ञवालीको आकस्मिक वासिंटन भ्रमणका क्रममा अप्रत्यासित रूपमा इन्डोप्यासिफिकमा नेपालको केन्द्रीय भूमिका भएको अमेरिकी विचारको चीनसँग जारी व्यापार युद्धको अल्पकालीन सन्दर्भमा मात्रै होइन, दीर्घकालीन सामरिक रणनीतिको प्रतिविम्ब भएको बुझ्न कठिन छैन। दुईतिहाइ कम्युनिस्ट सरकारको कार्यकालमा नेपालमा चीनको प्रभाव उल्लेखनीय रूपमा बढ्ने अमेरिकाको विश्लेषण छ। त्यसैले सम्भावित चिनियाँ प्रभाव न्यूनीकरण गरी आफ्नो प्रभाव विस्तार गर्ने महाशक्ति अमेरिकाको परम्परागत रणनीतिक लक्ष्य हाँसिल गर्ने उद्देश्यले अहिले थप महत्व दिनुपर्ने अतिरिक्त कारण सिर्जना भएको देखिन्छ। तर अन्तर्निहित उद्देश्य जेसुकै भए पनि अमेरिकाले नेपाललाई उच्च महत्व दिनु नेपालको राष्ट्र हितको दृष्टिले नकारात्मक छैन। बीआरआईमार्फत विश्वव्यापीरूपमा चिनियाँ लगानीको प्रत्याभूति, व्यापार तथा बजार विस्तार, कूटनीतिक तथा सैन्य प्रभाव विस्तार चीनका प्रमुख उद्देश्यहरू हुन्। त्यसैले स्थल मार्गमार्फत एसिया, युरोप र अफ्रिका तथा जलमार्गमार्फत हिन्द महासागरदेखि अरब सागर हुँदै आन्ध्र महासागरसम्म पुग्ने महत्वाकांक्षी परियोजनाको केवल आर्थिक मात्रै होइन, सामरिक र रणनीतिक दृष्टिले पनि उत्तिकै महत्वपूर्ण छ। नेपालमा विद्यमान परम्परागत भारतीय तथा पश्चिमा प्रभावलाई न्यूनीकरण गरी आफ्नो आर्थिक, कूटनीतिक तथा सैन्य प्रभाव विस्तार गर्नु चिनियाँ विदेश नीतिको अघोषित तर प्रमुख उद्देश्य हो। त्यसैले भारतको प्रभाव र भूमिका थप विस्तार हुन नदिने तर पश्चिमाहरूको प्रभाव न्यूनीकरण गर्ने नीतिअन्तर्गत चीनले नेपाललाई उच्च महत्व दिएको छ। आगामी दिनमा चिनियाँ विदेश नीतिका उक्त उद्देश्यहरू हाँसिल गर्न बीआरआईले महत्वपूर्ण रणनीतिक भूमिका निर्वाह गर्ने चीनको विश्वास छ। अमेरिका र चीन दुई देशको तुलनामा दक्षिणी छिमेकी भारतले झन् नेपाललाई उच्च महत्व दिएको छ। नेपाल आफ्नो परम्परागत प्रभाव क्षेत्र दाबी गर्ने भारतले खुला सीमा भएको नेपालमा अमेरिका र चीनको प्रभाव विस्तार नियन्त्रण गरी आफ्नो प्रभाव विस्तार गर्न सबै अस्त्रहरू प्रयोग गर्दै आइरहेको छ। चार वर्षको अवधिमा भारतीय प्रधानमन्त्री मोदीको चौथो नेपाल भ्रमण तथा संविधान जारी भएपछि गरिएको नाकाबन्दी सोही रणनीतिका सकारात्मक तथा नकारात्मक विम्ब तथा प्रतिविम्ब हुन्। नेपालले बीआरआईमा हस्ताक्षर गरेपछि तथा केरुङकाठमाडौं रेलको सकारात्मक चर्चा भएपछि भारतले पनि बीरगन्जकाठमाडौं रेलको प्रस्ताव गरेको थियो। नाकाबन्दीको अस्त्र असफल भएपछि तथा उक्त कारणले नेपालमा भारतविरोधी भावना बढ्दै गएपछि अहिले भारतले सापेक्षिकरूपमा नेपालमैत्री र नेपालप्रति उदार नीति अख्तियार गरेको छ। नेपालको नीति अमेरिका, चीन र भारतले उनीहरूको राष्ट्रिय स्वार्थअनुरूप उच्च प्राथमिकता दिए पनि सबै शक्ति राष्ट्रहरूका अघोषित तर समान उद्देश्य छन् नेपालमा आफ्नो कूटनीतिक, सामरिक तथा आर्थिक प्रभाव विस्तार गरी प्रतिस्पर्धी देशहरूको प्रभाव नियन्त्रण वा न्यूनीकरण गर्ने। शक्तिराष्ट्रहरूको उक्त घोषित तथा अघोषित कूटनीतिक, सामरिक र आर्थिक प्रतिस्पर्धाले कतिपय समय र सन्दर्भमा नेपालमा उनीहरूको प्रोक्सी वार (छायाँ युद्ध) समेत हुँदै आएको छ। उक्त वास्तविकताको सजीव चित्रण नेपालको राजनीतिक, भूराजनीतिक र कूटनीतिक मामिलामा गहन अध्ययन तथा अनुसन्धान गरेका क्यालिफोर्निया विश्वविद्यालयका राजनीतिशास्त्री प्राध्यापक लियो ई रोजले नेपाल : स्ट्राटेजी फर सर्भाइभल नामक पुस्तकमा गरेका छन्। त्यसैले शक्तिराष्ट्रहरूको त्रिकोणात्मक भूराजनीतिक, सामरिक तथा कूटनीतिक प्रतिस्पर्धाको कारणले नेपाललाई अवसरभन्दा जोखिम सिर्जना भएको छ। नेपालको राष्ट्रिय स्वार्थ र हितअनुरूप सरकारले शक्तिराष्ट्रहरूको स्वार्थलाई पनि रणनीतिक सन्तुलन कायम गर्न सफलता प्राप्त गरेमा उनीहरूको प्रतिस्पर्धाबाट नेपालले रणनीतिक लाभ हाँसिल गर्न सक्छ। तर उक्त स्वार्थहरूको रणनीतिक सन्तुलन कायम गर्न सकेन भने नेपाल शक्तिराष्ट्रहरूको नांगो सामरिक स्वार्थको खुला खेलमैदान पनि बन्न सक्छ। भूराजनीतिक तथा सामरिक दृष्टिकोणले अत्यन्त संवेदनशील र महत्वपूर्ण दक्षिण एसियाली देशहरू श्रीलंका र माल्दिभको राजनीतिक ज्वारभाटा र शक्तिराष्ट्रहरूको प्रोक्सी वार बाट नेपालले शिक्षा लिनु अपरिहार्य छ। त्यसैले नेपालको राष्ट्रिय हित र स्वार्थलाई सर्वोच्च प्राथमिकता दिएर शक्तिराष्ट्रहरूको कूटनीतिक तथा सामरिक स्वार्थलाई सन्तुलन कायम गर्ने उपयुक्त विदेश नीति सरकारले अनुशरण गर्नुपर्छ। अमेरिका, चीन र भारतजस्ता शक्तिराष्ट्रहरूको कूटनीतिक तथा सामरिक स्वार्थको रणनीतिक सन्तुलन कायम चुनौतीपूर्ण छ, तर जतिसुकै चुनौतीपूर्ण भए पनि उक्त नीति तथा रणनीतिभन्दा अर्को श्रेष्ठ विकल्प छैन। नेपालको राष्ट्रिय हितको दृष्टिले पनि उपयुक्त नीति यही नै हो। त्यसैले नेपाल शक्तिराष्ट्रहरूको खेल मैदान बन्छ कि शक्तिराष्ट्रहरूको कूटनीतिक तथा सामरिक स्वार्थको रणनीतिक सन्तुलन कायम गरी राष्ट्रिय स्वार्थको संवर्धन गर्न सफल हुन्छ ? दुईतिहाइको शक्तिशाली कम्युनिस्ट सरकारले अख्तियार गर्ने विदेश नीति र कूटनीतिक तथा सामरिक सम्बन्धमा निर्भर रहनेछ। तर प्रधानमन्त्री केपी ओलीका गैरकूटनीतिक अभिव्यक्ति, विवादास्पद एसियाप्यासिफिक सम्मेलन, भेनेजुयला प्रकरणमा सत्तारुढ नेकपाका अध्यक्ष पुष्पकमल दाहालको प्रेसविज्ञप्ति र संक्रमणकालीन न्याय सम्बन्धमा सरकारका प्रवक्ताको विवादास्पद टिप्पणीको आधारमा विश्लेषण गर्दा सरकारले कूटनीतिक तथा सामरिक सन्तुलन कायम गरी राष्ट्रिय हित र स्वार्थको संवद्र्धन गर्ने धरातल कमजोर हुँदै गइरहेको निष्कर्ष सरकारलाई आग्रहपूर्ण र अप्रिय पनि लाग्न सक्छ। तर वास्तविकता यही नै हो।"
प्रधानमन्त्रीले दिए कीर्तिमानी रोहितलाई बधाई,"काठमाडौं : प्रधानमन्त्री केपी शर्मा ओलीले एक दिवसीय अन्तर्राष्ट्रिय क्रिकेटमा विश्व कीर्तिमान राख्न सफल क्रिकेटर रोहितकुमार पौडेललाई बधाई दिएका छन्। प्रधानमन्त्री ओलीले आइतबार ट्विटरमार्फत अन्तर्राष्ट्रिय क्रिकेटमा अर्धशतक बनाउने सबैभन्दा कम उमेरका खेलाडीको रेकर्ड कायम गर्न सफल भएकामा रोहितलाई बधाई दिएका हुन्। प्रधानमन्त्री ओलीले ट्वीटरमा अन्तर्राष्ट्रिय क्रिकेट जगतमा नेपाली युवाले पाएको सफलताले राष्ट्रलाई अत्यन्त हर्षित बनाएको बताएका छन्। रोहितले शनिबार युएईविरुद्धको अन्तर्राष्ट्रिय एक दिवसीय क्रिकेटमा सर्वाधिक कम उमेरमा अर्धशतक बनाउने खेलाडीको कीर्तिमान बनाएका थिए। अन्तर्राष्ट्रिय क्रिकेटमा अर्धशतक बनाउने सबैभन्दा कम उमेरका खेलाडीको रेकर्ड कायम गर्न सफल भएकोमा रोहितकुमार पौडेललाई हार्दिक वधाई ! अन्तर्राष्ट्रिय क्रिकेट जगतमा नेपाली युवाले पाएको सय सफलताले राष्ट्रलाई अत्यन्त हर्षित बनाएको छ ।    (_)  ,  अन्तर्राष्ट्रिय एक दिवसीय क्रिकेटमा अर्धशतक पूरा गर्दा रोहित १६ वर्ष १४६ दिनका थिए। १५ वर्षको उमेरमा एक दिवसीय क्रिकेटमा डेब्यु गरेका रोहितले भारतीय पूर्व खेलाडी सचिन तेन्दुलकर र पाकिस्तानका शाहिद अफ्रिदीको कीर्तिमानलाई भङ्ग गरेका हुन्। यसअघि सचिनले १६ वर्ष २१३ दिनको हुँदा एक दिवसीयमा अर्धशतक बनाएका थिए। यस्तै अफ्रिदीले १६ वर्ष २१७ दिन हुँदा अर्धशतक बनाएका थिए।"
"नेपालको कमब्याक, तेस्रो खेल सोमबार","काठमाडौं : संयुक्त अरब इमिरेट्स (यूएई) विरुद्धको दोस्रो एकदिवसीय खेलमा नेपाल एक सय ४५ रनको भारी अन्तरले विजयी भएको छ । यो जितसँगै नेपालले शृंखलामा सानदार कमब्याक पनि गरेको छ । दोस्रो एकदिवसीय खेल जितेसँगै तीन खेलको शृंखला ११ को अवस्थामा पुगेको छ । कमजोर ब्याटिङ प्रदर्शन गरेको नेपाल शुक्रबार पहिलो एकदिवसीय खेलमा तीन विकेटले पराजित भएको थियो । त्यही कमजोर ब्याटिङमा सुधार ल्याउँदा नेपाल दोस्रो खेलमा भने ठूलो अन्तरको जित हात पार्न सफल भएको हो । यो जितसँगै नेपालले केही महŒवपूर्ण कीर्तिमानसमेत आत्मसात् गरेको छ । हालसम्म पाँचवटा मात्रै अन्तर्राष्ट्रिय एकदिवसीय खेल खेलेको नेपालका लागि यो मात्रै दोस्रो जित हो । त्यसमध्ये यो अहिलेसम्म्को ठूलो अन्तरको जित पनि हो । नेदरल्यान्ड्सविरुद्ध इतिहासकै पहिलो शृंखलाअन्तर्गत गत अगस्टमा भएको दुईमध्ये दोस्रो एकदिवसीय खेल नेपालले एक रनले जितेको थियो । दुबईस्थित अन्तर्राष्ट्रिय क्रिकेट काउन्सिल (आईसीसी) एकेडेमीको मैदानमा टस जिती पहिले ब्याटिङ गरेको नेपालले निर्धारित ५० ओभरमा नौ विकेट गुमाउँदै दुई सय ४२ रनको योगफल खडा गरेको थियो । यो योगफल नेपालले एकदिवसीय अन्तर्राष्ट्रिय खेलमा जोडेको अहिलेसम्मकै सर्वाधिक योगफलसमेत हो । जवाफमा आएको घरेलु टोली यूएईलाई १९३ ओभरमा ९७ रनमै समेट्दै नेपालले जित निश्चित गरेको हो । नेपालको जितमा युवा खेलाडी रोहित पौडेलको कीर्तिमानी अर्धशतकसँगै सोमपाल कामी र सन्दीप लामिछानेको उत्कृष्ट बलिङ प्रदर्शन रह्यो । नेपालका लागि सातौं क्रममा ब्याटिङका लागि छिरेका रोहितले ५८ बलमा ५५ रन जोडे, जसमा सात चौका सामेल थियो । यससँगै एकदिवसीय क्रिकेटमा उनी सबैभन्दा कम उमेरमा अर्धशतक प्रहार गर्ने खेलाडी बनेका छन् । उनले आरिफ सेख (२९) सँग मिलेर छैटांै विकेटका लागि सर्वाधिक ८२ रनको साझेदारी गर्दै नेपालको पालि उकास्ने काम गरेका थिए । उनको यो साझेदारी पनि अन्तर्राष्ट्रिय एकदिवसीय क्रिकेटमा नेपालले बनाएको अहिलेसम्मकै ठूलो साझेदारी बन्न पुग्यो । त्यसअघि प्रारम्भिक ब्याट्सम्यानद्वय ज्ञानेन्द्र मल्ल (४४) र विनोद भण्डारी (२१) ले पहिलो विकेटका लागि ६१ रनको साझेदारी गर्दै नेपाललाई गतिलो सुरुआत दिलाएका थिए । त्यसमा ज्ञानेन्द्रले चार तथा विनोदले दुई चौका प्रहार गरेका थिए । त्यसबाहेक कप्तान पारस खड्काले २१ रन जोड्दा करण केसीले ११ बलमा दुई छक्का र एक चौकाको मद्दतले १८ रन जोडे । सन्दीप लामिछाने १० रनमा अविजित रहे । बलिङतर्फ सोमपाल र सन्दीपले आफ्नो खेलजीवनकै सशक्त प्रदर्शन गर्दै यूएईलाई लक्ष्यसम्म पुग्नुअघि नै रोक्न सफल भए । सोमपाल एक्लैले पाँच विकेट लिए । त्यससँगै उनी एकै खेलमा सर्वाधिक विकेट लिने नेपाली खेलाडी बनेका छन् । ६३ ओभर बलिङ गरेका सोमपालले एक मेडनसहित ३३ रन खर्चिए । उनीपछि सन्दीपले चार ओभरमा एक मेडनसहित मात्रै २४ रन खर्चिएर चार विकेट लिए । सन्दीपले एकै ओभरमा यूएईको तीन खेलाडीलाई आउट गरेका थिए । नेपाली खेलाडीको कसिलो बलिङसामु यूएईका मोहमद उस्मानले २६ रन जोड्नेबाहेक अन्य कुनै पनि खेलाडीले गतिलो प्रदर्शन गर्न सकेनन् । अस्फाक अहमदले २० रन जोड्दा कप्तान मोहमद नाभिद १९ तथा सीपी रिजवान १६ मै आउट हुन पुगे । बाँकी खेलाडीले दोहोरो अंकमा रन जोड्न सकेनन् । बलिङतर्फ अमिर हायातले तीन विकेट लिएका थिए । अब नेपालले यूएईविरुद्धको एकदिवसीय शृंखलाअन्तर्गत सोमबार तेस्रो तथा निर्णायक खेल खेल्ने छ ।"
मनकामना केबुलकार पोखरा कप : जापान र क्यामरुनका टिम पनि प्रतिस्पर्धामा,"पोखरा : मनकामना केबुलकार पोखरा कप फुटबल प्रतियोगितामा जापान र क्यामरुन टिमले सहभागी भएका छन्। माघको तेस्रो सातादेखि पोखरा रंगशालामा हुने प्रतियोगितामा जापानको रिस्सो युनिर्भसिटीको टिम र क्यामरुनको डफिन्स टिम फेमेलीको सहभागी हुने भएका हुन्। अखिल नेपाल फुटवल संघ (एन्फा) कास्कीको आयोजनामा माघको १५ देखि २६ गतेसम्म पोखरा रंगशालामा हुने प्रतियोगिताको उद्घाटन खेल एपीएफ क्लब र हिमालयन शेर्पा क्लबबीच हुने भएको छ। प्रतियोगितामा दुई विदेशी सहित १२ टिमको सहभागिता रहने आयोजाक अखिल नेपाल फुटवल संघ (एन्फा) कास्कीका अध्यक्ष मिलन गुरुङले जानकारी दिए। प्रतियोगितामा तीन विभागिय टिमे त्रिभुवन आर्मी क्लब, नेपाल पुलिस क्लब, सशस्त्र प्रहरीको एफिएफ क्लब सहित नेपालका उत्कृष्ट क्लबहरु मनाङ मस्याङ्दी क्लब, संकटा, थ्रिस्टार क्लब, हिमालयन शेर्पा, च्यासल, ब्रिग्रेड ब्याइज क्लब, आयोजक पोखरा ११ र दुई विदेशी टिमका सहभागीता रहने अध्यक्ष गुरुङले जानकारी दिए। प्रतियोगितामा आयोजक पोखरा पनि तीन विदेशी खेलाडी सहित ट्रफी उचाल्ने गरी शसक्त टिम मैदानमा उतारर्ने आयोजकले बताएका छन्। मनकामना केबुलकार पोखरा कप फुटबल प्रतियोगिताको पुरस्कार राशी पनि बृद्धि गरिएको छ। प्रतियोगितामा विजेताले ७ लाख ५५ हजार रुपौयाँ पाउने छन्। मनकामना केवलकोरको यस अघिल्लो प्रतियोगिता भन्दा पुरस्कार राशी २ लाख बढी हो। यस्तैगरी उपविजेताले ४ लाख ५ हजार ५ सय ५५ रुपौयाँ पाउने एन्फा कास्कीका महासचिव रमेश कार्कीले जानकारी दिए। प्रतियोगितामा ५ विधाका उत्कृष्ट खेलाडीलाई जनही २५ हजार सहित ट्रफी प्रदान गरिने पनि उनले बताए। यस वर्षदेखि एन्फा कास्कीले फुटबल खेलमा योगदान दिने एक जना खेलाडीलाई सम्मान गर्दै मोटरसाइकल दिने पनि बताएको छ। यसैगरी उत्कृष्ट पत्रकाररिता पुरस्कार र वर्ष उत्कृष्ट फुटवल क्लबलाई पनि पुरस्कृत गरिने अध्यक्ष गुरुङले जानकारी दिए। प्रतियोगिता संचालन गर्न १ करोड १७ लाख लाग्ने र प्रतियोगिताबाट आम्दानी १ करोड २८ लाख ५० हजार हुने आयोजकको विश्वास छ। बचत भएको रकम फुटबलको विकासमा खर्च गरिने पनि अध्यक्ष गुरुङले बताए। पोखरा कपको पाँचौ संस्करणपछि दुई वर्षसम्म स्थगित भएको प्रतियोगिताले पूर्न निरन्तरता पाएको हो।"
"बार्सिलोनालाई एथ्लेटिको मड्रिडको दबाब, रियल मड्रिड पछि पर्यो",एजेन्सी : स्पेनिस ला लिगा अन्तर्गत शनिबारको खेलमा जित निकाल्दै एथ्लेटिको मड्रिडले लिग लिडर बार्सिलोनासँगको अंकदूरी कम गरेको छ। शनिबारको खेलमा गेटाफेमाथि २० को जित निकालेको एथ्लेटिको मड्रिडले बार्सिलोनामाथि दबाब बनाएको हो । एथ्लेटिको मड्रिडको दुवै गोल पहिले हाफमा भएको थियो । ग्रीजम्यानले २७ औं मिनेटमा गोल गरी टोलीलाई अग्रता दिलाएका थिए । त्यसको १० मिनेटपछि ३७ औं मिनेटमा निगुएजले गोल गरे । त्यसपछि गोल गर्ने दुवै टोलीका प्रयास सफल हुन नसक्दा खेल २० मै टुंगियो । खेलको अन्तिमतिर दुई डिफेन्डर दोहोरो पँहेलो कार्ड खाँदै बाहिरिए पछि गेटााफे ९ खेलाडीमा सीमित भएको थियो । ८८ औं मिनेटमा डाकोनाम ओर्टेजा र ९० मिनेटपछिको अतिरिक्त समयमा लिन्ड्रो क्याब्रेराले दोहोरो पँहेलो कार्ड खाइ मैदान छोड्न बाध्य भएका थिए । शनिबार कै खेलमा लेभान्टेमाथि ५० को जित निकालेको सेभिल्ला रियल रियल मड्रिडलाई उछिन्दै तेस्रो स्थानमा उक्लिएको छ । २१ खेलबाट ४४ अंक बनाएको एथ्लेटिको मड्रिड दोस्रो स्थानमा छ । समान खेलबाट ३६ अंक बनाएको सेभिल्ला तेस्रो स्थानमा छ । २० ३६ अंक नै भएको रियल मड्रिंड गोलअन्तरमा पछि परी चौथो स्थानमा छ । ४६ अंक रहेको बार्सिलोना शीर्ष स्थानमा कायम छ । रियल मड्रिड र बार्सिलोना दुवैले २० खेल मात्रै खेलेका छन् । आइतबार बार्सिलोना गिरोनासँग र रियल मड्रिड स्पानियोलसँग प्रतिस्पर्धा गर्दैछन् । ला लिगाको शनिबारका अन्य खेलमा भ्यालेन्सियाले भिल्लारियलमाथि ३० को जित निकाल्यो । लेगानेज र एइबरले २२ को बराबरी खेले ।
अन्तर्राष्ट्रियस्तरको क्रिकेट रङ्गशाला भरतपुरमा बन्ने,"चितवन : धुर्मुससुन्तली फाउण्डेशनले अन्तर्राष्ट्रियस्तरको क्रिकेट रङ्गशाला भरतपुरमा बनाउने भएको छ। त्रिभुवन विश्वविद्यालयको नाममा रहेर हाल कृषि तथा वन विज्ञान विश्वविद्यालयले भोगचलन गर्दैआएको भरतपुर महानगरपालिका१५ मा रहेको जग्गामा रङ्गशाला बन्ने भएको हो। गौतम बुद्ध अन्तर्राष्ट्रिय क्रिकेट रङ्गशाला नामकरण गरिएको रङ्गशालाको यही माघ १६ गते राष्ट्रिय सभागृह काठमाडौँमा प्रधानमन्त्री केपी शर्मा ओलीको उपस्थितिमा निर्माण घोषणा गर्ने कार्यक्रम तय भएको छ। सोही कार्यक्रममा फाउण्डेशन र भरतपुर महानगरपालिकाबीच सहमतिपत्रमा हस्ताक्षर समेत गरिँदै छ। फाउण्डेशनका अध्यक्ष सीताराम कट्टेल (धुर्मुस) का अनुसार महानगरपालिकाले उपलब्ध गराउने २० बिघा छ कठ्ठा जग्गामा रङ्गशाला बन्ने छ। रङ्गशालामा क्रिकेटसँगै अन्य विधाका खेलहरू पनि खेल्न सकिने गरी निर्माण गरिने उनले बताए। सो रङ्गशालालाई एकेडेमीका रूपमा विकास गरिने लक्ष्य राखिएको छ। सो जग्गा रङ्गशाला निर्माणका लागि दुई विश्वविद्यालय र भरतपुर महानगरपालिकाबीच यस अघि नै सम्झौता भइसकेको छ। सामाजिक क्षेत्रमा सक्रिय फाउण्डेशनले नेपालमा रङ्गशाला निर्माण गर्ने जनाएसँगै स्वदेशी र विदेशी नेपालीहरू उत्साहित भएका थिए। कतिपय देशमा रङ्गशाला निर्माणका लागि रकम सङ्कलन समेत थालिएको थियो। कट्टेलका अनुसार औपचारिक घोषणा र सम्झौतापछि स्वदेश र विदेशमा रहेका नेपालीसँग आर्थिक सहयोग जुटाइने छ। रङ्गशालाको गुरुयोजना बन्दै गरेकाले के कति खर्च र समय लाग्ने भन्ने विषय घोषणा कार्यक्रममा नै जानकारी दिने उनले बताए। फाउण्डेशनका अध्यक्ष कट्टेलले सरकार र जनताको सहभागितामा अन्तर्राष्ट्रियस्तरको पहिलो रङ्गशाला बन्ने बताए। कलाकारिताबाट समाजसेवामा लाग्नुभएका कट्टेलको नेतृत्वको फाउण्डेशनले यस अघि एकीकृत नमूना प्रहरी बस्ती काभ्रे, एकीकृत नमूना गिरानचौर बस्ती सिन्धुपाल्चोक, एकीकृत नमूना मुसहर बस्ती महोत्तरी र एकीकृत नमूना सन्तपुर बस्ती रौतहट निर्माण गरिसकेको छ। ती बस्तीमा ३२० बढी परिवार बसोबास गर्दै आएका छन्।"
मीरालाई पछ्याउँद भोजपुर रन,"भोजपुर : रामप्रसाद राई गाउँपालिका ओखे्रका १५ वर्षीय किवाहाङ राई सदरमुकामस्थित स्थानीय सिद्धकाली इङ्लिस स्कुलमा कक्षा ९ मा पढ्छन् । सदरमुकामको बसाइले पर्याप्त व्यायाम हुन छाडेपछि अढाई वर्षअघि साढे १२ वर्षको उमेरमै किवाहाङको तौल ७१ किलोग्राम पुगेको थियो । शारीरिक अपुष्टताले पीडित किवाहाङले दुई वर्ष अघिबाट सुरु भएको भोजपुर रनमा सहभागी भएर दौडन थालेपछि उनको श्वासप्रश्वासमा पनि सुधार आयो । उनको तौल घटेर अहिले ४८ किलोमा झरेको छ । सायद भोजपुर रनमा लगातार दौड नलगाएको भए अहिले गाह्रो भइसक्थ्यो । लगातार दौड्न सुरु गरेपछि अहिले शरीर एकदमै हल्का र फिट भएको छ, किवाहाङले अनुभव सुनाए । किवाहाङले अहिलेसम्म ७५ हप्ताभन्दा बढी भोजपुर रनमा सहभागिता जनाइसकेका छन् । यसका कारण उनको स्वास्थ्य पहिलेभन्दा राम्रो भएको छ । उनी शारीरिक रूपमा तन्दुरुत देखिन्छन् । किवाहाङजस्तै सानै उमेरमा दौडमा अब्बल भोजपुर डाँडागाउँका १० वर्षीय विशेष मगरको सपना अल्ट्राधावक मीरा राई जस्तै बन्ने छ । उनी पनि झिसमिसे बिहानै दौडन टुँडिखेल पुगिहाल्छन् । मीरा दिदी जस्तै दौडेर संसार जित्ने सपना छ । त्यही भएर बिहानै उठेर कुद्न थाल्छु, उनी भन्छन् । २०७३ साल माघ १२ गते पहिलोपटक सुरु गरिएको भोजपुर रनले बालबालिकादेखि उमेर ढल्कँदै गएकाहरूलाई पनि उत्साहित बनाएको छ । चार किलोमिटरको दौडमा शारीरिक रूपमा आफूलाई स्फूर्त राख्न सदरमुकामका ४० वर्ष उमेरभन्दा माथिका पनि दौड्ने गर्छन् । नियमित रूपमा दौडँदा स्वास्थ्यमा पनि मद्दत गर्ने स्थानीय विष्णु राईले बताइन् । उनले बढ्दो मोटोपन घटाउनुका साथै श्वासप्रश्वासको समस्या हुनेलाई पनि निकै सहयोग पुयाउने बताइन् । मानिसलाई शारीरिक रूपमा तन्दुरुस्त रहन पनि दौड आवश्यक छ, उनले अनुभव सुनाइन् । भोजपुरको पूर्वी सानोदुङ्माको एउटा गरिब परिवारमा जन्मिएर अनेकौं बाधा, दुःख चिरेर आफ्नो लक्ष्य हासिल गरी सिंगो नेपाललाई विश्वमाझ चिनाउने उनै अल्ट्रा धाविका मीरा राई पछिल्लो समय युवापुस्ताका लागि आइडल बनेकी छन् । भोजपुरे चेलीको त्यो यात्रालाई सम्मान गर्दै रिमाचुङ एजुकेसन एन्ड स्पोर्टस् एकेडेमीले प्रत्येक साता भोजपुर रन आयोजना गर्दै आएको छ । ४७७ किलोमिटरको भोजपुर रनमा उमेर ढल्कँदै गरेकाहरू पनि सहभागी हुन थालेका छन् । भोजपुर रनको एक सय हप्ता चलिरहँदा दौडले मीरा राईको पदचाप पछ्याउने बालधावकहरू बढी उत्साहित देखिन्छन् । टुँडिखेलबाट डाँडागाउँ, जिरो प्वाइन्ट, टक्सार, पोखरे र काफ्ले पानीट्यांकी हुँदै भोजपुर रनको परिक्रमा हुने गर्छ । भोजपुर सदरमुकाम परिक्रमा गरिने भएकै कारण यसको नाम भोजपुर रन राखिएको हो । स्वस्थ तथा अनुशासित समाज निर्माण भए मात्र राष्ट्र बन्ने भएकाले दौडलाई प्राथमिकतामा राखिएको एकेडेमीका सचिव संग्राम राईले बताए । युवापुस्तालाई कुलतमा फस्ने समयमा दौडमा व्यस्त बनाउँदा समाजमा विकृति फैलन पाउँदैन । उनीहरू स्वस्थ पनि रहन्छन्, उनले भने । दौडलाई निरन्तरता दिइने बताउँदै एकेडेमीका अध्यक्ष पाविहाङ राईले स्वस्थ नागरिक निर्माण गर्ने लक्ष्य रहेको बताए । उनले दौडमार्फत खेलकुदको आधारशीला तयार हुने पनि बताए ।"
न्यूजील्यान्ड पुलिसको चेतावनी : भारतीय क्रिकेट टिमसँग सावधान रहनू !,"एजेन्सी : न्यूजील्यान्ड भ्रमणमा रहेको भारतीय क्रिकेट टिमको प्रदर्शनलाई लिएर त्यहाँको पुलिसले अनौठो सूचना निकालेको छ। इस्टर्न डिस्ट्रिक्ट पुलिसले फेसबुकमा एउटा सूचना जारी गर्दै सर्वसाधरणलाई भारतीय क्रिकेट टिमसँग सावधान रहन चेतावनी दिएको हो । भ्रमण टोली पाँच एकदिवसीय खेलको श्रृंखलामा न्यूजील्यान्ड भन्दा २० ले अगाडि रहेको छ। भारतले नेपियरमा खेलिएको पहिलो एकदिवसीय खेलमा न्यूजील्यान्डलाई डकवर्थ लुइस मेथोडका आधारमा आठ विकेटले हराएको थियो । माउन्ट मन्गनुईमा भएको दोस्रो एकदिवसीय खेलमा भारतले घरेलु टिमलाई ९० रनको नमिठो हार चखाएको थियो । दोस्रो एकदिवसीय खेलमा भारतीय टिमले घरेलु टोलीलाई २३४ रनमै अलआउट गरिदिएको थियो । यी दुवै हारपछि न्यूजील्यान्डको हक्स बे र टेरोहिटी क्षेत्रको इस्टर्न डिस्ट्रिक्ट पुलिसले आफ्नो देशको टिममाथि पनि प्रहार गर्दै भारतीय टिममाथि पनि धावा बोलेको छ। खासमा पुलिसले बलियो मानिएको आफ्नो टिमले दुई म्याच गुमाएपछि फेसबुकमार्फत् कटाक्ष गरेको हो । इस्टर्न डिस्ट्रिक्ट पुलिसले आफ्नो फेसबुक पोस्टमा लेखेको छ, 'हाम्रो देशको भ्रमणमा रहेको एक समूहको सफलतालाई लिएर पुलिसको तर्फबाट चेतावनी जारी गरिन्छ । प्रत्यक्षदर्शीका अनुसार उनीहरुले अघिल्लो साता नेपियर र माउन्ट मन्गनुईमा यही समूहले विचरा देखिने न्यूजील्यान्डको एक समूहमाथि नमिठो हमला बोलेका छन् । यदि तपाईँले क्रिकेटको ब्याट या बल जस्तो देखिने कुनै सामानसहित कुनै समूह देख्नु भयो भने सावधाधन रहनुहोला ।' दोस्रो एकदिवसीय खेलमा भारतलाई हराउन सबैभन्दा ठुलो भूमिका कुलदीप यादवको रह्यो । उनले चार विकेट लिए । भुवनेश्वर कुमार र युजवेन्द्र चहलले दुई दुई विकेट लिएका छन् । भारतले तेस्रो एकदिवसीय खेल यही सोमवार खेल्दैछ । भारतीय टिम यो खेल जितेर सिरिज आफ्नो पक्षमा पार्ने दाउमा छ । न्यूजील्यान्डको उद्देश्य सिरिजमा आफ्नो सम्भावना जोगाइराख्ने हुनेछ ।"
रोहितको कीर्तिमान : कम उमेरमा अर्धशतक प्रहार गर्ने खेलाडी,काठमाडौं : रोहित पौडेल अन्तर्राष्ट्रिय एक दिवसीय क्रिकेटमा सबैभन्दा कम उमेरमा अर्धशतक प्रहार गर्ने खेलाडी बनेका छन्। १६ वर्ष एक सय ४६ दिनका उनले शनिबार यूएईविरुद्ध ५५ रन प्रहार गर्दै कीर्तिमान रचे। यसअघि त्यो कीर्तिमान चर्चित पाकिस्तानी क्रिकेटर साहिद अफ्रिदीको नाममा थियो। अफ्रिदीले सन् १९९६ मा श्रीलंकाविरुद्ध नैरोबीमा भएको एक दिवसीय खेलमा उक्त कीर्तिमान कायम गरेका थिए। उनले १६ वर्ष दुई सय १७ दिनको उमेरमा अर्धसतक बनाएका थिए। २३ वर्षपछि रोहितले उक्त कीर्तिमान आफ्नो नाममा सारे। उनले ५८ बलमा सात चौकाको मद्दतले ५५ रन बनाए। उनकै सशक्त प्रदर्शनमा नेपालले यूएईलाई दोस्रो एक दिवसीय खेलमा एक सय ४५ रनको ठूलो अन्तरले पराजित गरेको छ। यससँगै जारी शृंखला एकएकको बराबरी भएको छ। रोहित अन्तर्राष्ट्रिय एक दिवसीय खेलमा डेब्यु गर्ने सबैभन्दा कम उमेरका खेलाडीमध्ये पर्छन्। गत अगष्टमा नेपालले इतिहासमै पहिलो एक दिवसीय शृंखला खेल्दा नेदरल्यान्ड्सविरुद्धको दोस्रो खेलमा डेब्युको अवसर पाएका थिए। त्यसबेला उनी १५ वर्ष तीन सय ३५ दिनका थिए। भर्खरै अन्तर्राष्ट्रिय क्रिकेटमा पाइला टेकेको नेपाली क्रिकेटले एकपछि अर्को कीर्तिमान आफ्नो नाममा बनाइरहेको छ। यसबाट नेपाल अन्तर्राष्ट्रिय क्रिकेट समुदायको ध्यान आफूतर्फ केन्द्रित गर्न सफल भएको देखिन्छ। नेपाली क्रिकेटले यसअघि पनि केही अनौठा कीर्तिमान आफ्नो नाममा बनाएको थियो। ५० ओभरको अन्तर्राष्ट्रिय खेलमा सबैभन्दा कम बलमा जित हात परेको कीर्तिमान पनि नेपालसँगै छ। नेपालले सन् २००६ मा एसियाली क्रिकेट काउन्सिल (एसीसी) कपअन्तर्गत भएको खेलमा म्यानमारले दिएको ११ रनको लक्ष्य दुई बलमै पार गरेको थियो। त्यसको दुई वर्षपछि नेपाली बलर मेहबुब आलमले अर्काे रोचक कीर्तिमान कायम गरे। उनले सन् २००८ मा भएको अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग डिभिजन पाँचअन्तर्गत मोजाम्बिकविरुद्धको खेलमा सबै १० विकेट लिएका थिए। सो प्रदर्शनसँगै उनी अन्तर्राष्ट्रिय आधिकारिक प्रतियोगितामा यस्तो कीर्तिमान कायम गर्ने पहिलो र एक मात्र खेलाडीका रुपमा छन्। यस्तै सूचीमा थपिएका छन् रोहित।
