शीर्षक,विवरण
स्वस्थ मुटुका लागि कुलत त्यागौं,"४५ वर्षीय हर्कबहादुरको एक्कासि छाती भारी भएर आउँछ। केही चीजले थिचेजस्तो छातीको बीच भागमा दुख्छ। तातोपानी खाँदा हुन्छ कि आराम गर्दा हुन्छ कि भन्दै पर्खिन्छ। तर दुखाइ घट्नुको सट्टा बढ्दै जान्छ। चिटचिट पसिना आउँछ, सास फुल्दै जान्छ। अति नै गाह्रो महसुस भएपछि ट्याक्सी बोलाएर परिवारका साथ नजिकको अस्पताल जान्छन्। अस्पतालको इमर्जेन्सीमा पुग्दा छाती दुख्न सुरु भएको करिब दुई घन्टा बितिसकेको हुन्छ। चिकित्सकले सोधपुछ गरी शरीर जाँच्न सुरु गर्छ। साथै नर्सले रक्तचाप नाप्छ, तुरुन्तै औषधि दिन हातको रक्तनलीमा क्यानुला राख्छ। क्यानुला राख्ने क्रममा रक्त परीक्षणका लागि टेस्ट ट्युबमा रगत पनि झिकेर ल्याबमा पठाउँछ। अक्सिजन मास्क लगाइदिएर, तुरुन्तै ईसीजी लिन्छ। छाती, पेटसँगै अरू आवश्यक शरीरको भाग जाँचेर ईसीजी हेरेपछि चिकित्सक एउटा सम्भाव्य रोगको निदान गर्न पुग्छ मायोकार्डियल इन्फ्रार्कसन अर्थात् हार्ट एट्याक। पक्का गर्न ल्याबको रक्त परीक्षणको रिपोर्टले मद्दत मिल्न सक्छ, तर ल्याबको रिपोर्ट आउन समय लाग्छ। हार्ट अट्याकको प्रारम्भिक निदान भएकाले आवश्यक औषधि खुवाएर पूर्ण उपचारको लागि मुटु अस्पताल रिफर गर्छ। एम्बुलेन्सबाट मुटु अस्पतालमा पुग्छ। मुटु अस्पतालमा पहिलेको ईसीजी ल्याब रिपोर्ट हेर्दै तुरुन्तै एन्जिओग्राम गर्ने सल्लाह हुन्छ र गरिन्छ। मुटुलाई रक्त प्रवाह गर्ने तीनवटा प्रमुख धमनीमध्ये एउटा धमनी ९९ प्रतिशत बन्द भएको देखिन्छ। मुटुरोग विशेषज्ञहरूले उक्त साँघुरिएर बन्दप्रायः भइसकेको धमनीलाई बेलुन र स्टेन्टबाट फुलाइदिन्छन्। औषधि नियमित खान दिन्छन्। छाती दुख्न कम हँुदै जान्छ। तेस्रो दिनमा अस्पतालबाट डिस्चार्ज हुन्छ। हर्कबहादुर नियमित औषधि खाँदै नियमित जाँच गराइरहन्छ। हर्कबहादुरले जस्तो समयमै उपचार हरेकले नपाउन सक्छ। समयमा उपचार पाएन भने हार्ट अट्याकबाट मृत्यु पनि हुन सक्छ। कुनै ठाउँमा अस्पताल छैन। कुनै ठाउँमा चिकित्सक मुटुरोग विशेषज्ञ छैन। कुनै ठाँउमा उपकरण छैन। कुनै ठाँउमा औषधि छैन, तर रोग सबैतिर बढिराखेको छ। कम विकसित राष्ट्र, गरिब जनतामा मुटुरोगको समस्या अझ धेरै हुन्छ। सुर्ती, चुरोट सेवन गर्नेलाई मुटुरोग लाग्ने सम्भावना धेरै हुन्छ। अधिक चिल्लो सेवन मुटुका लागि हानिकारक छ। मोटोपना, शारीरिक व्यायामको कमीले पनि मुटुको रोग लाग्न सक्छ। चिनीरोग, उच्च रक्तचाप भएका व्यक्तिलाई मुटुरोगको सम्भावना धेरै हुन्छ। यी कुराको जानकारी धेरैलाई छ र धेरैलाई नहुन पनि सक्छ, तर जानकारी हुनेलाई पनि आफ्नो बानी परिवर्तन गर्न मुस्किल परिराखेको हुन्छ। सूर्ती, चुरोट सेवन गर्ने अधिकांश व्यक्तिलाई यसको नराम्रो असरको जानकारी यथेष्ट हुन सक्छ, तैपनि छोड्न सक्दैनन्। तलतल लागेपछि अनेक बहाना बनाउँछ। अहिलेसम्म त खाएँ, केही भएको छैन, अब किन छोड्ने ? फलानाले खान्थ्यो र पनि ८० वर्ष बाँच्यो ! मेरो पैसाले खाने, मैले खाने, तिमीलाई के मतलब ? चुरोट तानेन भने दिसा आउँदैन, चुरोट छोड्यो कि खोकी लाग्छ, पिर पर्छ, चुरोट नखाइ निद्रै पर्दैन आदि, आदि। तर यी सबै भनाइ बहाना मात्र हो, मुख्य कारण यसको लत नै हो। हो, लत छोड्न त्यति सजिलो नहोला, तर असम्भव होइन। धेरैले रोग लागिसकेपछि छोडेको पाइन्छ। त्यो पनि राम्रो हो। तर रोग लाग्नुअगाडि नै छोड्न सक्यो भने धेरै राम्रो हुन्छ। चुरोट, सुर्तीबाट हुने नराम्रो असरबारे गहिरोसँग बुझेर बलियो आत्मनिर्णय गर्यो भने सकिन्छ। अबदेखि चुरोट, सुर्ती खान्नँ भनेर तलतल लाग्दा पानी पिउने, यतिउता भुल्ने, केही खाने अनि आत्मविश्वासका साथ दृढ निश्चय गर्नुपर्छ। एक दिन गाह्रो होला, दुई दिन गाह्रो होला, तर सधैं गाह्रो हुँदैन। अहिले एउटाचाहिँ तान्छु, भरेदेखि खान्नँ भनेर लत छुट्दैन। छोडेपछि चटक्कै छोड्नुपर्छ। छोड्न नसक्ने त हुँदै होइन। संकल्प चाहिन्छ। छोडिसकेपछि आफ्नै निर्णयप्रति गर्व लाग्न थाल्छ। परिवारको माया पनि पाउँछ। महिनामा केही न केही रकम बचत पनि हुन्छ। खानेकुरा पनि कुन परिकार कति खाने भन्ने जानकारी राख्नुपर्छ। महत्वपूर्ण कुरा के हो भने आफ्नो मनलाई बुझाउन सक्नैपर्छ। के खाने र के नखाने धेरैलाई थाहा छ। त्यो कुरा लागू गरौं। चिल्लो, गुलियो, नुनिलो कम खाऔं। सफ्ट ड्रिंक, जंक फुड, केककुकिज अत्यन्त कम खाऔं, वा नखाऔं। सागसब्जी, फलफूल, बोक्रासहितका अन्नबाट बनेको खानेकुरा खाऔं। पानी धेरै पिऔं। नियमित व्यायाम गरौं। चिनी, रक्तचाप नियमित जाँच गराऔं। करिब तीन दशकअघिको अवस्था हेर्ने हो भने देशमा सरुवा रोगको तुलनामा नसर्ने रोग कम थिए। बदलिएको जीवनशैली, सहरीकरण, खाद्यान्नको मिसावट, प्रदूषित वातावरणजस्ता कारणले मुटुरोग, दम, क्यान्सर, चिनीरोग, चोटपटक, मानसिक रोगजस्ता नसर्ने रोगीको संख्या बढिराखेको छ। स्वास्थ्य मन्त्रालयले नसर्ने रोगको रोकथाम पनि प्राथमिकतामा राखेर योजना तर्जुमा गरी कार्य सुरु गरिसकेको छ यद्यपि त्यो पर्याप्त नहुन सक्छ। विपन्न नागरिकका लागि मुटुरोग उपचार खर्च एक लाखसम्म उपलब्ध गराएको छ। भविष्यमा आवश्यकताअनुसारको विस्तार गरिनुपर्छ। प्राथमिक स्वास्थ्य केन्द्रदेखि नै मुटुरोगको सेवा दिनुपर्छ। जनचेतना अभिवृद्धिका कार्यक्रम बढ्नेछ। यसर्थ भविष्यमा मुटुरोगको उपचार सहज हुनेछ। विश्व मुटु दिवस २९ सेप्टेम्बरमा मनाइन्छ। हाम्रो हरेक पल धड्किरहन्छ, जसले हामीलाई जीवित राख्छ। यो मुटुलाई स्वस्थ तरिकाले धड्कन दिने कर्तव्यचाहिँ तपाईंको, मेरो अनि हाम्रो हो। मेरो मुटु, तपाईंको मुटु, स्वस्थ मुटु।"
जयदास : उस्तै छ लाखे नाच्ने रहर,"हाम्रो संस्कृति हाम्रो पहिचान, जगेर्ना गर्ने हाम्रो अभियान । येँया अर्थात् इन्द्रजात्राको दिन जयदास रञ्जितकार (४१) यही नारा राता अक्षरमा लेखिएको ज्याकेटमा भेटिए, उनको आफ्नै घर मजिपातमा । त्यो दिन उनी आफ्नो लाखे बन्ने पालो कुरिरहेका थिए । जयदास त्यो ज्याकेटको चेन घरि लगाउँथे र घरि खोल्थे, सायद मध्याह्नको चर्को घामले उकुसमुकुस भएर । जयदासले ज्याकेटभन्दा भित्र सेतो टिसर्ट पनि लगाएका थिए, जसको छातीपट्टिको भागमा मजिपाः लाखे नाचिरहेको तस्बिर प्रिन्ट गरिएको थियो । विगत २० वर्षदेखि लाखे नाच्दै आएका जयदास यस वर्ष पनि निरन्तरता दिने तयारीमा थिए । त्यसैले उनी अरू दिनभन्दा अलिबढी व्यस्त देखिएका थिए । उनी लाखे निकाल्ने तयारीमा थिए । व्यस्तताको त्यो वातावरणमा उनी आफ्नो पुरानो घरको होचो ढोकाबाट पटकपटक भित्रबाहिर गरिरहेका थिए । जयदासको उमेरले चालीस वसन्त पार गरिसकेको छ यद्यपि उनमा लाखे नाच्ने जोसमा कत्ति पनि कमी आएको छैन । पाँचछ वर्ष त अझै नाच्छु, उनी विश्वासका साथ भन्छन् । दिउँसो दुई बजेको थियो । जैसीदेवल र चिकँमुगलको ठीक बीचमा रहेको छ मजिपातको लाखेननी । जहाँबाट धाः बाजा र भुस्या बजाउने युवाहरूको समूहसँगै लाखे निकालिँदै थियो । लाखेननी पस्ने गल्लीसँगै जोडिएको छ जयदासको घर । चारतले घरको बुइगलमा पूजा सामग्री तयार हुँदै गर्दा जयदास घरबाहिरको साँघुरो सडकमा पालो फेर्न आउने लाखेको व्यग्र प्रतीक्षामा थिए । जयदास सानैदेखि लाखेको पछिपछि हिँड्थे । २० वर्षअगाडिको घटना सम्झँदै उनी सुनाउँछन्, वीरेन्द्र राजा हुँदाको समय थियो त्यो । राजतन्त्र नै भनम् । लगातार पाँचछ घन्टासम्म लाखे बनेर नाचेको छु । लाखे नाच्दा हामी खाली खुट्टामा हुन्छौं जयदास भन्छन्, धेरैबेर रापिलो सडकमा नाच्दा पैतालाका छाला नै जान्छ । लाखेको ख्वापा (मुकुन्डो) लगाएर नाचुन्जेल केही हुँदैन । तर मुकुन्डो उतार्नेबित्तिकै खुट्टा कति दुख्छ भने जयदासलाई पीडा सहन साह्रै मुस्किल पर्छ । पछिल्लो अनुभव सुनाउँदै उनी भन्छन्, राजतन्त्रको अन्त्यसँगै हिजोआज धेरै बेरसम्म नाच्नु पर्दैन । लाखे नाचका लागि एकपछि अर्को चोकमा पालो फेरिन्छ, यसले अलि सहज हुन्छ । घडीमा तीन बज्नै लागेको छ । लाखे छें (घर) भएको लाखननीमा केहीबेर नाच्दै सानो ढोकाबाट राजेश श्रेष्ठ(३४) मजिपात प्रवेश गर्छन् । मानिसको हुलको बीचमा नाच्दै न्हु घः (जैसीदेवल मन्दिर) नजिकै पुगेपछि उनी तीनपटक उफ्रिन्छन्, नाच्दै चिकँमुगल पुग्छन् र त्यहाँ पनि तीनपटक उफ्रिन्छन् । यसरी उफ्रिँदा त्यस क्षेत्रभित्र कसैलाई रोग नलाग्ने, अनिष्ट नहुने मान्यता छ । त्यसपछि राजेश जयदासको दैलोसम्म आइपुग्छन् । एकैछिनमा बाटोमा लाखेनाच हेर्नेको भीड बाक्लिन्छ । सडक गुड्ने गाडी र मोटरसाइकल रोकिन पुग्छन् । धाः बाजा र भुस्या बजाउनेहरूले दुम दु झ्या तालमा बाजा बजाउन सुरु गरेलगत्तै मजिपातको सडक भीडले ढाकिन्छ । लाखेको ख्वापा लगाएका राजेश जयदासको घरभित्र पालो फेर्न पस्छन् । बाहिरबाट ड्यामडुम ढोका बन्द गरिन्छ र ख्वापा फेरेको फोटो खिच्न सख्त मनाही गरिन्छ । लाखेको ख्वापा जयदासको घरको दोस्रो तल्लामा पुग्छ । हतारिँदै राजेश लाखे बनेको बेला लगाएको तासको टल्किने जामा, चोलो, फेट्टा, जनी, घङ्ला, हातमा बान्ने रुमाल सबै फुकालेर जयदासका हातमा थमाइदिन्छन् । जयदास घरको तेस्रो तलामा उक्लिएर फटाफट उही पहिरन लगाउँछन् । उनले भोटो लगाउँदै गर्दा घरको माटनमा आफन्तको ओहोरदोहोर चलि नै रहन्छ । अगराठको साँघुरो भर्याङ पनि थर्किरहन्छ । पहिरन लगाएपछि जयदास एकछिन चुपचाप बस्छन् । त्यतिबेला शान्त भैरवका रूपमा रहेका लाखेकणे उचाल्नै कठिन देखिने ख्वापा टेबलमाथि चौंरीगाईको रातो पुच्छरको रौं फिँजारेर पल्टिरहन्छ । रातो रङको डरलाग्दोे ख्वापासँगै एकैछिन आफन्तहरूको फोटो सेसन चल्छ । ससाना नानीबाबूलाई ख्वापा देखाएर ढोग्न लगाइन्छ, ताकि ती नानीबाबू भूतप्रेतदेखि नडराऊन् । नेवारी समाजमा लाखेलाई बालबालिका संरक्षकका रूपमा लिइन्छ । पौराणिक कथनअनुसार लाखेले आफ्नो दानव अवतार त्यागेलगत्तै उनलाई शान्त भैरवको रूपमा पुजिन्छ । लाखे निकाल्ने तयारीसँगै जयदासको अनुहारमा त्यही राक्षसी अनुहारको देवमुकुट डोरीले बाँधेर अड्याउन सुरु हुन्छ । अनुहारमा ख्वापा अडिएसँगै जयदासको भद्र अनुहार एकाएक अजंगको भुत्ले कपालले ढाकिएको डरलाग्दो रूपमा परिणत हुन्छ । भैरव अवतारलाई दैलोनिर भुइँतलामा दियो बालेर अबिर र अक्षताले पूजा गरेपछि चिउरा, मिठाइ, फलफूल आदि प्रसादका रूपमा चढाइन्छ । सबै विधि पूरा भएपछि जयदास दैलोबाट बाहिरिन्छन् । त्यसपछि सुरु हुन्छ बाजाको तालमा लाखेनाच । आफ्नै दैलोअगाडि एकछिन जयदास उफ्रीउफ्री नाच्छन् । उनी नाचेको हेर्न वरिपरिका घरका झ्याल, बार्दलीबाट हेर्नेहरू सडकतिर टाउको निहुराउँछन् । सडकछेउमा पनि लाखे हेर्ने मानिसको लर्को लाग्छ । भीडको बीचबाट लाखे आजुको फोटो खिच्ने र भिडिओ बनाउनेहरूले आआफ्नो मोबाइल, क्यामेरा जतिसक्दो माथि उठाउँछन् । घर दैलो हुँदै जयदास जैसीदेवलतिर लाग्छन् । केहीबेर बाजाको तालमा नाचेपछि त्यहाँ श्रीगणेश, भैरव, कुमारी, पुलुकिसी र लाखे पूजा गर्न प्रसादका रूपमा सजाइएका समयबजीकोे एक भाग लाखेलाई चढाइन्छ । नाच्दै गर्दा जयदास मुकुन्डो घरि माथि उठाउँछन्, घरि तल तान्छन् र चिसो रुमालले पसिना पुच्छन् । झयालिंचाले लाखेलाई जिस्काउँछन् पनि । त्यसबेलाको माहोल बडो रोमाञ्चित बन्छ । एकछिनपछि जयदास नाच्दैनाच्दै चिकमुगल, अटकोनारायण, मरु हुँदै ओम बहालको गल्लीतिर हुर्रिन्छन् । ओमबहालमा अर्का लक्ष्मण रञ्जित लाखे बन्न पालो कुर्दै थिए । त्यहाँ पुगेपछि फेरि त्यही मुकुट फेर्ने विधि लागू हुन्छ र त्यही ख्वापामा लक्ष्मण घरबाट निस्कन्छन् । उक्त लाखे अब ओमबहाल हुँदै वसन्तपुर पस्न कसरत गर्छ । जयदासलाई आफ्ना बुबा, हजुरबुबाले पनि लाखे नाच्ने गरेको सम्झना छ । उनी भन्छन्, त्यतिबेला लाखेसँगसँगै यति हिँडेको छु कि मैले हेर्दाहेर्दै लाखे नाचको बारे सबै कुरा सिकें । परम्परादेखि चल्दै आएको संस्कृति भन्दै जयदासको प्रत्यक पुस्ताले लाखेनाच हेरेको छ । अब छोरा रिजय रञ्जितकार लायक भएपछि उनलाई पनि लाखे नचाउन लगाउने जयदासले सोचिसकेका छन् । लाखे नाच्नु हाम्रो परिवारको अभिन्न अंग भइसक्यो उनी भन्छन्, कसैले मलाई छोड् पनि भन्दैनन् र म आफैं पनि छोड्न सक्दिनँ । समय परिवर्तन भयो भन्छन्, संस्कृति हराउँदै गयो पनि भन्छन् तर जयदासलाई त्यस्तो लाग्दैन । उनी भन्छन्, समयसँगै हाम्रो संस्कृति अझै परिष्कृत हुँदै गएको छ । मानिसहरू पनि संस्कृति जगेर्नामा अझ दत्तचित्त भएर लागेको देखिन्छ । जयदासलाई लाखे बन्नुपर्दा कहिल्यै बोझ भएन, बरु लाखे बन्न पाउँदा सधैं उत्साह बढिरह्यो । बाल्यकालमा लाखेदेखि डराउने जयदास समय बित्दै जाँदा लाखेको मित्र भए । अहिले आफैं लाखे बनेका छन् । लाखे आजुलाई सबैले सम्मान गर्छन् । कोहीकोहीले यसको फाइदा उठाउने गरेको जयदास बताउँछन् । उनी भन्छन्, यसो गर्नु धर्मविपरीत हो, पाप हो । लाखेप्रतिको विश्वास अझ उत्तिकै छ । भूकम्पको क्षण सम्झँदै जयदास भन्छन्, ०७२ सालको भूकम्पमा लाखेको क्षेत्र (चिंकमुगलदेखि जैसीदेवल) भित्र रहेका घरपरिवारमा कुनै क्षति भएन । उनी आफैं वर्षौं पुरानो घरमा बस्दै आएका छन् । घरका भित्ताहरूमा कुनै चिरा परेको छैन । जयदास जुन घरमा लाखेको पालो फेर्न जान्छन्, त्यो घर पनि पुरानो तर अझै सग्लो छ । लाखेलाई सम्मानस्वरूप लाखे आजु पनि भनिन्छ । लाखे छेँ (लाखे घर) बाट लाखे आजु नाच्दै बाहिर निस्कँदा दर्शन गर्नेको भीड लाग्छ । साथै वसन्तपुर डबलीमा पुगेर नाच्ने शान्त भैरवकोे नृत्य हेर्ने उत्सुकता मानिसमा त्यत्तिकै देखिन्छ । धेरैलाई लाग्छ, सुरुदेखि अन्त्यसम्म एउटै लाखेले नृत्य गर्छन्, तर होइन । बीचमा पालो दिँदै र पालो फेर्दै चोकचोक घुम्ने जयदासजस्ता थुप्रै लाखेहरू हुन्छन् । तिनीहरू भीडबाटै हराउँछन् । जयदास पनि २० वर्षयता भीडमा हराउँदै आएका लाखे हुन् । लाखेननीमा रहेको श्री लाखे आजुको घरबाट लाखेको ख्वापामा नाच्दै बाहिर निकालिएको लाखे इन्द्रजात्राको दिनदेखि निरन्तर आठ दिनसम्म नचाइन्छ । यसबीचमा लाखे नाच्नेहरू फरकफरक हुन्छन् । आवश्यकताअनुसार दोहोरिन्छन् पनि । जात्रा सकिएसँगै शान्त भैरवको ख्वापा फेरि लाखे छेँमा समयबजी चढाएपछि विधिवत् रूपमा पिला नामक गोप्य माटोको भाँडोमा राखिन्छ र अर्को वर्ष मात्र निकालिन्छ ।"
दण्डहीनताले बढ्दै महिला हिंसा,"महिला हिंसाका घटना हरेक दिनजसो सार्वजनिक भइरहेका छन्। महिला हिंसा नियन्त्रण गर्न नसकेको आरोपमा सरकार दिनप्रतिदिन आलोचित छ। आखिर किन भइरहेछ महिला हिंसा ? यसमा जिम्मेवार निकाय को हो ? कसरी नियन्त्रण गर्न सकिन्छ ? यस्तै विषयमा अन्नपूर्ण पोस्ट्ले न्यायाधीश, अधिकारकर्मी, अभियन्ता, अधिवक्ता र प्रहरी प्रशासनका प्रतिनिधिबीच राउन्ड टेबल आयोजना गरेको थियो। उक्त राउन्ड टेबलमा व्यक्त विचार ः महिला हिंसा सबैको समस्या हो सपना प्रधान मल्ल, न्यायाधीश, सर्वोच्च अदालत समाजको चरित्र जस्तो छ, राज्यको चरित्र पनि त्यस्तै हुन्छ। समाजको चरित्र राम्रो राज्यको चरित्र नराम्रो भन्ने हुँदैन। एक हिसाबले भन्दा राज्य समाजको प्रतिबिम्ब हो। बलात्कार, हत्याजस्ता महिला हिंसामा राज्यको भूमिकामा हामी बढी केन्द्रित भएका छौं। अवश्य पनि राज्यको जिम्मेवारी सबैभन्दा बढी छ। तर राज्य हाम्रै समाजको प्रतिबिम्ब हो भन्ने बिर्सनु हुँदैन। न्याय महँगो हुन्छ भन्ने गरिएको छ। अन्याय झन् बढी महँगो हुन्छ। बलात्कार र हत्याका घटनालाई लिएर प्रहरीलाई बढी दोष लगाउने गरिएको छ। अपराध अनुसन्धान गर्ने र अभियुक्तलाई नियन्त्रणमा लिने काम प्रहरीको हो। न्याय सुनिश्चित गर्ने जिम्मेवारी भने प्रत्येक नागरिकको हो। नागरिक सचेतना र क्रियाशीलताबिना न्याय सुनिश्चित हुन सक्दैन। त्यसैले नै अहिले जारी भएको अपराध संहिताले अपराध भइरहँदा मूकदर्शक हुनेलाई पनि अपराधीकै कोटामा राखेको छ। कोही कसैले अपराध भएको थाहा पाइरहँदा पनि मूकदर्शक भएर बस्छ भने त्यो उसको कसुर हो। नागरिक, समाज र राज्य मिलेर न्याय सुनिश्चित गर्नेमा जोड दिइनुपर्छ। अचेल एकले अर्कोलाई जिम्मेवारीबोध गराउने तर आफ्नो जिम्मेवारीबोध नगर्ने प्रवृत्ति बढ्दो छ। यस्तो प्रवृत्तिले अगाडि बढाउँदैन। राज्यका हरेक अंगको आफ्नै भूमिका र जिम्मेवारी छ। कुनै एकलाई दोष लगाएर अर्को पन्छिन सक्दैन। प्रहरीले अपराध अनुसन्धानमा कमजोरी गरेको छ भने मानव अधिकार आयोगले कति भूमिका खेलेको छ भन्ने प्रश्न पनि उठ्छ। संसद्ले कति भूमिका खेल्यो भन्ने प्रश्न पनि उठ्छ। त्यस्तै प्रश्न अदालतप्रति पनि उठ्छ। अदालतले कति न्याय दिन सकेको छ भन्ने एउटा प्रश्न हो। साथसाथै अदालतको आदेश र पैसला कति कार्यान्वयन गरिएका छन् भन्ने पनि प्रश्न उठ्छ। अपराध भइसकेपछि अपराधीलाई कारबाही गरिनुपर्छ, तर महिला हिंसाकै समग्र समाधान कसरी गर्ने भन्ने पहिलो प्रश्न हो। अहिले राज्यको संरचना हेर्दा अधिकांश संरचना हिंसाविरुद्ध उभिएका छन्। अपराधीलाई कारबाही मात्र नभई पीडितलाई परिपूरक दिनेबारे पनि कानुनी व्यवस्था गरिएको छ। तर हामीले कानुन बनाएर मात्र पुग्दैन, घटना रोक्न जनतालाई पनि अधिकारसम्पन्न बनाउनुपर्छ। त्यसका लागि जनतालाई कानुनको जानकारी गराउनुपर्छ। हिंसा सहनु हुँदैन, हिंसाविरुद्ध बोल्नुपर्छ भन्ने सिकाउन जरुरी छ। कानुन कार्यान्वयन गर्ने सन्दर्भमा धेरै अवरोध देखा पर्ने गरेका छन्। सबैभन्दा पहिलो समस्या त सचेतनाको कमी नै हो। त्यस्तै अज्ञानता र सामाजिक संरचना पनि ठूलो समस्या हो। सबैभन्दा ठूलो समस्या हो हिंसालाई इज्जतसँग जोडेर हेर्ने मानसिकता। हिंसापीडित महिलाले पनि आपूमाथिको हिंसा सुनाउँदा बेइज्जत होला भनेर समस्या लुकाउने गर्छन्। कानुन कार्यान्वयनमा आउने अर्को समस्या हो संरचनाको अभाव। कानुनलाई जीवन्त बनाउने प्रणाली जीवन्त छैनन्। जस्तै कानुनले पीडितलाई क्षतिपूर्तिको बन्दोबस्त गरेको छ, तर त्यस्तो क्षतिपूर्ति दिन कोष नै बनाइएको छैन। प्रश्न उठ्छ संस्थालाई बलियो बनाउन केकति काम भए ? पीडित महिला र बालबालिकालाई सुरक्षा दिन कति सेल्टर निर्माण गरिए ? उनीहरूलाई शिक्षा र स्वास्थ्यको अवसर कति दिइयो ? बलात्कारलगायतका महिला हिंसाका घटनालाई लिएर उठ्ने अर्को प्रश्न अनुसन्धान पद्धतिको हो। अवश्य पनि प्रहरी न्यायको पहिलो ढोका हो। अनुसन्धान बलियो भए मात्र मुद्दा बलियो हुने हो। प्रभावकारी अनुसन्धान कसरी गर्ने भन्नेबारे हामी सबैले ध्यान दिनुपर्छ। अनुसन्धानका लागि प्रमाण सुरक्षा गर्ने जिम्मवारी कसको भन्ने प्रश्न बारम्बार उठ्ने गरेको छ। हाम्रो अनुसन्धान पद्धतिमा केही मूलभूत समस्या छन्। सबैभन्दा पहिला त अनुसन्धानको सुरुवात नै महिलाप्रतिको पूर्वाग्रही सोचबाट हुन्छ। बलात्कारजस्तो हिंसामा परेकी महिलाले कस्तो कपडा लगाएकी थिई, कस्तो बानीव्यहोराकी थिई जस्ता पूर्वाग्रहबाट अनुसन्धान सुरु गरिन्छ। यस्तो पूर्वाग्रही सोच प्रहरीमै पनि छ। त्यस्तै अभियोजनालाई कसरी प्रभावकारी बनाउने भन्नेमा पनि ध्यान दिइनुपर्छ। हाम्रो अभियोजन पद्धति प्रहरी र सरकारी अधिवक्तामा बढीजसो सीमित हुने खालको छ। फरेन्सिक डाक्टर र मनोवैज्ञानिक परामर्शदाताको प्रभावकारी भूमिका पनि आवश्यक छ। प्रमाणको सुरक्षामा पनि ठूलो प्रश्न उठ्ने गरेको छ। प्रहरीकै भूमिका पनि बारम्बार विवादमा आउने गरेको छ। त्यसैले डीएनए रिपोर्टसमेत अदालतले स्वीकार नगरेको नजिर पनि छ। महिला हिंसा अन्त्यमा अदालतको भूमिका अवश्य पनि महत्वपूर्ण छ। व्यक्ति बलियो छ भने संरचना पनि बलियो हुन्छ भन्ने बिर्सनु हुँदैन। महिला हिंसा अन्त्यका लागि अदालतबाट बारम्बार प्रयास भइरहेका छन्। अदालतले न्यायमा पहुँच जस्ता आयोग बनाएर काम गरिरहेको छ। कतिपय सन्दर्भमा अनुसन्धानको प्रभावकारिताका लागि अदालतले आदेशसमेत दिएको छ। त्यस्तै अदालतमा साक्षी कोषको बन्दोबस्तसमेत गरिएको छ। अदालत अहिले नयाँ नीति र नयाँ संरचना बनाउने बाटोमा छ। जबसम्म भ्रष्टाचार, आर्थिक लेनदेनका आधारमा न्यायको किनबेच र राजनीतिक प्रभाव रहिरहन्छ तबसम्म अनुसन्धानदेखि न्याय सम्पादनसम्म कमजोर हुन्छ। महिला हिंसाको समाचार सम्प्रेषणमा मिडिया पनि सचेत हुन जरुरी छ। सचेतना विस्तार गर्ने भूमिका मिडियाको हो। पहिला महिला आन्दोलन उठाउँदा मिडियाले नै सहयोग गरेका थिए। अहिले पनि त्यस्तो सहयोग आवश्यक छ। तर अदालती निष्कर्षभन्दा पहिल्यै मिडियाको निष्कर्ष आउने नगरोस् भन्नेबारे मिडिया सचेत हुनैपर्छ। प्रहरी कहिले व्यावसायिक बन्छ ? मोहना अन्सारी, प्रवक्ता, मानव अधिकार आयोग महिला हिंसा बढिरहनुमा राज्य र प्रहरी मुख्यरूपमा जिम्मेवार छन्। अपराधपछिको मुख्य जिम्मेवारी राज्य र नेपाल प्रहरीको हुन्छ। प्रहरीको सक्रियताबाटै प्रश्न सुरु हुन्छ। राजधानीमा प्रहरीलाई सम्पर्क गर्नासाथ यति मिनेटमा आइपुग्छ भन्ने अनुमान गर्न सकिन्छ। यस्तो सुविधा ग्रामीण क्षेत्रमा कति छ ? विडम्बना महिला हिंसालाई अहिले विभिन्न खोल ओढाइएको छ। पुँजीवादले बलात्कार बढ्यो भनेर विश्लेषण गर्दैमा समस्या समाधान हुन्छ र ? महिला हिंसा मानवताविरुद्धको अपराध हो भनेर मानव अधिकारको घोषणापत्र, महिलाविरुद्धका सबैखाले विभेद अन्त्य गर्ने महासन्धिलगायतका अन्तर्राष्ट्रिय कानुन र हाम्रै संविधानले समेत स्थापित गरिसकेको छ। विडम्बना पछिल्लो समय न्याय महँगो भएको छ। प्रहरी अनुसन्धान राजनीतिबाट प्रभावित छ भन्ने प्रस्ट भएको छ। प्रहरीले उजुरी पाउनासाथ काम सुरु गर्ने हो कि कुनै नेताको सिफारिस आएपछि मात्र कारबाही सुरु गर्ने हो ? प्रहरीले साँचो अनुसन्धान गर्छ कि साविती बयान मात्र लिन्छ ? महिला हिंसालाई मेलमिलापमा टुंग्याउने प्रवृत्ति बढ्दो छ। मेलमिलाप भएपछि अपराध अनुसन्धान गर्नु पर्दैन ? सबैभन्दा डरलाग्दो त राजनीतिक दलका स्थानीय नेता र प्रहरीले नै मेलमिलाप गराउने गरेका छन्। जहिले पनि महिला हिंसाको विषयमा अनेक चर्चा हुन्छ र सेलाउँछ। महिला हिंसाको न्यायिक निरूपणका लागि फास्ट ट्र्याकको चर्चा भयो, कता गयो ? बलात्कारका घटनालाई लिएर प्रहरी अनुसन्धानमाथि नै सबैभन्दा धेरै प्रश्न उठ्छ। ०७५ वैशाख र जेठको मात्र आँकडा हेर्ने हो भने पनि ८० वटाजति बलात्कारका घटना छन्, तर अदालतमा भने तीनचारवटा मात्र पुगेका छन्। प्रहरीमा उजुरी दर्ता भएको छ, प्रमाण संकलन भएको छ तर अदालतमा मुद्दा नै पुगेको छैन। अपराधी निस्फिक्री घुमिरहेको हुन्छ। हुन त प्रहरीको सीमित स्रोतसाधनका कारण भन्ने गरिएको छ। के स्रोतसाधनको कमी भनेर अनुसन्धानमा कमजोरी स्वीकार्य हुन्छ ? त्यसो त प्रहरी आफैंमा लापरवाह र अव्यवस्थित छ। कतिपय घटनामा प्रहरी आफैंले उजुरी दर्ता गर्न अलमल गरेको पाइएको छ। प्रहरीले नै किन केस गर्नु हुन्छ ? भन्ने गरेका छन्। प्रहरीले किन केस दर्ता गर्नभन्दा पहिला नातागोता सोध्छ ? प्रहरीमा कहिले व्यावसायिकता आउँछ ? त्यसो त प्रहरीले केही नगरेको भने होइन। प्रहरीभित्र महिला सेल छ। महिला सेलले प्रभावकारी काम पनि गरिरहेको छ, तर अपराध अनुसन्धान महिला सेलको जिम्मेवारीभित्र पर्दैन। महिला हिंसाका घटनालाई जटिल बनाउने मुख्य कारकहरू दलहरू र समाजमा प्रभावशाली व्यक्तिहरू हुन्। यी प्रवृत्ति नयाँ भने होइनन्। सन् २००४ देखि नै मानव अधिकार आयोगले वार्षिक रूपमा बुझाएका प्रतिवेदनमा यी समस्या उठाइएको छ। तर न संसद्मा छलफल भएको छ, न सरकारले नै चासो देखाएको छ। महिला हिंसाका घटनामा पीडितका लागि राज्य संरक्षक बनेको उदाहरण निकै कम पाइन्छ। सरकारले जिम्मेवारी लिनैपर्छ पुष्पा भुसाल, सांसद्, नेपाली कांग्रेस नेपाली समाजमा महिलाविरुद्ध हिंसाका घटना डरलाग्दोसँग बढिरहेका छन्। महिला हिंसाका घटनालाई हिजो मानव अधिकार उल्लंघनको घटनाका रूपमा लिइन्थ्यो, तर अब मानवताविरुद्धको अपराधका रूपमा लिनुपर्ने भएको छ। महिलाविरुद्ध हिंसा किन बढिरहेछ भन्नेमा पनि ध्यान दिन जरुरी छ। विभेद र अभाव अवश्य पनि कारण हुन्। पितृसत्तात्मक समाज पनि अर्को कारण हो। सबैभन्दा डरलाग्दो कारणचाहिँ राज्यशक्तिको आडमा अपराध हो। अपराध गरेपछि पनि राज्यशक्तिको आडमा जोगिने प्रवृत्तिले दण्डहीनता बढाइरहेको छ। दण्डहीनता बलियो बन्दा अपराधीमा डर हराउँदै गएको छ। अपराधी हतोत्साही हुनुपर्नेमा उल्टो उत्साही भइरहेको छ। निर्मला पन्तको घटना राज्यको चरित्र उजागर गर्ने सन्दर्भ हो। यो घटनामा राज्यले पटकपटक आयोग गठन गर्दै अनुसन्धान गर्ने संयन्त्रलाई नै कमजोर बनाउने काम गरेको छ। अपराध गरेपछि कारबाही हुन्छ भन्ने डर राज्यले देखाउनुपर्ने हो, तर अहिले समाजमा राज्यको कुनै पनि भय छैन। त्यसैले महिला हिंसा बढ्नुमा राज्य नै सबैभन्दा जिम्मेवार छ। सरकारले यसको जिम्मेवारी लिनुपर्छ। अहिले सरकारले नै महिला हिंसामा सतही तरिकाले टिप्पणी गर्ने गरिरहेको छ। सरकारले यसरी हलुका ढंगले लिनु उचित होइन। महिलाविरुद्धका हिंसालाई राजनीतीकरण नगरौं। हामीले पटकपटक भनेका छौं, यो सरकार गिराउने र बनाउने विषय होइन। यो महिला अस्मिता र देशकै शान्तिसुरक्षासँग जोडिएको विषय हो। राज्यशक्तिको आडमा अपराधी उम्कन नपाओस् भन्नेमा सरकार सचेत हुनैपर्छ। अनुसन्धान बलियो हुनुपर्छ उषा मल्ल पाठक, वरिष्ठ अधिवक्ता, उपाध्यक्ष, नेपाल बार एसोसिएसन कानुन छ। नयाँ संहिताले महिलाविरुद्धका हिंसामा थप सजायको बन्दोबस्त गरेको छ। उक्त कानुन लागू गर्ने संयन्त्र पनि छ, तर किन महिला हिंसाका घटना बढ्दो छ ? महिला हिंसाका समग्र घटना विश्लेषण गर्दा भएका संयन्त्रहरूले पनि प्रभावकारी काम गर्न नसकेको पुष्टि हुन्छ। कानुन कार्यान्वयनमा सरकारको इच्छाशक्ति नै कम देखिन्छ। राज्यका संयन्त्रहरूले ठीकठीक ढंगले काम गर्न सकिरहेका छैनन्। बलात्कार र हत्या भएको घटनामा दुई महिनासम्म पनि अपराधी पत्ता नलाग्नु र उस्तै प्रकारका घटना दोहोरिँदै जानु राम्रो संकेत होइन। अपराधी गिरफ्तार नहुँदा पनि आपराधिक मानसिकता बलियो बन्दै गएको छ। महिला हिंसामा न्यायको अर्को समस्या हो अनुसन्धान कमजोर हुनु। महिला हिंसाका घटनामा राज्य पक्ष हुन्छ। राज्यले अभियोजन दर्ता गर्ने हो, तर सरकार पक्षले बलियो अनुसन्धान नगर्दा मुद्दा कमजोर हुने र अपराधीले उन्मुक्ति पाउने गरेको छ। हो, कानुन व्यवसायी भएकाले अभियुक्तको तर्पबाट पनि पैरवी गर्ने दायित्व हुन्छ। अभियुक्तको तर्पबाट मुद्दा लड्ने कानुन व्यवसायीहरूले सकेसम्म अभियुक्तलाई जोगाउने प्रयास गर्छन्, तर अनुसन्धान बलियो छ भने कुनै पनि वकिलले अपराधी जोगाउन सक्दैनन्। प्रहरीको अनुसन्धानपछि मात्र मुद्दा दर्ता हुन्छ। त्यसैले प्रहरीलाई दोष आउनु स्वाभाविक हो। प्रहरीलाई सशक्त बनाउने जिम्मेवारी भने हामी सबैको हो। महिला प्रहरीको संख्या कम भएकाले महिला हिंसाका मुद्दा बलिया भएनन् भन्न मिल्दैन। नयाँ अपराध संहिताले महिला हिंसाका सन्दर्भमा धेरै विषय समेटेको छ। त्यसबारे जनचेतना जगाउन आवश्यक छ। त्यस्तै बलात्कार जस्ता घटना नियन्त्रणका लागि यौन शिक्षाको आवश्यकता छ। साथसाथै नैतिक शिक्षा पनि दिइनुपर्छ। सामाजिक सचेतना विस्तारमा सञ्चारमाध्यमको भूमिका सबैभन्दा महत्वपूर्ण हुन्छ। कानुन कार्यान्वयनमा जोड दिइनुपर्छ डा ल्हामु शेर्पा, अभियन्ता महिला हिंसा बढ्नुका विविध कारण छन्। धेरैजसो घटना त प्रहरीसम्मै पुग्दैन। प्रहरीले घटना दर्ता गर्न पनि मान्दैन। घटना दर्ता गर्न पनि दबाब दिनुपर्ने अवस्था छ। दलका स्थानीय नेताहरूको दबाबमा प्रहरीले दर्ता नगर्ने समस्या अहिले पनि छ। कतिपय अवस्थामा पत्रकार र प्रहरीबीच नै नेक्सस जस्तो देखिन्छ। प्रहरीले आफ्नो जिम्मेवारी पूरा नगरे आवाज उठाउने पत्रकारहरूले हो, तर पत्रकारले प्रहरीबारेको समाचार लुकाइदिने गरेको पनि पाइएको छ। महिला हिंसाको चर्चा गर्दा अदालतको भूमिकालाई पनि ध्यान दिइनुपर्छ। प्रहरीमा उजुरी दर्ता भएपछि अनुसन्धान हुन्छ र त्यो मुद्दा अदालतमा जान्छ। अदालतमा पुगेका अधिकांश मुद्दा मुल्तवीमा रहने गरेका छन्। महान्यायाधिशवक्ताको कार्यालयले वार्षिक रूपमा प्रकाशन गर्ने प्रतिवेदन अध्ययनबाट पनि यसको पुष्टि हुन्छ। सन् २००५ देखि २०१० सम्मको पाँच वर्षको तथ्यांक हेरौं। पाँच वर्षमा सर्वोच्च अदालतमा वार्षिक रूपमा औसत एक सय १६ वटा बलात्कारका मुद्दा दर्ता भए। त्यसमध्ये ४१ प्रतिशतको मात्र पैसला भयो। पुनरावेदन अदालतमा वार्षिक रूपमा औसत एक सय पाँचवटा बलात्कार मुद्दा दर्ता भए, तर ४९ प्रतिशतको मात्र पैसला भयो। जिल्ला अदालतमा वार्षिक रूपमा औसत दुई सय ३६ वटा बलात्कार घटना दर्ता भए, जसमध्ये ५९ प्रतिशतको मात्र पैसला भयो। के यो तथ्यांकले अदालतको ढिलासुस्ती देखाउँदैन ? ढिलो पैसलाले कसरी न्याय सुनिश्चित गर्न सक्छ ? महिला हिंसाबारे अर्को ध्यान दिनुपर्ने पक्ष हो यसको सिकार हुने वर्ग कुन हो ? विभिन्न तथ्यांक हेर्दा आर्थिक रूपमा कमजोरहरू नै यौन हिंसाको जोखिममा बढी हुने गरेको पाइएको छ। केन्द्रीय अनुसन्धान ब्युरोले सन् २०११ मा प्रकाशन गरेको बेसलाइन सर्भेले कुन वर्ग यौन हिंसाको जोखिममा कति पर्छन् भन्ने देखाएको छ। उक्त प्रतिवेदनअनुसार गरिब वर्ग सबैभन्दा बढी ४८ देखि ६६ प्रतिशतसम्म यौन हिंसाको जोखिममा पर्छन्। मध्यम वर्ग ३१ प्रतिशत जोखिममा छन्। धनी वर्ग १९ प्रतिशत जोखिममा छन्। यो तथ्यांकले आर्थिक रूपमा कमजोर वर्गको सुरक्षामा राज्यले बढी ध्यान दिनुपर्ने देखाउँछ। समस्या त के हो भने यही वर्ग नै राज्य संयन्त्रसँगको पहुँचमा कमजोर छ। महिला हिंसा के कारणले हुन्छ भन्ने पनि छलफलको अर्को विषय हो। अधिकांशले महिला हिंसा मादक पदार्थ सेवनको कारणले हुन्छ भन्ने गर्छन्, तर तथ्यांकले त्यसलाई गलत साबित गर्छ। केन्द्रीय अनुसन्धान ब्युरोको सोही रिपोर्टअनुसार महिला हिंसाको मुख्य कारक गरिबी हो। गरिबीका कारण ३६ प्रतिशत महिला हिंसा हुने गरेको प्रतिवेदनले उल्लेख गरेको छ। त्यस्तै सचेतनाको कमीले २० प्रतिशत, कानुनको प्रभावकारी कार्यान्वयनको कमीका कारण १६ प्रतिशत, शिक्षाको कमीका कारण १४ प्रतिशत र मादक पदार्थको कारण ९६ प्रतिशत महिला हिंसा हुने गरेको छ। यस अर्थमा मादक पदार्थको सेवन पाँचौं नम्बरमा मात्र आउँछ। त्यस्तै दाइजो दसौं नम्बरमा आउँछ, जसका कारण ४४ प्रतिशत महिला हिंसा हुने गरेको छ। गरिबी र सचेतनाको कमीबाहेक मुख्य कारण कानुनको प्रभावकारी कार्यान्वयन नै हो। राज्यले अहिले पनि रक्सीलाई दोष दिइरहने कि कानुनको प्रभावकारी कार्यान्वयनमा जोड दिने ? चाहिन्छ यौन शिक्षा डा गंगा पाठक, मनोविद् महिला हिंसाका विभिन्न कारण छन्। एउटा कारणले मात्र महिला हिंसा हुने होइन। बलात्कारजस्ता जघन्य अपराधको एउटा कारण हुर्काइ पनि हो। कस्तो हुर्काइ छ भन्नेले आपराधिक मानसिकता बन्नेनबन्ने निर्धारण गर्छ। त्यसैले हुर्काइमै सही शिक्षा दिन जरुरी छ। अभिभावकले बच्चा हुर्काउन सिक्नुपर्छ। आमाबाबुलाई पनि दण्डको डर भएमा बच्चाको हुर्काइमा जोड दिनेछन्। यौनजन्य अपराध हुनुमा यौन कुण्ठाले पनि बढी काम गर्छ। त्यस्तो कुण्ठा कमजोरमाथि थोपरिन्छ। त्यसैले बालिका र वृद्धा बलात्कारको सिकार बढी हुने गरेका छन्। यौन शिक्षाको कमीका कारण यौन कुण्ठा पलाउँछ। हाम्रो सबैभन्दा ठूलो कमजोरी नै यौन शिक्षा नदिनु हो। हामी हरेक भित्रको यौन प्रवृत्तिलाई प्राकृतिक प्रक्रियाका रूपमा नबताएर रहस्यको पोको बनाइएको छ। त्यसैले यौनलाई कुण्ठा बनाउने काम समाजले नै गरेको छ। यौन शारीरिक आवश्यकता पनि हो। यौन शिक्षाले त्यस्ता यौनिक भावनाको नियन्त्रण कसरी गर्ने भनेर सिकाउँछ, तर अहिलेसम्म पनि यौन शिक्षालाई स्वाभाविक रूपमा लिन सकिएको छैन। यौन हिंसामा परेका पीडितको मानसिक सुरक्षामा पनि राज्यले खासै ध्यान दिइएको पाइँदैन। कुनै पनि यौन हिंसाका घटनामा पीडकलाई सजाय दिएर मात्र समस्या समाधान हुँदैन। यौन हिंसामा परेका पीडितलाई मनोवैज्ञानिक परामर्श दिने, सुरक्षित स्थलमा राख्ने काम कति भएको छ ? राज्यले यसबारे चासो नै दिएको छैन। त्यस्तै सोधपुछ, बयानजस्ता प्रक्रियाले पीडितलाई असर पुर्याइरहेको हुन्छ। बालिकाहरू त झनै समस्यामा हुन्छन्। कल्पना गरौं त, यौन हिंसाको सिकार भएकी एउटी बालिका कस्तो भयावह मानसिक अवस्थाबाट गुज्रिन्छिन् होला ? के राज्यले उनको मानसिक स्वास्थ्यको जिम्मा लिनुपर्दैन ? बालबालिकालाई यौन हिंसाबाट जोगाउन घरमा खुलेर भन्ने वातावरण सिर्जना गरिनुपर्छ। अभिभावकले छोरीलाई यो भन्न हुन्छ, यो हुँदैन भनेर बन्देज लगाउनु हुँदैन। छोरीहरू अहिले पनि दबाइएका छन्। त्यसैले उनीहरू नातेदार, आफन्तबाटै सिकार बनिरहेका छन्। त्यसैले पनि विद्यालयहरूमा यौन शिक्षा र सचेतनाको आवश्यकता छ। अहिले पनि पीडितको मनोविज्ञानलाई संवेदनशीलपूर्वक लिइएको छैन। पीडित मनोविज्ञानलाई सरल ढंगले लिइनु हुँदैन। पीडितलाई राज्यले सुरक्षा र सुविधा दिनुपर्छ, तर कमजोरको हिसाबले होइन लडाइँ जितेको हिसाबले। गल्ती गर्ने प्रहरीलाई कारबाही हुन्छ गंगा पन्त, प्रमुख, मानव अधिकार शाखा, नेपाल प्रहरी महिला हिंसाका सम्बन्धमा प्रहरीले प्रभावकारी भूमिका नखेलेको भनेर आरोप लगाइने गरेको छ। प्रहरीले महिला हिंसालाई संवेदनशील तरिकाले नै लिएको छ। २०५२ सालदेखि नै नेपाल प्रहरीले महिला तथा बालबालिका सेवा केन्द्र स्थापना गरेर कामकारबाही गरिआएको छ। त्यस्तै घटना नियन्त्रण गर्न र अपराधीलाई कानुनी दायरामा ल्याउन नागरिक समाजसँग मिलेर सचेतना कार्यक्रम गर्दै आएको छ। नेपाल प्रहरीले सामुदायिक प्रहरीमार्फत सचेतना बढाउँदै गएको छ। प्रहरीले प्रभावकारी अनुसन्धान गरेन भनेर बढी नै आरोप लगाइएको छ। एकदुईवटा घटनालाई लिएर सिंगो प्रहरी संगठनलाई आक्षेप लगाउँदा प्रहरीप्रति जनविश्वास नै कमजोर हुन्छ। छिटपुट घटनालाई देखाएर सिंगो संगठनलाई नै दोष दिन मिल्दैन। प्रहरीले उजुरी नै लिन मान्दैन भन्ने हल्ला अलिबढी भयो कि ? प्रहरीले उजुरी नै लिन्न भन्ने हल्ला चलाइएपछि कोही कसरी उजुरी दिन आउला र ? प्रहरीका पनि आफ्नै सीमितता छन्। प्रहरीले आफूसँग भएको स्रोतसाधनको आधारमा कार्यक्षमता देखाउने हो। प्रहरीमा महिलाको संख्या असाध्यै कम छ। यसले पनि महिला हिंसामा प्रहरीको भूमिका कमजोर भएको हुन सक्छ, यसबारे कसले प्रश्न उठाउने ? अर्को कुरा प्रहरी मात्र अपराध अनुसन्धानको एकल जिम्मेवार होइन। अनुसन्धान गर्ने अरू पनि निकाय छन् भन्नेबारे सचेत हुनुपर्छ। त्यस्तै हरेक घटना पूर्णतः प्रहरीमा मात्र निर्भर गर्दैन। प्रहरीका कमजोरी हुन सक्छन्, तर प्रहरीका सबल पक्ष पनि छन्। एकाध घटनामा प्रहरीको कमजोरी रह्यो होला, तर प्रहरीका सफलताका पनि चर्चा हुन आवश्यक छ तबमात्र उसको मनोबल उच्च हुन्छ। प्रहरीमै पनि गल्ती गर्नेलाई कारबाही हुन्छ भन्ने बिर्सनु हुँदैन। गल्ती गर्ने प्रहरीलाई कारबाहीको दायरामा ल्याइन्छ भन्ने मानसिकताले काम गरियो भने सही नतिजा आउनेछ। प्रहरीप्रति प्रश्न उठ्नु अस्वाभाविक होइन। प्रहरीप्रतिको अपेक्षाले नै यी प्रश्न जन्माएका हुन्। त्यसलाई सकारात्मक रूपमै लिइनुपर्छ। प्रस्तुति : लक्ष्मण श्रेष्ठ"
सहिद स्मारक ए डिभिजन लिग : उद्घाटन खेलमा आर्मी र एनआरटीको बराबरी,काठमाडौं : सहिद स्मारक ए डिभिजन लिगको उद्घाटन खेलमा त्रिभुवन आर्मी क्लब र न्यूरोड टिम एनआरटी ले २२ गोलको बराबरी खेलका छन्। यससँगै दुबै टिमले ११ अंक बाँडेका छन्। चार वर्षदेखि घरेलु फुटबल आन्तरिक कलहमा फसेपछि स्थगित हुँदै आइरहेको लिग आजबाट सुरु भएको हो। एन्फा कम्प्लेक्सको खेल मैदान सातदोबाटोमा भएको खेलको १२ औँ मिनेटमा एनआरटीले अग्रता लिएको थियो। रोजित पुडासैनीले एनआरटीका तर्फबाट गोल गरी अग्रता लिएका थिए। आर्मीका सन्तोष तामाङले पेनाल्टी मार्फत ३७ औँ मिनेटमा बराबरी गरे। दोस्रो हाफमा राजेश परियारले अर्को गोल गर्दै एनआरटीलाई फेरि अग्रता दिलाए। तर खेलको इन्जुरी समयमा पाएको फ्रिकिकलाई सन्तोषले सदुपयोग गरेपछि आर्मी हारबाट जोगिएको हो।
वेस्टह्यामसँग म्यानचेस्टर युनाइटेडको लज्जास्पद हार,काठमाडौँ : म्यानचेस्टर युनाइटेडका प्रशिक्षक जोजे माउरिन्हो र खेलाडीबीचको झगडा शनिबार भएको इङ्लिस प्रिमियर लिग अन्तरगत वेस्टह्यामविरुद्धको खेलमा छरपस्ट भएको छ । फ्रान्सेली मिडफिल्डर पल पोग्बासँग प्रशिक्षणका क्रममा देखिएको तितो वेस्टह्यामको लण्डन स्टेयिममा प्रष्ट देखिँदा म्यानचेस्टर युनाइटेड ३१ को लज्जास्पद हार सामना गर्न बाध्य भयो । सिजनको सुरुबाटै निराशाजनक प्रदर्शन गरिरहेको युनाइटेडलाई म्याचेस्टर सिटीका पूर्वप्रशिक्षक म्यानुएल पेल्लेग्रिनीको वेस्टह्यामले नमिठो झड्का दिएपछि माउरिन्होमाथि झनै दबाब बढेको छ । घरेलु मैदानमा प्रभावशाली जित दर्ता गराउने क्रममा वेस्टह्यामका लागि पहिलो गोल फेलिपे एन्डेरसनले पाँचौ मिनेटमै गरे । त्यसपछि खेलको ४३ औँ मिटेमा म्यान युका भिक्टोर लिन्डेल्फले आत्मघाती गोल उपहार दिए । पहिलो हाफमा २० मा सकिएको अवस्थामा खेलमो ७१ औँ मिनेटमा म्यान युका मार्कुस रास्फोर्डले गोल फर्काउँदै अग्रता २१ मा झारे । तर खेलको ७४ औँ मिनेटमा वेस्टह्यामका मार्को अर्नायुटोभिकले गोल गरेपछि युनाइटेडलाई झड्का लाग्यो । त्यसपछि दुवै टोलीबाट गोल नहुँदा युनाइटेडले नमिठो हार भोग्यो । यो हारपछि प्रिमियर लिगको सातौँ चरणको खेल चलिहरँदा युनाइटेड १० अंकसहित लिगको आठौँ स्थानमा खुम्चिएको छ । वेस्टह्याम भने ७ खेलबाट ७ अंकसहित लिगको १२ औँ स्थानमा छ ।
अर्घाखाँची प्रिमियर लिगको दोश्रो संस्करण सुरु,"अर्घाखाँची : अर्घाखाँचीमा सर्वाधिक पुरस्कार राशीको क्रिकेट प्रतियोगिता अर्घाखाँची प्रिमियर लिग (एपीएल) को दोश्रो संस्करण सुरु भएको छ। सन्धिखर्कको टुडिखेल मैदानमा सन्धिखर्क नगरपालिका उपप्रमुख ठाकुर कुमार विकले ब्याटिङ गरेर खेल उद्घाटन गरेका हुन्। प्रतियोगिता लिग सिस्टममा २०२० फर्मेटमा खेलाइने र चार टिमको सहभागिता रहेको एपीएलका संयोजक तथा आयोजक संस्था अर्घाखाँची सामुदायिक विकास क्लबका अध्यक्ष ऋषिकेश भट्टराइले जानकारी दिए। विक्रमकुमार भुसालको कप्तानीमा एम्स स्टार, जगत क्षेत्री सन्जुको कप्तानीमा रोयल सन्धिखर्क, जीवन भट्टराईको कप्तानीमा नमस्ते अर्घाखाँची र त्रिभुज कार्कीको कप्तानीमा सुपर सुपा इलाभेन मैदानमा उत्रिएका छन्। प्रतियोगितामा प्रथम हुने टिमले नगद १ लाख ५ हजार र द्वितीय हुने टिमले नगद ५५ हजार सहित ट्रफी, मेडल र प्रमाणपत्र पाउने छन्। व्यक्तिगत प्रदर्शनका विभिन्न विधामा समेत पुरस्कार ब्यवस्था गरिएको आयोजकले बताएको छ।"
अन्नपूर्ण सम्पूर्ण वुमन फुट्सलको उपाधि एनएमबी बैंकलाई,"काठमाडौं : युथ लिजेन्डको आयोजनामा भएको अन्नपूर्ण सम्पूर्ण कर्पोरेट नन् प्रोफिट वुमन फुट्सल प्रतियोगिताको उपाधि एनएमबी बैंकले जितेको छ। शनिबार भएको एक दिने प्रतियोगिताको फाइनल खेलमा एनआईबीएल बैंकलाई २० गोलले पराजित गर्दै एनएमबी बैंकले उपाधि जितेको हो। सामाखुसीस्थित सामाखुसी फुट्सलमा भएको फाइनल खेलको सुरुवातमै गोल गर्दै एनएमबीले जित पक्का गरेको हो। टोलीलाई विजयी बनाउन सुजिना श्रेष्ठ र अस्मिता बुढाथोकीले एकएक गोल गरेका थिए। सुजिनाले खेल सुरु भएको दोस्रो मिनेटमै गोल गर्दै एनएमबीलाई १० ले अघि बढाएका थिए। त्यसको एक मिनेटपछि नै अस्मिताले अर्को गोल थपेपछि एनएमबीको जित २० ले पक्का बनेको थियो। अन्नपूर्ण मिडिया नेटवर्क र एनआइबीएलका खेलाडी। प्रतियोगितामा एनएमबी बैंककी सविना पोखरेल सर्वोतकृष्ट खेलाडी घोषित भइन् भने एनआइबीएलकी प्रिती न्यौपाने सर्वाधिक गोलकर्ता बनिन्। प्रितीले प्रतियोगितामा सबै भन्दा बढी चार गोल गरेकी थिइन्। एनएमबीले सेमिफाइनल खेलमा युवा नेपाल तथा एनआईबीएलले ईके सोलुसन प्राईभेट लिमिटेडलाई टाईब्रेकरमा समान १० गोलअन्तरले पराजित गर्दै फाइनलमा स्थान सुरक्षित गरेको थियो। सेमिफाइनलमा एनएमबी बैंकलाई विजयी बनाउन सविना पोखरेल तथा एनआइबीएल बैंकलाई विजयी बनाउन प्रिती न्यौपानेले टाइब्रेकरमा गोल गरेका थिए। प्रतियोगितामा विभिन्न सात वटा टोलीको सहभागिता रहेको थियो। प्रतियोगितामा एनएमबी, एनआइबीएल, युवा नेपाल र ईके सोलुसन बाहेक अन्नपूर्ण मिडिया नेटवर्क, बैंक अफ काठमान्डू र आयोजक युथ लिजेन्डको टोलीले सहभागीता जनाएका थिए। सहभागी टोलीलाई दुई समूहमा विभाजन गरी लिगकम नकआउट सिस्टमका आधारमा सञ्चालन गरिएको प्रतियोगिताको प्रत्येक समूहबाट शीर्ष दुई टोलीले सेमिफाइनलमा प्रतिस्पर्धा गरेका थिए।"
पाकिस्तानको पोस्टमा नेपालको दर्जन गोल,"काठमाडौं : दक्षिण एसियाली फुटबल महासंघ (साफ) महिला यू१८ च्याम्पियनसिप फुटबलमा नेपालले उत्कृष्ट सुरुआत गरेको छ। भुटानको थिम्पुमा भएको पहिलो खेलमा नेपालले पाकिस्तानलाई १२० गोलले पराजित गरेको छ। एकपक्षीय खेलमा नेपालकी रेखा पौडेलले दोहोरो ह्याट्रिक पूरा गरिन्। उनी एक्लैले सात गोल गरिन्। खेलको पाँचौं मिनेटमै गोलको खाता खोलेकी रेखाले १७औं र १९औं मिनेटमा गोल गर्दै ह्याट्रिक पूरा गरिन्। त्यसपछि उनले पहिलो हाफको ३२, ३८ तथा दोस्रो हाफको ७१ र ७४औं मिनेटमा गोल गर्दै गोल संख्या सात पुर्याइन्। यसैगरी सरु लिम्बूले ४७, रश्मीकुमारी घिसिङले ६७, अलिसा जिम्बाले ८२, मञ्जली कुमारीले ८७ र मनिषा राउतले इन्जुरी समयको ९२औं मिनेटमा गोल गरे। प्रतियोगितामा सहभागी राष्ट्रलाई दुई समूहमा विभाजन गरिएको छ। समूह बीमा नेपाल, पाकिस्तान र बंगलादेश छन्। भुटान, माल्दिभ्स र भारत भने समूह एमा छन्। नेपालले समूहगत चरणको अन्तिम खेलमा बंगलादेशको सामना गर्नेछ। समूहगत चरणको खेलपछि शीर्ष दुई स्थानमा रहने टोली प्रतियोगिताको सेमिफाइनलमा प्रवेश गर्नेछन्। प्रतियोगिताको फाइनल खेल आगामी अक्टोबर ७ मा हुनेछ।"
ए डिभिजन लिग आजदेखि : उद्घाटन खेलमा त्रिभुवन आर्मी र एनआरटी भिड्दै,काठमाडौं : चार वर्षपछि हुन लागेको शहीद स्मारक ए डिभिजन लिग आजदेखि सुरु हुँदैछ। घरेलु फुटबल आन्तरिक किचलोमा फसेपछि चार वर्षदेखि स्थगित हुँदै आएको ए डिभिजन लिग आजदेखि सुरु हुन लागेको हो। रेलिगेशन नहुने प्रावधानसहित सुरु हुन लागेको लिगमा ए डिभिजनका १४ क्लबले करीब तीन महीना प्रतिस्पर्धा गर्नेछन्। सो प्रतियोगिता आगामी माघ १६ गतेसम्म चल्नेछ। प्रतियोगिताको उद्घाटन खेलमा आज दिउँसो त्रिभुवन आर्मी क्लब र न्यूरो टिम (एनआरटी)बीच प्रतिस्पर्धा हुनेछ। ललितपुरको सातदोबाटोस्थित एन्फा कम्प्लेक्समा हुने खेल दिउँसो ३ बजे सुरु हुने लिगका निर्देशक सञ्जीव मिश्रले जानकारी दिए।
यू१९ एसिया कपको पहिलो खेलमा नेपाल भारतसँग १७१ रनले पराजित,"ढाका : बंगलादेशमा शनिबार सुरु यू१९ एसिया कप क्रिकेटमा नेपाल भारतसँग १ सय ७१ रनले पराजित भएको छ । टस जितेर बलिङ गरेको नेपाली टोलीले ३ सय ५ रनको लक्ष्य पाएको थियो । ३६ दशमलब ५ ओभरमा सबै विकेट गुमाउँदै नेपालका लागि कप्तान आसिफ शेखले २५, रोहितकुमार पौडेलले २४ र सन्दीप जोराले २० रन जोडे । चार ब्याट्स्म्यानले दोहोरो अंक छुन नसक्दा दुईले भने खाता खोल्नै सकेनन् । यसअघि भारतका लागि यसस्भी जैसवालले ५ छक्का र ८ चौकाको मद्दतमा सर्वाधिक १ सय ४ रन बनाएका थिए । यस्तै विकेट किपर प्रब सिमरन सिंहले ८२ रन बनाए । नेपालका भीम सार्कीले ७ ओभर बलिङ गर्दै ४ विकेट लिए । रशिद खानले २ विकेट लिँदा कमलसिंह ऐरी र सागर ढकालले ११ विकेट लिएका थिए।"
सन्दीप एनसेल हम्बल हिरो,"काठमाडौं : युवा क्रिकेटर सन्दीप लामिछानेले शुक्रबार सिफलस्थित बालमन्दिर विद्यालयमा उपस्थित बालबालिकासँग केही समय अन्तरक्रिया गरे। बालबालिकाका हरेक जिज्ञासा मेटाउने प्रयास गरे। उनीहरूसँगै तस्बिर खिचाए। अटोग्राफ दिए। केही समय आफ्नो बलिङमा ती बालबालिकालाई ब्याटिङ गर्ने अवसर पनि दिए। टेलिभिजन र पत्रपत्रिकामा दैनिकजसो छाइरहने आफ्ना स्टार क्रिकेटर सन्दीपलाई प्रश्न गर्न, फोटो खिच्न र अटोग्राफ लेख्न लगाउँदा बालबालिका निकै खुसी देखिएका थिए। विश्वका धुरन्धर ब्याट्सम्यानहरूलाई बलिङ गरिसकेका सन्दीपको बलमा एक दुईपटक मात्रै भए पनि ब्याट उचाल्न पाउँदा बालबालिका अझ धेरै खुसी देखिएका थिए। उनीहरूको यो खुसीको क्षण जुटाइदिने काम गरेको थियो, एनसेलले। एनसेलले हालै सार्वजनिक गरेको नयाँ स्किम आज भोलि र सँगैमा समाजका प्रतिष्ठित व्यक्तिहरूलाई यसरी बालबालिकामाझ पुर्याउने कार्यक्रम पनि समावेश गरेको छ, जसको उद्देश्य ती प्रतिष्ठित व्यक्तिको अनुभव र उनीहरूसँगको भेटले बालबालिकामा पनि सकारात्मक परिवर्तन आओस् भन्ने हो। एनसेलले त्यसको सुरुआत सन्दीपबाट गरेको हो। सन्दीपले कार्यक्रममा आफ्नो जीवनका प्रेरणादायी प्रसंगहरू राखेका थिए। अवस्था जस्तोसुकै होस्, मेहनत गर्न छाड्नु हुन्न। अहिले हाम्रो देशमा पनि क्रिकेट संघ निलम्बनमा छ, तपाईंको यो सफलताको सूत्र के हो भन्ने एक बालकको प्रश्नमा सन्दीपले भनेका थिए, प्रतिकूल अवस्थाका बीच पनि मैले मेहनत गर्न छाडिनँ। सफलताको सूत्र मेहनत नै हो। एनसेलले सन्दीपसँगको यो सहकार्य अझै लामो समय जारी रहने जनाएको छ।"
बोलिभियामाथि नेपालको जित,जर्जिया : जर्जियाको बटुमीमा जारी ४३औं चेस ओलम्पियाडमा नेपालले आफ्नो चौथो चरणको खेलमा सानदार जित हात पारेको छ। बिहीबार राति भएको पुरुषतर्फको खेलमा नेपालले आफूभन्दा १९ वरीयतामाथि रहेको बोलिभियालाई २५१५ अंकले हराएको हो। नेपाल वरीयतामा एक सय १८औं स्थानमा छ। चौथो चरणको खेलको समाप्तिसँगै नेपालले चार अंक बनाएको छ। यसअघि नेपालले नेदरल्यान्ड एन्टिलेजलाई हराएको थियो। नेपाली टोली क्यानडा र सिंगापुरसँग भने पराजित भएको थियो। चौथो चरणमा नेपाल च्याम्पियन मदनकृष्ण कायस्थले बोलिभियाका लुइस मिगुल अग्विलरलाई र विवेक थिङले ड्यानियल पिन्टोलाई हराए। रूपेश जैसवालले भने पाउलो रोजोसँग बराबरी खेलेका थिए। हिमाल लामा भने जस ड्यानियल जेमीसँग पराजित भएका थिए। पाँचौं चरणको खेलमा नेपाली पुरुष टोलीले आफूभन्दा एक स्थानमाथि रहेको चाइनिज ताइपेईसँग प्रतिस्पर्धा गर्नेछ। यसैगरी महिलातर्फ चौथो चरणको खेलमा नेपालको प्रदर्शन सुधार हुन सकेन। नेपाली महिला टोली आफूभन्दा धेरै बलियो बेल्जियमसँग ३१ ले पराजित भयो। महिलातर्फको वरीयतामा बेल्जियम ५७औं स्थानमा छ भने नेपाल एक सय १६औं स्थानमा। चौथो चरणको खेलमा नेपालकी सुजना लोहनीले मात्र जित हात पारिन्। सुजनाले विबेके बेल्जियमकी बारवियरलाई हराइन्। मोनालिसा खम्बु बेल्जियमकी अस्ट्रेड बारवियरसँग पराजित भइन् भने सुशीला गुरुङ पनि हानी गोसेन्ससँग हार्न पुगिन्। खुश्बु थापालाई एन्लेलाइस कुभेलियरले पराजित गरिन्। महिलातर्फ चौथो चरणको खेल सकिँदासम्म नेपालले एउटा खेलमात्र जित्न सकेको छ। नेपालले तेस्रो चरणको खेलमा गाम्बियालाई ४० ले हराएको थियो थियो। पाँचौं चरणको खेलमा भने नेपाली टोलीले एक सय २८औं वरीयतामा आसीन लेसोतोसँग प्रतिस्पर्धा गर्नेछ। प्रतियोगितामा नेपालबाट पुरुष र महिला गरी १० जना खेलाडीले भाग लिएका छन्। ११औं चरणसम्म चल्ने चेस ओलम्पियाडका खेलहरू असोज १९ गते सकिनेछन्।
नेपाल छैटौं स्थानमा,"आगरा : भारतको आगरामा सम्पन्न एसियन स्कुल यू १८ फुटबल च्याम्पियनसिपमा नेपालले छैटौं स्थान हात पारेको छ। च्याम्पियनसिपमा पहिलो पटक सहभागिता जनाएको नेपाल तीन खेलमा जित र तीन खेलमै हार बेहोर्दै छैटौं स्थानमा चित्त बुझायो। नेपालले चीन, अफगानिस्तान र श्रीलंकामाथि जित निकालेको थियो भने थाइल्यान्ड, इन्डोनेसिया र आयोजक राष्ट्र भारतसँग पराजय बेहोरेको थियो। शुक्रबार भएको अन्तिम खेलमा भारतसँग ४३ गोलले निराश भएपछि नेपालले पाँचौं स्थान गुमाएको थियो। निकै प्रतिस्पर्धात्मक खेलमा फिनिसिङ फितलो हुँदा नेपाल जितबाट विमुख बन्न पुग्यो। निर्धारित समय गोलरहित बराबरीमा सकिएपछि थपिएको समयमा समेत नतिजा निस्कन नसकेपछि खेल टाइब्रेकरमा धकेलिएको थियो। टाइब्रेकरमा पनि ३३ गोलको बराबरी भएपछि खेलको निर्णय सडन डेथबाट लिइएको थियो। सडन डेथमा नेपाल अभागी ठहरिँदा घरेलु मैदानमा भारतको भाग्य चम्कियो। टाइब्रेकरमा नेपालका रन्दीप पौडेल, अनिज महर्जन र नवीन गुरुङको प्रहारले मात्रै जाली चुमेको थियो। कप्तान दिनेश हेन्जन र शेषेहाङ आङ्दम्बेको प्रहारलाई भारतीय गोलरक्षक मोल्लह रहमानले बचाएका थिए। भारतका छकछुक पाउगिनमुन, टाइसन सिंह र कफोइ सिंहको प्रहार गोलमा परिणत भयो। वाजिड अली र अजयकुमार चौधरीको प्रहारलाई नेपालका गोलरक्षक विशाल सुनारले विफल पारिदिएपछि टाइब्रेकरमा नतिजा निस्कन सकेन। सडन डेथमा भारतका सञ्जित राईको प्रहार गोलमा परिणत भएपछि भारत विजयी भयो। सुरज ठकुरीको प्रहारलाई भारतीय गोलरक्षकले बचाएपछि नेपाल हार स्वीकार्न बाध्य भयो। खेललाई नियन्त्रणमा राखेको नेपालले निर्धारित समयमा गोल गर्ने केही सुन्दर अवसरलाई सदुपयोग गर्न सकेन। ३७औं मिनेटमा बुद्ध तामाङको प्रहारमा भारतीय गोलरक्षक बाधक बने। ५१औं मिनेटमा २५ यार्ड टाढाबाट दिनेश हेन्जनले गरेको फ्रिकिक प्रहार पनि बाहिरिएको थियो। खेलभर मिडफिल्डर अनिल महर्जन, रक्षापंक्तिमा राजन गुरुङ, विकास खवास र रन्दीप पौडेलको प्रदर्शन उत्कृष्ट रह्यो। दिनेश हेन्जन, नीतिन थापा मगर, मनीष थापा र गोलरक्षक विशाल सुनारको प्रदर्शन पनि सम्झनलायक रह्यो। नेपालका मुख्य प्रशिक्षक चेतनारायण श्रेष्ठले नेपाल र भारतबीचको प्रतिस्पर्धालाई महŒवका साथ हेरिएको भए पनि दुःखद् नजिता निस्किएको बताए। मैदानमा नेपालको प्रदर्शन उत्कृष्ट रह्यो, उनले भने, फिनिसिङ फितलो हुँदा निराश हुनु पर्यो। च्याम्पियनसिपको उपाधि भने थाइल्यान्डले जित्यो। इन्डोनेसियालाई ३० गोलले पराजित गर्दै थाइल्यान्डले उपाधि जितेको हो। च्याम्पियनसिपमा दक्षिण कोरिया तेस्रो र मलेसिया चौथो भयो। यस्तै चीन सातौं, श्रीलंका आठौं, अफगानिस्तान नवौं र भुटान दशौं भए।"
