शीर्षक,विवरण
विदेश बस्नेलाई मताधिकारका जटिलता,"यो व्यवस्थाले लाखौं नेपालीलाई अधिकार सुनिश्चित भए पनि व्यावहारिक रूपमा कार्यान्वयनमा कठिनाइ छ सर्वोच्च अदालतले विदेश बस्ने नेपाली नागरिकलाई निर्वाचनमा मतदानको अधिकार सुनिश्चित गर्न सरोकारवाला निकायलाई निर्देशनात्मक आदेश दिएको छ। यो निर्णयले विदेशमा रहेका लाखौं नेपालीलाई मतदानको अधिकार सुनिश्चित भएको छ। सर्वोच्चले कानुनी तथा पूर्वाधार व्यवस्थाको गृहकार्य गर्न भन्दै ६ बुँदे निर्देशन पनि दिएको छ। नेपाली जो जहाँ गएर बसे पनि मतदान गर्न पाउनु उसको नैसर्गिक अधिकार हो। संविधानले दिएको अधिकार पनि। संविधानको धारा ८४(५) मा १८ वर्ष उमेर पुगेका प्रत्येक नेपाली नागरिकलाई संघीय कानुनबमोजिम कुनै एक निर्वाचन क्षेत्रमा मतदान गर्ने अधिकार हुनेछ भन्ने व्यवस्था गरिएको छ। विदेशमा रहेका नागरिकले पठाएको पैसाबाट राज्यले फाइदा लिने तर तिनै नागरिक मुलुकबाहिर रहेका कारण मतदानको अधिकारबाट वञ्चित गर्नु न्यायको दृष्टिकोणले उपयुक्त नहुने सर्वोच्चको ठहरलाई प्रशंसनीय मान्नुपर्छ। केही विकसित राष्ट्रले विदेशमा बस्ने आफ्ना नागरिकलाई धेरै पहिलेदेखि यो अधिकार दिलाएका हुन्। नेपालले ढिलो गरेर यस्तो कदम चालेको छ। विदेशमा बस्ने नेपालीले सर्वोच्च अदालतको यो आदेशको स्वागत गरेका छन्। यसले उनीहरूलाई मातृभूमिप्रतिको माया मात्र नभई अपनत्वसमेत बढाएको छ। लोकतन्त्रमा हरेक नागरिकले मतदान गर्न पाउनु उसको अधिकार हो। नागरिकका परिभाषा बेग्लाबेग्लै हुन सक्दैनन्। विदेशमा रहेका सामान्य घरेलु कामदारदेखि उच्च कूटनीतिज्ञसम्मको मतदान अधिकार एउटै हो। मुलुकको सर्वोच्च कानुनी निकायले निर्देशनात्मक आदेश दिएपछि सरकारले विदेशमा बस्ने नेपालीको मतदान अधिकारलाई कार्यान्वयनमा लैजानुपर्छ। अब जहिले निर्वाचन हुने भए पनि त्यसका लागि आवश्यक व्यवस्था आजैबाट थाल्नुपर्ने चुनौती छ। त्यसो त सर्वोच्चले आदेश दिँदैमा व्यावहारिक रूपमा यो तत्काल लागू हुन कठिन छ। प्राविधिक र कानुनी जटिलता कम चुनौतीपूर्ण छैनन्। सर्वोच्चको आदेशअनुसार विदेशमा बस्ने नेपाली भनेर मात्र मतदानको अधिकार सुनिश्चित छैन। विदेशमा बसेर नेपाली नागरिकता नत्यागेका र अन्य कुनै पनि देशको नागरिकता नलिएकाको हकमा यो व्यवस्था लागू हुने हो। सर्वोच्चले निर्वाचन गराउँदा लाग्ने खर्च, प्रविधि, समयावधि, नागरिकको पहुँच, दलहरूको तयारीलगायत विषयमा अध्ययन गरी उपयुक्त विकल्प छान्न सुझावसमेत दिएको छ। सर्वोच्चको आदेशमा भनिएको छ, बढीभन्दा बढी नागरिकलाई स्वच्छ, निष्पक्ष र धाँधलीरहित र गोप्य तरिकाले मतदानको अवसर प्रदान गर्न सकिन्छ। यसका लागि विभिन्न दल, नागरिक समाज, रिट निवेदक लगायतसँगसमेत परामर्श गर्न सर्वोच्चले आदेश दिएको छ। सर्सर्ति हेर्दा सर्वोच्चको आदेश राम्रो छ। आदेश कार्यान्वयन हुनुअघि व्यावहारिक जटिलताबारे सरोकारवाला निकाय सचेत हुनुपर्छ। यो तत्काल लागू हुनुपर्छ भन्ने होइन। प्राविधिक र कानुनी पक्षको अध्ययनअनुसन्धान चुनौतीपूर्ण छ। निर्वाचन आयोगको नियमावलीअनुसार स्वदेशमा झैं विदेशमा बस्ने नेपालीको मतदाता सूची संकलन पहिलो चुनौती हो। कुन मुलुकमा कति नेपाली नागरिक छन् भन्ने पत्ता लगाउन कठिन छ। वैधानिक मात्र होइन, अवैधानिक रूपमा समेत नेपाली बाहिर गएका छन्। अधिकारको सचेतता वैधानिक रूपमा गएकालाई मात्र हुन्छ। तर मतदानको अधिकारमा आउन नचाहने नेपालीको अवस्थाबारे पनि ख्याल गर्नु आवश्यक छ। निर्वाचन आयोगसँग सर्वोच्चको आदेशबमोजिम निर्वाचनमा मतदान गर्ने अधिकार सुनिश्चित गरी मतदाता नामावली संकलन गर्नुअघि श्रम तथा रोजगार मन्त्रालयसँग समन्वय गर्नुपर्ने दायित्व सुरक्षित छ। बाह्य मुलुकमा फरकफरक कानुन र नीति हुने भएकाले विदेशमा रहेका नेपालीको मताधिकारका लागि विभिन्न देशका सरकार तथा नेपाली कामदारलाई रोजगार दिने कम्पनीसँग समेत कूटनीतिक पहल गर्न पनि सर्वोच्चको सुझावमा उल्लेख छ। विदेशमा रहेका नागरिकलाई मतदानमा भाग लिन सक्ने अवस्था बनाउन उनीहरूको वास्तविक लगत संकलन गर्न, दर्ता प्रक्रिया सुरु गरी आउँदो निर्वाचनसम्ममा मतदानमा सहभागी हुनसक्ने वातावरण मिलाउनसमेत सर्वोच्चले आदेश दिएको छ। के यो तत्काल सम्भव छ र ? कुन देशका कति नागरिक बसोबास गर्छन् भन्ने तथ्यांक लिनु पहिलो काम हुन्छ। कूटनीतिक नियोगले सघाउन मात्र सक्छ लागत संकलनको काम निर्वाचन आयोगको हो। मतदानको अधिकार पाएपछि कोही नछुटून्, कोही नदोहोरिऊन् भन्नेतर्फ सचेत हुनुपर्छ। विदेशमा बस्ने नेपालीलाई मताधिकारको व्यवस्था हुनु राम्रो हो। तर सर्वोच्च अदालतको आदेश कार्यान्वयन हुनुअघि व्यावहारिक जटिलताबारे सरोकारवाला निकाय सचेत हुनैपर्छ। अब विदेशका बस्ने नेपालीले निर्वाचनमा उम्मेदवार दिन पाउने कि नपाउने ? प्रश्न उठ्न थाल्छ। मतदानको अधिकार सुनिश्चित भएपछि योग्यता पुगेको नेपाली जहाँ बसेको भए पनि उम्मेदवार हुन पाउने हक हुन्छ। यसबारे अदालतले के भन्छ भन्ने होइन, हामीले कस्तो व्यवस्था गर्ने भन्ने हो। सरकार र निर्वाचन आयोगले मतदानको अधिकारसँगै यसको पनि निरूपण गर्नुपर्छ। निर्वाचन हुने भएपछि उम्मेदवारले प्रचारप्रसार गर्न पाउनुपर्यो। स्थानीय होस् वा नेपालमा बसोबास गर्ने, उम्मेदवारले त्यहाँ गएर प्रचारप्रसार गर्न पाउने भयो। जुन देश हो त्यहींको नीतिनियम र व्यवस्थाअनुसार चल्नुपर्ने हुन्छ। विदेशमा बस्ने नागरिकलाई मतदानको अधिकार भएका विकासशील देशमा यसको दायरा फराकिलो भएकाले सहज होला, तर प्रजातान्त्रिक अभ्यास नभएका मुलुकमा मतदान र प्रचारप्रसार कसरी सहज होला ? जुन मुलुकमा बसेको छ त्यहींको कानुन पालना गर्नुपर्ने दायित्व हुन्छ। कानुनविपरीत भयो भने भोलि एउटा व्यक्ति देशको नामसँग जोडिन पुग्दा समस्या आउन सक्छ। यसमा आयोगले लागू गर्नुअघि नै ध्यान पुर्याउनुपर्छ। नेपालसँग मैत्रीपूर्ण सम्बन्ध भएका देशबारे जानकार हुनुपर्यो। मैत्रीपूर्ण सम्बन्ध नभएका देशमा पनि नेपालीको बसोबास भएकाले त्यहाँको कानुनबारे जानकार नभई हामीले कदम चाल्दा भोलि समस्या आउन सक्छ। मतदान कसरी गर्ने भन्ने विषय पनि चुनौतीपूर्ण छ। सम्बन्धित देशमा भएका सबै नेपाली एकैठाउँमा भेला भएर मतदान गर्न सम्भव हुँदैन। सम्बन्धित देशको नेपाली कूटनीतिक नियोगमा आउन सम्भव हुने कि नहुने। ठाउँठाउँमा मतदानको व्यवस्था सम्भव हुन्छ कि हुँदैन। ठाउँठाउँमा व्यवस्था गर्दा हुने खर्च कसरी व्यवस्थापन गर्ने। पाएको अधिकारको उपयोग सहज भए पनि व्यवहारमा निकै कठिन देखिन्छ। हुलाकबाट मतदान गराउने विषय पनि उठाइएको छ। नेपालजस्तो अविकसित मुलुक जहाँ सरकारी कामकारबाही हुलाकबाट हुने गरेको छ। अहिले पनि सरकारले चिठीपत्र पठाउँदा हुलाक प्रयोग गर्छ, तर विश्वसनीयता गुमाएको अवस्था छ। इन्टरनेट सेवाले अहिले हुलाकलाई विस्थापित नै गरेको छ। यस्तो अवस्थामा हुलाकबाट मतदान सम्भव होला ? काठमाडौंको चिठी काभ्रे पुग्न एक साता लाग्ने देशमा खाडीबाट मतपत्र हुलाकमार्फत कहिलो आउँछ र मतगणना गर्ने ? यसबारे पनि निर्क्यौल नगरेसम्म विदेशमा बस्ने नेपालीका लागि मतदानको अधिकार कार्यान्वयन जटिल छ। सम्बन्धित देशमा मतपत्र कसरी पुर्याउने, वितरण कसरी गर्ने, समयावधिभित्रै मतपत्र पुर्याउन सक्नुपर्यो। यो विषय आयोगका लागि मात्र नभई कूटनीतिक नियोगका लागि पनि प्रश्नसूचक छ। मतदानका लागि सम्बन्धित देशका स्थानीय सरकारसँग सहमति लिएर समन्वय कसरी गर्ने। प्रजातान्त्रिक मुलुकमा सहज होला, प्रजातान्त्रिक अभ्यास नभएका मुलुकले हाम्रो निर्वाचन पद्धति र प्रणालीलाई कसरी सहज रूपमा लेलान् यसबारे गम्भीर बहस जरुरी छ। नजिकको छिमेकी भारतमा धेरै नेपाली बसोबास गर्छन्। त्यहाँ रहेका नेपालीलाई मतदान अधिकारको सुविधा उपलब्ध गराउन सहज छैन। मतदाता पहिचान गर्ने कुरा नजिकको मुलुकमा झन् गाह्रो हुन्छ। विदेशमा बस्ने नेपालीको परिभाषाभित्र भारतलाई समेत राख्दा असजिलो हुनेतर्फ पनि सजगता अपनाउनु आवश्यक छ। धेरै नेपाली खाडी मुलुकमा छन्। तिनीहरूको पहिचान गरी मतदानको दायरामा ल्याउन पनि कठिन छ। कामको प्रकृतिले पनि समस्या सिर्जना गर्छ। घरेलु कामदारको रूपमा गएको व्यक्ति यो अधिकार उपयोगका लागि तयार हुन गाह्रो हुन्छ। मतदान अधिकारपछि उम्मेदवारले सम्बन्धित देशमा भोट माग्न जाने भयो। जहाँ धेरै नेपाली बसोबास गर्छन्, त्यो ठाउँमा दलका उम्मेदवारको चासो हुनु स्वाभाविक हो। निर्वाचन आयोग मतदानको व्यवस्थाका लागि जानुपर्यो। पर्यवेक्षकदेखि हरेक विषय आउँछ नै। त्यसको खर्च कसरी व्यवस्थापन गर्ने ? विकास खर्च कटाएर निर्वाचन खर्च बढाउनुपर्ने मुलुकले यस्तो खर्चिलो पद्धति एकचोटि लागू गर्न सक्दैन। यसै पनि निर्वाचन पद्धति खर्चिलो भएको मुलुकका लागि झन् खर्च बढाउने व्यवस्थाले नयाँ संघीय व्यवस्थालाई दिगो बनाउन सक्ला ? त्यसो त अधिकार प्राप्तिपछि विदेशमा बस्ने नेपालीले खुसी व्यक्त गर्न थालेका छन्। अस्ट्रेलियामा बस्ने नेपालीले देशको नीतिनिर्माण तहमा बस्ने व्यक्ति विदेशमा बसेर छान्न पाउँदा देशप्रति आफूहरू अझ बढी जिम्मेवार हुने बताएका छन्। उनीहरू उत्साहित हुनु स्वाभाविक पनि हो। तर यसबाट हुने फाइदाबेफाइदाबारे बहस गरेर मात्र कार्यान्वयनतर्फ अघि बढ्ने कि। सर्वोच्च अदालतको यो आदेश कार्यान्वयन गराउनुअघि एउटा विज्ञ समूह बनाएर यसको अध्ययनअनुसन्धान गर्नु उचित हुनेछ। त्यसो त तत्काल निर्वाचनको सम्भावना नभएकाले हामीसँग पर्याप्त समय हुने नै भयो। तर यसबारे अध्ययनअनुसन्धानमा ढिलाइ नगरी अभ्यास गरिएका मुलुकमा गएर यसबारे गम्भीर अध्ययन गर्नु आवश्यक छ। श्रेष्ठ पूर्व प्रमुख निर्वाचन आयुक्त हुन्।"
निजामतिमा योग्य निषेध,"संविधानले संघीय निजामती सेवा र आवश्यकतानुसार अन्य संघीय सरकारी सेवा गठन गर्न सक्ने व्यवस्था गरेको छ। सोही आधारमा हाल कायम निजामती र स्वास्थ्य सेवालाई संघीय संरचनाअनुरूप समायोजन र एकीकृत गरी संघीय निजामती ऐनको विधेयक तयार भई छलफल क्रममा छ। खुला परीक्षाद्वारा उपसचिव र सहसचिवमा प्रवेश रोक साथै अन्तरसेवा (समायोजनमा पर्नेलाई) परीक्षाबाट सहसचिवमा प्रवेश रोक लगाइएको छ। सुरु मस्यौदामा निश्चित सेवाअवधि पुगेका बीचको आन्तरिक प्रतियोगितात्मक परीक्षाद्वारा हुने पदपूर्ति २० प्रतिशत रहेकोमा हाल खुला छलफल नगरी गोपनीय ढंगले आन्तरिक प्रतियोगिताबाट समेत उपसचिव र सहसचिवमा प्रवेश रोक लगाउने प्रस्ताव तयार भएको छ। २०७० को तेस्रो संशोधनबाट नायव सुब्बाको खुला प्रवेश ४० प्रतिशत भएकोमा हाल ७० प्रतिशत पुर्याइएको छ, जसको कुनै आधार देखिँदैन। सबै संघीय सरकारी सेवामा प्रतियोगितात्मक परीक्षाद्वारा पदपूर्ति गर्दा संघीय कानुनबमोजिम खुला र समानुपातिक समावेशी सिद्धान्तका आधारमा हुने व्यवस्था संविधानमा छ। खुला प्रवेशमा रोक लगाउँदा संविधानको मर्मविपरीत हुने र यसको सहभागिता जनाउन पाउनेहरूको संवैधानिक अधिकारमाथि अपूरणीय क्षति हुनेछ। संविधानले नै परिकल्पना गरेको प्रतियोगितात्मक परीक्षा र स्वीकार गरेको योग्यतामा आधारित वृत्ति विकासलाई ऐनमार्फत रोक्न मिल्दैन। यसले क्षमता भएका र कम क्षमता भएका बीच, काम गर्ने र नगर्नेबीच, निरन्तर अध्ययन गर्ने र नगर्नेबीच फरक अवस्था सिर्जना गर्दैन। वृत्ति विकास रोकिन्छ, क्षमतावान् प्रतिभाको ढोका बन्द हुँदा प्रतिभा पलायन हुन्छ। असल र योग्य मान्छे आकर्षित हुँदैन। निजामती सेवा फौजीजस्तो चेन अफ कमान्डमा मात्रै चल्दैन, विवेकको प्रयोग पनि गर्नुपर्छ। विवेक ज्येष्ठताबाट मात्र प्राप्त हुँदैन। तसर्थ नेतृत्व लिन सक्ने व्यक्तिलाई निषेध गर्नु हुँदैन। प्रजातन्त्र पुनर्बहालीपश्चात् प्रधानमन्त्रीको अध्यक्षतामा गठित प्रशासन सुधार आयोग २०४८ नै यस अवधिको उच्चस्तरीय संयन्त्र हो। त्यसपछि त्यो स्तरको संयन्त्र बनेको छैन। उक्त आयोगले खुला प्रवेशबाट उपसचिव र सहसचिव तहमा २० प्रतिशत पदपूर्ति गर्न प्रस्तावसुझाव दिएको छ। खुलामार्पत फ्रेस माइन्ड इन्जेक्सन हुन नसकेको आरोप लगाइन्छ तर यस्तो किन भइरहेको छ भन्ने अध्ययन भएकै छैन। खुलाको पाठयक्रम र परीक्षा प्रणाली फरक हुनुपर्नेमा त्यसो नगरी एउटै अपनाउने तर फरक नतिजाको अपेक्षा कसरी गर्न सकिन्छ ? सामान्य प्रशासन मन्त्रालयमा एउटा गिरोह हुन्छ, त्यसले आफूलाई अनुकूल हुने र स्वार्थ समूहको हितमा मात्र निजामती सेवा ऐन पटकपटक किस्ताबन्दीमा संशोधन गर्दछ भन्ने आरोप छ। २९ वर्षमा २८ पटक बढुवाको प्रावधान मात्र संशोधन भएको पाइन्छ। दुर्गममा सेवा गरेवापतको अंकमा पनि श्रेणीअनुसार अंकभार फरक पारी स्वार्थ समूहका लागि लक्षित गरी छुट्ट्याइन्छ। यसले हजारौंको वृत्ति विकासमा असर पर्छ। हालसम्म पनि २०६४ सालमा ल्याइएको विशेष बढुवाको असरको व्यवस्थापन हुन सकेको छैन। प्रस्तावित संशोधनबाट (बढुवा प्रावधानको) प्रतिस्पर्धी क्षमताको विकास गर्न लालायित नभएका र पुराना व्यक्तिहरू नेतृत्वमा चुनौतीविहीन रूपमा रहनेछन्। सयौं क्षमतावान् अधिकृत उच्च व्यवस्थापन तहमा नपुगी अवकाश हुनेछन्। उदाहरणका लागि भौतिक पूर्वाधार मन्त्रालयका ३५ वर्षमुनि उमेरका करिब ४० जना उपसचिव सहसचिव नभई अवकाश हुनेछन्। यस संघीय ऐनले अन्तरिम संविधान २०६३ को राज्यको समावेशी चरित्र निर्माण गर्ने संकल्पअनुसार निजामती सेवा ऐन, २०४९ को दोस्रो संशोधनबाट थप भएको निजामती सेवाको समावेशीकरणसम्बन्धी प्रावधानलाई ध्वंसात्मक प्रहार गरेको छ। खुला प्रवेशमा रोक लगाएर घुमाउरो बाटोबाट उपसचिव र सहसचिव तहमा समावेशी प्रवेशलाई निषेध गरिएको छ। प्रत्येक १० वर्षमा समावेशी व्यवस्थाको अध्ययन र पुनरावलोकन गर्ने व्यवस्था भए पनि त्यस विषयमा बृहत् छलफल भएकै छैन। निजामतीमा गरिएको समावेशी व्यवस्थामा लक्षित समूह कुन थियो, कति प्रभावकारी भयो र अबको लक्षित समूह कुन हुनुपर्छ भन्ने समीक्षा भएकै छैन। परामर्शदाताबाट निर्देशित प्रतिवेदन लेखाएर उच्च व्यवस्थापकीय तहमा लक्षित वर्गका प्रतिस्पर्धीलाई रोक्न सम्भ्रान्तहरूले जाल गर्छन् भन्ने मतलाई हालको प्रस्तावले बल पुर्याएको छ। सही व्यक्ति सही पदलाई अवलम्बन गरिँदैन तबसम्म राजनीतिले डोर्याउन खोजेको गतिमा निजामती सेवा बढ्न सक्दैन। समावेशी प्रतिशतअनुसार सिट बाँडफाँटको जुन चक्र छ, सोअनुसार समावेशी समूहका माथिल्लो क्रममा रहेका समूहले सिट प्राप्त गरी लाभ लिइसकेका छन्। उदाहरणका लागि समावेशी पदका निम्ति २० पद माग संख्या भएपछि पुनः नयाँ चक्र सुरु गरिन्छ। एक पद प्राप्त गर्ने क्रम संख्यामा महिला पहिलो, आदिवासी जनजाति दोस्रो, मधेसी तेस्रो, दलित चौथो, अपांग नवौं र पिछडिएको क्षेत्र तेह्रौंमा पर्छ। यसरी हेर्दा गत दस वर्षमा महिला, जनजाति र मधेसीले सिट प्राप्त गरिसकेका छन्। दलितको समूहअन्तर्गत मुखमा आएको भाग खोसिएको छ भने अन्यको सम्भावना टरेको छ। उदाहरणका लागि इन्जिनियरिङ सेवाको सहसचिव पदहरूमा अबको सिट मधेसीले पाउने पालो रहेको थियो। प्रस्तावअनुसार ऐन आएमा यो अवसर खोसिनेछ। महिला र जनजातिले अवसरको फाइदा उठाइसकेका छन्। तसर्थ समाजको पिँधमा परेर समावेशीताको वास्तविक लक्षित समूह जसले उच्च पदमा पुग्ने वातावरणको सम्मुखमा तपसिलका कारण देखाई हलाल गरिनु नियोजित छैन भन्न गाह्रो छ। निजामती सेवामा २०६४ मा समावेशीकरण भित्रिएपछि यसका सैद्धान्तिक पक्षबारे लामालामा लेख लेख्ने उच्च पदमा आसीन पण्डितहरू यस विषयमा बोलिरहेका छैनन्। हजारौं वर्षको उत्पीडन, इतिहासको निकास क्रममा मूलधारको विकासबाट कुनै समुदाय पछि पर्न सक्ने स्वाभाविक प्रक्रिया र संसारका अन्य मुलुकका उदाहरण दिएर यसको समर्थनमा लेखपढ गरी आफ्नो लोकसेवा परीक्षा उत्तीर्ण गरेका उच्च कर्मचारीहरूले साँधेको मौनता खेदपूर्ण छ। कर्मचारी समायोजनको जटिलताकै बीचमा एउटै डालोमा राखी यस संघीय ऐनलाई पारित गर्न खोजिंँदैछ। राजनीतिक क्रमभंगबाट स्थापित र ठूलो संघर्षबाट प्राप्त समावेशीतालाई ऐन संशोधनको मन्दविष पिलाएर मुर्छित बनाउन मिल्छ ? अब निजामतीलगायतका क्षेत्रमा समावेशीताको प्रावधान औचित्यपूर्ण छैन अथवा यसको प्रयोगबाट सकारात्मक नतिजा निस्किएन भनेर कसैले भन्न सक्छ ? संविधानले बल्ल त संस्थागत गर्दैछ। यो अझै रहन्छ। यसको उपादेयता सकिएको छैन नत्र समावेशी समूहमा किन खस आर्य समूहलाई घुसाइन्थ्यो र ? सार्वजनिक सेवामा अवकाशको प्रणालीमा उमेरको हद र सेवाअवधिलाई सधैं स्वार्थको हतियार बनाइन्छ। निजामती, प्रहरी र सैनिक सेवामा समेत तीसबर्से सेवाअवधि र उमेरको हद ६० र ५८ को बहस अन्त्यहीन बनाइएको छ। हालसम्म पटकपटक यी प्रावधान मुर्छित हुँदै ब्युझिँदै गरेका हुन्। संसारका विभिन्न देशका आआफ्नै परिपाटी छन्। औसत आयु बढेकाले ६० वर्ष पुर्याउने तर्क छ, तर नेपालमै न्यायाधीशको उमेरको हद ६३ वर्ष छ, संस्थान र कम्पनीहरूमा पनि एकरूपता छैन। त्योभन्दा पनि मुख्य कुरा तुरुन्तै ६० वर्ष बनाउँदा अवकाश पर्खिरहेका, स्वेच्छिक अवकाशका निम्ति निवेदन दिएका र अर्को योजना बनाइसकेका थकितहरू दुई वर्ष थप रहनेछन् भने सयौंको वृत्ति विकास शृंखला बिथोलिनेछ। तसर्थ ६० वर्ष लागू गर्ने हो भने कम्तीमा ऐन जारी भएको दुई वर्षपछि मात्र यो प्रावधान लागू हुने व्यवस्था हुनुपर्छ। अलगअलग ऐनबाट सञ्चालित स्वास्थ्य सेवा र निजामती सेवालाई एउटै संघीय निजामती सेवा ऐनको छाताबाट सञ्चालन हुने व्यवस्था प्रस्ताव भएको छ। कायम श्रेणीगत व्यवस्थालाई तहगतमा रूपान्तरण गर्न सक्ने ऐनको व्यवस्था हटाइएको तर स्वास्थ्य सेवामा कायमै राखिएको छ। श्रेणीगत व्यवस्थाको निजामती र तहगत प्रणालीको स्वास्थ्य सेवालाई संरचनागत परिवर्तन गरेर एकरूपता कायम नगरी प्राविधिक एकीकरणजस्तो मात्र भएको छ। यसले प्रशासनको आन्तरिक संरचना बदल्न सहयोग गर्दैन। जबसम्म सही व्यक्ति सही पदलाई अवलम्बन गरिँदैन तबसम्म राजनीतिले डोर्याउन खोजेको गतिमा निजामती सेवा बढ्न सक्दैन। तसर्थ यो ऐन आमूल परिवर्तनकारी छैन, अपूरो छ। कुवेर सडक विभागका डिभिजनल इन्जिनियर हुन्।"
"बिम्स्टेक सम्मेलन सकियो, तर","सार्क सम्मेलन नगर्ने तर भारतको पहलमा जोडतोडका साथ बिम्स्टेकलाई सक्रिय गराउन खोज्नु सामान्य परिघटना मात्र होइन बहुपक्षीय प्राविधिक तथा आर्थिक सहयोगका लागि बंगालको खाडीको प्रयास (बिमस्टेक) को काठमाडौंमा आयोजित चौथो शिखर सम्मेलन सकिएको छ। यही भदौ १४ र १५ गते आयोजित उक्त सम्मेलन दोस्रो दिन पाँचौं शिखर सम्मेलन श्रीलंकामा गर्ने गरी समापन गरिएको छ। राष्ट्रपति भवन सुनसान छ, किनभने त्यहाँ लन्च खाने पाहुनाहरू अब छैनन्। लगभग ९६ घन्टाको अघोषित कर्फ्यु हटेको छ। कर्फ्यु हट्दा प्राप्त हुने आनन्दको अनुभूति गरिरहेका छन् राजधानीबासीले। विद्यार्थी र पैदल यात्रुले बाटो काट्न दुई घन्टा घेराभित्र बसेर पट्यारलाग्दो पर्खाइ व्यहोर्नुनपर्दा उनीहरूको अनुहार उज्यालो भएको छ। हिलोमाथि कालोपत्रे दलेर पिचरोड बनाउने काम पनि सकिएको छ। हिजोसम्म कामचोर भनेर जेलमा कोचिने धम्की खाने ठेकेदारहरूले यस्तो तीव्र गतिमा पिचरोड बनाइदिएवापत तक्मा पाउने आश्वासन पाइसकेर होला दंग परेका छन्। सेना, प्रहरी, सशस्त्र, अनुसन्धान आदिको दौडादौड, भ्याइनभ्याइ, चालक र यात्रुहरूलाई हपसीदपसी पनि सकिएको छ। उनीहरू आफैं भारतीय सेनाका कमान्डोको हप्काइ खाइने त्रासबाट मुक्ति पाइयो भनेर ढुक्क भएको हुनुपर्छ। गाडीहरूको जोरबिजोरको लुकामारी पनि सकिएको छ। भीभीआईपीको सुरक्षा खतराका कारण देखाई विमानस्थल बन्द भएका कारण थुनिएका यात्रुहरू विमान् उड्दैछन् भन्ने आशामा रमाएका होलान्। बिम्स्टेकको चौथो शिखर सम्मेलन अठारबुँदे काठमाडौं घोषणापत्र जारी गरी समाप्त त भएको छ, तर यसका दूरगामी असरको भने सुरुवात मात्र भएजस्तो देखिन्छ। नाम आर्थिक र प्राविधिक विकास तर काम सैनिक अभ्यास ! बिम्स्टेकको नाम र यसको घोषित उद्देश्यमाथि विश्वास गर्ने हो भने यो दक्षिण एसिया र दक्षिणपूर्व एसियाका केही देशसम्मिलित विशेषतः प्राविधिक, आर्थिक, सडक सन्जाल, वाणिज्य आदि आपसी हितका विषयलाई केन्द्रमा राखेर गरिएको यो एउटा क्षेत्रीय पहल हो। यसमा अहिलेसम्म नेपाललगायत भारत, श्रीलंका बंगलादेश, म्यानमार, थाइल्यान्ड, भुटान सम्मिलित छन् यसै प्रकृतिको भनेर गठन गरिएको सार्कका तीन देश यस पहलमा अटाएका छैनन् पाकिस्तान, अफगानिस्तान र माल्दिभ्स। जुन प्रयोजनका लागि भनेर यसको गठन दुई दशकअघि गरिएको थियो, काठमाडौंमा आयोजित चौथो शिखर सम्मेलमा आइपुग्दा यसको चरित्र बदलिएको देखेर धेरैलाई आशंका उब्जिएको छ। सम्मेलनकै दौरान भारतीय प्रधानमन्त्री मोदीले घोषणा गरे कि सम्मेलन सकिएको दुई हप्तापछि नै भारतको पूणेमा भारतीय सेनाको पहल र अगुवाइमा बिम्स्टेकका देशहरूको सैनिक अभ्यास गरिँदैछ। ओली नेतृत्वको सरकारले नयाँ सेना प्रमुखको नेतृत्वमा एक टुकडी नेपाली सेना पठाउँदै भन्ने थाहा भएको छ, त्यसमा भाग लिनका निमित्त। एउटा अर्को गम्भीर प्रश्न पनि यससँग जोडिएको छ। अहिलेसम्म बिम्स्टेकको बडापत्र (चार्टर) नै बनेको छैन। चार्टर नै तयार नगरीकन, भारत सरकारको आयोजनामा यो सैनिक अभ्यास गर्ने हतारो किन ? कतै प्राविधिक र आर्थिक विकासको आवरणमा सैनिक संगठनको आधारत खडा गरिँदै छैन ? अब यो प्रश्न अन्तर्राष्ट्रिय रूपमै उठ्न सक्ने र यसले शक्ति सन्तुलनमा पनि प्रभाव पार्ने सम्भावना छ। रूसले आगामी सेप्टेम्बर ११ देखि १५ सम्म एउटा निकै भव्य सैनिक अभ्यास गर्ने भएको छ। यसको नाम दिइएको छ भोस्तोक सैन्य अभ्यास। रूस आफैंले यसलाई सन् १९८१ मा गरिएको सैन्य अभ्यासपछिको सबैभन्दा ठूलो भने पनि यसलाई पूर्वसोभियत संघको बेलामा भएको सैन्य अभ्याससँग तुलना गरिँदैछ। रूसी रक्षामन्त्रीका अनुसार यो समकालीन दुनियाँमा सबैभन्दा ठूलो सैन्य अभ्यास हुनेछ। सञ्चारमाध्यमका अनुसार यो सैन्य अभ्यासमा तीन लाख सैनिक प्रत्यक्ष सहभागी हुनेछन्। यसमा ३६ हजार ट्यांकहरूलाई प्रयोगमा ल्याइनेछ र एक हजारजति लडाकु विमानहरूलाई सामेल गराइनेछ। यो सैन्य अभ्यासमा संसारको अर्को शक्तिशाली देश चीन पनि सहभागी हुने बताइएको छ। चार्टर नै तयार नगरीकन भारत सरकारको आयोजनामा यो सैनिक अभ्यास गर्ने हतारो किन ? लगभग एकै समयमा हुने यी दुई सैन्य अभ्यासलाई केवल संयोगका रूपमा मात्र लिन सकिएला ? त्यसो गर्नु बालपन मात्र हुन जानेछ। यसमा गत साल अमेरिका र भारतका बीचमा भएको सैन्य अभ्यासलाई पनि जोडेर हेर्दा चित्र अझ स्पष्टसँग देख्न सकिन्छ। बिम्स्टेक सैनिकीकरणतिर उन्मुख भएको कुरा बुझ्न अब कुनै कठिनाइ हुने छैन। निश्चित रूपमा यसले नेपालमा नयाँ बहसको आवश्यकता महसुस भएको छ। ओली नेतृत्वको सरकारले अब भारतसँग सैनिक गठबन्धन गरेकै हो त ? नेपाल कुनै पनि सैनिक गठबन्धनमा समावेश हुनु नेपालको अल्पकालीन वा दीर्घकालीन हितका दृष्टिले सही छ कि छैन ? कुनै पनि सरकारले आफ्नो आयु लम्ब्याउनैका लागि गरिने यस प्रकारका गठबन्धनविरुद्ध स्वाभिमानी नेपालीले आवाज उठाउनु आवश्यक छ कि छैन ? देशका निमित्त सोच्ने कुनै पनि देशभक्त नेपालीले गम्भीर भएर सोच्ने बेला आएको हो कि त ? नेपालको नैतिक जिम्मेवारीको प्रश्न दक्षिण एसियामा बिम्स्टेकभन्दा दस वर्ष जेठो र यस्तै प्रकृतिको संगठन पनि अस्तित्वमा छ क्षेत्रीय सहयोगका लागि दक्षिण एसियाली संगठन (सार्क)। आजको मितिसम्म पनि नेपाल यतिखेर त्यसको मुख्य जिम्मेवारीमा छ। किनभने काठमाडौंमा भएको अठारौं शिखर सम्मेलनपछि पाकिस्तानमा हुने तय भएको उन्नाईसौं सम्मेलन भारतको बहिष्कारका कारण सम्पन्न हुनै सकेन। यसको सचिवालयको कार्यालय काठमाडौंमै छ। त्यसका आधारमा नेपालको इमानदारी हुन्थ्यो सार्कको शिखर सम्मेलनमा जोड दिनु, त्यसलाई सम्पन्न गर्नमा पहल लिनु। अन्यथा नेपाललाई आफ्नै देशमा सम्पन्न बिम्स्टेक शिखर सम्मेलनमा ल्याएर सार्कलाई विसर्जन गरेको आरोप आउन सक्छ वा त्यो मनोविज्ञान पैदा हुन सक्छ। यसबाट मुक्त हुनका लागि पनि नेपालले कमसेकम सार्कको उन्नाईसौं शिखर सम्मेलन सम्पन्न गर्ने काममा सक्रिय भूमिका त खेल्नुपर्दथ्यो होला। तर नेकपाको यो सरकार नेपाल आफैंले अर्को शिखर सम्मेलन गराउन जिम्मेवारी बहन गर्नुपर्ने अवस्था, आफ्नै देशको राजधानीमा सचिवालय रहिरहेको सार्कलाई पन्छाएर बिम्स्टेकको शिखर सम्मेलनको पनि आयोजक देश बन्न तयार हुनु राजनीतिक जिम्मेवारी, इमानदारी र नैतिकताको दृष्टिले गलत भएन र ? ओलीप्रचण्ड नेतृत्वको (नेकपा) राष्ट्रिय राजनीतिमा इमानदारी र नैतिकता गुमाइसकेको पार्टीका रूपमा परिचित भइरहेको छ। यसले अन्तर्राष्ट्रिय र क्षेत्रीय रूपमा पनि त्यही बिँडो थाम्न पुगेको छ। भारतीय प्रधानमन्त्री मोदीका विदेश नीतिसम्बन्धी सल्लाहकारहरूले सार्कलाई जाममा फसेको थोत्रे गाडी भन्ने आरोप लगाइसकेको र त्यसैअनुसार बिम्स्टेक अघि बढिसकेको अवस्थामा ओलीले बिम्स्टेक सार्कको समानान्तर रूपमा ल्याइएको होइन भनेर जतिसुकै चिच्याए पनि त्यसको कुनै अर्थ हुने देखिँदैन। आफ्नो जिम्मेवारीलाई बुझ्नै नसकेर ओलीले यो काम गरेका हुन् त ? त्यो हुन सक्दैन। यो काम उनीहरूले मोदीजीको निर्देशनमा गरेका हुन् भन्ने अनुमान लगाउन कुनै कठिनाइ पर्दैन। यहाँ सार्कचाहिँ सही थियो भनेर त्यसको वकालत गर्न खोजिएको होइन। तर कमसेकम सार्क त सैनिक प्रकृतिको संगठन त थिएन। यसलाई विस्थापित गरेर सैनिक गठबन्धन बनाउन खोज्नु निकै खतरनाक हुन सक्ने विषयलाई यहाँ औंल्याउन खोजिएको हो। असर र प्रभाव चीनलाई पनि सार्कमा आमन्त्रित सहभागी गराउने चर्चा र पहल चलिरहेकै बेला सार्कको शिखर सम्मेलन नगरेर त्यसलाई पूरै निष्क्रिय गराएर, भारतसँग राम्रो सम्बन्ध नभएका पाकिस्तान, माल्दिभ्स र अफगानिस्तानलाई अलग गराएर निष्क्रिय रहँदै आएको बिम्स्टेकलाई भारतको पहलमा जोडतोडका साथ सक्रिय गराउन खोज्नु सामान्य परिघटना मात्र होइन। यसको राजनीतिक असर र प्रभाव अब आउने दिनमा निश्चित रूपमा प्रतिबिम्बित हुने सम्भावना देखिन्छ। यसका लागि भारतमा र रूसमा हुन गइरहेका दुई अलग सैनिक अभ्यासहरूपछिका घटनाक्रमलाई पर्खनुपर्ने हुन सक्छ। सैनिकीकरणको प्रक्रिया अघि बढ्दै गए भने त्यसको असर सामान्यतया विश्व राजनीतिमा र विशेषतः एसियामा नपर्ला भन्न सकिन्न। पछिल्लो अवस्था हेर्ने हो भने ओली सरकार भारतपरस्त बन्दै गएको अवस्थामा चीननेपाल सम्बन्धमा यसको प्रभाव कस्तो पर्ला ? ओली सरकारद्वारा बहुप्रचारित चिनियाँ रेल रसुवा हुँदै काठमाडौं आइपुग्नुको सट्टा कतै सिगात्सेमै पो रोकिने हो कि ? विभिन्न क्षेत्रमा लगानी गर्दै आएका चिनियाँ कम्पनीहरूले थ्री गर्जेजकै बाटो पो पक्डिने हुन् कि ? हाम्रा छिमेकी राष्ट्रहरूसँगका हाम्रा सम्बन्धमा नै यसले नकारात्मक प्रभाव त पार्ने होइन ? काठमाडौंमा भएको बिम्स्टेकको चौथो शिखर सम्मेलन कतै आयो दसैं ढोल बजाई, गयो दसैं ऋण बोकाई भन्ने उखान त चरितार्थ हुने होइन ?"
तीज : हिजो र आज,"आफ्नै आमा सम्झेर मैले माया गरेको मैले बुझिनँ सासूको घुसघुसे ताल। मानिसले आफ्नो मौलिक स्वभाव बिर्सेर आयातीत अनुकरणमा सुख खोज्नु सामान्य हुन थालेको छ। समय, ऋतु र मौसमको परिवर्तनसँगै आउने पर्वहरूमा आफ्नै मौलिकता र संस्कृति छिपेको हुन्थ्यो। तिनै पर्वमध्येको तीज पारिवारिक मौलिकता बोकेको, मस्तीले भरिएको, संगीतले गुन्जिएको र उत्सवले झाँगिएको हुन्थ्यो। आमाहजुरआमा भन्नुहुन्छ हाम्रो पालामा त यस्तो हुन्थ्यो बाबै, अहिले त तीज फेरिएछ। उहाँहरुको त्यो जमाना धेरै वर्ष पुरानो होइन, २०३० वर्षअघिको न हो। हजुरआमाले जमाना फेरिएछ भन्नुको तात्पर्य हाम्रा चाडपर्व मनाउने प्रचलनमा गुणात्मकता हराउँदै गएको भन्ने भाव सहजै अनुभव गर्न सकिन्छ। पर्व र संस्कृतिको जुन मान्यता र मिठास थियो, त्यसको गुणात्मकता कसरी नाप्ने ? जनैपूर्णिमा सुरु नहुँदै तीजका कार्यक्रम र तीन दिन मनाइने तीज आजभोलि महिनौं लगाएर मनाइनुले खै के खै के झैं लाग्छ। तीजेभाका र शब्दको मौलिकता हराएको छ। तीजे गीत आफ्ना स्वतस्फूर्त रचना जसमा आफ्ना जीवनका भोगाइ, समाजका कुरीति र अन्याय, देवीदेवताका प्रार्थना, बाआमा र छोराछोरीबीचको विवाह, प्रेम भएर नयाँ घर गएकी छोरीले तीजमा माइत आउँदा पोख्ने भावना समेटिएका हुन्थे। दिदीबहिनी भेला भएर मौखिक रचना गरिएका हुन्थे। आज आवाज उठ्ने महिला सशक्तीकरण र स्वतन्त्रता अनि महिलाले लिनुपर्ने घरका जिम्मेवारी र त्यसमा पनि बुहारीले सहनुपर्ने व्यावहारिक कठिनाइलाई तीज पर्वले खुलस्त भएर उजागर गर्ने अवसर दिएको हुन्थ्यो। महिलाको प्रतिभा र आत्मविश्वास गीतकै माध्यमबाट छताछुल्ल भएर पोखिँदा एक किसिमको सुन्दरता थपिएको हुन्थ्यो। आज महिला अधिकारका कुरा गर्न तीज कुर्नुपर्दैन। कुनै गीत गाएर आफ्ना पिरमर्का र प्रेमलाई पोख्नु पर्दैन। सबै छोरीलाई घरमा दुःख नहोला। मन लागेको बेलामा बुहारीलाई माइत जान रोक छैन। तर जुन संस्कार हो, त्यसमा मौलिकता पनि छैन। अस्तव्यस्त जीवन र भड्किलो संस्कार अनि बिग्रँदो स्वास्थ्य र तनावग्रस्त जीवनलाई आनन्दित बनाउन ध्यान र मौनको जरुरत छ। पर्वको विशेषता झल्किने संस्कार, व्यवहार, फेसन र खानपान नहुँदा धेरै परिवर्तन महसुस हुनु स्वाभाविक हो। तीजे भाका र यसको मर्म फेरिएर तीजे गीतको नाममा रत्यौली, दोहोरी र छाडापनले भरिएको महसुस हुनु स्वाभाविकै हो। पुराना तीजका गीत चेतनामूलक, सन्देशमूलक र घटनाप्रधान हुने गर्दथे। तर आजभोलि तीज भड्किलो हुँदै गएको, परम्परा र संस्कार धान्ने नाममा विकृति र विसंगति भित्रिँदै गरेको महसुस हुन्छ आमाहरूको पुस्तालाई। बिल्कुल पारिवारिक र महिलाको पर्व मानिने तीजमा पुरुषहरूले तीजे गीत गाउने र नाच्ने गर्दा पारिवारिक शिष्टता र सभ्यताको मूल्य नरहेको अनुभूति हुन्छ। तीजको मौलिकता भनेकै माइती र चेलीको भावनात्मक सम्बन्ध, परिवार भेट भएर मनाउने तीज भएकाले परिवारसँग बसेर गाउन र नाच्न सुहाउने खालका गीतले मात्र तीजको वास्तविक अस्तित्व कायम राख्छ। आजका तीजे गीतले सरासर मौलिकतालाई नै चुनौती दिएका छन्। त्यसैले यसको भविष्य के हुने हो ? मौसमअनुसारको फलफूल, तरकारी र खाद्यान्न प्रयोग गरिनु तीजको दर खाने अर्को विशेषता थियो। वर्षायामको पर्व, खेतीपातीको काम सकेर छोरीचेली माइतमा गई फुर्सदले मनाउने यो पर्वको वैज्ञानिक महत्व पनि छिपेको छैन। हरिया सागपातको प्रयोग, दर खाएपछि व्रतउपवास बस्ने प्रचलन धार्मिकभन्दा पनि स्वास्थ्य दृष्टिले आवश्यक र महत्वपूर्ण छ। धेरै चिल्लो, पिरो, गुलियो र गरिष्ठ भोजन ग्रहण गरेपछि एक दिन मात्र भए पनि उपवास बस्नु, पानी प्रशस्त पिउनु र पेट सफा हुन दिनु आफैंमा वैज्ञानिक छ। धर्म त्यो हो, जसले शरीर स्वस्थ राख्छ, मन सफा राख्छ र विवेकले चेतनाको उच्चस्तरबाट काम गर्दछ। शरीरलाई स्वस्थ राख्नु शरीरको धर्म हो भने मन, वचन र कर्मलाई सकारात्मक र सत्यको मार्गमा प्रयोग गर्नु वास्तविक धर्म हो। देवी पार्वतीले व्रत बसेर शिवजी प्राप्त गरेको कथालाई सच्याएर भगवान् शिवले देवीपार्वतीलाई सिकाउनुभएको ध्यानको कला अनुशरण गर्नु आजका चेलीहरूलाई अति जरुरी भइसकेको छ। अस्तव्यस्त जीवन र भड्किलो संस्कार अनि बिग्रँदो स्वास्थ्य र तनावग्रस्त जीवनलाई आनन्दित बनाउन ध्यान र मौनको जरुरत छ। तीजको पहिचान कसरी कायम राख्ने चिन्ताभन्दा पनि आफ्नो पहिचान के हो चिन्न सके वास्तविक धर्म त्यही हुनेछ। आज पर्व, संस्कृति, पहिरन, खानपान र शिष्टता असहज लाग्नुको मुख्य कारण पनि आफ्नो स्वभाव बिर्सेर देखासिकी र प्रतिस्पर्धालाई अनुकरण गर्नु हो। बहिर्मुखी जीवनशैलीले आन्तरिक स्वभावलाई दमित गराउँदै लगेको छ। आफ्नो स्वभावको, जीवन जिउनुको, जीवनमा खुसी र आनन्दको अनुभूति गर्ने कला पहिचान गर्न सकेको क्षण नै वास्तविक संस्कार, सभ्यता र शिष्टताको पहिचान हुनेछ।"
"नयाँ कानुन : कतै मौन, कतै अन्योल","देवानी र फौजदारी दुवै किसिमको अपराधको परिभाषा, कार्यविधि तथा सजायको व्यवस्था गरेको एकीकृत पुरानो कानुन खारेज भई देवानी तथा फौजदारी संहिता नाम छुट्टाछुट्टै कानुन र कार्यविधि लागू भएका छन्, जसको कतैबाट स्वागत र कतैबाट विरोधका स्वर उठेका छन्, जुन स्वाभाविक हो। यो कानुनको तयारी सुरु भएको चार वर्ष भएको हो। गत वर्ष असोजमै पारित भएको यो कानुन यही भदौ १ गतेबाट लागू भएको हो। विधायिकाले लागू हुने समय यति पछाडि राख्नुको मुख्य कारण यस अवधिमा छलफल र विश्लेषण होस् भनेर हो। यसको विश्लेषण र आम जनतामा जानकारी गराउने मुख्य अभिभारा सरकारको त थियो नै, त्यसमा अहम् भूमिका सञ्चारको पनि थियो। कानुन लागू भएपछि पहिलो विरोध चिकित्सा, प्रहरी तथा सञ्चार जगत्बाट भएको थियो। यसको अर्थ ती क्षेत्रमा भदौ १ भन्दा पहिला अध्ययन तथा विश्लेषण भएन। लागू हुनुभन्दा पहिला सुरक्षा निकायबाट कमजोरी नऔंल्याउनुको अर्थ हो कानुनको पूर्वजानकारी भएन। सरकारी चिकित्सकहरूले पनि भदौ १ भन्दा पहिला जोखिम औंल्याउन नसक्नुले सरकारले आफ्नै घरमा पारित भएको कानुनको जानकारी दिएन। जब सरकार र सञ्चार नै कानुनबारेमा जानकारी राख्न तत्पर भएनन् भने अरूलाई कसरी यस विषयमा समयमा सजग गराउन सकिन्छ ? कानुनको पालन गर्नु जनताको कर्तव्य हो, तर कानुनको जानकारी समयमा दिनु सरकारको दायित्व हो र त्यसको सूचना दिनु र विश्लेषण गराउनु सञ्चारको कर्तव्य हो। यसर्थ अहिलेको विरोधबाट हामी आफ्नो कर्तव्यबाट चुकेका छौं भन्ने आत्मसात गर्नैपर्छ। यसको अर्थ जोखिमपूर्ण प्रावधान सच्याउन नहुने होइन। चुनौतीपूर्ण प्रावधानलाई सहज बनाउनुपर्छ। चिकित्सालगायतका क्षेत्रमा पनि कमीकमजोरी छन्। अर्को कुरा निर्भय भएर काम गरिएन भने जति जानकार भए पनि कुनै पनि काम बिग्रन सक्छ। संहिताले निर्धारित शैक्षिक योग्यता भएका इजजातपत्र प्राप्त गरेको व्यक्तिबाहेक कसैले पनि चिकित्सा सेवा दिन, चिरफार गर्न, औषधी खुवाउन वा खान सिफारिस गर्न वा कुनै प्रकारको इलाज गर्न हुँदैन। यस प्रावधानविपरीत इलाज गर्दा मानिस मर्न गयो भने जन्मकैद र अंगभंग भयो भने पन्ध्र वर्ष सजायको व्यवस्था छ। यो प्रावधानलाई अन्यथा भन्न मिल्दैन किनभने जीवनसँग खेलबाड गर्ने कसैलाई अनुमति दिनु हुँदैन। विचारणीय प्रश्न के छ भने मुलुकमा इजाजत प्राप्त चिकित्सकमा हरेक जनताको पहुँच छ त ? सहर बजारमा त पचास प्रतिशतभन्दा बढीले मेडिकल पसलबाट, नर्स तथा कम्पाउन्डरबाट सेवा लिने गरेका छन्। नागरिकले जहाँ पायो त्यहीं औषधी किन्ने र खाने बाध्यता चिकित्सकमा पहुँचको अभाव हो। हरेक क्षेत्रमा दक्ष स्वास्थ्य सेवाको अभाव हो। यो अभाव पूरा नहँुदै पूर्णरूपले कानुन पालन भयो भने उपचारबिना नै अधिकांशको ज्यान जाने जोखिम छ। मन्जुरीबिना मानव शरीरको परीक्षण गर्न नहुने गरेगराएमा तीन वर्षसम्म कैद वा तीस हजार रुपैयाँसम्म जरिबानाको व्यवस्था छ। वास्तवमा परीक्षण गर्दा बिरामी वा संरक्षकको मन्जुरी लिनुपर्ने हो तर कुनै अपरिचित व्यक्तिको दुर्घटना भएपछि आकस्मिक कक्षमा मन्जुरीबिना नै ज्यान जान सक्छ, जसलाई सहज पार्ने उपाय भेटिन्न। रगत खकार, पिसाब दिसालगायतको परीक्षणकर्ताले गलत प्रतिवेदन दिएमा सजायको व्यवस्था छ, जुन सकारात्मक पक्ष हो। तर फौजदारी न्यायका लागि नभइनहुने विषय भनेको पोस्टमार्टम परीक्षण गर्ने वा जाँच केश फाराम तयार गर्नेगराउनेको हकमा संहिता मौन छ। नयाँ कानुन कतै स्वागतयोग्य, कतै अन्योल, मौन र झन्झटिला छन्। तिनलाई संशोधनद्वारा सच्याउन जरुरी छ। कसैको मृत्यु प्राकृतिक हो कि हत्या हो वा आत्महत्या चिकित्सिकको रायकै आधारमा निक्र्योल हुने हो। पासो लगाई आत्महत्या गरेको व्यक्तिको पनि गलामा डाम हुन्छ भने घाँटी थिची मारिएको व्यक्तिको पनि गलामा डाम हुन्छ। दुवै हेंगिगभित्र नै पर्छ, तर हत्या हो कि आत्महत्या चिकित्सकको रायमै भर पर्छ। यस अवस्थामा आत्महत्यालाई कसैले एसट्रेंगुलसन लेखिदियो भने हत्यारा नै सावित हुन्छ। पहिला सुन अनि थुन भने अन्तर्राष्ट्रिय मान्यता हो। यसको अर्थ हो कसैलाई थुन्नुभन्दा पहिला उसको कसुर स्थापित गर्नुपर्छ। जुन न्यायमूर्तिको आदेशबाट हुन्छ। हामीकहाँ यसअघि घटना हुनेबित्तिकै आंशका लागेको व्यक्तिलाई जहाँबाट पनि प्रहरी समात्ने गरेको थियो। नक्कली चिकित्सा प्रमाणपत्रको आरोपमा त कतिपय चिकित्सकलाई अपरेसन थिएटरबाट पक्राउ गरेको आरोप थियो। यस अवस्थामा पक्राउ गर्नुअघि वा खानतलासी गर्नुअघि अनुमति लिनु कम असहज होइन। यसले अपराध नियन्त्रणमा चुनौती छ। यो प्रावधान उचित र प्रजातान्त्रिक भए पनि यसको सफलताका लागि पहिला वैज्ञानिक अनुसन्धान पद्धति विकास हुनैपर्छ। अहिले पनि वर्षैं कैद भोगेको व्यक्ति माथिल्लो अदालतबाट निर्दोष सावित हुने गरेका छन्। यसबाट न्यायमूर्तिलाई भन्दा बढी सरकारलाई जिम्मेवार ठहर्याइन्छ किनभने सुरुमा पक्राउ सरकारले गरेको हुन्छ। मानव अधिकार आयोगले क्षतिपूर्तिको सिफारिस सरकारलाई गर्ने हो। व्यक्तिगत रूपमा न्यायमूर्तिलाई दिँदैन। कल डिटेल लिनु, खानतलासी गर्नु, फोन टेप गर्नु, फोन लोकेसन निर्धारण गर्नु ठूलाठूला अपराधका अपराधी समात्ने एउटा महŒवपूर्ण टुल बन्दै गएको थियो, जसलाई एकाएक नियन्त्रण गर्नुबाट केही चुनौती बढ्ने अवस्था छ। पीडितको पीडा हेरी प्रहरीले पीडकलाई नसमात्न पनि सक्छ, जसले गर्दा पीडित झन् पीडा सहने र पीडकको आत्मबल बढ्ने चुनौती छ। अहिलेको संहिताले नाता कायम, अदालतको अवहेलना, हिसाब गराई पाऊँलगायतका कतिपय महŒवपूर्ण विषयलाई सम्बोधन गर्न सकेको देखिन्छ। सामान्य वारेसनामालाई झन्झटिलो बनाइएको छ। जस्तै कमसेकम तीनजना साक्षी राख्नैपर्ने ती साक्षीले आफ्नो नागरिकता प्रमाणको नम्बरलगायतको सम्पूर्ण विवरण दिनैपर्छ। यस अवस्थामा वारेसनामामा साक्षी बस्ने व्यक्तिकै अभाव हुन्छ। एउटा वारेसनामा लेख्न कमसेकम पाँचजना व्यक्ति (लिने दिने दुई र साक्षी ३ जना) उपस्थित नभए कुनै वकिल वा लेखनदासले लेख्ने अवस्था छैन। कानुन लागू भएदेखि मुद्दाका पक्ष जतिजना भए पनि सकभर वारेसनामा लेख्न नपरोस् भन्ने मानसिकता बनेको छ। सार्वजनिक जग्गाको संरक्षणको विषय पहिलाको तुलनामा फितलो छ। सार्वजनिक जग्गा आबाद गर्नेगराउनेलाई पहिला तीन महिना कैद र बिगोबमोजिम जरिबानाको प्रावधान थियो। सार्वजनिक जगा दर्ता गराउने र दर्ता स्वतः बदर हुने प्रावधान थियो, तर अहिले दस हजार रुपैयाँसम्म जरिबाना गर्ने अधिकार मालपोत अधिकृतलाई दिइएको छ। जुन सहज न्याय एवम् सार्वजनिक सम्पत्तिको संरक्षणका लागि चुनौतीपूर्ण छ। जे होस्, नयाँ कानुन कतै स्वागतयोग्य, कतै अन्योल, मौन र झन्झटिला छन्। तिनलाई संशोधनद्वारा सच्याउन जरुरी छ। यादव कानुन व्यवसायी हुन्।"
एसियाड विजेतालाई प्रदेश सरकारले दियो एकएक लाख,"पोखरा : इन्डोनेसियाको जाकार्तामा एसियाली खेलकुदमा नेपाललाई रजत पदक जिताउन सफला प्याराग्लाइडिङ खेलाडीलाई गण्डकी प्रदेश सरकारले जनही एकएक लाख रुपैयाँले सम्मान गर्ने भएको छ। प्रदेश मन्त्रिपरिषदको बुधबारको बैठकले खेलाडी विमल अधिकारी, सुशील गुरुङ, विशाल थापा, युकेश गुरुङ र विजय गौतमलाई एकएक लाख र प्रशिक्षक योगेश भट्टराई, सहायक प्रशिक्षक सानुबाबु सुनुवार र व्यवस्थापक शैलेश राउतलाई जनही २५ हजार रुपैयाँ प्रदान गर्ने निर्णय गरेको हो। आफ्नो प्रदेशका खेलाडीले देशको प्रतिष्ठा बढाएको भन्दै गण्डकी सरकारले उनीहरुलाई सम्मानको निर्णय गरेको भौतिक पूर्वाधार विकास मन्त्री तथा सकारका प्रवक्ता रामशरण बस्नेतले बताए। एसियाडमा प्याराग्लाइडिङबाट नेपालले रजत पदक जितेको थियो। एसियाडको इतिहासमा मुलुकले १८ वर्षपछि रजत पदक जित्न सकेको हो। यसअघि खेलाडीहरुलाई पोखरामा मंगलबार नगर परिक्रमा गराइएको थियो। प्रदेश मन्त्रिपरिषदले सरकारको विज्ञको मापदण्ड तय गरेको छ। स्नातकोत्तर उत्तीर्ण, १० वर्षको अनुभव, उच्च नैतिक चरित्र, सरकारी निकायमा बेरुजु नभएको, विदेशको डीभी र पीआर नभएको लगायत मापदण्ड तय गरिएको मन्त्री बस्नेतले सुनाए। बैठकले हेलो मुख्यमन्त्री कार्यक्रमलाई प्रभावकारी बनाउन निर्देशिका पनि निर्माण गरेको छ। उपसचिव नेतृत्वको टिमले उक्त कार्यक्रम प्रभावकारी बनाउने मन्त्री बस्नेतले बताए।"
नेपाललाई पाकिस्तानको झट्का,"काठमाडौं : साफ च्याम्पियनसिप फुटबलको उपाधि जित्ने लक्ष्य राखेको नेपाललाई पहिलो खेलमै पाकिस्तानको झट्का लागेको छ । बंगलादेशमा मंगलबारदेखि सुरु भएको च्याम्पियनसिपको पहिलो खेलमा नेपाल पाकिस्तानसँग २१ गोलले पराजित भयो । समूहमा कमजोर ठानेको पाकिस्तानसँग नेपालले अतिरिक्त समयको अन्तिम ३० सेकेन्ड सम्हालिन नसक्दा हार खेपेको थियो । बंगबन्धु स्टेडियममा खेलिएको खेलमा नेपालले पहिलो हाफमा दबाब खेपेको थियो । ३६औं मिनेटमा पाकिस्तानले पेनाल्टीमार्फत सुरुआती गोल गरेको थियो । पाकिस्तानका लागि हसन नवेद बसिरले पेनाल्टीको सदुपयोग गरेका थिए । डिबक्सभित्र नेपालका कप्तान विराज महर्जनले पाकिस्तानका मोहमद रियाजलाई अनावश्यक फल खेलेपछि पाकिस्तानले पेनाल्टीको मौका पाएको थियो । पहिलो हाफमा १० गोलले पछि परेको नेपालले दोस्रो हाफमा खेलमा फर्किने प्रयास गरेको थियो । दोस्रो हाफमा बल नियन्त्रण र आपसी तालमेल मिलाएको नेपालले ८२औं मिनेटमा बराबरी गोल फर्कायो । नेपालका लागि विमल घर्तीमगरले गोल गरे । विमलले डिबक्स नजिक नीराजन खड्काले दिएको पासमा वानटच जाली चुमाएका थिए । विमलको गोलपछि थप आक्रामक देखिएको नेपालले ८९औं मिनेटमा अर्को सुनौलो गोलको अवसर गुमाएको थियो । कर्नरबाट प्राप्त बलमा नेपालका सुमन अर्यालको उत्कृष्ट हेड प्रहारलाई पाकिस्तानका गोलरक्षक युसुफ इजाज बटले विफल पारेका थिए । त्यसपछि थपिएको पाँच मिनेटमा पनि नेपालले औसत खेल खेल्यो । तर, अतिरिक्त समयको अन्तिम मिनेटमा पाकिस्तानले काउन्टर प्रहारका निर्णायक गोल गरेको थियो । नेपालका रक्षकको तालमेल नमिलेको फाइदा उठाउँदै पाकिस्तानका मोहम्मद अलीले खेल सकिन ३० सेकेन्ड बाँकी छँदा गोल गरेका थिए । खेलपछि नेपालका प्रशिक्षक बालगोपाल महर्जनले खेलाडीले राम्रो खेले पनि अन्तिममा सम्हालिन नसक्दा हार खेपेको बताए । अन्तिम रक्षकबाट केही गल्ती भयो । खेलमा गल्ती हुन्छ । आगामी खेलमा सुधार गर्दै जानेछौं । दुई खेलमा जित निकाल्दै दोस्रो चरणमा पुग्न सकिन्छ । पहिलो हाफको तुलनामा दोस्रो हाफमा राम्रो थियो । दोस्रो हाफको खेललाई निरन्तरता दिन सके बाँकी खेल जित्न सक्छौं, महर्जनले भने । उनले डेब्यु खेलमा सुमन अर्यालले उत्कृष्ट प्रदर्शन गरेको पनि बताए । यसैगरी पाकिस्तानका प्रशिक्षक जोस नोगुइराले नेपालले राम्रो खेलेको बताए । खेल नेपालको राम्रो थियो । गोलमा हामी माथि भयौं । आगामी खेलमा थप सुधार गर्दै अगाडि बढ्न चाहन्छौं । पाकिस्तानको खेल पछिल्लो समय राम्रो हुँदै गएको छ, जोसेले भने । च्याम्पियनसिपमा नेपाल समूह एमा छ । नेपालको समूहमा आयोजक बंगलादेश, पाकिस्तान र भुटान छन् । बंगलादेशबाहेक तीनवटै टोलीले अहिलेसम्म च्याम्पियनसिप जित्न सकेका छैनन् । नेपालले समूह चरणको दोस्रो खेल भदौ २१ गते भुटान र अन्तिम खेल २३ गते बंगलादेशसँग खेल्नेछ । समूहका शीर्ष दुई टोली सेमिफाइनलमा पुग्नेछन् । समूह बीमा साविक विजेता भारत, माल्दिभ्स र श्रीलंका छन् । भारत च्याम्पियनसिपको सर्वाधिक सफल टोली हो । उसले सातपटक उपाधि उचालेको छ । सुमनको डेब्यु नेपालका रक्षक सुमन अर्यालले साफ च्याम्पियनसिपमा पाकिस्तानविरुद्धको खेलबाट राष्ट्रिय टोलीमा डेब्यु गरेका छन् । सुमनले त्रिभुवन आर्मी क्लबबाट फुटबल खेल्दै आएका छन् । टोलीका नियमित रक्षक रविन श्रेष्ठ चोटका कारण बाहिरिएपछि सुमनले स्थान पाएका हुन् । सुमनले नेपालको उमेर समूहमा यू१४, यू१६, यू१९ र यू२३ टोलीबाट पनि खेलिसकेका छन् । नेपालले २०७४ सालमा भएको साफ यू१९ च्याम्पियनसिपको उपाधि जित्दा टोलीमा सुमनको योगदान महत्वपूर्ण थियो ।"
'रोनाल्डो रिसाहा र स्वार्थी खेलाडी',"बोस्निया : रुस विश्वकपमा क्रोएसियालाई फाइनलमा पुयाएका क्रोएसियाका प्रशिक्षक ज्लाट्को डालिचले पोर्चुगलका स्ट्राइकर क्रिस्टियानो रोनाल्डोलाई संसारकै रिसाहा र स्वार्थी खेलाडी भएको आरोप लगाएका छन् । डालिचले क्रोएसियाको स्थानीय सञ्चारमाध्यमलाई अन्तर्वार्ता दिने क्रममा रोनाल्डोप्रति आक्रोश पोखेका हुन् । रोनाल्डो अहंकारी खेलाडी हुन् । उनी कहिल्यै पनि मेरो टोलीमा रहन्नन्, डालिचले भने । पाँचपटकका ब्यालोन डिओरको उपाधि विजेता रोनाल्डो बिहीबार सम्पन्न यूएईएफए उत्कृष्ट खेलाडी पुरस्कार समारोहमा उपस्थित भएनन् । रोनाल्डोलाई पछि पार्दै लुका मोड्रिचले उत्कृष्ट खेलाडीको उपाधि जितेका थिए । गत सिजन रियल म्याड्रिडलाई च्याम्पियन्स लिगको उपाधि दिलाउन रोनाल्डोसँगै मोड्रिचको पनि ठूलो योगदान थियो । मोड्रिचकै उत्कृष्ट प्रदर्शनमा क्रोएसिया विश्वकप फुटबलको फाइनल पुगेर फ्रान्ससँग पराजित भएको थियो । डालिचले रोनाल्डो आफ्नो लागि मात्र सोच्ने धूर्त खेलाडी भएको आरोपसमेत लगाए । रोनाल्डो सधैं आफ्नो लागि सोच्छन् । क्लबले हारे पनि मैले मात्र गोल गर्नुपर्छ भन्ने घमण्ड उनमा छ, डालिचले भपे । क्रोएसियाले अर्को साता पोर्चुगलविरुद्ध मैत्रीपूर्ण खेल खेल्दैछ । विश्वकपको फाइनलमा पराजित भएको क्रोएसियाको योजना आगामी युरोकप जित्नु रहेको डालिचले बताए ।"
कोस्टा बिनाको स्पेनी टोली,"म्याड्रिड : स्पेन फुटबल महासंघले टोलीका भरपर्दा स्ट्राइकर डिएगो कोस्टाबिना यूईएफए नेसन्स लिग गेम्सका लागि टोलीको घोषणा गरेको छ । स्पेनले इङ्ल्यान्ड र क्रोएसियासँग खेल्ने लिग यूईएफए लिग गेम्सका लागि २९ वर्षीय कोस्टाको स्थानमा लागो आसपासलाई मौका दिएको छ । कोस्टा टोलीका भरपर्दा खेलाडी भए पनि उनकै व्यक्तिगत कारणले उनी टोलीमा नरहेको महासंघले उल्लेख गरेको छ । स्पेनले शनिबार विम्लीमा इङ्ल्यान्डसँग खेल्नेछ । प्रशिक्षक लुइस इनरिक्युले टोलीका प्रभावशाली अन्य खेलाडीहरू आन्द्रे इनियस्टा, डेभिड सिल्भा र जेराड पिकेसमेत टोलीमा नरहेकाले तिनको स्थान जोर्डी आल्बा र कोकेले लिने विश्वास गरेका छन् । स्पेनिस टोलीमा अहिले चारजना चेल्सीबाट खेलिरहेका खेलाडीलाई मौका दिइएको छ । लुइसले स्पेनिस नयाँ टोलीको गोलरक्षकमा म्यानचेस्टर युनाइटेडका डेभिड डे गेअ, चेल्सीका केपा अरिजाबालागा र बेटिसका पाउ लोपेजलाई मौका दिएका छन् । रक्षकमा रियल म्याड्रिडका डानी कार्भाजाल, नाचो, सर्जियो रामोस, सोसिएडाडका डिएगो लोरेन्टे, एट्लेटिको बिलबाओका इनिगो मार्टिनेज, भ्यालेन्सियाका जोस गाया, चेल्सीका सेसर अज्पिलिक्युटा, मार्कोस अलोन्सो र नापोलीका राउल अल्बिओल छन् । मिडफिल्डरमा बार्सिलोनाका सर्जियो बस्क्वेट्स, सर्जियो रोबर्टो, एट्लेटिकोका रोड्री, सउल निग्वेज, रियलका डानी सेबलोस र बायर्न म्युनिखका थियगो अल्कान्टरा छन् । स्ट्राइकरमा रियलका इस्को, मार्को असेन्सो, सेल्टा भिगोका लागो आसपास, भ्यालेन्सियाका रोड्रिगो मोरेनो, चेल्सीका अल्भारो मोराटा र एसी मिलानका सुसो टोलीमा समावेश छन् ।"
मेसी हिस्सिएको वर्ष को बन्ला फिफा सर्वोत्कृष्ट खेलाडी ?,"लन्डन : प्रतिभावान फुटबल खेलाडी क्रिस्टियानो रोनाल्डोको नाम लुका मोड्रिच र मोहम्मद सलाहसँगै फिफा वर्ष खेलाडीको उपाधिका लागि छनोट भएको छ । तर आश्चर्यजनकरुपमा रोनाल्डोका चीर प्रतिद्वन्द्वी लियोनेल मेस्सीको नाम भने एक दशक यता पहिलो पटक छुटेको छ । यस उपाधीमाथि मेस्सी र रोनाल्डोले पछिल्लो दशकमा एकछत्र राज गर्दै आएकोमा बार्सिलोनाका यी नामुद खेलाडी मेस्सीको नाम भने सन् २००६ यता पहिलो पटक अन्तिम तीनको सूचीमा छैन । पाँच पटक यो उपाधी चुमेका मेस्सी सन् २००८, २०१३, २०१४, २०१६ र २०१७ मा रोनाल्डोले उपाधी हात पार्दा उपविजेता रहेका थिए । गत जुलाइमा इटालियन क्लब युभेन्ट्स जानुअघि रियल म्याड्रिडका नौ वर्षे बसाइमा पाँच वर्ष बीचमा चार पटक युरोपको प्रतिष्ठित च्याम्पियन्स लिग जिताएर रोनाल्डोले आफ्नो गौरवगाथा शिखरमा पुर्याएका थिए । आउँदो सेप्टेम्बर २४ मा उनी छैटौँ पटक पनि फिफा सर्वोत्कृष्ट खेलाडीका रुपमा छानिए भने पक्कै पनि उत्कृष्टताको दौडमा उनले मेस्सीलाई पछाडि छाड्ने छन् । मेस्सीरोनाल्डो आधिपत्य सकियो ? आफ्नो क्लब तथा देशका लागि उत्कृष्ट प्रदर्शन गरेका रोनाल्डोको पुरानो क्लब रियल म्याड्रिडका खेलाडी लुका मोड्रिचले उपाधी चुम्ने धेरैको अनुमान छ । यो उपाधिका लागि १० वर्ष यताको पहिलो नयाँ नामको रुपमा मोड्रिचलाई लिइएको छ । रियल म्याड्रिडलाई च्याम्पियन्स लिग उपाधी दिलाउन उल्लेख्य योगदान दिएका यी क्रोएसियाली मिडफिल्डरले सन् २०१८ को विश्वकप सेमिफाइनलमा क्रोएसिया उपविजेता बन्दा प्रतियोगिताको सर्वोत्कृष्ट खेलाडी घोषित भएर गोल्डेन बल पनि प्राप्त गरेका थिए । म्यान्चेस्टर युनाइटेड तथा डेनमार्कका पूर्व गोलरक्षक पिटर स्माइकलले फिफा दूतको रुपमा आफ्नो भूमिका निर्वाह गर्दै भने, 'मलाई वास्तवमै मोड्रिचले जितून् भन्ने छ किनभने विश्वकपमा उनले जुन कौशल देखाए, त्यो साँच्चै विशिष्ट थियो ।' 'हामीले देखेजानेका उनी रियल म्याड्रिडका शान्त खेलाडी हुन् तर यो विश्वकपमा उनमा हामीले तेजश्वी नेतृत्वको गुण पायौँ । उनले कप्तानको कालो पट्टा पाखुरामा लाएका थिए', उनले भने, 'अग्रभागबाट खेलको नेतृत्व सम्हालेका थिए अनि प्रतिद्वन्द्वीलाई रोक्न बढ्ने पहिलो व्यक्ति पनि उनै थिए । हामीले लुका मोड्रिचको त्यो रुप देख्यौँ जुन पहिला कहिल्यै देखेका थिएनौँ ।' लिभरपुलका लागि गत सिजनमा मोहम्मद सलाहको ४४ गोलको अद्भूत प्रदर्शनले उनलाई मेस्सी तथा २०१८ विश्वकपका फ्रान्सेली नायकहरु किलियान एम्बाप्पे एवम् एन्टोइन ग्रिज्म्यानलाई पछि पारेर उत्कृष्ट तीनमा पार्न सफल बनाएको हो । यी इजिप्सियन खेलाडीले किभमा आफू चोटग्रस्त हुनुअघि आफ्नो क्लब लिभरपुललाई च्याम्पियन्स लिग फाइनलमा रियल म्याड्रिडविरुद्ध उभ्याउन सफल भएका थिए । त्यही चोटका कारण विश्वकपमा उनको भूमिका सीमित भएको थियो । प्रशिक्षकमा कसले जित्ला ? सर्वोत्कृष्ट खेलाडीको दौडमा फ्रान्सेली खेलाडीहरु नभए पनि सर्वोत्कृष्ट प्रशिक्षकका लागि भने अन्तिम तीनमा दुई फ्रान्सेली२०१८ को विश्वकप विजेता टोलीका प्रबन्धक डिडिअर डेस्च्याम्प र रियल म्याड्रिडका पूर्व कप्तान जिनेदिन जिदान क्रोएसियाका ज्लाट्को डालिचसँगै छनोटमा परेका छन् । डालिचको क्रोएसिया २०१८ विश्वकपमा चमत्कारिक उदय गर्दै उपविजेता रहन सफल भएको थियो भने डेस्च्याम्प ती तीन कीर्तिमानी हुन् जो विश्वकप खेलाडी तथा प्रशिक्षक दुवै हात पार्न सफल भएका छन् । उता जिदानले भने यही मे महिनामा आफ्नो पद त्याग्नुअघि रियल म्याड्रिडलाई लगातार तीन पटक च्याम्पियन्स लिग उपाधी दिलाउन सफल भएका थिए । गोल रक्षक ? सर्वोत्कृष्ट गोलरक्षक उपाधीको भिडन्तमा भने टोटेनह्याम क्लबका फ्रान्सेली खेलाडी ह्युगो लरिस, डेनमार्कका क्यास्पर स्माइकल (पिटर स्माइकलका छोरा) तथा बेल्जियमका थिबट कोर्टो (जसको २०१८ विश्वकपको खेल कौशलले उनलाई रियल म्याड्रिडमा स्थान दिलायो) छन् । सर्वोत्कृष्ट गोलका लागि दिइने पुस्कास पुरस्कारका लागि मनोनयनमा परेका खेलाडीमा रोनाल्डो तथा मेस्सीसँगै ग्यारेथ बेल पनि रहेका छन् । सर्वोत्कृष्ट महिला खेलाडीका लागि भने लियोन क्लबकी नर्वेली स्ट्राइकर अडा हेगेर्बर्ग, जर्मन मिडफिल्डर जेनिफर मरोजान र पाँच पटककी पूर्व विजेता ब्राजिलकी मार्टा छनोटमा परेका छन् । लियोनका रेनोल्ड पेड्रो, जापानका आसाको ताकाकुरा तथा नेदरल्यान्ड्सका सरिना विग्मन महिला टोलीका सर्वोत्कृष्ट प्रशिक्षकका लागि अन्तिम तीनमा मनोनित भएका छन् । एएफपीरासस"
साफमा स्वर्ण ल्याउने युकेशको तयारी,"पोखरा : इन्डोनेसियाको जकार्तामा भएको एसियाली खेलकुदमा नेपालले प्याराग्लाइडिङको क्रस कन्ट्री टिम इभेन्टमा रजत पदक जितेपछि पदकविहीन हुनबाट जोगियो । प्याराग्लाइडिङको क्रस कन्ट्री टिम इभेन्टमा रजत पदक दिलाउन महत्वपूर्ण योगदान दिएका नेपाली टोलीका कान्छा खेलाडी १७ वर्षीय युकेश गुरुङले आगामी फागुनमा नेपालमै हुने दक्षिण एसियाली खेलकुद (साफ)मा स्वर्ण पदक ल्याउने गरी तयारी गर्ने बताएका छन् । इन्डोनेसियाको जकार्तामा भएको एसियाडमा २७ अंकले पछि परेर रजत पदकमा खुम्चिएको बताउँदै उनले साफ र विश्वकपमा सुधार गरेर स्वर्ण पदक ल्याउने गरी तयारी गर्ने युकेशले बताए । क्रस कन्ट्री इभेन्ट टिमवर्क हो, सबैको उत्तिकै महत्वपूर्ण योगदानले मात्र पदक जित्न सकिन्छ, युकेशले भने । कान्छा खेलाडी युकेशले साहसिक प्रदर्शन गर्दै सबैको ध्यान खिचेका थिए । युकेशका बुवा भूपाल प्यारापाइलट हुन् । उनकै प्रेरणा र हौसलाले यो उपलब्धि हासिल गर्न सकेको उनले सुनाए । पर्यटक दैनिक सराङकोटबाट प्याराग्लाइडिङ गरेर फेवाताल किनार खपौदीमा अवतरण गर्छन् । पर्यटक अवतरण गर्ने फेवाताल किनार खपौदीमा उनको होटल र रेस्टुरेन्ट छ । पारिवारिक र घरको माहोल नै प्याराग्लाइडिङमय भएकाले आफू यस खेलमा आकर्षित भएको युकेशले बताए । नौ वर्षको उमेरमा पर्यटकको पुरानो ग्लाइडर मागेर घर नजिकैको सानो डाँडाबाट उडान भर्न सिकेका युकेशले अभ्यास गर्र्दै जाँदा १२ वर्षको उमेरमा प्याराग्लाइडिङको कोर्स पढेर आकाशमा उड्न जानिसकेका थिए । पोखराको आकाश र इन्डोनेसियामा प्याराग्लाइडिङ गर्दा फरक अनुभव बटुलेको उनले सुनाए । पोखरामा उडान भर्दा हिमाल हेर्दै ताल र डाँडामाथि उडान भर्न पाइन्छ । तर, त्यहाँ बस्तीमाथि उडान भर्नु परेकाले नयाँ अनुभव भएको उनले बताए । प्याराग्लाइडिङ खेल महँगो भएको उनले सुनाए । प्याराग्लाइडिङ खेल साहसिक मात्र नभएर महँगो खेल पनि हो । व्यक्तिगत र टिम इभेन्ट दुई प्रतिस्पर्धाका लागि छुट्टाछुट्टै ग्लाइडर लगायतका सामग्री किन्नुपर्दा १५ लाखभन्दा बढी रकम खर्चनुपर्छ, उनले बताए । युकेशले दक्षिण एसियाली खेलकुदमा रजत पदक जितेपछि थप हौसला बढेको उनले बताए । सरकारले एसियाडमा पहिलोपटक सहभागी खेलमा अफ्नो टिमलाई सहभागी गराएर खेल्ने अवसर दिएकै कारण रजत जित्न सफल भएको उनले बताए । प्याराग्लाइडिङको क्रस कन्ट्री टिम इभेन्टका क्याप्टेन विमल अधिकारी र प्रशिक्षक योगेश भट्टराईले प्याराग्लाइडिङ खेलबाट नेपालले एसियाड, विश्वकप र साफमा स्वर्ण पदक ल्याउन सक्ने सामथ्र्य रहेको बताए । पर्यटकलाई पोखराको आकाशमा व्यावसायिक रूपमा उडाएर सुरु भएको साहसिक प्याराग्लाइडिङ खेललाई देशको सान बढाउने खेलको रूपमा पनि विकास गर्ने गरी सरकारले काम गर्नुपर्ने प्रशिक्षक भट्टराईले बताए । युवा तथा खेलकुदमन्त्री जगतबहादुर विश्वकर्माले प्याराग्लाइडिङ पर्यटन प्रवद्र्धनका साथै अन्तर्राष्ट्रिय प्रतिस्पर्धामा नेपाल चिनाउने खेल पनि भएकाले सरकारले ध्यान दिने बताए । नेपालमा पहिलोपटक सन् १९९९ मा पोखराका पर्यटन व्यवसायी वीरु बम्जन र बेलायती नागरिक एडम हिलले प्याराग्लाइडिङ खेल भित्याएका हुन् । सन् २००७ सम्म वीरु बम्जनको सनराइज प्याराग्लाइडिङसहित चार कम्पनी सञ्चालनमा थिए । सन् २०१० देखि साहसिक खेलका रूपमा प्याराग्लाइडिङ खेल व्यावसायिक रूपमा अगाडि बढेको नेपाल हवाई खेलकुद संस्थाका महासचिव वसन्तराज दवाडीले बताए ।"
