शीर्षक,विवरण
कर्मचारी समायोजन अध्यादेशका कमजोरी,"विकास, आर्थिक समृद्धि र सेवा प्रवाहमा सुशासन समाज, नागरिक र देशलाई अमन शान्ति दिने आधार हुन्। नेपालीको सयौं वर्षको चाहना पछ्याउँदै देशमा राजनीतिक तथा प्रशासनिक पुनर्संरचना भएको छ। जनचाहना सम्बोधन गर्न केन्द्र, प्रदेश तथा स्थानीय तह गरी छुट्टाछुट्टै अस्तित्व र हैसियतका तीन तहका सरकारको संवैधानिक वैधता छ। राजनीतिक प्रतिस्पर्धी सरकार फेरबदल हुने गरे पनि कर्मचारीतन्त्र स्थिर र अभिलेखबद्ध भई सेवाग्राहीप्रति उत्तरदायी हुने हुँदा स्थायी सरकारको संयन्त्रमा परिचित छ। नेपालमा तीन तहका सरकारमध्ये संघीय कर्मचारी ४६ हजार, सात प्रदेशका लागि २१ हजार र ७७ जिल्ला समन्वय समितिसहित ७५३ स्थानीय तहमा ५८ हजार हाराहारीमा सरकारी सेवाका कर्मचारी चाहिने प्रक्षेपण गरिएको छ। यद्यपि स्थानीय तहका लागि बनाइएका संरचना र निर्धारण गरिएका जनशक्तिको अध्ययन गर्दा प्राविधिक, विषयगत र विकास पूर्वाधार निर्माणका क्षेत्रमा चाहिने जनशक्तिको अनुपातमा सामान्य प्रशासनको बाहुल्य ६९ प्रतिशतसम्म हुनु र अन्य सेवालाई धेरै उपेक्षा गरिएको अनुभूत हुन्छ। स्थानीय तह तथा प्रदेश तहमा वैज्ञानिक तरिकाबाट कर्मचारी समायोजनको बाटो फुकाउन भनी कर्मचारी समायोजन ऐन २०७४ लाई खारेज गरी कर्मचारी समायोजन अध्यादेश २०७५ नेपाल राजपत्रमा प्रकाशन गरी यही मंसिरबाट २०७५ मा सरकारले कार्यान्वयनमा ल्याउने प्रयास गरेको छ। कर्मचारी समायोजन अध्यादेश २०७५ का धेरै सकारात्मक र सबलताका पक्ष छन्। अध्यादेशको चिरफार अध्यादेशअनुसार विद्यमान निजामती सेवाको स्वरूप खारेज हुँदैछ, संघीय सेवामा र कतै प्रदेश तहमा समायोजन हुने पदलाई घुमाउरो पाराले निजामतीको स्थान दिने मनसुवा देखिन्छ, तर तीन तहको सरकारको संवैधानिक प्रावधानलाई यो अध्यादेशले पूर्णरूपमा आत्मसात गरेको देखिन्न। दफा २ को परिभाषा ग मन्त्रालय भन्नाले नेपाल सरकारको संघीय मामिला तथा सामान्य प्रशासन मन्त्रालय भनेको छ र सोही दफाको झ सेवा सञ्चालन गर्ने निकाय भन्नाले प्रचलित कानुनबमोजिम सेवा समूह वा उपसमूह सञ्चालन गर्ने मन्त्रालय वा निकाय भनेको छ। ऐनको मूल भावले संघीय मामिला तथा सामान्य प्रशासन मन्त्रालय भविष्यमा शासक बन्ने र अन्य मन्त्रालय वा निकाय शासित हुने विगतको रोगलाई अझ बलियो पार्ने गरी संघीय तहमा निजामती सेवा र सरकारी सेवाको विभाजन कोर्न स्पष्ट रूपमा थालिएको अनुभव हुन्छ। प्रशासनिक सुशासन, व्यवस्थापनका नाममा संघीय मामिला तथा सामान्य प्रशासन मन्त्रालय मालिक र अन्य सबै सरकारी सेवा सञ्चालन गर्ने मन्त्रालय, निकाय वा तिनका पदाधिकारी दास वा दोस्रो दर्जाका नागरिक हैसियतमा रूपान्तरण गर्ने संकेत अध्यादेशले स्पष्ट दिएको छ। सन्दर्भ प्रदेश र स्थानीय तहका सेवाका कर्मचारीको मर्यादा संघीय सेवाका सोही तहका कर्मचारीभन्दा उपल्लो रहने भएपछि प्रदेश सचिव र स्थानीय तहको प्रशासकीय प्रमुख निजामतीकै हुने प्रावधान ज्यादतीपूर्ण होइन र ? अध्यादेशको दफा १० कामकाज गर्न खटाइने जिल्ला समन्वय अधिकारी, गाउँपालिका तथा नगरपालिकाको प्रमुख प्रशासकीय अधिकृतको पदमा स्थानीय सरकार सञ्चालन ऐन २०७४ बमोजिम खटाइनेछ। उक्त ऐनको दफा ८४ उपदफा ३ मा प्रशासकीय अधिकृतको नियुक्ति कानुनबमोजिम हुनेछ र भनिएको उपदफा ४ ले उपदफा ३ बमोजिम नियुक्ति नभएसम्मका लागि नेपाल सरकारले निजामती सेवाको कुनै अधिकृत कर्मचारीलाई प्रमुख प्रशासकीय अधिकृतका रूपमा नेपाल सरकारले खटाउनेछ। यसले मुलुकमा तीन तहको सरकार छ भन्ने अनुभव गराउँदैन। स्थानीय तह र प्रदेश तहमा समायोजन हुने कर्मचारीलाई उपसचिवभन्दा उपल्लो तह वा श्रेणीमा जान नपाउने गरी संघीय निजामती सेवाका कर्मचारी मात्र नेतृत्व तहमा पुग्ने व्यवस्था अध्यादेशले गरेको पाइनु दुःखद र खेदजनक छ। यसरी गरिने समायोजन सम्मानजनक र उत्साहपूर्ण नहुने र प्रतिफल पनि नकारात्मक निस्कने पक्का छ। केन्द्रका कर्मचारी प्रदेश र स्थानीय तहको नेतृत्वमा जानैपर्ने बाध्यता के हो ? साँच्चै भन्दा केन्द्रको आदेश मान्नु, खटिएर जानु र मनग्ये कमाउनु अनि हामी र आफूलाई समृद्ध पार्नु भन्दै भ्रष्टाचारलाई सस्ंथागत गर्न खोजेको हो भन्न किन नमिल्ने ? मालिक र दासको घेरा लगाएर कर्मचारी समायोजन अध्यादेशको नाटक आपत्तिजनक, अमर्यादित र विभेदकारी हुँदा एउटा सार्वभौम नागरिकका हैसियतले खुसीसाथ स्वीकार्य छ भन्न कठिन हुन्छ। अध्यादेशको भित्री गुह्य प्रावधान निजामती सेवा भनेको प्रशासन सेवा हो र अन्य सबै सरकारी सेवा हुन्। तिनको हैसियत नेतृत्वकारी नभई आज्ञापालक हो भन्नेसम्म हो भने गणतान्त्रिक संस्कार, शैली र खुला प्रजातन्त्रको उल्टो राणा, राजाकालीनभन्दा निर्मम निरंकुशता र सामन्ती राजमा नेपाली जनता जकडिएको निचोडमा पुग्नुपर्ने हुन्छ, जुन संघीयता कार्यान्वयनका लागि चुनौती हो। सार्वजनिक सेवाको नेतृत्वलाई सेवा समूहको विभेद नगरी एकद्वार प्रणालीबाट आफ्नो प्रदेशको सीमाभित्र मन्त्रालयको सचिवमा जिम्मेवारी दिनु उचित हुन्छ। प्रशासनिक असहिष्णुताको प्रमुख उदाहरण दफा ३ को उपदफा १ को संगठन संरचना तथा कर्मचारी दरबन्दी कायम गर्न गठित उपदफा २ को सर्वेक्षण समिति नै सबै सेवाको अभिभावक होइन र यथार्थमा प्राविधिक तथा विषयगत सेवाप्रति सधैं पक्षपाती छ। संघीय मामिला तथा सामान्य प्रशासन मन्त्रालय सधैं प्रशासन सेवा र कुनै अमूक सेवाको संरक्षक रहिआएको तथा व्यावसायिक तथा प्राविधिक सेवा समूहका लागि अन्यायपूर्ण काम गर्ने गरेको प्राविधिक तथा विषयगत सेवा सञ्चालन गर्ने मन्त्रालय, निकायका पदाधिकारी तीतो अनुभव सुनाउँछन्। सरकारले प्रदान गर्ने सबै सेवा सञ्चालन गर्ने मन्त्रालयको प्रशासन सामान्य प्रशासनका सहसचिवले गर्छन्। यस्ता चरित्रका सहसचिव सम्बन्धित विषयगत प्राविधिक मन्त्रालयको तर्फबाट कुनै समितिमा हुनु र नहुनुको कुनै अर्थ नै देखिन्न। यस्ता सहसचिवको काम संघीय मामिला तथा सामान्य प्रशासन मन्त्रालयको दादागिरीपूर्ण प्रस्तावको समर्थन गर्ने हुन्छ। दफा १७ को निर्देशन तथा समन्वय समिति तथा दफा १८ को सहजीकरण समितिसमेत सामाजिक तथा प्राकृतिक न्यायभन्दा प्रशासनको दबदबालाई वैधता दिन स्थापना गरिएका समिति हुन् भन्ने दाबी गर्न सकिन्छ। पक्षपाती व्यवस्थाको नेतृत्व गर्ने सदस्यको बाहुल्य हुने संगठन तथा कर्मचारी दरबन्दी कायम गर्ने सर्वेक्षण समितिले न्याय नै गर्दैन। प्रायः जुनसुकै मन्त्रालयका सचिव जुनसुकै सेवा समूहको भर्याङ चढेका हुन्, सबै सामान्य प्रशासन, मुख्यसचिवको छायाले तसिर्ने हुँदा दफा १७ र १८ का समितिले सबै सेवाका कर्मचारीप्रति न्याय गर्छन् भन्नु आफैंलाई ढाँट्नु हो। अध्यादेशको दफा १८ को सहजीकरण समिति झन् सेरेमोनियल र सामान्य प्रशासन मन्त्रालयको एकलौटी निर्णयको कार्यलाई वैधता दिने कानुनी अस्त्र हो। सरकारी सेवा र अन्य सेवाको परिभाषा गर्दा कुनै कतै उल्लेख नभएको निजामती सेवाको कुनै अधिकृत कर्मचारीलाई प्रमुख प्रशासकीय अधिकृतका रूपमा नेपाल सरकारले खटाउने छ भनी चतुर्याईंपूर्वक राज्यका सबै सेवा, समूह, उपसमूहमाथि ज्यादतीको शृंखला अध्यादेश ऐन ल्याएर सुरु गरिएको पाइन्छ। प्राविधिक तथा विषयगत विशिष्टीकरणको दलील पेस र समूहीकृत सेवालाई अझ बलियो पार्न आवश्यक छ भन्ने भ्रमको खेती गर्नेको पछिल्लो नाटक मञ्चन स्वास्थ्य तथा जनसंख्या मन्त्रालयमा अस्थायी सचिव प्रशासनको पद कायम गरेबाट उदांगो भएको छ। स्वास्थ्य सेवामा जीवन बिताएका सयौं योग्य र वरिष्ठ स्वास्थ्यकर्मीको अपमान गर्दै प्रशासनको सचिव पद कायम गरिनु र खटाइनुलाई नियोजित षड्यन्त्र, प्रशासनिक मालिकत्व र ज्यादती ठानिएको छ। समाधानको बाटो माननीय गृहमन्त्रीको संयोजकत्वमा ६ सदस्यीय उच्चस्तरीय कार्यदल गठन भएको छ। यो कार्यदलले मातृभूमि, देश र जनताप्रति उत्तरदायी भएर जारी भएको अध्यादेशका कमीकमजोरी वा ज्यादती परिमार्जन गर्न तथा संघ, प्रदेश तथा स्थानीय तहका लागि भावी ऐनकानुन निर्माणमा मार्गनिर्देशन गर्न सफल हुनेछ। २०७४ माघ २६ को मर्यादाक्रमको दायराले पनि जनप्रतिनिधि, प्रशासकीय नेतृत्व, सार्वजनिक सेवाका पदाधिकारी तथा समाजका लब्धप्रतिष्ठित नागरिकको मर्यादाको सीमालाई सही स्पष्टता दिन नसकेको अनुभव हुन्छ। यसर्थ संवैधानिक प्रावधानअनुसार राजनीतिक सार्वजनिक पद राष्ट्रपतिदेखि स्थानीय तह वडासदस्यसम्मको मर्यादा तोकिनु, सार्वजनिक सेवाका संघीय सचिवदेखि स्थानीय तहसम्मका कार्यालय सहयोगीसम्मको स्थान निर्धारण हुनु, सेनापति, प्रहरी महानिरीक्षकदेखि सेना र प्रहरी जवानसम्मको मर्यादा तोकिनु, विश्वविद्यालय शिक्षण संस्थाका प्राध्यापकदेखि विद्यालयका शिक्षक एवं सामाजिक, सामुदायिक तथा निजी क्षेत्रको भूमिकामा रही सार्वजनिक क्षेत्रको नेतृत्व तथा कामकारबाहीमा लागिपरेका सबै लब्धप्रतिष्ठित र आम नागरिकको समेत मर्यादा निर्धारण गर्नु राज्यको दायित्व हुन्छ। पूर्व वा निवृत्त पदाधिकारीको समेत मर्यादा के हो ? ३ वा ४ भागमा वर्गीकृत गरी स्पष्ट राखिनु उचित हुन्छ तर गन्जागोल स्थितिमा मर्यादा तोकिनु र सबैलाई सम्मान नहुने वा ठेस लाग्ने गरी मर्यादा तोकिनु अझ पीडादायी हुन्छ। नेपाल सरकार राजनीतिक, सार्वजनिक सेवा र समाजका विविध क्षेत्रको मर्यादा निर्धारणमा पनि सचेत बनोस्। केन्द्र सरकार संघीयता कार्यान्वयनमा पूर्ण इमानदार, प्रतिबद्ध र बफादार हुनका लागि अध्यादेशको दफा ११ को प्रावधानअनुसार प्रदेशको प्रमुख सचिव संघको हुनुबाहेक प्रदेश मन्त्रालयका सचिवको व्यवस्था प्रदेश र स्थानीय तहमा समायोजन भएका कर्मचारीबाट हुने सुनिश्चितता हुनुपर्छ। जिल्ला समन्वय समिति, महानगर, उपमहानगर, नगरपालिका, गाउँपालिकाका प्रशासकीय प्रमुखको नियुक्ति, फेरबदल वा सरुवा, कानुनी आधारमा बढुवा आदिसम्मको अधिकार प्रदेशमा हुनु उचित हुन्छ। तिनै प्रदेश र स्थानीय सेवामा जीवन सुम्पेकामध्येबाट ज्येष्ठ र कार्यसम्पादनमा क्षमतावान् सार्वजनिक सेवाको नेतृत्वलाई सेवा समूहको विभेद नगरी एकद्वार प्रणालीबाट आफ्नो प्रदेशको सीमाभित्र मन्त्रालयको सचिवमा जिम्मेवारी दिनु उचित हुन्छ। निजामती सेवाको सट्टा नागरिक सेवा तथा सामान्य प्रशासन मन्त्रालयको स्थानमा सार्वजनिक सेवा मन्त्रालय बनाएर संघीयतालाई आलोचित नहुने र कम खर्चमा व्यवस्थापन गर्ने विधिका लागि मन्त्रालयगत सेवा प्रणाली विकास, सबै कर्मचारीको एकद्वारबाट प्रवेश हुने र व्यवस्थापन गर्ने पद्धति बढी फलदायी होला। सामान्य प्रशासन र विकास प्रशासनको सीमा निर्धारण गरी प्राविधिक तथा व्यावसायिक सेवामा ७० प्रतिशत र सामान्य प्रशासन सेवामा ३० प्रतिशत जनशक्ति केन्द्र, प्रदेश र स्थानीय तहमा व्यवस्था गरिएमा सुखी नेपाली समृद्ध नेपाल बनाउन सहयोग पुग्ला। सबै सेवा, समूहप्रति सामाजिक तथा प्राकृतिक न्यायको सुनिश्चितता गर्न सबै कर्मचारीलाई तीन तहको सेवा छनोटको अवसर दिएपछि संघबाट प्रदेश मन्त्रालय सचिव र स्थानीय तहको प्रशासकीय प्रमुख खटाउने प्रावधान हटाउनुपर्छ। विद्यमान सबै सेवा समूहका कर्मचारीलाई (१) सार्वजनिक प्रशासन, व्यवस्थापन, (२) प्राविधिक तथा व्यावसायिक सेवा, (३) न्याय प्रशासन तथा अदालत सेवा, (४) संवैधानिक अंग सेवामा समायोजन गरी अगाडि बढाएमा देशले फटको मार्न समय लाग्ने छैन। सबै सेवालाई एकीकृत वा समूहीकृत गरी केन्द्र, प्रदेश र स्थानीय तहमा समायोजन हुने वैज्ञानिक आधार खडा गरेमा कसैको गुनासो र असहमति हुने छैन।"
बेहाल छ बेरोजगार,"नेपालमा रोजगारको अवस्था कस्तो छ भनेर कसैले सोध्यो भने वैदेशिक रोजगार विभागमा दैनिक जम्मा हुने मानिसको भीड, कोरिया रोजगारका लागि आवेदन फाराम भर्नेहरूको लाइन र हरेक दिन त्रिभुवन विमानस्थलबाट बाहिरिने १५ सय युवाको जमात देखाइदिए हुन्छ। दुई वर्षअघिको तथ्यांकअनुसार अहिलेसम्म ३७ लाखभन्दा बढी युवा रोजगारका लागि बिदेसिएका छन्। माथिको तथ्यांकले के देखाउँछ भने नेपालमा बेरोजगार बर्सेनि बढ्दो छ। सरकारले ०४९ सालबाट सार्वजनिक संस्थानहरू बेच्यो। अहिलेसम्म डेढ दर्जन संस्थान बिक्री गरिसक्यो। बेचिएकामध्ये भृकुटी कागज कारखाना, हरिसिद्धि इँटा टायल, बाँसबारी छालाजुत्ता उद्योग, बालाजु कपडा उद्योग, काँचो छाला संकलन तथा बिक्री बन्द छन् भने चलचित्र विकास कम्पनी, रघुपति जुट मिल्स, सञ्चालनमा छन्। यी उद्योगहरू पूर्णरूपमा सञ्चालनमा ल्याउने हो भने हजारौं युवाले रोजगार पाउने थिए। को निस्केला त्यस्तो क्षमतावान् नेतृत्व जसले यी उद्योग सञ्चालन गर्ने ? मात्रिकाप्रसाद यादव उद्योग, वाणिज्य तथा आपूर्तिमन्त्री भएको बेलामा उनले बन्द उद्योग तथा कलकारखाना पुनः सञ्चालनमा ल्याउने बताएका थिए। कांग्रेस नेता नवीन्द्रराज जोशीले उद्योगमन्त्री हुँदा पनि बन्द उद्योग तथा कलकारखाना पुनः सञ्चालन गर्ने मनसाय व्यक्त गरेका थिए। प्रदेश २ को सरकार गठन भएपछि पनि त्यहाँका उद्योगमन्त्रीले मधेसमा रहेका बन्द उद्योग पुनः सञ्चालन गर्ने प्रतिबद्धता व्यक्त गरेका थिए। तर सबै बन्द उद्योग सञ्चालनमा आउने छाँटकाँट अझै देखिएको छैन। सञ्चालन भइरहेका उद्योग बन्द नहुने वातावरण निर्माण गर्न सकेमा पनि धेरै युवाले रोजगारबाट हात धुनुपर्ने थिएन। अहिले मुलुकको शोधनान्तर घाटा विगत ६ वर्ष यता उच्च देखिएको छ। सरकारले बेचेर बन्द रहेका उद्योग सञ्चालन गरेको भए यो घाटामा धेरै मात्रामा कमी आउने थियो। सरकार, नेता र पार्टीहरूको गैरजिम्मेवार प्रवृत्तिले मुलुकको आर्थिक विकास ठप्प हुँदा सक्षम युवाले कि त बेरोजगार भएर बस्नुपर्ने कि त बिदेसिनुपर्ने बाध्यता आज पनि छ। सरकारले मुलुकमा लगानी भित्र्याउने र नयाँ उद्योग खोल्ने प्रतिबद्धता मात्र व्यक्त गरिरहँदा न नयाँ युवाले स्वदेशमै रोजगार पाएका छन्, न त विदेश जानेको संख्या घटेको छ। अहिले पनि बाह्य लगानी अपेक्षित रूपमा नभित्रिएको, राजनीतिक स्थायित्वले गति लिनेमा पूर्णतः विश्वासिलो वातावरण बनिनसकेको, उद्योग क्षेत्रमा लगानीको गति धीमा रहेकाले ठूलो संख्यामा युवाहरूले रोजगार पाउने आशा छैन। स्वदेशी लगानी आकर्षित हुन सकेको देखिँदैन नयाँ सरकार गठनपछि पनि। यसले के देखाउँछ भने स्वदेशी लगानीलाई प्रोत्साहित गर्ने गरी सरकारी नीति आउन सकेको छैन। लगानी कम हुँदा उद्योग तथा कलकारखाना पनि कम हुन्छ भने लगानी बढ्दा रोजगार पनि बढ्न जान्छ। बेरोजगार मुलुकको एउटा आम समस्या हो। सरकार, नेता र पार्टीहरूको गैरजिम्मेवार प्रवृत्तिले मुलुकको आर्थिक विकास ठप्प हुँदा सक्षम युवाले कि त बेरोजगार भएर बस्नुपर्ने कि त बिदेसिनुपर्ने बाध्यता आज पनि छ। जीविकोपार्जन गर्नुपर्ने बाध्यताले गर्दा कतिपय युवाले योग्यता, विषयगत ज्ञान र स्तरअनुसार काम नपाएपछि तल्लो स्तरको काम गर्नुपरेको छ। दलालको फन्दामा पर्दा कतिपयले विदेशमा गएर पनि रोजगार पाएका छैनन्। तिनको भविष्य कस्तो होला ? पारिवारिक स्थिति कति बिग्रियो होला ? सरकारले तिनीहरूका बारेमा सोच्नुपर्दैन ? सरकारले नीति र कार्यक्रमअनुसार काम नगर्दा लाखौं युवा अभाव र गरिबीमा बाँच्न बाध्य छन्। सरकारले प्रधानमन्त्री युवा स्वरोजगार कार्यक्रम ल्याएको छ, तर कति युवाले रोजगार पाए ? काम गर्ने इच्छा भएका युवाहरूका लागि लक्षित कार्यक्रम खै ? महिला स्वरोजगार कार्यक्रमअन्तर्गत सिलाइकटाइ र ब्युटीपार्लर सिवाय अरू केही छैन ? ववगतमा पनि एमाले नेतृत्वको सरकारले एक घर, एक रोजगार कार्यक्रम ल्यायो। माओवादी नेतृत्वको सरकारले सम्पूर्ण नेपालीहरू आफ्नो योग्यता र क्षमताअनुसार रोजगार दिने कार्यक्रम ल्यायो। अहिले नेकपाका नेताद्वय प्रचण्ड र केपी शर्मा ओलीले पार्टी एकीकरणको प्रक्रिया अगाडि बढेपछि विकास नीति सार्वजनिक गरेका थिए। उनीहरूले मुलुकको आर्थिक वृद्धिलाई १० प्रतिशत पुर्याउने, पाँच वर्षभित्र खाद्यान्न निर्यात गर्ने, दस वर्षमा १५ हजार मेगावाट विद्युत् उत्पादन गर्ने, दस वर्षभित्र दस लाख युवालाई रोजगारको व्यवस्था गरिने प्रतिबद्धता जनाएका थिए। त्यस्तै सरकारले समृद्व नेपाल, सुखी नेपालीको नारा पनि ल्याएको छ। अहिलेसम्मको काम गराइ हेर्दा यो पनि फुस्रो नारा मात्रै हुने त होइन ?"
विकासको नाममा विनाश यात्रा,"विनाशको खेती गरेर हामीले डंका पिटिरहेको विकास आफैंमा एक भ्रम मात्र हो विकास अहिले नेपाली राजनीतिको मुख्य भाष्य बनेको छ। सरकार चलाउने हरेकले प्रत्येकपटक विकास र समृद्धि उच्चारण गर्न थालेका छन्। तर व्यवहारमा हेर्दा भने हामी विकासको पथमा छौं वा विनाशको भन्ने प्रश्न गर्नुपर्ने अवस्था छ। विकासका नाममा भएका अनेक अभ्यासले यस्तो प्रश्न गर्न बाध्य बनाउँछ। वन विनाश एउटा मुख्य चिन्ताको विषय हो। कुनै बेला हरियो वन नेपालको धन भनिन्थ्यो। अहिले धेरै मात्रामा वन मासिएको छ। अझै मासिँदै जाने क्रममा छ। नेपालमा हरेक सरकार विकासका नाममा वन विनाश गर्न नै उद्यत् देखिन्छन्। सडक बनाउँदा, नहर बनाउँदा वा सहर बसाउँदा हरेकपटक सकेसम्म बढी वन विनाश भएको छ। हरेक विकास योजनामा वन विनाश नै पहिलो पंक्तिमा आउँछ। त्यस्तै वनजंगलमा सुकुमवासीको अतिक्रमण छ। जग्गा विस्तारका नाममा भूमाफियाको प्रहार अझ बढी छ। वन विनाशको अर्को मुख्य कारण हो अव्यवस्थित प्लटिङ र जथाभावी सडक विस्तार। अहिले पहाडमा जताततै सडक निर्माणको लहर चलेको छ। कति आवश्यकताले र कति इन्जिनियरिङ ज्ञानका साथ सडक निर्माण भइरहेको छ भन्नेबारे कसैलाई चासो छैन। जथाभावी प्लटिङ र सडक निर्माणका कारण नेपालका नयाँ पहाडमा भूक्षय र पहिरो गइरहेछ। नेपालको भूबनोट हेर्दा तीन भाग नवीनतम पहाड र एक भाग समस्थल छ। पहाडलाई हामीले बग्न र मासिनबाट जसरी पनि जोगाउनुपर्नेछ, अन्यथा नेपाल एउटा उजाड खण्डहर बन्नेछ। हाम्रो वन केवल प्राकृतिक सम्पत्ति मात्र होइन, विश्व तापमान वृद्धिलाई झेल्ने एक सशक्त हतियार पनि हो। विश्व तापमान वृद्धिका कारण हाम्रो देशमा पनि असर परेको छ। हाम्रा हिमालका हिउँ अनियन्त्रित मात्रामा पग्लिन थालेको छ, जसले गर्दा खोलानालामा पानीको बहाब बढी ठूलो नोक्सान हुने सम्भावना पनि छ। अर्कोतर्फ हाम्रा नदीनालाका स्रोत हिमाल नै रित्तिँदै जाँदा पानीका मुहान विस्तारै सुक्दै जानेछन्। विकासका नाममा हामीले खनेका पहाडहरू झन्झन् कमजोर भइरहेका छन्। अचेल हरेक पहाड हेर्दा कुनै राक्षसले कोपरेको खण्डहरजस्तो देखिन थालेको छ। विनाशको खेती गरेर हामीले डंका पिटिरहेको विकास आफैंमा एक भ्रममात्र हो। विकासका अनेकन परियोजना ल्याउने विभिन्न पक्षहरूले यी सबै तथ्य स्वीकार गर्छन्, तर व्यवहारमा किन उतार्दैनन् ? प्रकृति विनाश गर्दा के हुन्छ भन्ने एउटा उदाहरण काठमाडौं उपत्यका नै हो। काठमाडौं खाल्डो अहिले प्रदूषणग्रस्त छ। डाक्टरहरू बिहान र बेलुकाको समयमा मर्निङ वाकसमेत नजान सल्लाह दिन्छन्। यहाँ प्रत्येक दिन लाखौं लिटर पेट्रोल जलिरहेको छ। यहाँको ट्राफिक व्यवस्थापन निकै कमजोर छ। जबसम्म निजी सवारी साधनलाई कम प्राथमिकता दिएर सार्वजनिक यातायातलाई जोड दिइँदैन, काठमाडौंजस्ता सहरमा प्रदूषणका कारकहरू रहिरहनेछन्। अनियन्त्रित बसाइँसराइ र अव्यवस्थित बसोवास नेपाली विकासको अर्काे परिणति हो। अनियन्त्रित बसाइँसराइका कारण काठमाडौंका पर्खाल बनेका हरिया पहाडहरू धमाधम मासिइरहेका छन्। ती पहाडमा धनाढ्यका घर, रिसोर्ट, होटल र रेस्टुरेन्ट बनिरहेका छन्। प्रकृतिको वरदानस्वरूप रहेको दिएको वरदान पहाड, वन नदीनाला सबैमा अतिक्रमण भएपछि त्यहाँ बस्ने जलचर, जीवजन्तु, चराचुरुंगी सबैमा नकारात्मक असर परेको छ। परिणामतः प्रकृतिको सृष्टि लोप हुने स्थितिमा छन्। कति त लोप भइसकेका छन्। तर हामीले यसमा कहिल्यै चासो नै दिएका छैनौं। केवल विकासको सपनामा विनाशतिर दौडिरहेका छौं। विकासको नाममा भएको अर्को गल्ती हो, हाम्रो रैथाने ज्ञान र सामाजिक सम्बन्धको अन्त्य। कृषि प्रधान भनेर भनिने नेपाल अब कृषिजन्य उत्पादनमा पनि परा िश्रत हुन पुगेको छ। कृषि विकासका लागि किसानबीच भाइचारा र आपसी समझदारी हुन जरुरी छ। पारम्परिक वीजन र मलको जाँगर, आपसी सहकारी र पर्र्मको परम्पराले नेपाली कृषि प्रणाली टिकाएको थियो। हाम्रो कृषिमा न आधुनिकीकरण भएको छ न त परम्परागत अवस्थामै छ। कृषिमा कुनै चाख र सहुलियत नहुँदा ग्रामीण क्षेत्रका युवा वैदेशिक रोजगारमा लागेका छन्। कृषिमा आकर्षण नहुनुको अर्को कारण हो, बिचौलिया। मरीमरी उब्जायो दलालले १२ रुपैयाँमा खरिद गर्दछ र सहरमा त्यही उपभोग्य वस्तु तीन तहका दलालकहाँ पुगी सय रुपैयाँमा बिक्री हुन्छ। कृषि उपजमा किसान र बजारबीच प्रत्यक्ष सम्बन्ध नरहँदा यस्तो समस्या आएको हो। जसले गर्दा किसान पनि मारमा र उपभोक्ता पनि महँगीमा परेका छन्। नेपालमा अहिले त्यही मानिस कृषिमा मरेर लागेको छ, जोसँग अरू कुनै उपाय हुँदैन। बीउ, मलको खर्च जोडेर काट्नु, माड्नु, पानी पटाउनुलगायतका अनेक काम गरेपछि मात्र उत्पादन हुन्छ। यसरी खडेरी पर्दा वा पानीले बाली नष्ट गरिदिए घाटा खानुपर्छ। बिचौलिया अन्त्यका लागि जापानीहरूबाट सिक्नु उचित हुन्छ। सन् २०१४ मा जापान भ्रमणका क्रममा त्यहाँका मित्रहरूले कृषिमा बिचौलिया कसरी अन्त्य गरियो भनेर सुनाएका थिए। जापानमा पनि पहिले किसानहरू बिचौलियाबाट आजित थिए। आफ्नो उब्जनीको सही मूल्य पाउँदैनथे। किसानले आफ्नो उत्पादनको सही मूल्य नपाएपछि कृषिउपज प्रत्यक्ष किसानबाट उपभोक्ताको हातमा पुगोस् भन्ने उद्देश्यबाट जापानमा केही कम्प्युटर इन्जिनियरले काम गरे। उनीहरूले प्रत्यक्ष उत्पादक र उपभोक्ताबीच समन्वय स्थापित हुने एप्लिकेसनहरू बनाए, जसले गर्दा किसानले बजारसम्म पुग्न बिचौलियाको साथ लिनैपरेन। हामी राजनीतिलाई मात्र महत्व दिन्छौं जबकि यो भावना र पद्धति मात्र हो। गुजाराका निम्ति त कर्म चाहिन्छ। नेपालमा यस्ताखाले कुनै प्रयास नै भएको छैन। भ्रष्टाचार यति झांगिएको छ, किसानले गतिलो बीउसमेत पाउँदैनन्। कतिपय स्थानमा सरकारी संस्थाले बिक्री गरेको बीउवीजनमा फल नलागेको र किसान मारमा परेको देखिन्छ। त्यसमा सरकार मौन बस्छ र कारबाही गर्दैन। समयमा पानी नपरे के गर्ने, बालीमा कीरा लागे के गर्ने र लगाएको बाली नष्ट भएमा किसानले कस्तो सहुलियत पाउने भन्नेबारे कुनै योजना नै छैन। किसानलाई बाढी प्रकोपलगायतका प्राकृतिक प्रकोपबाट सहुलियत पाउन बीमा, मल र पानीको बन्दोबस्त तथा विज्ञको सरसल्लाह र सहयोगको आवश्यकता छ। सरकारी तवरमा विशेषज्ञ नभएका पनि होइनन्, तर तिनलाई आफ्नो कर्तव्यबोध नै छैन। त्यसैले हामी कृषि उत्पादनमा समेत पछि परेका छौं। परिणाम, हाम्रो कृषि उत्पादनमा ह्रास आएकै कारण चीनको प्याज र भारतको आलु खान विवश छौं। धेरै पहिले एकजना कोरियाली मित्रसँग भेट भएको थियो। उनले नेपालमा चारैतिर खाली जमिन देखेपछि सोधेका थिए, किन बाली नलगाएको ? उनी भन्थे, हामीकहाँ समुदै्रसमुद्र छ। खेतीयोग्य भूभाग कम छ तापनि हामी कृषिमा विशेष ध्यान दिन्छौं। जमिन खाली राख्दैनौं। हाम्रो देशमा रसिलो र उब्जाउ जमिन हुँदा पनि हामीलाई छैन। एकजना युरोपियन मित्रले भन्थे, नेपाल त स्वर्ग हो। यहाँ जे रोपे पनि सफल हुन्छ। जंगल लगाउनु पर्दैन मात्र जमिनको सुरक्षा गरी छाडिदिएमा चराले ल्याएको वीजनबाट पनि रूख उम्रन सक्छ। हाम्रोमा त्यस्तो सम्भव छैन। धेरै परि श्रम गर्नुपर्ने हुन्छ। उनले पनि भन्थे, खाली जमिनमा रूखबिरुवा फल रोपे हुन्छ। काठमाडौंबाट राम्रै आम्दानी हुन सक्छ। अहिले हामी नेपालको हरियो वन त भन्छौं, तर त्यो हाम्रो छैन। कुनै तस्करका हातमा धन बनेर बसेको हुनुपर्दछ। वास्तवमा मुलुकको विकास गर्न हामी नै गम्भीर छैनौं। बिहानदेखि साँझसम्म चियापसलमा बसी राजनीतिक उहापोहका गफ चुट्दै ठिक्क हुन्छ। घरमा आमा, दिदीबहिनी, छोरीले कुटीपिसी पकाएर साँझबिहानको भोजन तयार गरिदिएकै हुन्छ। अहिले पनि पुरुषप्रधान मानसिकताले काम गरेकै छ। त्यसैले पुरुषलाई जतिबेला पनि भान्सा ठिक्क परेकै हुन्छ। अर्कोतर्फ हामी काम गर्न पनि लाज मान्छौं। हामी सहयोगी पनि छैनौं। राजनीतिक दलका नाममा हाम्रा मानसिकता चिराचिरा परेको छ। यसैबाट हामी अघि बढ्न पनि सकेनौं र मुलुकको विकास पनि हुन सकेन। हामी राजनीतिलाई मात्र महत्व दिन्छौं जबकि यो भावना र पद्धति मात्र हो। यसबाट गुजारा चल्दै चल्दैन। गुजाराका निम्ति त कर्म चाहिन्छ। उब्जाउ जमिन हुँदा पनि हामीलाई चासो छैन। मानिस समुदायमा बस्ने प्राणी हो। मानिसको विकासक्रम हेर्दा झन्डै भित्र बसी आपसी सहयोग र सद्भावबाट यो युगसम्म अस्तित्व कायम गर्न सकेको हो। मानव जाति अफ्रिकाबाट घुम्दैघुम्दै युरोप पुगे र एसिया आइपुगेका हुन्। उनीहरू एक ठाउँमा स्थिर भइनसकेर सदैव चलायमान भए। त्यसकारण पनि विकास भएको हो। नेपाल र नेपालीको हित चाहने हो भने आपसमा मिली कृषि व्यवसाय र पेसालाई सामूहिक रूपमा सञ्चालन गरी आपसी सुरक्षा र सद्भाव कायम गर्न जरुरी छ। मुलुकलाई सिंगो घर र जनतालाई परिवार मानी आपसी मेलमिलाप हुनुको अतिरिक्त सहयोगको भावना कायम गर्नु जरुरी छ। हामी आज राजनीतिलाई ठूलो ठानेका छौं। जबकि यो भावना र पद्धतिसम्म हो। यसबाट गुजारा चल्ने होइन। गुजाराका निम्ति त कर्म र परि श्रमबाट हुने हो। प्रत्येक वैदेशिक रोजगारबाट फर्कन श्रमिकको अनुभूति पनि त्यही हो।"
कसरी तंग्रेला कांग्रेस ?,"पुरानो पुस्ताले जेजति योगदान गर्यो, त्यसलाई निरन्तरता दिने हो भने यहाँ पनि उपयोगिताको ह्रास नियम आकर्षित हुन्छ करिब पाँच महिनाअघि न्युजिल्यान्डमा जोई केयर नाम गरेकी एउटी सात वर्षीया बालिकाको सुझावलाई उपयुक्त सम्झेर त्यहाँको सरकारले सडकमा इलेक्ट्रिकसम्बन्धी काम गर्ने कर्मचारीको पद, नाम लाइन म्यानबाट लाइनक्रु बनायो। अमेरिकाको सोह्रौं राष्ट्रपतिको रूपमा उम्मेदवार रहँदै गर्दा अब्राहम लिंकनले सन् १८६० मा ग्रेस वेल्डर नाम गरेकी एउटी सानी केटी (बालिका) ले उनको ख्याउटे देखिने दुब्लो र पातलो अनुहारमा दाह्री पाल्न दिएको सुझावलाई ग्रहण गरी आफ्नो व्यक्तित्वमा परिवर्तन ल्याएर राष्ट्रपति चुनावमा सफलतासमेत प्राप्त गरेको उनी आफैं बताएका छन्। पृथ्वीनारायण शाह नेपाल एकीकरण अभियानमा लाग्दै गर्दा परिरहेको आर्थिक अभाव टार्न बिसे नगर्ची, जो अति सामान्य मानिस थिए, उनैको सल्लाह शिरोधार्य गरी रकमको जोहो गरी आफ्नो अभियानलाई सम्भव बनाए। कतिपय अवस्थामा जसले यसरी साधारण भनिएकाबाट निःशुल्क प्राप्त हुने रायसुझावको समेत गाम्भीर्य बुझी अगाडि बढ्छ, उसले सफलता हासिल गर्न सक्छ। देशको पाको लोकतान्त्रिक शक्ति नेपाली कांग्रेस आज चुनौतीको चौघेरामा खडा छ। कुनै समय राजनीतिक अभिभावकीय भूमिकामा रहेको यो शक्ति आफैं भान्छाबाट बलेनी बाहिर पुगेजस्तो देखिन्छ। यो अवस्था कसरी आयो त ? हालसम्मको यात्राको सिंहावलोकन तथा कामको समीक्षा गर्नु, यसबाट पार पाउने उपायको खोजी गर्नु र कसैको रायसुझाव लिनु त परै जाओस्, आफ्नो धरातलीय अवस्था के छ भन्ने बोधसमेत यसका नेतामा नभएजस्तो प्रतीत हुन्छ। बिहानदेखि बेलुकासम्म एक किसिमका मानिसद्वारा घेरिएको कांग्रेसको नेतृत्वलाई अब कम्युनिस्टको अकर्मण्यताबाट आफ्नो पालो स्वतः फर्किने कुरामा विश्वास छ। कांग्रेसलाई पुरानै अवस्थामा नपुर्याई वि श्राम नलिने दस वर्षमा संसारबाटै कम्युनिस्ट हराउने जस्ता नेतृत्वका हावादारी उद्गारलाई सामाजिक सञ्जालमा सेयर गर्दैमा केही कार्यकर्ता मख्ख छन्। तर के हो पुरानै अवस्था भनेको ? कहाँ पुर्याउने भनेको हो ? वर्तमान नेतृत्वबाट कांग्रेसलाई कता पुर्याइएला त ? २०७० सालअगाडिको अवस्थामा त अहिले नै छ। २०५९ साल जेठको अवस्था वा २०५१ सालको अवस्था या २०१७ साल पुसको अवस्थामा पुर्याउन खोजेको हो कि ! यसलाई कसरी बुझ्ने हो, कुरा त्यति प्रस्ट छैन। कम्युनिस्टको पतन भयो भने पनि भाग्यले कांग्रेसलाई किस्तीमै राखेर सत्ता सुम्पेला त ? मुलुकको माग अब कांग्रेसलाई पुरानो होइन नयाँ अवस्थामा लैजाने हो। जुन वर्तमान नेतृत्वको कार्यशैली र क्षमताले सम्भव देखिँदैन। अब पार्टीलाई युगसापेक्ष, प्रविधिमैत्री र समसामयिक बनाउन त्यस्तै किसिमको कार्ययोजनासहितको नेतृत्व आवश्यक छ। यसका निम्ति दृढ अठोट र निष्ठा बोकेको क्षमतावान् युवा नेतृत्व हिम्मतका साथ अगाडि बढ्नुपर्छ। अहिले कांग्रेसका युवा ऊर्जावान् नै छन्। समकालीन नेपालको राजनीतिमा सक्रिय युवामध्ये कांग्रेससम्बद्व युवा नै बढी आशलाग्दा मानिन्छन्, तर तिनमा एउटै समस्या छ। कहिले पुरानो पुस्ताले वि श्राम लेला र पालो आउला भन्ने अपेक्षा। यो सम्भावनाभन्दा बाहिरको कुरा हो। केही युवा त तिनैको स्तुतिगान र चाकडी गर्दै आफ्नो र आगामी पुस्ताको भविष्य अँध्यारो बनाइरहेका छन्। संसारमा आफू जीवितै छँदा नयाँ पुस्तालाई सहजै नेतृत्वमा स्थापित गरेको उदाहरण पाउन मुस्किल छ। अझ हाम्रोजस्तो अल्पविकसित राजनीतिक संस्कार भएको सत्तासुख नै सर्वसुख सम्झने समाजमा त असम्भव नै छ। युवा नेतृत्वमा आउने हो भने पुरानो पूस्तामाथि सामान्य हस्तक्षेपले वि श्राम नलिए निर्ममतापूर्वक अवकाश दिनुपर्छ। कांग्रेसको वर्तमान नेतृत्व आफ्नो निहित स्वार्थसमूहको घेराबाहेक कसैको कुरा सुन्न चाहँदैन। उसले पार्टीभित्रका विमति र उचित सुझावलाई समेत गुटबन्दीको संज्ञा दिई पन्छाएर अँध्यारोतर्फको यात्रालाई निरन्तरता दिन चाहेको प्रतीत हुन्छ। स्वेच्छाचारिताको निर्बाध अभ्यासलाई नै पार्टी अनुशासन ठान्छ। आज उसमा अरूको कुरा सुन्ने र ग्रहण गर्ने क्षमता शून्य छ। हालै कांग्रेस आफ्ना आगामी राजनीतिक र आर्थिक नीति तय गर्न प्रदेशस्तरमा पुगेर केही अगुवा कार्यकर्ता र विज्ञको राय लियो। यसैगरी केही समयअघि विधान संशोधनका सम्बन्धमा रायसुझावमा पनि व्यस्त रह्यो। उक्त सुझाव संकलनमा सँगै गएका प्रतिनिधिले एउटै भेलाबाट फरकफरक सुझाव लिएर फर्किए र काठमाडौंमा आपसी विवादमा उत्रिए। जिल्लास्तरका अगुवा कार्यकर्तालाई जम्मा गरेर रायसुझाव दिन मात्र लगाइयो। कति सुनियो र कति ग्रहण गरियो त ? उनीहरू राय, सुझाव र सल्लाह केवल देखावटीमा मात्र लिन्छन्। वास्तवमा उनीहरू आफूलाई सर्वज्ञानी नै सम्झिन्छन् र आफ्ना नितान्त गुटगत अभीष्टबाट प्रेरित छन्। रायसुझाव लिनुभन्दा पहिले नै गुटीय प्रतिवेदन तयार गरिसकेका हुन्छन्। यही वास्तविकताबीच पार्टीको आगामी राजनीतिक र आर्थिक नीति केन्द्रीय समितिबाट पारित गरिसकिएको छ र विधानको समेत लगभग टुंगो लागिसकेको छ। यस सम्बन्धमा संकलन गरिएको राय एकातिर थन्काएर काठमाडौंमा बस्नेहरूको सहमतिमा सबै मिल्छ। महासमितिले आफ्नो कर्मकाण्ड पूरा गर्छ। जसोजसो आफ्नो गुटका नेता भन्छन्, उसोउसो स्वाहा भनेर सहभागी जिल्ला फर्कने हुन्। आफूले नियुक्त गरेका वैतनिक वा अवैतनिक सल्लाहकारले दिने कर्णप्रिय लाग्ने सल्लाह मात्र होइन, अन्यत्रबाट प्राप्त हुने औपचारिक वा अनौपचारिक प्रतिक्रिया, राय र सुझावसमेत ग्रहण गर्ने क्षमता पनि राजनेतामा चाहिन्छ। कसैले कुनै सामान्य घटना वा अनुभवबाट पनि पाठ सिकी आफूमा परिवर्तन ल्याएर महान् सफलतासमेत प्राप्त गर्न सक्छन्। बीपी कोइरालाले भनेका छन्, कुनै द्विविधा भयो भने एक मुठी माटो हातमा लिनु, सहिद र फाटेको लुगा लगाएको झुपडीमा बस्ने गरिबलाई सम्झनु अनि आत्माले जे भन्छ त्यही गर्नु। आज नेपाली कांग्रेसले सहिद र बीपी गणेशमान सुवर्णलाई औपचारिक कार्यक्रममा बाहेक सम्झनसमेत छाडेको छ। गाउँमा बसेर खेती गर्ने किसान, कारखानामा काम गर्ने मजदुर, स्कुलकलेजमा पढ्ने विद्यार्थी, विदेशमा श्रम पसिना बगाइरहेका युवादेखि धेरै टाढा पुगेको छ कांग्रेस। सहरमा बस्ने सम्पन्न मानिस किसान नेता छन्। मजदुर युनियनका नेता कारखानामा होइन, विदेश यात्रा र सहरमा तारे होटलमा हुने सेमिनारमा मग्न रहन्छन्। मालिक प्रवृत्तिबाट मजदुरको नेतृत्व कसरी हुन सक्छ ? स्कुलकलेजका सञ्चालक, तिनीहरूसँग आर्थिक लेनदेनमा लिप्त भएका र कुनै नियमित औपचारिक पढाइ छाडिसकेकाबाट कसरी हुन्छ विद्यार्थी समुदायको प्रतिनिधित्व ? राजा धनानन्दमाथिको प्रत्यक्ष आक्रमण असफल भएपछि चाणक्य र चन्द्रगुप्त जंगलमा लुकेर बसेका थिए। त्यत्तिकैमा उनीहरूले रोटीको किनारको भाग फ्याँकेर बीचको भाग खाँदै गरेको आफ्नो बच्चालाई सम्झाइरहेकी एक आमाको कुरा सुने। उनी भन्दै थिइन्, तिमी त चाणक्य र चन्द्रगुप्तले जस्तो हर्कत गर्दैछौं, जसले आसपासको गाउँ नजिती प्रत्यक्ष राजधानीमा आक्रमण गरे, जसकारण उनीहरू हारे। यसबाट उनीहरूले शिक्षा लिई नयाँ रणनीतिका साथ आक्रमण गरे र सफल भए। कांग्रेसको वर्तमान नेतृत्व सामाजिक र आर्थिक रूपले किनारामा रहेका मानिसको मन नजिती एकैपटक केन्द्रीय सत्ता जित्न चाहन्छ र साना भनिएका मानिस र घटनाबाट केही सिक्न चाहँदैन। कांग्रेसको विकल्पमा व्यक्तिको स्वतन्त्रता जोगाउन सक्ने, जोगाउनुपर्दा संघर्षमा उत्रिने वा प्रतिकूलतामा समेत आफूलाई पूर्ण लोकतन्त्रको पक्षमा उभ्याउन सक्ने अर्को लोकतान्त्रिक शक्ति नेपालमा हाल देखिएको छैन। बीपीको पुस्ताले कांग्रेसलाई भौतिक रूपमा मात्र होइन, वैचारिक रूपमा समेत विशाल बनाइदिएका हुन्। त्यसपछिको पुस्ताले कांग्रेसको संगठनको रूपमा रहेको भौतिक सम्पत्तिलाई भरपूर प्रयोग गर्यो तर विचार र मार्गदर्शक सिद्धान्तलाई वास्ता गरेन। संगठनलाई त उपयोग मात्र होइन, उपभोग नै गर्यो। यसबाट कांग्रेसका केही सय नेतालाई सम्भ्रान्त वर्गमा रूपान्तरण गर्नेबाहेक केही गर्न सकेन। हिजो कारखानामा काम गर्ने गरिब मजदुर, गाउँमा हलो जोत्ने किसान, स्कुलकलेजमा पढ्ने विद्यार्थीले हुर्काएको पार्टी आज कांग्रेसलाई सधैं शत्रु सम्झिने सामन्त पुँजीपति, अवसरवादी र दरबारीका सन्ततिको अरनखटनमा चल्ने अवस्थामा पुगेको छ। यो समुदाय कांग्रेसको सबल स्वरूप देख्न चाहन्छ वा दुर्बल समयमै पहिचान हुनुपर्छ। राजनीति समाजलाई अँध्यारोबाट उज्यालोतर्फ लैजाने विधा हो। राजनीतिले मानव हितका नयाँ मार्ग जनतालाई देखाउनुपर्छ। यसले पुरानो बाटोतर्फको यात्रालाई रोज्दैन, बरु परिवर्तनलाई आत्मसात गर्दै यथास्थितिबाट अग्रगमनतर्फको यात्रा सुचारु गर्छ। आज कांग्रेसले समाजको तल्लो तहमा रहेका बहिष्कृत, विपन्न, निमुखा र दलित समुदायलाई नीतिनिर्माण तथा निर्णय प्रक्रियामा समेट्नु त परै जाओस्, तिनको अनुहार देख्न र कुरा सुन्नसमेत छाडिसकेको छ। यस समुदायलाई अविकासको अँध्यारोबाट कसरी निकाल्ने हो, त्यो सोच आफैं सामन्ती तथा स्वेच्छाचारिताको सुरुङ बनिरहेको वर्तमान नेतृत्वबाट आशा गर्नु भनेको समय र जवानीको बर्बादी मात्रै हो। कांग्रेसले इतिहासमा पटकपटक अवसर प्राप्त गरेको हो। त्यस अवसरलाई सही रूपमा उपयोग गर्न नसकेका कारण घट्दै गएको साख अन्य कुनै पक्ष वा परिस्थितिलाई दोषी देखाएर जोगिँदैन। यसका लागि त कठोर मेहनत र आफैंमा पूर्ण रूपान्तरण जरुरी छ। कांग्रेसको वर्तमान नेतृत्व इतिहासले पटकपटक परीक्षण गरिसकेको र चिनिसकेको हो। मुलुकले खोजेको नेतृत्व अब यस पुस्ताबाट सम्भव छैन। पूरै पुस्तान्तरणसहितको रूपान्तरणको मागलाई सम्बोधन हुनुपर्छ। अब कांग्रेसलाई साँच्चै नयाँ र भरिलो अवस्थामा पुर्याउने हो भने किञ्चित ढिलो नगरी गुरु र गगन पुस्ता नेतृत्वमा आउनुपर्छ। यो भन्ने साहस नगर्ने हो र अझै यिनको समय भइसकेको छैन भनिरहने हो भने यिनको पालो आउँदा यिनमा रहेको ऊर्जा सकिइसकेको हुनेछ। पुरानो पुस्ताले जेजति योगदान गर्यो, त्यसलाई निरन्तरता दिने हो भने यहाँ पनि उपयोगिताको ह्रास नियम आकर्षित हुन्छ। राजा महेन्द्रले ल्याएको निर्दलीय पञ्चायती व्यवस्थाका तीसबर्से यात्राका सारथिहरू तुलसी गिरी, कीर्तिनिधि विष्ट, सूर्यबहादुर थापा, केशरजंग रायमाझी आदिले आफ्नो समयमा पञ्चायतलाई टिकाउन योगदान गरेका हुन्। तर २०५९ पछि तिनै पुराना पात्रको प्रयोगले सफल भइने विश्वास ज्ञानेन्द्रमा हुनु र समयले तिनीहरूको सान्दर्भिकता समाप्त भएको नबुझ्नु, पुरानै महेन्द्रीय शैली अनुसरण गर्नु उनको पतनका प्रमुख कारण बने। कुनै समय उपयुक्त र सफल पात्र, प्रवृत्ति, पद्धति आदि काल परिवर्तनसँगै ती त्यत्तिकै असान्दर्भिक हुन सक्छन्। यस कुरालाई सुदृढ कांग्रेस देख्न चाहनेले समयमै नबुझ्ने हो भने कांग्रेस प्रजापरिषद्को मार्गमा नजाला भन्ने छैन। आज वर्तमान सरकारको अकर्मण्यताको फाइदा स्वतः कांग्रेसको पोल्टामा आउने जुन भ्रम कांग्रेसीमा व्याप्त छ, त्यसबाट बाहिर निस्कनु जरुरी छ। यस परिस्थितिको उपयोग गर्न विभिन्न पुनरुत्थानवादी र मुलुकका लागि कुनै योगदान नभएका अवसरवादीको सक्रिय सल्बलाहटले कांग्रेससँगै लोकतान्त्रिक गणतन्त्रको अस्तित्वसमेत संकटोन्मुख देखिन्छ। आज यसैको आडमा मुलुकलाई शताब्दीऔं सम्म हातमा लिई कंगाल बनाउने राजतन्त्र त्यसमा पनि वैश्य प्रवृत्तिको व्यक्तित्वलाई पुनर्स्थापना गर्नेदेखि वैकल्पिक राजनीतिका नाममा न्यूनतम लोकतान्त्रिक मूल्यमान्यता नबोकेका र २०४६ र ०६२र६३ पछिको उपलब्धिलाई सराप्ने अवसरवादीको सक्रियता बढ्दो छ। कांग्रेसको यो गतिले पछिल्लो समयमा राजनीतिक क्षेत्रमा देखिएका विकृतिबाट उत्पन्न भएको नकारात्मक भावलाई उचालेर लामो इतिहास र योगदान भएका राजनीतिक शक्तिलाई आरोपित गर्दै आफ्नो शक्तिलाई विस्तार गर्न लागिपरेका कुनै स्पष्ट राजनीतिक आदर्श र पृष्ठभूमि नभएका र निरंकुशतावादी समूहलाई फाइदा पुग्ने हो। दुईतिहाइको मतादेशले मत्त वर्तमान सत्ताबाट जनविश्वासमाथि धोखाधडी भएको अवस्था छ। अहिले देशमा जनताको पक्षबाट उठाइनुपर्ने थुप्रै मुद्दा, काममा ढिलासुस्ती, बढ्दो महँगी, सार्वजनिक असुरक्षा, स्वेच्छाचारी, संस्थागत रूपमै मौलाउँदै गरेको भ्रष्टाचारजस्ता विषयको व्यवस्थित र प्रभावकारी उठानका लागि उच्च मनोबलसहितको प्रतिपक्षको आवश्यकता जनजनले महसुस गरिरहेको छ। यसमा प्रमुख प्रतिपक्षको रूपमा कांग्रेसको भूमिका सशक्त र प्रभावशाली हुनुपर्ने हो। कांग्रेसको वर्तमान नेतृत्वसँग यी र यस्ता असरल्ल छरिएका विषय उठाउन सक्ने क्षमता देखिएको छैन। २०५१ सालको मध्यावधि चुनावयता जसरी पनि सत्ता प्राप्त गर्ने र सत्तामा रहिरहन अनेक वाञ्छितअवाञ्छित गतिविधि गर्न पछि नहट्ने शक्तिको उदय भयो, त्यसले नेपालको राजनीतिमा अनेकन विकृति बढायो। मुलुकमा भ्रष्टाचारको संस्थागत विकास, सुरासुन्दरी काण्ड, सांसदको खरिदबिक्री यही बेला भयो। त्यसको मूल्य हामी नेपाली जनताले आजपर्यन्त चुकाइरहनुपरेको छ। त्यही शक्तिले आज कांग्रेसलाई कब्जा गरिबसेको छ। रोस्ट्रममा उभिएर दस मिनेट जनसरोकारका समसामयिक विषयमा गहकिलो प्रस्तुतीकरणको क्षमता नभएका तथा एउटा नागरिकले सार्वजनिक रूपमा सोधेको सवाललाई समुचित सम्बोधन गर्न नसक्नेबाट नेतृत्व भएको कांग्रेस कहाँ पुग्ला ? धेरै त देखिसकियो। बाँकी हेर्न पनि अब समय पर्खन पर्दैन। नेतृत्वको असाध्यै वरिपरि रही लाभ लिइरहेका र कांग्रेसका अन्धसमर्थकलाई यी कुरा अप्रिय लाग्न पनि सक्छ कि कांग्रेसले डिल्लीरमण रेग्मी, मातृकाप्रसाद कोइरालाहरूलाई समयमै नेतृत्वबाट विस्थापित नगरेको भए आज कांग्रेस इतिहासको गर्वमा विलीन भइसकेको हुन्थ्यो। यसैगरी नेपालको कम्युनिस्ट आन्दोलन पनि केशरजङ रायमाझी र यस्तै प्रवृत्तिका मानिसलाई सँगै लिएर हिँडेको भए दरबारभित्रै हराएको हुन्थ्यो। काम नलाग्ने भएपछि र बाँकी शरीरमा समेत संक्रमण बढ्ने देखिए आफ्नो शरीरको कुनै पनि अंग काटेर फ्याँक्नुपर्छ। यसमा जति ढिलो गर्यो त्यति पीडा थपिँदै जाने हो। आफ्नो योगदानको कैयौं गुणा धेरै लाभ लिएको र पटकपटकको परीक्षणबाट असफल र अक्षम ठहरिएको यो नेतृत्व समयमै विस्थापन नभएसम्म कांग्रेसको अधोगति रोकिने देखिँदैन। यसर्थ कांग्रेसलाई नयाँ र सही मार्गमा लैजाने हो भने पुरानो सोच पुरानो नेतृत्व विस्थापित गरेर परिवर्तनलाई आत्मसात गर्न सक्ने नेतृत्व अगाडि आउनैपर्छ। मानिसहरू सधैं विकल्प खोजिरहेका हुन्छन्। त्यो विकल्पले जनाकांक्षालाई सम्बोधन गरेन भने फेरि नयाँ विकल्पतिर जान्छन्। कांग्रेसको पटकपटकको आरोहअवरोह पनि त्यही खोजीको परिणाम हो। पटकपटकको गल्तीलाई जनताले माफी गर्नुको कारण लोकतान्त्रिक मूल्यमान्यता बोकी यसको संरक्षण गर्न सक्ने अर्को भरपर्दो शक्तिको उदय नहुनु पनि हो। कांग्रेसको विकल्पमा व्यक्तिको स्वतन्त्रता जोगाउन सक्ने, जोगाउनुपर्दा संघर्षमा उत्रिने वा प्रतिकूलतामा समेत आफूलाई पूर्ण लोकतन्त्रको पक्षमा उभ्याउन सक्ने अर्को लोकतान्त्रिक शक्ति नेपालमा हाल देखिएको छैन। आफूलाई वैकल्पिक राजनीतिक शक्ति दाबी गर्नेहरूसमेत यसमा खरो उत्रिन सकिरहेका छैनन्। यसर्थ वर्तमान सत्ताको भरपर्दो विकल्पको रूपमा कांग्रेस उत्रिन नसके व्यवस्था नै खतरामा पर्न सक्ने सम्भावनालाई पनि नकार्न सकिँदैन। लोकतान्त्रिक गणतन्त्रलाई समुन्नत राष्ट्र निर्माणको माध्यम बनाउन कांग्रेसलाई नै तंग्य्राउन जरुरी छ। कांग्रेसले पनि वर्तमानमा समकालीन सामाजिक परिवेशसँग आफूलाई एकाकार गर्न सकिरहेको छैन। यसले सीमान्तकृत दलित, निमुखा र विपन्न वर्गबाट टुट्दै गएको सम्बन्धलाई पुनस्र्थापित गर्नुपर्छ। यसका लागि आफ्ना तल्लो तहका समर्थक, मतदाता, जनता र विद्वत् समाजसम्म पुगी उनीहरूको कुरा सुन्नुपर्छ र साँच्चिकै खुला रूपमा छलफल गर्नुपर्छ। लोकतन्त्रलाई आफ्नो जीवन पद्वति बनाएका कुनै पनि नागरिकले कांग्रेसको यो अवरोह देख्न चाहेका छैनन्। कांग्रेसको उत्थानका लागिभन्दा पतनका लागि जिम्मेवार रहेको वर्तमान नेतृत्वको विस्थापनबिना कांग्रेसप्रतिको आकर्षण बढ्ने सम्भावना न्यून छ। बन्जाडे अधिवक्ता हुन्।"
मोफसलका २३ प्रतियोगितालाई मान्यता,"काठमाडौं : प्रायोजक पाउनासाथ फुटबल प्रतियोगिता गरिहाल्ने र नपाए आयोजनामा चासै नदिने। कतिपय प्रतियोगिता एउटै समय पर्दा क्लब र खेलाडीको सहभागितामा पनि अफ्ठ्यारो हुने। कुनै बेला त अखिल नेपाल फुटबल संघ (एन्फा) बाटै आयोजकलाई प्रतियोगिता सञ्चालनमा प्रतिबन्ध लगाइने गरिएको थियो। यिनै समस्याले पिरोलेको मोफसलका फुटबल प्रतियोगिताहरू अब निश्चित मापदण्ड अनुरूप सञ्चालन हुनेछन्। एन्फा उपाध्यक्ष कृष्ण थापाको संयोजकत्वमा रहेको प्रतियोगिता स्तर निर्धारण समितिले मोफसलमा हुने प्रतियोगितालाई श्रेणी विभाजन गरी प्रतियोगिताका लागि स्वीकृतिसहित मितिसमेत तोकिदिएको छ। मोफसल र जिल्लाले प्रतियोगिता सञ्चालनका लागि दिएको निवेदनका आधारमा मापदण्ड पूरा गर्नेलाई मितिसहित स्वीकृति दिइएको एन्फाका उपाध्यक्ष पंकजविक्रम नेम्बाङले बताए। यसअघि सञ्चालन भइरहेका मोफसलका ठूला प्रतियोगितालाई जिल्लाले दिएको निवेदनकै आधारमा नै एन्फाले स्वीकृति दिएको हा। प्रतियोगिताका लागि एन्फाले ए र बी श्रेणीको मापदण्डसमेत तय गरेको छ। एन्फाले मोफसलमा राष्ट्रिय प्रतियोगिता (ए श्रेणी) सञ्चालनका लागि ए डिभिजनका ६ सहित कम्तीमा १० टोली सहभागी हुनुपर्ने, रेफ्री, म्याच कमिसनारसहित प्राविधिक जनशक्ति, एम्बुलेन्स, मैदान, स्थायी वा अस्थायी प्यारापिट, शौचालयलगायत सुविधा हुनुपर्ने प्रावधान पनि तोकेको छ। दर्शकको गेट मनिबाट उठेको तीन प्रतिशत रकम एन्फालाई बुझाउनुपर्ने प्रावधान पनि राखिएको छ। स्तर निर्धारण समितिले जिल्लाको निवेदनका आधारमा यसपालि विभिन्न २३ प्रतियोगिताका लागि मितिसमेत तोकेको छ। एन्फाको क्यालेन्डरअनुसार पुस देखि वैशाख २१ गतेसम्म मोफसलमा ठूला स्तरका फुटबल प्रतियोगिता सञ्चालन हुनेछन्। एन्फाबाट स्वीकृति पाएको सिजनको पहिलो प्रतियोगिता पुस २१ गतेदेखि पाँचथरमा फिदिम गोल्ड कप हुनेछ। अन्तिम तथा २३औं प्रतियोगिताको रूपमा वैशाख २१ गतेदेखि काँकडभिट्टा गोल्ड कप हुनेछ। यसअघि सञ्चालन हुँदै आएका पुराना प्रतियोगिताहरू आहा रारा गोल्डकप, सिमरा गोल्डकप, बूढासुब्बा गोल्डकप, माई भ्याली गोल्डकप विराट गोल्ड कप, दमक गोल्डकप, उदयपुर गोल्डकपले पनि तालिकासहित मान्यता पाएका छन्। अन्य प्रतियोगिता आयोजनाका लागि पनि एन्फाले स्तर हेरेर श्रेणी विभाजन र तालिका उपलब्ध गराउने जनाएको छ।"
सलाहको गोलले लिभरपुल नकआउट चरणमा,"लन्डन : अप्ठ्यारो स्थितिमा रहेको लिभरपुल अन्ततः युरोपियन च्याम्पियन्स लिग फुटबल प्रतियोगिताको नकआउट चरणमा पुगेको छ । च्याम्पियन्स लिग युरोपियन क्लब फुटबलको सबैभन्दा ठूलो प्रतियोगिता हो । समूह सीअन्तर्गत बुधबार बिहान घरेलु मैदानमा खेलिएको खेलमा इटालियन प्रतिद्वन्द्वी नोपोलीलाई १० गोलले हराउँदै नकआउट चरणमा पुगेको हो । इङ्लिस प्रिमियर लिग क्लब लिरभपुलको जितमा मोहमद सलाह नायक बने । प्रतिस्पर्धात्मक खेलको ३४औं मिनेटमा सलाहले गरेको गोल नै लिरभपुललाई अगाडि बढाउन पर्याप्त बन्यो । उक्त खेल बराबरीमा सकिएको भए लिभरपुललाई पछाडि पार्दै नापोली नकआउट चरणमा पुग्ने थियो । उक्त समूहबाट फ्रान्सेली क्लब पेरिस सेन्ट जर्मन (पीएसजी) ११ अंकसहित पहिलो स्थानमा रहँदै नकआउट चरणमा पुग्यो । पीएसजीले बुधबार बिहान खेलिएको खेलमा सर्बियन क्लब रेडस्टार बेलग्रेडलाई उसैको मैदानमा ४१ गोलले हरायो । पीएसजीका लागि एडिन्सन काभानी, नेमार, माक्र्विनहस र केलियन एमबाप्पेले एकएक गोल गरे । उक्त समूहमा नौ अंकसहित लिभरपुल दोस्रो, समान अंक भएको नापोली तेस्रो र चार अंकसहित रेडस्टार बेलग्रेड चौथो भए । नापोली युरोपियन क्लब फुटबलको दोस्रो ठूलो प्रतियोगिता युरोपा लिगमा झरेको छ । एनफिल्डमा खेलिएका पछिल्ला १९ वटा युरोपियन प्रतियोगितामा लिभरपुल अपराजित छ । पछिल्ला १९ मध्ये १४ खेलमा लिभरपुल विजयी भएको छ भने पाँच खेल बराबरीमा सकिएको छ । लिभरपुल पछिल्लो पटक सन् २०१४ को अक्टोबरमा स्पेनिस क्लब रियल म्याड्रिडसँग घरेलु मैदानमा पराजित भएको थियो । नापोलीले भने च्याम्पियन्स लिगको पछिल्ला सातवटा अवे खेलमा जित हात पार्न सकेको छैन । विपक्षीको मैदानमा खेलिएका पछिल्ला सातमध्ये पाँच खेलमा नापोली पराजित भएको छ । नापोलीले पछिल्लो पटक सन् २०१६ को डिसेम्बरमा बेनफिकालाई उसैको मैदानमा हराएको थियो । नापोलीसँगै अर्को इटालियन इन्टर मिलान पनि अभागी सावित भयो । समूह बी अन्तर्गतको खेलमा डच क्लब पीएसभी आइन्डओभन आफ्नै मैदानमा ११ गोलको बराबरीमा रोकिएपछि इन्टर मिलान नकआउट चरणमा पुग्न सकेन । सोही समूहको अर्को खेलमा स्पेनिस क्लब बार्सिलोनालाई उसैको मैदानमा ११ गोलको बराबरीमा रोक्दै इङ्लिस क्लब टोट्टनहाम नकआउट चरणमा पुग्यो । बार्सिलोना (१४ अंक) भने यसअघि नै नकआउट चरणमा पुगिसकेको छ । आठ अंकसहित टोट्टनहाम दोस्रो, समान अंक बटुलेको इन्टर मिलान तेस्रो र दुई अंकसहित पीएसभी चौथो भए । तेस्रो भएको इन्टर मिलान युरोपा लिगमा झरेको छ । समूह ए अन्तर्गतको खेलमा क्लब ब्रुगले घरेलु मैदानमा एट्लेटिको म्याड्रिडलाई गोलरहित बराबरीमा रोक्यो । अर्को खेलमा जर्मन क्लब बोरुसिया डर्टमन्डले मोनाकोलाई उसैको मैदानमा २० गोलले हरायो । उक्त समूहबाट १३ अंकसहित बोरुसिया पहिलो र समान अंकसहित एट्लेटिको दोस्रो हुँदै नकआउट चरणमा पुग्न सफल भए । ६ अंकसहित तेस्रो भएको क्लब ब्रुगले भने युरोपा लिग खेल्न पाउने भएको छ । समूह डी अन्तर्गतको खेलमा एफसी पोर्टोले गालातसारेलाई उसैको मैदानमा ३२ गोलले हरायो । साल्केले भने घरेलु मैदानमा लोकोमोतिभ मस्कोलाई १० गोलले पराजित गर्यो । उक्त समूहबाट एफसी पोर्टो (१६ अंक) पहिलो र साल्के (११ अंक) दोस्रो हुँदै यसअघि नै नकआउट चरणमा पुगिसकेका छन् । चार अंकसहित तेस्रो भएको गालातसारेले भने युरोपा लिग खेल्न पाउने भएको छ ।"
एभरेस्ट प्रिमियर लिग : भैरहवा र ललितपुर प्ले अफमा,"काठमाडौं : साबिक उपविजेता भैरहवा ग्लाडिएटर्ससँगै ललितपुर प्याट्रिवट्स एभरेस्ट प्रिमियर लिग (ईपीएल) क्रिकेट प्रतियोगिताको प्ले अफमा प्रवेश गरेका छन्। बुधबार भएको आआफ्नो खेलमा जित हात पार्दै भैरहवा र ललितपुरले प्रतियोगिताको प्ले अफ चरणमा स्थान सुरक्षित गरेका हुन्। भैरहवाले बुधबार भएको पहिलो खेलमा उपाधिको अर्काे दाबेदार टोली विराटनगर वारियर्सलाई चार विकेटले पराजित गर्दै राउन्ड रोबिन लिगको आफ्नो अन्तिम दुई खेल अगावै प्ले अफ चरणमा स्थान सुरक्षित गरेको हो। यस्तै ललितपुरले काठमाडौं किङ्स इलाभेनलाई १० विकेटको भारी अन्तरले पराजित गर्दै प्ले अफ चरणको यात्रा निश्चित गरेको हो। पराजयले विराटनगरसँगै काठमाडौंका लागि पनि प्ले अफ चरणको यात्रा तय गर्न लिग चरणका बाँकी खेलको नतिजा कुर्नुपर्ने भएको छ। हालसम्म तीन खेल खेलेको विराटनगरले दुई र दुई खेल खेलेको काठमाडौंले एक जित हात पारेको छ। त्रिवि क्रिकेट मैदानमा टस हारी पहिले ब्याटिङ गरेको विराटनगर १८४ ओभरमा ९१ रनको सामान्य योगफल रोकिएको थियो। जुन योगफल निर्धारित ओभरको अन्तिम दुई बल अघि ६ विकेट गुमाएर पार गर्दै भैरहवाले प्रतियोगितामा आफ्नो लगातार तेस्रो जित पक्का गरेको हो। भैरहवाको जितमा डच खेलाडी रायन टेन डोस्काटेले २०, कप्तान शरद भेषावकरले १६, रविइन्दर सिंहले १२ तथा प्रदीप ऐरीले १० रन जोडेका थिए। त्यस अघि विराटनगरलाई सस्तैमा समेट्न भैरहवाले सशक्त बलिङ प्रदर्शन गरेको थियो। जसमा संयुक्त अरब इमिरेट्स (यूएई) का खेलाडी मोहम्मद नाभिद एक्लैले चार विकेट लिए। उनी म्यान अफ दी म्याचसमेत चुनिए। उनीबाहेक कृष्ण कार्की र अभिनाश बोहोराले दुईदुई विकेट लिएका थिए। विराटनगरका लागि रोइलोफ भान डर मर्बीले बल र ब्याटबाट अल राउन्ड प्रदर्शन गरे पनि टोलीलाई जित दिलाउन असफल रहे। उनले २५ रन जोड्दै दुई विकेट लिएका थिए। त्यसबाहेक करण केसीले १८, सुमित महर्जनले १५ तथा हरि चौहानले १३ रन जोड्दा अन्य खेलाडीले गतिलो प्रदर्शन गर्न सकेनन्। खेलपछि विराटनगरका कप्तान पारस खड्काले ब्याटिङमा सुधार नआउँदा पराजय बेहोर्न पुगेको बताए। हामीले ब्याटिङमा राम्रो गर्न सकेनौं। पराजयको कारण त्यही बन्यो, कप्तान पारसले भने, प्रतियोगितामा अघि बढ्न हामी सबैले ब्याटिङमा सुधार गर्नै पर्छ। भैरहवाका कप्तान शरद भेषावकरले अबको योजना फाइनल प्रवेशका लागि हुने बताए। बिहानको खेलमा त्यति धेरै रन बनिरहेको छैन। त्यसका साथै फिनिसिङमा केही गल्ती गर्दा जित केही मुस्किल जस्तो देखियो, भेषावकरले भने, अब अर्काे खेल जित्दै सीधै फाइनलमा पुग्ने प्रयास गर्नेछौं। यसैगरी दोस्रो खेलमा भारतीय ब्याट्सम्यानद्वय गौरभ तोमार र जयकिशन कोल्सावालाको सशक्त ब्याटिङ प्रदर्शनमा ललितपुरले ठूलोअन्तरको जित हात पायो। टस जिती पहिले ब्याटिङ गरेको काठमाडौं किङ्स इलाभेनले १९५ ओभरमा सबै विकेट गुमाउनुअघि एक सय नौ रनको योगफल तय गरेको थियो। ललितपुरले तोमार र कोल्सावालाको ब्याटिङमा १०३ ओभरमै बिना क्षति लक्ष्य पार गरेको हो। ललितपुरको जितमा तोमारले ३५ बलमा अविजित ८० रनको योगदान दिए। उनले आफ्नो पालीमा पाँच छक्का र नौ चौका प्रहार गरेका थिए। यस्तै कोल्सावालाले २८ बलमा अविजित २७ रन जोडे। उनले आफ्नो पालीमा चार चौका प्रहार गरेका थिए। त्यसअघि काठमाडौंका लागि आइरिस ब्याट्सम्यान केभिन ओब्राइनले ३३ बलमा ४२ रन जोडेका थिए। यस्तै सिद्धान्त लोहनीले २१ रन तथा साम्सद शेखले १० रन जोड्नबाहेक अन्य खेलाडीले गतिलो प्रदर्शन गर्न नसक्दा काठमाडौं जितबाट टाढा रह्यो। काठमाडौंका प्रारम्भिक ब्याट्सम्यान सागर पुनसहित नरेश बुढाऐर र प्रदीप साहु शून्य रनमै आउट भए। काठमाडौंले आफ्ना भरपर्दा खेलाडी चोटग्रस्त बन्दा महŒवपूर्ण खेल गुमाएको हो। काठमाडौंका नियमित कप्तान तथा मुख्य बलर सोमपाल कामी र अमर सिंह रौटेला चोटग्रस्त रहेका कारण बुधबार ललितपुरविरुद्ध मैदानमा उत्रिएनन्। यस्तै टोलीका विदेशी खेलाडी रोहन मुस्तफाले समेत खेल्न पाएनन्। सोमपालको अनुपस्थितिमा ओब्राइनले काठमाडौंको कप्तानी गरेका थिए। बलिङतर्फ ललितपुरका पवन सर्राफले तीन तथा योगेन्द्र सिंह कार्की र रासिद खानले दुईदुई विकेट लिए। सन्दीप लामिछाने बिग बास लिग खेल्न अस्टेलियातर्फ लागेपछि प्लेइङ ११ मा अवसर पाएका यू१९ राष्ट्रिय टोलीका सदस्य पवन म्यान अफ दी म्याचसमेत चुनिए। पराजयका बाबजुद काठमाडौंका कप्तान ओब्राइनले प्ले अफको यात्रा मुस्किल नरहेको बताए। आजको खेलमा हामीले मेहनत गरेका हौं यद्यपि जित सम्भव भएन, ओब्राइनले भने, हामीले पहिलो खेलमा चितवनलाई सहजै पराजित गरेका हौं। यदि हामीले आफ्नो खेल खेल्न सकेको अवस्थामा हामीलाई कुनै समस्या हुने छैन। ललितपुरका कप्तान ज्ञानेन्द्र मल्लले सबै खेलाडीको मेहनतले जित सम्भव भएको बताए। आजको खेलमा सबै राम्रो भयो। बलिङ र त्यसपछि फिल्डिङमा हामीले जुन मेहनत लगाएका थियौं, त्यसले पनि सहयोग गयो, ज्ञानेन्द्रले भने, त्यसका बाबजुद ब्याटिङमा अझ राम्रो भयो।"
प्रदेशस्तरीय मुख्यमन्त्री कराँते कप सुरु,"भद्रपुर : झापामा आज दुईदिने प्रदेशस्तरीय प्रथम मुख्यमन्त्री कराँते कप प्रतियोगिता सुरु भएको छ । कराँते खेलको उद्घाटन गर्दै प्रदेश १ का मुख्यमन्त्री शेरधन राईले कराँते खेललाई प्रदेश १ को मुख्य खेल बनाउन पहल गर्ने बताए । साथै सम्पूर्ण खेल क्षेत्रको विकासका लागि नियमावली बनाएर बजेट विनियोजन गर्ने पनि उनको प्रतिवद्धता थियो । कराँते खेल प्रतियोगिताबाट भद्रपुर नगरपालिकाभित्र रहेका धार्मिक, ऐतिहासिक तथा पर्यटकीय स्थलहरुको प्रचारप्रसारका साथै विकासमा टेवा पुयाउने अपेक्षा पनि गरिएको छ । भद्रपुर नगरपालिकाको वडा नम्बर २ स्थित पृथ्वीनगर कराँते परिवारको आयोजनामा भएको खेलको संयोजन नगरपालिकाले नै गरेको नगर प्रमुख जीवनकुमार श्रेष्ठले बताए । आयोजक कमिटीका सल्लाहकार शीवराज भण्डारीका अनुसार प्रदेश नम्बर १ का सबै जिल्लाबाट छात्र, छात्रा गरेर २ सय खेलाडीको सहभागिता छ । आज र भोलि दुई दिनसम्म सञ्चालन हुने खेलबाट २१ जना उत्कृष्ट खेलाडी छनोट हुने र उनीहरु नेपालगञ्जमा हुने आठौँ कराँते कप प्रतियोगितामा भाग लिन पाउने बताइएको छ ।"
साफ महिला फुटबल टोलीको तयारी सुरु,"काठमाडौं : आगामी फागुन २२ देखि चैत ८ गतेसम्म विराटनगरमा हुने पाँचौं संस्करणको महिला साफ च्याम्पियनसिप फुटबलका लागि नेपाली महिला टोलीको प्रशिक्षण र तयारी बुधबारबाट सुरु भएको छ। अखिल नेपाल फुटबल संघ (एन्फा)ले यसपटक उपाधि चुम्ने लक्ष्यका सात महिला टोलीलाई तीन महिना अगाडिदेखि प्रशिक्षण सुरु गरेको हो। टोलीका प्रशिक्षक हरि खड्काले तयारीका लागि ३३ जना खेलाडीलाई प्रशिक्षणमा समावेश गरेका छन्। प्रशिक्षणमा सहभागी खेलाडीमा यसअघि राष्ट्रिय टोलीमा रहेका, यू१९ उमेरसमूहका र हालै काठमाडौंमा भएको प्रधानसेनापति कप अन्तर्राष्ट्रिय महिला फुटबलमा राम्रो खेलेका खेलाडी प्रारम्भिक छनोटमा परेको खड्काले बताए। अहिले महिला टोलीको प्रशिक्षण एन्फा मैदानमा सातदोबाटोमा हरेक बिहान सञ्चालन गरिनेछ। एक महिना काठमाडौं र त्यसपछि विराटनगर आसपासमा लगेर खेलाडीलाई प्रशिक्षण गराइने पनि एन्फाले जनाएको छ। विराटनगरको सहिद रंगशालामा हुने महिला साफको समूह विभाजन यसअघि नै भइसकेको छ। नेपाल समूह ए मा रहेको छ। नेपालको समूहमा बंगलादेश, भुटान र पाकिस्तान छन्। समूह बी मा भारत, माल्दिभ्स र श्रीलंका छन्। नेपाली महिला टोलीले दुई महिनाअघि मात्र सन् २०२० मा जापानमा हुने ओलम्पिक छनोटको दोस्रो चरणमा स्थान बनाएको छ। ओलम्पिक छनोट र साफलाई समेत लक्षित गरी महिला टोलीले चीनमा मैत्रीपूर्ण खेल र अभ्यास पनि गरेको थियो। नेपाल महिला साफमा हरेक पटक उपविजेतामा सीमित बनिरहेको छ। भारत च्याम्पियनसिपको साबिक विजेता हो। भारतले सबै संस्करणको उपाधि जितेको छ।"
