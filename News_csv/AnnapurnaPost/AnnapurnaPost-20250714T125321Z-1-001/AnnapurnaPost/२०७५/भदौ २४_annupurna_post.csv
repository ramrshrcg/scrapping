शीर्षक,विवरण
सूचना सिद्धान्त र ज्ञानको क्रान्ति,"महान् गणितज्ञ डेभिट हिल्बर्टको समाधीको ढुंगामा कुँदिएको छ। हामीले जान्नैपर्छ, हामी जान्ने छौं। बीसौं शताब्दीको पूर्वाद्र्धमा हिल्बर्टले तेइसवटा चुनौतीपूर्ण वैज्ञानिक समस्या प्रकाशमा ल्याएका थिए। वैज्ञानिक जगत्मा हालसम्म ती समस्या चर्चित छन्। यद्यपि तीमध्ये धेरैको समाधान भइसकेको छ। हिल्बर्टको समयमा पश्चिमी जगत्मा अन्धविश्वास व्यापक रूपमा कायम थियो। प्रकृतिका कतिपय मुद्दामा हामीलाई जानकारी हुँदै हुँदैन भन्ने मान्त्यता सर्वस्वीकार्य थियो। एक वैज्ञानिकले भनेको ल्याटिन भाषाको सूक्ति इग्नोरेमस एट इग्नोरेबिमस (हामीलाई थाहा छैन र हामीलाई थाहा हुने छैन) त्यसबेला प्रसिद्ध थियो। त्यसको प्रतिवादमा हिल्बर्टले भनेको प्रयास गरे हरेक प्रश्नको जवाफ सम्भव छ, समस्या समाधान गर्न सकिँदैन भनेर हामीले आफ्नो क्षमतालाई सीमित गर्नु हुँदैन अहिलेसम्म वैज्ञानिक जगत्मा प्रेरणाको स्रोत बनेको छ। यहाँ चर्चा गर्न खोजिएको एक वैज्ञानिक क्रान्तिको हो। २००७ सालको क्रान्तिदेखि माओवादीको हिंसात्मक क्रान्ति सम्पन्न हुँदा पनि नेपालमा क्रान्तिको क्रमभंगता भएको छैन। क्रान्तिलाई फरक किसिमले कहिले हेर्ने ? श्रमिकका समस्या, सर्वहारा वर्गको सर्वोच्चता, पुँजीपतिको आलोचना, वर्गसंघर्ष आदि पहिलो औद्योगिक क्रान्तिका समयका नारामै हामी केन्द्रित छौं, जबकि हाम्रै पुस्ता तेस्रो औद्योगिक क्रान्ति मानिने डिजिटल क्रान्तिको साक्षी छ। सञ्चारका लागि रेडियो, टेलिग्राम वा पत्राचारमा पूर्णरूपले भर परेको पुस्ता जीवितै छ। तस्बिर पत्रबाट मात्र पठाउन सकिने पुस्ताका नागरिक अहिले सात समुद्रपारबाट समेत क्षणभरमै समाचार, सूचना, तस्बिर वा प्रत्यक्ष भिडियोमार्फत सम्पर्क गर्न सक्छन्। यो डिजिटल क्रान्तिको जग नेपालको २००७ सालको क्रान्तिको समयमा स्थापित भएको हो। डिजिटल क्रान्ति हुनुपूर्व टेलिग्राफ, रेडियो, फोन आदिको प्रसारण फरकफरक प्रविधिद्वारा हुने गरेको थियो। तिनको कार्य क्षमता कमजोर थियो र ती महँगा थिए। सूचनालाई अंकको संकेतावालीले प्रसारण गर्न सकिने एकीकृत सैद्धान्तिक आधार तयार भएपछि सञ्चार प्रणाली एकीकृत, सरल र सुलभ भयो। नेपालमा विश्वविद्यालय खुल्नुभन्दा ११ वर्षअघि (सन् १९४८ मा) यसको सैद्धान्तिक आधार तयार भएको थियो, यद्यपि यसका प्रमुख उपयोगीताको विकास ८० को दशकपछि भयो। कतिपय गरिब मुलुक यो क्रान्तिमार्फत उन्नत भएको तथ्य छ। सञ्चार पद्धतिमा सूचना भनेको हरफहरूको शाब्दिक अर्थ होइन। यो अक्षर, तस्बिर, ध्वनि आदिलाई मात्रीकरण गर्दा प्रयोग गरिने अंकहरूको संकेतावली हो। त्यसैले अक्षर, तस्बिर, ध्वनि वा भिडियो सबै सूचना हुन्। सन् १९४८ मा एक गणितज्ञ क्लाउड श्याननको अनुसन्धानात्मक कृति ए म्याथम्याटिकल थ्योरी अफ कम्युनिकेसन (सञ्चारको एउटा गणितीय सिद्धान्त ) प्रकाशित भयो। सन् १९४९ मा अर्का सहकर्मीसँग मिलेर उनले द म्याथम्याटिकल थ्योरी अफ कम्युनिकेसन प्रकाशित गरेपछि त्यो एक बृहत् अध्ययनको विषय बन्यो। यसले सूचनालाई अंकहरूको संकेतावालीको रूपमा भण्डारण र प्रसारण गर्न सकिने सैद्धान्तिक आधार तयार पारेपश्चात् सूचना प्रविधिले गति लियो र त्यसैका आधारमा कालान्तरमा इन्टरनेटको जन्म भयो। त्यही सिद्धान्तका कारणले श्याननलाई वैज्ञानिक जगत्मा सञ्चार सिद्धान्तका पिता भनिन्छ। गुगल, क्वारक्लम, एप्पल जस्ता बृहत् कम्पनीको जननी त्यही अनुसन्धानात्मक ग्रन्थ हो। डिजिटल फोन, फेसबुक, विश्वव्यापीकरण समेत आदि त्यसकै नतिजा हुन्। त्यस्तो के गरे श्याननले ? श्याननले सूचनालाई शून्य र एक गरी जम्मा दुई अंकको उपयोगले मात्रीकरण गर्ने विधिको प्रतिपादन गरेपश्चात् सूचनाको भण्डारण गर्ने एकाइलाई बाइनरी डिजिटको समासीकृत रूप बिट नामकरण गरियो। आठ बिट्सलाई एक बाइट भनियो। हजार बाइटलाई एक किलोबाइट, हजार किलो बाइटलाई एक मेगाबाइट, हजार मेगाबाइटलाई एक जिगाबाइट र हजार जिगाबाइटलाई एक टेराबाइट भनियो। सामान्य कम्प्युटरको क्षमताले नभ्याएर अहिले सूचनाको भण्डारणका लागि क्लाउडको प्रयोग गरिएको छ। अहिले हामी जिगा, एक्जा र पेटाबाइटको युगमा छौं। यसको अपर्याप्तता वैज्ञानिकले महसुस गरिसकेका छन्। ९० को दशकको ४० मेगाबाइटको कम्प्युटरदेखि अहिलेको टेराबाइटको कम्प्युटरसम्म उन्नतिका हिसाबले दस लाख गुणा वृद्धि भइसकेको छ। सूचना प्राप्त हुनुअघि र यो प्राप्त भएपछिको आश्चर्यता मापन गर्न श्याननले एक सामान्य गणितीय समीकरणमार्फत सूचनाको इन्ट्रोपी परिभाषित गरे। सूचना प्रविधिमा प्रयोग गरिने इन्ट्रोपीले सूचनाको अनिश्चितताको मापन गर्छ। यसरी सूचनालाई कम्प्युटरले मात्रीकरण गरेर अंकको रूपमा भण्डारण गर्छ। अहिलेको सञ्चारमाध्यम इन्टरनेटले ती अंकको प्रसारण गर्छ। इन्ट्रोपीको प्रयोगले गरिएको संकेतीकरणले सूचनाको प्रसारण सहज भएको हो। ठूलो मात्राको सूचना प्रसारण गर्न तीव्र गति भएको इन्टरनेट र विशाल क्षमता भएको च्यानल क्षमता (ब्यान्डविड्थ) को आवश्यकता पर्छ। सूचनाको प्रसारण गर्ने प्रत्येक च्यानलको एक निश्चित सीमा हुने तथ्य पनि श्याननले त्यही ग्रन्थमा प्रकाशित गरेका थिए, जसलाई श्याननको सीमा (श्यानन्स लिमिट) भनिन्छ। अबका युवा स्नातकले संसारमा भइरहेका वैज्ञानिक अनुसन्धान र प्रविधि विकासको विषयमा जान्नैपर्छ। ठूलो मात्रामा सूचनाको प्रसारण गर्न श्यानन सीमा एक बाधाका रूपमा अहिलेसम्म रहेको छ। सूचना प्रसारणको गति वृद्धि गर्न प्रसारणको च्यानल क्षमता वृद्धि गरेर तदनुरूपका उपकरण निर्माण गर्नुपर्ने हुन्छ। सेलफोन प्रविधिमा प्रत्येक दस वर्षमा नयाँ पुस्ताको विकास भएको छ। नयाँ पुस्ताको फोनमा श्यानन सीमाको वृद्धि भएको हुन्छ। अहिले हामी यस्तो प्रविधिको चौथो पुस्ता (फोरजी) मा छौं। एक जिगाबिट्स प्रतिसेकेन्ड अधिकतम क्षमता भएको अहिलेको प्रचलित फोरजी प्रविधिलाई सन् २०२० सम्ममा अधिकतम क्षमता करिब २० जिगाबिट्स प्रतिसेकेन्ड हुने फाइभजीले विस्थापन गर्दैछ। फाइभजीको आयु पनि करिब दस वर्षको हुने अनुमान गर्न सकिन्छ। आगामी दशकमा छैटौं पुस्ताको प्रविधिको विकासमा अनुसन्धान हुनेछ। यसमा युवा वैज्ञानिकको दरोकार पर्नेछ। पहिलो औद्योगिक क्रान्ति हुँदा नेपालमा पृथ्वीनारायण शाहको काल थियो। दोस्रो औद्योगिक क्रान्ति हुँदा राणाशासन थियो। ती औद्योगिक क्रान्तिको समयमा नेपालमा एउटा विश्वविद्यालयसमेत थिएन। पहिलो औद्योगिक क्रान्तिले पश्चिमी जगत्लाई सम्पन्न बनायो। बेलायतले संसारमा राज गर्यो उनीहरूले औषधी, रासायानिक मलको विकास गरेर खाद्यान्नमा क्रान्ति गरे, उनीहरू समृद्ध भए। यसरी पहिलो र दोस्रो औद्योगिक क्रान्तिको लाभ लिन नसक्ने मुलुक गरिब रहे। सन् १८०० मा करिब २० करोड जनसंख्या भएका पश्चिमी मुलुकले पहिलो औद्योगिक क्रान्तिमार्फत करिब पचास वर्षमा आफ्नो औसत आयमा दोब्बर वृद्धि गरे। दुई अर्बभन्दा बढी जनसंख्या भएको चीन र भारतले दस वर्षमा त्यति नै प्रगति गरे। त्यसैले जहान नेम्बर्गले आफ्नो पुस्तक प्रोग्रेस मा भूमण्डलीकरणलाई औद्योगिक क्रान्तिभन्दा पचास गुणा बढी शक्तिशाली भनेका छन्। जसरी चीन र भारतले उन्नति गरेका छन्, नेपालको उन्नतिको बाटो पनि त्यही हो। डिजिटल क्रान्तिताका नेपालमा विश्वविद्यालय स्थापना भइसकेकाले थोरै मात्रामा भए पनि नेपालका युवा वैज्ञानिक अहिले गुगल, इन्टेल, क्वालकम, एप्पल, माइक्रोसफ्ट जस्ता बृहत् कम्पनीसँग आबद्ध भएका छन्। भूमण्डलीकरणको कारणले संसारका प्रतिष्ठित अनुसन्धान संस्थामा नेपालीको उपस्थिति छ। ती नागरिक घृणाका पात्र होइनन्, ती सम्मानका हकदार हुन्, प्रेरणाका स्रोत हुन्। कसैले तिनलाई अपमानपूर्वक सम्बोधन गर्छ भने समृद्धिको बाधक त्यही मूर्ख हो। विश्वव्यापीकरणको युगमा हुन गइरहेको चौथो औद्योगिक क्रान्तिको सँघारमा हामी पूर्ण लोकतान्त्रिक व्यवस्थामा छौं, हामीसँग विश्वविद्यालय छन्, हाम्रा योग्य नागरिक संसारभर सफल पेसाकर्मी भएर बसेका छन्, त्यसैले चौथो औद्योगिक क्रान्तिमा सहभागी हुने वा नहुने त्यो अब हाम्रो रोजाइको विषय हो। यो क्रान्तिले परिवर्तन गर्ने संसारको अवस्थाको मापन गरेर त्यसअनुरूपको नीति लिन नसक्ने देश थचारिने छन्। बिग डेटा, रोबोटिक्स, कृत्रिम बौद्धिकता, स्वचालित कारको क्रान्ति छिटै देखिनेछ। त्यसैले आजको मितिमा क्रान्ति भनेको केवल ज्ञान हो। दुईवटा संविधानसभाको प्रयासबाट बनेको संविधानपश्चात् पनि अदालतले दोषी ठहर्याएको व्यक्तिलाई सरकारले ससम्मान रिहा गरेको छ। अदालतले रिहा गर्न भनेको व्यक्तिलाई सरकारले अदालतबाटै गिरफ्तार गरेको छ। यो तालमेल किन मिल्न सकेन ? सुरक्षा निकायको कामकारबाहीमा संवैधानिक निकायका अधिकारीले बाधा गरेको जात्रा पनि लोकतन्त्रमा देखियो। यात्रा गरिरहेका नागरिकलाई कुनै कारणबिनै रोकिएको छ। सरकार सञ्चालनमा देखिएका प्रत्येक समस्यामा ज्ञानको अपर्याप्तता स्पष्ट देखिन्छ। २०४८ सालदेखि अहिलेसम्म एकनासका गल्ती कमजोरी देखिएका छन्। आलोचना सुन्ने, कमी कमजोरीमा विचार बहस गर्ने र तिनलाई सुधार्ने ज्ञान राजनीतिमा देखिएको छैन। किन ? किनकि सडकको क्रान्ति भयो, ज्ञानको क्रान्ति भएन। पहिलो औद्योगिक क्रान्तिदेखि अहिलेसम्म विश्व सय गुणाभन्दा बढी धनी भएको तथ्यले प्रमाणित गरिदिएको छ। त्यसैले उन्नति शून्य योग (जिरो सम) खेल होइन। उद्यमीको लाभलाई श्रमिकको शोषणसँग जोड्ने मूर्खता गर्नु हुँदैन। पहिलो औद्योगिक क्रान्ति हुँदा उन्नतिलाई मानव श्रमसँग जोड्न सकिन्थ्यो, चौथो औद्योगिक क्रान्तिमा यो मानव मस्तिष्कसँग जोडिएको छ। सभा सम्मेलनका लागि विद्यालय बन्द गर्नेलाई क्रान्तिकारी नमानेर अब अपराधी मानिनुपर्छ। राज्यको सबभन्दा ठूलो लगानी उसको नागरिक हो। अब नागरिकलाई ज्ञान, प्रविधि र स्रोतसम्म पहुँच गराएर उनीहरूको क्षमतामार्फत समृद्धिमा जानु सिवाय अर्को बाटो छैन। हिल्बर्टको हामीले जान्नैपर्छ, हामी जान्ने छौं भन्ने सूक्ति आज नेपालका विद्यार्थीमाझ सान्दर्भिक भएको छ। अबका युवा स्नातकले संसारमा भइरहेका वैज्ञानिक अनुसन्धान र प्रविधि विकासको विषयमा जान्नैपर्छ र तिनले जान्नेछन् भन्ने नारा आज उपयुक्त हुन्छ। ज्ञानमा विश्वास नगर्ने मुर्खले समृद्धिको नारा नदिए हुन्छ। हाइलाइट"
किन सम्झने बीपीलाई ?,"आज बीपी कोइरालाको जन्मजयन्ती। हामीबीच भौतिकरूपमा नरहे पनि समाज परिवर्तनका कयौं आधारभूत पदचिन्ह छोडेर जानुभएको छ उहाँले। उहाँले जन्माएर हुर्काएको नेपाली कांग्रेस आज अलमलमा छ। देशमा इतिहासमै पहिलोपटक कम्युनिस्टको शक्तिशाली सरकार गठन भएको छ। संघीयता, समावेशिता, मिश्रित निर्वाचन प्रणाली, मौलिक अधिकार र सामाजिक न्यायजस्ता प्रावधान बोकेर आएको नेपालको संविधान कार्यान्वयन चरणमा छ। राज्यसंयन्त्रमा केन्द्रीकरण र नियन्त्रणको त्रास बढिरहेको छ। सरकार र यसका सञ्चालकमा लोकतन्त्रप्रतिको विश्वसनीयता स्थापित हुन सकेको छैन। विश्वको इतिहासमा बिरलै पाइने भूमिका निर्वाह गरेको कांग्रेस अहिले संघीय र प्रादेशिक तहमा निर्णायक स्थानमा छैन। आफ्नै नेतृत्वमा निर्माण गरेको संविधानको कार्यान्वयन गर्न पाउने अवसरबाट ऊ वञ्चित छ। यस्तो अवस्थामा बीपीको स्मरण हुनु स्वाभाविकै हो। विचार, नेतृत्व र संगठनबिना कुनै दलको परिकल्पना गर्न सकिँदैन। कांग्रेसको वर्तमान नेतृत्वपंक्ति इतिहासले आफूलाई कसरी सम्झेला भन्ने विषयमा गम्भीर छैन। बीपीमा सानोभन्दा सानो घटना र जुनसुकै तहको कार्यकर्ताप्रति चासो राख्ने र दायित्वबोध गर्ने बानी थियो। एउटा असल र क्षमतावान् कार्यकर्ताले पार्टी, मुलुक र जनतालाई कति योगदान दिन सक्छ, त्यसको लेखाजोखा सधैं गरिरहने। उहाँको विराट् व्यक्तित्वका असंख्य आयाम छन्। पंक्तिकार मस्तिष्कघातपछि न्युरो अस्पतालको सघन उपचार कक्ष (आईसीयू) मा उपचाररत रहँदा कांग्रेसका धेरै नेता कार्यकर्ता शुभेच्छा व्यक्त गर्न आए। कांग्रेसका सभापति शेरबहादुर देउवा, वरिष्ठ नेता रामचन्द्र पौडेल, उपसभापति विमलेन्द्र निधि, पूर्व महामन्त्री प्रकाशमान सिंह, अन्य केन्द्रीय नेता र सांसदलगायतका शुभेच्छुकको आगमन मेरा लागि अर्थपूर्ण रह्यो। उहाँहरूप्रति म आभारी छु। महामन्त्री शशांक कोइरालासँगको भेटमा भने चालीस वर्षअगाडिको एउटा घटना सम्झना गराएँ। पंक्तिकार ०३६ सालमा नेपाल विद्यार्थी संघको तर्फबाट त्रिभुवन विश्वविद्यालयको विद्यार्थी युनियनको सभापतिमा निर्वाचित भएपछि बिरामी भयो। वीर अस्पतालमा भर्ना भएर बसेकै १७ १८ दिन भइसकेको थियो। एकदिन दिउँसो तीन बजेतिर बीपी भेट्न आउनुभयो। त्यसको भोलिपल्ट पनि तीन बज्दानबज्दै उहाँले मलाई दिल्ली उपचारका लागि पठाउनुभयो। म दिल्लीमै उपचारमा रहेको अवस्थामा पनि उहाँले बनारसबाट फोन गरेर भन्नुभयो, यज्ञ, मलाई अहिले दिल्ली आउने समय मिलेन, तिमीलाई छिटो निको हुन्छ। मैले तिमीलाई हेर्ने डाक्टरसँग कुरा गरिसकेको छु। पार्टीभित्र एउटा सामान्य कार्यकर्ताले नेतृत्वबाट पाउने ममताको यो एउटा अतुलनीय उदाहरण थियो। यो घटना सुनाइसकेपछि मैले महामन्त्री शशांकलाई भनें, त्यही नेताको छोरा तपाईं अहिले यो पार्टीको महामन्त्री हुनुहुन्छ। म बाँच्न चाहन्छु, म बाँचें भने मेरो बाँकी जीवन लोकतन्त्रका लागि हुनेछ। मान्छे एक घन्टा भए पनि छिटो मर्न चाहँदो रहेनछ। मलाई बचाउने उपाय गर्नुहोस्। तपाईं चिन्ता नगर्नुहोस्, भन्दै उहाँ बिदा हुनुभयो। भाषणबाट होइन व्यवहारबाटै बीपीको आदर्शलाई अंगीकार गर्न सक्नुपर्छ। कुनै पनि राजनीतिक दल निर्जीव यन्त्र बन्न सक्दैन। नेता र कार्यकर्ताबीचको भावनात्मक संवेग यसका आधारभूत पक्ष हुन्। कुनै पनि मानवनिर्मित संगठनले समयसापेक्ष नीति र कार्यक्रम अवलम्बन गर्नुपर्छ। त्यसमा नेता र कार्यकर्ताको हाँसो, आँसु र वेदना सन्निहित रहेको हुन्छ। पार्टी सञ्चालन गर्न पैसा चाहिन्छ। आफ्ना नीति र कार्यक्रम लागू गर्न जनअनुमोदित सत्ता पनि चाहिन्छ। तर सत्ता राजनीतिक दलको साध्य होइन, साधनमात्र हो। बीपी कोइरालाले सत्तालाई कहिल्यै साध्य सम्झिनुभएन।। आदर्श र व्यवहारलाई छुट्ट्याउनुभएन। राज्य र समाजको लोकतन्त्रीकरण एवं जनताको सशक्तीकरण उहाँका विचारका मूलभूत पक्ष रहे। सामान्य गोष्ठी र भेटघाटमा उहाँले बोलेका कुरा पनि आज कहिल्यै असान्दार्भिक नहुने वैचारिक भण्डारका रूपमा रहेका छन्। २०३७ साउन १२ मा त्रिभुवन विश्वविद्यालयको एक गोष्ठीमा उहाँले दिएका विचार ऐतिहासिक निधिका रूपमा रहेका छन्। त्रिविको इतिहासमा धेरै गोष्ठी र सेमिनार भए होलान्, तर त्योजस्तो उत्साहप्रद र विचारोत्तेक गोष्ठी कहिल्यै भएको थिएन। गोष्ठीका वक्तामा मनमोहन अधिकारी, प्रकाशचन्द्र लोहनी, ऋषिकेश शाह, डीपी अधिकारीजस्ता भिन्न विचार राख्ने व्यक्ति बीपीसँगै वक्ताको रूपमा थिए। बीपीको असाधारण व्यक्तित्वको छटाले वातावरण अभूतपूर्व तुल्याइरहेको थियो। वक्तादेखि श्रोतासम्म सबै सन्तुष्ट थिए। त्यो सन्तुष्टि बीपीकै विचारका कारणले प्राप्त भएको थियो। गोष्ठीको शीर्षक विकास कसका लागि भन्ने राखिएको थियो। स्वयं बीपी पनि गोष्ठीबाट निकै सन्तुष्ट देखिनुहुन्थ्यो। चियापानको बेलामा मेरो हात समाएर उहाँले भन्नुभयो, कार्यक्रम राम्रो गर्यौ तर अलिकति पूर्वतिर बस्ने मानिसलाई घाम भो, गोष्ठीभन्दा बढी आमसभा जस्तो भो, जसले गर्दा प्रश्नोत्तर गर्न अलि अप्ठ्यारो भयो। मेरा लागि उहाँलाई विश्वविद्यालय ल्याउनु र निर्विघ्नतापूर्वक गोष्ठी सम्पन्न गर्नु ठूलो उपलब्धि रहेको थियो। त्रिवि विद्यार्थी युनियनको इतिहासमा यो महŒवपूर्ण घटना थियो, जसले आज एउटा सैद्धान्तिक दस्ताबेज छोडेर गएको छ। त्रिभुवन विश्वविद्यालयका प्राध्यापक, कर्मचारी, विद्यार्थी, सबैसँग विकास कुन वर्ग र तहका लागि भनेर बहस गर्ने हिम्मतको अनौठो उदारहण थियो। उहाँले त्रिविमा दिनुभएको मन्तव्य साउन २०३७ मै प्रकाशित आजको राष्ट्रिय चिन्तन नामक उहाँका विचार संकलित पुस्तिकामा छ। अहिले कम्युनिस्टको नेतृत्वमा दुईतिहाइको सरकार बनको छ र यसले समृद्धिको बहस चलाएको छ। यो बहसमा अधिकांश रेल, पानीजहाज, राजमार्ग चौडा पार्ने, ठूलाठूला अन्तर्राष्ट्रिय विमानस्थल बनाउने कुरा जोडतोडका साथ उठाइएको छ। यो विकासको बहसमा ती सुविधामा पहुँच नहुने सीमान्तकृत जनताका आवश्यकता र चासोलाई ध्यान दिइएको छैन। त्रिविको उक्त कार्यक्रममा बीपीले कस्तो विकास, कसका लागि विकास र किन भन्ने विषयमा बोल्नुभएको थियो। उहाँको मन्तव्यबाट अहिले पनि सान्दर्भिक देखिने एउटा अंश यस्तो छ हामीले अहिलेसम्म सहरको मात्र विकास गर्ने नमुनालाई लिएर योजना बनाएका छौं, जसमा विदेशी सहायताद्वारा निर्मित सडकमा विदेशी मोटरगाडी, विदेशी कलपुर्जा र तेलले चल्छन्। केवल उपभोक्ता मात्र स्वदेशी छन्, त्यो पनि मुठ्ठीभर। त्यसकारण हामीले सोध्नुपरेको छ हाम्रो ग्रामीण किसानलाई त्यसले के गर्यो ? हामीलाई त आज गाउँलेले चलाउन सक्ने प्रविधि चाहिएको छ। उसको कृषि उत्पादन कसरी बढाउन सकिन्छ र त्यसलाई कसरी बेच्न सकिन्छ ? नेपालजस्तो कृषिप्रधान देशमा योभन्दा बढी सार्थक कुरा के हुन सक्छ ? कार्यकर्ताको चरित्र, स्वभाव र क्षमतालाई उहाँले गहिरोसँग नियाल्नुहुन्थ्यो। अहिलेको नेतृत्वपंक्ति बीपीको आदर्शमा हिँड्न सकेको छ त ? भाषणबाट होइन व्यवहारबाटै बीपीको आदर्शलाई अंगीकार गर्न सक्नुपर्छ।हाइलाइट"
सैन्य कूटनीतिमा अदूरदर्शिता,"भारतको पुणेमा हुने सैन्य अभ्यासमा नजाने नेपालको निर्णय अपरिपक्व कूटनीतिको परिणाम हो चौथो बिम्स्टेक शिखर सम्मेलन सकिए पनि त्यसको राप र ताप कायमै छ। भारतीय प्रधानमन्त्री नरेन्द्र मोदीले सम्मेलनमा सदस्य राष्ट्रबीच भारतको पुणेमा संयुक्त सैन्य अभ्यास हुने बताएका थिए। प्राविधिक र आर्थिक सहयोगका लागि बनेको संगठनमा सैन्य अभ्यास प्रवेश गरेको भन्दै त्यसको निकै आलोचना पनि भयो। चौतर्फी दबाबपछि तयारी अवस्थामा रहेको नेपाली सेना प्रधानमन्त्रीको निर्देशनपछि सैन्य अभ्यासमा नजाने निर्णयमा पुगेको छ। यो नेपालको अपरिपक्व कूटनीतिको परिणाम हो। कूटनीति परिस्थिति हेरेर बदलिने विषय होइन। सैन्य अभ्यासमा उपस्थिति आत्तिइहाल्नुपर्ने विषय पनि होइन। यो निर्णयपछि भर्खरै बिम्स्टेक सम्मेलन सम्पन्न गरेको नेपाललाई हेर्ने भारतीय दृष्टिकोणमा परिवर्तन आउन सक्छ। त्यसो त समान दृष्टिकोण राखेर बनाइएका फोरम कुनै पनि देशअनुकूल हुन सक्दैन। सदस्य राष्ट्रहरूबीचको आपसी सहयोग र समझदारीमा चल्ने हो। सैन्य अभ्यास त्यसको परिणाम थियो। नाम आर्थिक र प्राविधिक विकास राखिए पनि काम सैनिक अभ्यास भनेर चौतर्फी आलोचना हुनु अस्वाभाविक थिएन। बिम्स्टेकमा सैनिकीकरण प्रक्रिया यसरी अघि बढ्दा यसको असर एसिया र विश्व भूराजनीतिमा नपर्ला भन्न सकिन्न। तर यो विषयलाई नकारात्मक दृष्टिकोणबाट मात्र हेर्नु उचित होइन। बिम्स्टेक सदस्य राष्ट्रबीच पहिलोपटक हुन लागेको हो सैन्य अभ्यास। अन्तर्राष्ट्रिय आतंकवाद, अन्तरदेशीय संगठित अपराध र अवैध लागूऔषध कारोबारविरुद्ध एक ढिक्का भएर प्रतिकार गर्न सदस्य राष्ट्रबीच संयुक्त सैन्य अभ्यास गर्ने बताइएको थियो। नेपाल सैन्य अभ्यासमा जाने निर्णय गरेर पनि दबाबमा रोकिँदा कूटनीतिक र रणनीतिक चातुर्य अभाव दर्शाउँछ। यस्तो फोरममा उपस्थिति नहुँदा विशेषगरी नजिकको छिमेकी भारतलगायत बिम्स्टेकका सदस्य राष्ट्रबाट आतंकवाद र संगठित अपराधविरुद्धको अभियानमा असहयोग हुन सक्नेतर्फ कूटनीतिक पक्ष सजग हुनुपर्छ। आवेशमा आएर गरिने यस्ता निर्णयले भविष्यमा कस्तो प्रभाव पार्ला भन्नेतर्फ पनि सचेतता अपनाउन जरुरी छ। यो निर्णयले नेपाली कूटनीति निकै कमजोर सावित भएको प्रमाणित हुन्छ। सैन्य अभ्यास धेरै विवादमा ल्याउनुपर्ने विषय होइन। बिम्स्टेक सम्मेलनको मुख्य ध्येय सुरक्षामा सहकार्य मात्र नभई यस क्षेत्रका राष्ट्रमा राजनीतिक स्थायित्व कायम राख्नु पनि हो। कनेक्टिभिटीको कुरा उठाइए पनि भित्री पाटो सुरक्षा हो, यो आलोचनाको विषय हुन सक्दैन। क्षेत्रीय विकास र सुरक्षामा अनुभवको आदानप्रदानले नेपाललाई अहित गर्दैन। बिम्स्टेक दक्षिण एसिया र दक्षिणपूर्व एसियाका केही देश, प्राविधिक, आर्थिक,वाणिज्यलगायत आपसी हित र सहयोगका विषयलाई केन्द्रमा राखेर सदस्य राष्ट्रको उन्नति र विकासकै लागि स्थापना गरिएको संगठन हो। हुन त धेरैले सार्कमा पाकिस्तानसँग कुरा नमिलेपछि उसलाई एक्ल्याउने डिजाइनमा भारतले बनाएको फोरम पनि भनियो बिम्स्टेकलाई। हामीलाई समृद्धि हासिल गर्नु छ। कसको कहाँ के रणनीति छ भन्नुभन्दा पनि नेपाललाई त्यसबाट कसरी बढी से बढी फाइदा दिलाउन सकिन्छ भन्ने एकसूत्रीय रणनीति हुनुपर्छ। सार्क, बिम्स्टेक वा बीबीआईएन नै किन नहोस्, सबै फोरमलाई अधिकतम देशहितमा उपयोगी र सहयोगी बनाउन सक्नुपर्छ। क्षेत्रीय सहयोगका लागि बनेका हरेक संगठनको उद्देश्य नराम्रो छैन। सार्कमा पाकिस्तानसँग कुरा नमिलेपछि बंगलादेश, भुटान, भारत र नेपाल मिलेर बनाइएको बीबीआईएनको उद्देश्य पनि निकै राम्रो छ, तर यसलाई सोचेअनुसार अघि बढाउन सकिएन। व्यापार, वाणिज्य, परिवहन र कनेक्टिभिटी पावरको आदानप्रदान, नर्थइस्टमा पावर बैंक बनाएर अघि बढ्ने भन्ने उद्देश्य उद्देश्यमै सीमित रहे। हो, यस क्षेत्रमा भारतले नचाहेसम्म कुनै पनि संगठन अघि बढ्न सक्दैन। भारतले यस क्षेत्रका देशलाई आफ्नो छातामुनि होइन, सहयात्रीको व्यवहार गर्न सक्यो भने आर्थिक विकासको ढोका खुल्न सक्छ। सार्क र बिम्स्टेक दुवै संगठनको उद्देश्य राम्रो छ। तर किन गति लिन सकिरहेको छैन त ? पाकिस्तानमा हुनुपर्ने सार्कको उन्नाइसौं सम्मेलन अहिलेसम्म गर्न सकिएको छैन। सार्कको अध्यक्षको हिसाबले नेपालले बिम्स्टेकभन्दा सार्कलाई पहिलो प्राथमिकता दिन नसकेकोमा नैतिक प्रश्न उठेको छ। नेपालले सार्कको सुनिश्चितता गरेर मात्र बिम्स्टेक सम्मेलन आयोजना गरेको भए नेपालको भूमिका सार्थक हुन सक्थ्यो। बिम्स्टेक सम्मेलन सफलतापूर्वक सम्पन्न गरियो भनेर गौरव गर्ने होइन, सार्कको सुनिश्चिततामा पनि उत्तिकै खरोरूपमा उत्रन सक्नुपर्छ। नेपालको हितका लागि पनि सार्क र बिम्स्टेकलाई थप गतिशील संगठनका रूपमा विकास गर्नु अपरिहार्य छ। उद्देश्य एउटै जस्तो देखिए पनि बिम्स्टेक व्यापार, लगानी र प्रविधिमा केन्द्रित छ। सार्क आर्थिक सहकार्य, सामाजिक, सांस्कृतिक, वैज्ञानिकलगायत जनचासोका विषयमा बढी सरोकार राख्छ। यी दुई संगठनलाई एकअर्काको विकल्पभन्दा पनि परिपूरकका रूपमा हेर्नु उपयुक्त हुन्छ। सैन्य अभ्यासमा सहभागी बन्दा चीन र पाकिस्तानको नजरमा आफू अलोकप्रिय बन्ने डरले पुणेमा नजाने निर्णयमा नेपाल पुगेको हुनुपर्छ। बिम्स्टेक सम्मेलन पनि १४ वर्षको प्रयासपछि भएको हो। बिम्स्टेकभन्दा सार्क पुरानो र बडापत्र (चार्टर) पनि भएको संगठन भएकाले नेपालले यसलाई पहिलो प्राथमिकतामा राख्नपथ्र्यो। हाम्रो चाहना नेपालले कुन फोरमबाट बढी से बढी फाइदा लिन सक्छ भन्ने हुनुपर्छ। हिजो अस्थिर राजनीति थियो। यतिबेला राजनीतिक स्थिरतासहित बलियो सरकार बनेको छ। हामीसँग काम गर्ने समय छ, इच्छाशक्ति चाहिन्छ। नयाँ सरकारले राष्ट्रिय र अन्तर्राष्ट्रिय फोरमहरूमा आफ्नो उपस्थिति बलियो गरी देखाउन नसकेको प्रतीत हुन्छ। सार्कको टुंगो लगाएर मात्र बिम्स्टेक आयोजना गर्ने मात्र भन्न सकेको भए आफ्नो गरिमा रहन्थ्यो। दुईतिहाइको कम्युनिस्ट गठबन्धन सरकार यसमानेमा चुकेको छ। बिम्स्टेकको बडापत्र (चार्टर) छैन। चार्टर नै नबनेको अवस्थामा भारतको आयोजनामा सैनिक अभ्यासका लागि किन चासो दिइयो भन्ने विषय पनि गहन छ। सार्क ओझेलमा पार्न भारतले बिम्स्टेकलाई बढी चासो दिएको भनी आरोप लागिरहेका बेला अध्यक्ष राष्ट्रको हैसियतले नेपालले यसलाई यसकारण बिम्स्टेक भनेर सार्थकता प्रमाणित गर्न पनि चुकेको छ। यसले अन्तर्राष्ट्रिय शक्ति सन्तुलनमा समेत प्रभाव पर्न सक्छ। कतै प्राविधिक र आर्थिक विकासको आवरणमा भारतले सैन्य संगठनको अभ्यास त गर्ने कोसिस गरिरहेको छैन भन्ने प्रश्नको उत्तर नेपालले दिनुपर्ने अवस्था सिर्जना भएको छ, सार्क सम्मेलन अन्योलमा परिरहँदा। सैन्य अभ्यासमा उपस्थिति नजनाएर मात्र नेपाल उम्कन सक्ने अवस्था छैन। सैन्य अभ्यासमा सहभागी बन्दा चीन र पाकिस्तानको नजरमा आफू अलोकप्रिय बन्ने डरले पुणेमा नजाने निर्णयमा नेपाल पुगेको हुनुपर्छ। यसलाई कूटनीतिक चातुर्य मान्न सकिन्न। चीन र पाकिस्तानले यसप्रति गम्भीर चासो व्यक्त गर्नु अस्वाभाविक होइन। भारत र पाकिस्तानबीच स्वतःस्फूर्त सौहाद्रता नभएसम्म सार्कको भविष्य अन्योलमा परिरहनेछ। अध्यक्ष मुलुकको नाताले उनीहरूलाई निकट बनाउने कूटनीति अपनाउन सक्नुपर्थ्यो। सन् २०१६ मा कश्मीरको उरीस्थित भारतीय सैनिक ब्यारेकमा भएको हमलापछि भारतपाकिस्तानबीच आरोपप्रत्यारोपको शृंखलाले सुरु भएरै सार्क अन्योलमा पर्दै आएको हो। त्यसैले बिम्स्टेक अगाडि बढाउन खोजिएको भन्ने तर्क नआएका होइनन्। नेपाल सम्मेलनपछि बिम्स्टेकले गति लिन खोजेको आकलन गरिँदैछ। कनेक्टिभिटी, गरिबी निवारण, जलवायु परिवर्तन, व्यापार र लगानी, ऊर्जा र पर्यटनलगायतका क्षेत्रमा अपूर्ण भए पनि सकारात्मक निर्णय गरिएका छन्। गरिएका निर्णयलाई व्यवहारमा परिणत गर्न सकियो भने बिम्स्टेक पनि सार्थक हुनेछ। मुख्य कुरा हामीले कति फाइदा लिन सक्यौं भन्ने कोणबाट विश्लेषण हुनुपर्छ। एउटा सशक्त सदस्य राष्ट्रको नाताले आफ्नो फाइदा बेफाइदा हेरेर अगाडिको यात्रा तय गर्नु नेपालको हितमा छ। क्षेत्रीय संगठनप्रति भारत र चीनको कूटनीतिक तथा रणतीतिक स्वार्थ हुन सक्छ, यस्तो अवस्थामा नेपालले सन्तुलित भूमिका खेल्न सक्नुपर्छ। कूटनीतिमा कलाकौशल मात्र भएर पुग्दैन, चातुर्य पनि चाहिन्छ। भारतीय प्रधानमन्त्री मोदी निकै चतुर छन्। भारतलाई हरेक चुनौतीबाट मुक्त राख्न उनी जुनसुकै एजेन्डा पनि स्थापित गराउन चाहन्छन्। आतंकवादको प्रभावबाट भारत मुक्त होस् भन्ने उनको चाहना छ। यसमा छिमेकीको अधिकतम प्रयोग गर्नु अस्वाभाविक होइन। हामीजस्तो नजिकको छिमेकीले आफ्नो अधिकतम हितमा प्रयोग हुन सक्नुपर्छ। चिनियाँ रेलसँगको प्रतिस्पर्धा पनि छ भारतको। नेपालमा कसले पहिला रेल ल्याउने भन्ने प्रतिस्पर्धा देखिन्छ। भारतीय छातामुनिको सैनिक अभ्यासमा सहभागी हुँदा चीनको नेपाललाई हेर्ने दृष्टिकोण के भन्ने पनि हुन सक्छ। संसारकै पहिलो अर्थतन्त्र बन्ने दौडाहामा रहेको चीनसँग बीआरआईमा नेपालको हस्ताक्षरपछि भारत त्यसै पनि चिढिँदै आएको हो। अहिले त भारतमा निर्वाचन नजिकिएका कारण नेपाललाई जसरी पनि आफ्नो अनुकूलमा राख्नुपर्ने बाध्यात्मक रणनीति प्रधानमन्त्री मोदीको छ। किनकि भारतमा एक वर्षपछि आमनिर्वाचन हुँदैछ। नेपालसँगका विवादित विषय सुल्झाउन सकियो भने त्यसको प्रभाव यूपी र बिहारको निर्वाचनमा पर्न सक्छ। यूपी र बिहारबाट धेरै भोट बटुल्न सकियो भने फेरि अर्को कार्यकालका लागि सत्तारोहण गर्न सकिन्छ भन्ने मोदी रणनीति छ। पानीको प्रबन्धन मुख्य चासोको विषय हो। पानी सदुपयोगका विषयमै भारत अहिले नेपालसँग नजिकिएको छ। खानेपानी, सिँचाइ र ऊर्जा उत्पादनका लागि तल्लो तटीय अधिकार नहुँदा भारत समस्यामा पर्दै आएको हो। तल्लो तटीय अधिकार आफूखुसी उपयोग गर्न अन्तर्राष्ट्रिय कानुनले दिँदैन। नेपालको दक्षिण सीमामा भारतले संरचना बनायो। प्राकृतिक बहाबमा अवरोध गर्यो। बाँधका कारण वर्षामा नेपालका भूमि डुबानमा पर्दै आए। हुन त त्यसको प्रभाव भारतमा पनि नपरेको होइन। बाढी, डुवान र भूक्षयबाट हुँदै आएको नोक्सान नेपाल र भारतकै लागि अभिशाप बन्दै आएको छ। यसको प्रबन्धन हुन सक्यो भने भारत मात्र होइन, नेपालका लागि अवसर हुन सक्छ। नेपालका नदी यूपी र बिहारका लागि वरदान सावित हुन सक्छ। नेपालले पनि यो मौकाको सदुपयोग गर्न सक्नुपर्छ। अन्तदेशीय व्यापार गर्ने भनिएको छ, तर नेपालले उत्पादन गरेका सामान अहिले पनि सहज रूपमा निकासी हुने वातावरण छैन। आयात र निर्यातबीचको खाडल कम गर्न पनि सम्बन्धको उपयोग गर्न जान्नुपर्छ। सम्बन्ध सुधारमा तात्कालीन होइन, दीर्घकालीन फाइदा हेर्नुपर्छ। कूटनीति भनेको चातुर्य हो। राष्ट्रिय सहमति, सामूहिक प्रतिबद्धता र सामूहिक दृष्टिकोण बनाएर परराष्ट्र नीति तय गर्ने हो भने समस्या समाधान गर्न कठिन छैन। तर यहाँ पार्टीपिच्छेको फरक कूटनीति हावी भएकाले हामी हेपिएका हौं। नेपालको कोणबाट विदेश नीति तय हुनुपर्छ, व्यक्ति र पार्टीको कोणबाट होइन भन्ने तथ्य सबैले मनन गरौं।"
चिकित्सक चिन्ता र आत्मसमीक्षा,"बेलायती दार्शनिक एवं विचारकहरूको भनाइ उद्धृत गर्दै कानुनविद् डा युवराज संग्रौलाले व्यक्त गरेका विचारहरूले चिकित्सा सेवा प्रदान गर्ने मुख्य दायित्व निर्वाह गर्ने चिकित्सकहरूलाई न्याय गरेका छैनन्। मूल कानुन मानिने संविधानको मर्मअनुरूप राज्यको निर्देशक सिद्धान्तअनुरूप पारित गर्नुपर्ने यस्ता कानुनहरू कसका लागि केका लागि र कसबाट निर्माण हुनुपर्छ भन्ने हेक्का राख्नुपर्दैन ? इलाजको कसुर भनी उपचारका क्रममा उत्पन्न हुन सक्ने नकारात्मकता या ज्यान बचाउने भरमग्दुर प्रयास हुँदाहुँदै पनि बिरामीको मृत्यु भएमा सम्बन्धित विज्ञहरूसहितको टोलीद्वारा छानबिन गर्नुपर्ने सार्वभौम नियमविपरीत अपराधसंहितामा चिकित्सकलाई ठाडै अपराधी घोषित गर्ने ऐनको विरोध गर्ने क्रममा कतै चिकित्सकहरूले गल्ती, कमजोरी, त्रुटि, लापरबाही र बदनियतका लागि पनि छुट या उन्मुक्ति मागेका हुन् भन्ने भ्रम जनतामा पैदा गर्नु कानुन क्षेत्रका सम्मानित जिम्मेवार एवम् वरिष्ठ विज्ञहरूका निम्ति कति सुहाउँदो कुरा हो ? असुरक्षाका बीच त्रस्त भएर अनि हात कमाएर कसरी चिकित्सकहरूले मृत्युसँग खेल्न सक्छन् भन्नेतर्फ भारतका भूतपूर्व प्रधानन्यायाधीशले दिएको टिप्पणीप्रति मात्रै नेपालका कानुन निर्माताको ध्यान जाने हो भने समस्या समाधानमा सहयोग पुर्याउन सक्छ। त्यसैले महाभारतमा पाण्डवले पाँच गाउँ मागेजस्तै चिकित्सकहरूले उपचारका क्रममा बिरामीको मृत्यु या अंगभंग भएको उजुरी पर्दा अन्य फौजदारी मुद्दामा जस्तो सरकारी वकिलको रायभन्दा सम्बन्धित विज्ञसहितको छानबिन टोली या त्यस्तै संयन्त्रको सुझाव लिएर मात्रै चिकित्सकलाई हिरासतमा लिनुपर्ने र कानुनी प्रक्रिया चालिनुपर्छ भन्ने माग मात्रै चिकित्सकहरूको हो। यसैका लागि चिकित्सकहरू हालसम्म एक दिनको सांकेतिकबाहेक बन्द हडतालमा उत्रिएका पनि छैनन्। अझै पनि यो न्यायिक र जायज मागप्रति राज्यको ध्यानाकर्षण गरिएको छ। व्यक्तिगत रूपमा चिकित्सकहरूका माग पनि जायज रहेको स्विकार्ने तर जनता या मतदातालाई सही कुराको जानकारी दिन हिच्किचाई संशोधन प्रक्रिया चाल्न डराउने प्रवृत्ति कम्तीमा पनि सर्वोच्च विधायिकाका संसदहरूलाई सुहाउने कुरा होइन। चिकित्सकहरूले आफूले भोग्नुपरेको असुरक्षा, अभाव र भेदभावपूर्ण व्यवहारको उठान गर्दा चिकित्सकहरूका आत्मसमीक्षा या जनताप्रतिको उत्तरदायित्वका सवालहरू पनि उठान गर्नुपर्छ भन्नेमा द्विविधा छैन। होसियारीका अनेक उपाय अवलम्बन अनि महँगा आधुनिक प्रविधिबाट सम्पादित हुने गरेको निदानपश्चात्को उपचारका क्रममा पनि अमेरिकामा ३० प्रतिशत चिकित्सकीय त्रुटि हुने गर्छ, प्रति एक लाख शल्यक्रियामा एकजनाको गलत साइडको शल्यक्रियाजस्ता चरम लापरबाही हुने रहेछन्। त्यसैले नेपालमा पनि हामी चिकित्सकहरूबाट त्रुटि हुन सक्छ, गल्तीकमजोरी, लापरबाही एवं न्यून संख्यामा चरम लापरबाही पनि हुनै सक्दैन भन्ने होइन। करिब १२ वर्षअघिको कुरा हो, भरतपुर अस्पतालमा काम गर्दा एकजना करिब २५ वर्षकी महिला केही हप्ता कान दुखेर जँचाउन आएकी थिइन्। जाँची हेर्दा बाह्य कानमा संक्रमण भई रातोमासु अर्थात् ग्रानुलेसन भएको देखियो। अलि गम्भीर संक्रमणको शंका गरी एन्टिबायोटिक र थोपा दिई पठाइयो। केही हप्तापछि पनि त्यो मासु नघटेकाले कानमा मात्रै सुइ लगाई माइक्रोस्कोपको सहायताले मासु निकाल्न प्रयास गरियो। तर बिरामीको पीडा बढेकाले बेहोस गराई फेरि प्रयास गर्नुपर्ने बताई बिरामीलाई पठाइयो। मलाई क्यान्सरको शंका नलागे पनि यस्तो अस्वाभाविक ग्रानुलेसन टिस्यु टीबी हुन सक्ने आशंका पैदा भए पनि क्यान्सरको शंका भने उत्पन्न भएको थिएन। तर केही महिनापछि बिरामीका पतिको फोन आयो। निजले दुखाइ कम नभएकाले काठमाडौं शिक्षण अस्पतालमा लगी बायोप्सी गर्दा कानमा बिरलै पैदा हुने क्यान्सर देखिएपछि मबाट लापरबाही भएको भनी गुनासो व्यक्त गरे। उनको गुनासो यसकारण जायज थियो कि मैले उनको कानमा देखिएको अस्वाभाविक ग्रानुलेसनको तुरुन्तै ब्यायोप्सीका लागि अन्यत्र पठाउन सक्थें, जुन कुरा मैले अर्को चरणमा गर्ने तय गरेको थिएँ। म कार्यरत अस्पतालमा त्यो सुविधा उपलब्ध नभएकाले मैले अन्यत्र पठाउनुपर्ने हुन्थ्यो। अर्को कुरा, उनको समस्याको सुरुमै निदान हुन सकेको भए पनि त्यो पूर्णरूपमा निको हुन सक्ने थिएन। तर पनि मलाई त्यो घटनाले निकै चिन्तित तुल्याएको थियो। निदानपश्चात् रेडियोथेरापीलगायतका प्रयासबाट पनि उनको केही महिनापछि मृत्यु भएको खबरले मलाई चिन्तित तुल्याएको थियो। ईएनटी सर्जनले होसियारी अपनाउँदाअपनाउँदै पनि कानको शल्यक्रिया गर्दा कहिलेकाहीं अनुहारलाई सप्लाइ गर्ने फेसियल नर्भ आंशिक रूपमा प्यारालाइसिस भई मुख बांगिन सक्छ। यीबाहेक अन्य विषयको हकमा पनि यस्ता नकारात्मकता पैदा हुन सक्छन्। चिकित्साकर्मीहरूको उच्च मनोबल बढाउन सुरक्षा र उचित सुविधाको व्यवस्थापन गर्ने दायित्व राज्यको पनि हो। समग्रमा भन्नुपर्दा आधुनिक चिकित्सा पद्धतिमा कुनै यस्तो चक्की, औषधि या शल्यक्रिया छैन, जसका कारण व्यक्तिको मृत्यु नहोस्। त्यसैले हामी चिकित्सकहरूले बिरामी र निजका अभिभावकसँग यसबारे समय लिएर खुलेर कुरा गर्नमा कमजोरी देखाएका छौं कि भन्ने लाग्छ। अर्को कुरा बिरामीमा अन्तर्निहित कमीकमजोरी या अभावका कारण पनि यस्ता नकारात्मकता या जटिलता पैदा हुन सक्छन् भन्नेतर्फ पनि जनतामा सूचना सम्प्रेषण गर्नेतर्फ हामी चिकित्सकहरू सचेत हुनुपर्ने आवश्यकता छ। उपचारका क्रममा बिरामीमाथि अनावश्यक आर्थिक बोझ नथपियोस् भन्नेतर्फ पनि गम्भीर हुन आवश्यक छ। आफू कार्यरत अस्पतालको सुधारमा र समग्र मुलुकको चिकित्सा सेवा सुधारमा पनि चिकित्सकहरूले प्रभावकारी भूमिका निर्वाह गर्नुपर्ने आवश्यकता छ। स्वयं चिकित्सक, प्रशासनिक एवं राजनीतिकलगायत अन्य लगानीकर्ताबाट सञ्चालित एवं निजहरूको स्वार्थ गाँसिएका निजी अस्पताल या मेडिकल कलेजहरूबाट चिकित्सकलाई न्यून शुल्क या पारि श्रमिक दिएर निजहरूलाई अनावश्यक अनुसन्धान, भर्ना, शल्यक्रिया गर्न लगाई बिरामीको शोषण गर्न उद्यत् बनाउने जस्ता प्रवृत्ति पनि अन्त्य गर्नेतर्फ पनि चिकित्सकहरू सचेष्ट रहनुपर्छ। निजी क्षेत्रहरूबाट विशेषगरी प्राज्ञिक एवम् पेसागत सम्मेलन कार्यशाला अधिवेशन गोष्ठी आदिमा हुने गरेको प्रायोजनाको विकल्प या व्यवस्थापनको सख्त जरुरत छ। त्यसैगरी औषधीहरूको उत्पादन एवम् कम्पाउन्डिङमा स्तरीयता र एकरूपताको सुनिश्चिततालगायतका तयारीपछि अहिले उठेको जेनरिकको सवाललाई पनि निरूपण गर्न सकिन्छ, त्यो आवश्यक पनि छ। चिकित्सकहरूबाट निहित स्वार्थवश यसको विरोध भएको प्रतीत हुनु हुन्न। यस्ता पेसागत एवं चिकित्सकीय इमानदारी एवम् आचारसंहिताका सवालप्रति चिकित्सकहरू पनि गम्भीर हुनैपर्छ। विशेषगरी विगतमा चिकित्सक संघको नेतृत्व सम्हालेका र वरिष्ठ चिकित्सकहरूका अभिव्यक्तिमा केवल आफू संलग्न रहेको या आफ्नो लगानी रहेका संस्थाहरूको हितको सवाल मात्रै उठ्नु पनि न्यायोचित हुन्न। उहाँहरूबाट विशेषगरी मुलुकका गरिब र असहायका निम्ति निर्विकल्प बनेका सार्वजनिक स्वास्थ्य संस्थाहरूको सुधारमा किन आवाज उठ्दैन ? भारतको नारायण हृदयालयका प्रमुख डा सेट्ठीको अभिव्यक्ति मननीय छ। मुलुकमा प्रभावकारी उपचार संहिता निर्माण, सोको पालना, जनतालाई स्तरीय र सहज सेवाको प्रत्याभूतका लागि दण्ड, सजाय एवं पीडितको उचित क्षतिपूर्तिका लागि पनि चिकित्सकहरूबाट पनि पहल हुनु वाञ्छनीय छ। समग्रमा मुलुकका जनताका लागि चिकित्सा सेवाको सवालमा संरक्षक, वकिल एवं अभिभावकको भूमिका निर्वाह गर्नुपर्ने जिम्मेवारी पनि चिकित्सकहरूको हो हो। निजी क्षेत्रमा आएका शल्यक्रिया आवश्यक पर्ने बिरामी बिच्किएलान् भन्ने डर नराखी उपयुक्त काउन्सिलिङ गर्ने, उपचार या शल्यक्रियामा बिरामीको सम्मान गर्ने, प्रभावकारी चिकित्सक बिरामी सम्बन्ध स्थापित गर्ने, असमझदारी हटाउने, पारदर्शी हुने, सूचित सहमति लिने, आफ्नो बारे भ्रम उत्पन्न नगर्ने र मानवीय भावनाका साथ बिरामीलाई कमभन्दा कम भार बोकाउनेजस्ता सोचाइको विकास गर्नैपर्दछ। वास्तवमा माथि उल्लिखित कमीकमजोरी सहजै हटाउन सकिन्छ। यी कमजोरी अपराधको कोटीमा पनि पर्दैनन्। यी सबै सवालको सम्बोधन गर्दै चिकित्साकर्मीहरूको उच्च मनोबल बढाउन सुरक्षा र उचित सुविधाको व्यवस्थापन गर्ने दायित्व राज्यको पनि हो। चिकित्सकहरूले उठाएका सवालहरूको उचित सम्बोधन गरी जनताका हितमै केन्द्रीभूत भई दीर्घकालीन रूपमै चिकित्सा सेवामा सुधार गर्नु राज्यको दायित्व हो। मूलतः अहिले जनता र चिकित्सकबीच विश्वास सिर्जना गर्ने दायित्व राज्यको हो। हामी चिकित्सकबाट आफ्नो हकहितको सवाल उठाउँदै गर्दा आत्मसमीक्षा पनि हुनुपर्छ।"
ब्राजिल र अर्जेन्टिना विजयी,"लन्डन : रुस विश्वकपपछि खेलिएको आफ्नो पहिलो अन्तर्राष्ट्रिय मैत्रीपूर्ण खेलमा ब्राजिल र अर्जेन्टिनाले जित हात पारेका छन् । ब्राजिलले अमेरिकालाई २० गोलले पराजित गर्दा लियोनल मेसी बिनाको अर्जेन्टिनाले ग्वाटेमालालाई ३० गोलले पराजित गयो । न्यु जर्सीमा भएको खेलमा नेमार र रोबर्टाे फिर्मिनोले एकएक गोल गर्दा ब्राजिलले घरेलु टोलीविरुद्ध जित हात पारेको हो । ब्राजिललाई खेलको ११औं मिनेटमै डगलास कोस्टाको क्रस सदुपयोग गर्दै फिर्मिनोले १० ले अघि बढाएका थिए । त्यसपछि खेलको ४४औं मिनेटमा नेमारले पेनाल्टी अवसर सदुपयोग गर्दै गोल गर्दा ब्राजिलको जित २० ले पक्का बनेको थियो । ब्राजिलविरुद्धको खेलमा अमेरिका केही कमजोर देखिएको थियो । खेलपछि अमेरिकी टोलीका अन्तरिम प्रशिक्षक डेभ साराचनले आफ्ना खेलाडी बलियो ब्राजिलविरुद्ध केही हतास देखिएको प्रतिक्रिया दिए । खेलाडीहरू डराएका थिएनन् तर केही हतास भने देखिएका थिए, प्रशिक्षक साराचनले भने, सायद खेलाडीहरू आत्मविश्वासी देखिएको भए नतिजा अर्कै हुन सक्थ्यो । अन्तरिम प्रशिक्षक साराचनको नेतृत्वमा अमेरिकाले बेहोरेको यो मात्र दोस्रो पराजय हो । अमेरिका रुस विश्वकपका लागि छनोट हुन असफल भएपछि गत अक्टोबरमा साराचनले टोलीको जिम्मेवारी सम्हालेका हुन् । उनको नेतृत्वमा अमेरिकाले दुई जित, दुई हार र तीन बराबरीको नतिजा ल्याएको छ । त्यसपछि भएको अर्काे खेलमा अर्जेन्टिनाले पनि जित हात पारेको छ । अर्जेन्टिना ग्वाटेमालाविरुद्धको खेलमा आफ्ना महत्वपूर्ण खेलाडी लियोनल मेसीबिना नै मैदानमा उत्रिएको थियो । लस एन्जलसमा भएको खेलको पहिलो हाफमै तीन गोल गर्दै अर्जेन्टिनाले जित निश्चित गरेको थियो । अर्जेन्टिनाले खेलको २७औं मिनेटमा पेनाल्टी गोलमार्फत अग्रता बनाएको थियो । गोन्जालो मार्टिनेजले टोलीका लागि पेनाल्टी अवसर सदुपयोग गरेका थिए । त्यसपछि खेलको ३५औं मिनेटमा जियोभानी सेल्सो र ४४औं मिनेटमा जियोभानी सिमियोनले एकएक गोल गर्दा अर्जेन्टिनाले खेलको पहिलो हाफमै ३० को अग्रता बनाएको थियो । त्यसपछि दोस्रो हाफको खेलमा भने दुवै टोलीबाट थप गोल नहुँदा अर्जेन्टिनाले ३० गोलको जित निश्चित गरेको हो ।"
साफ च्याम्पियनसिप : सेमिफाइनलमा नेपालको प्रतिद्वन्द्वी माल्दिभ्स,"काठमाडौं : साफ च्याम्पियनसिप फुटबलको सेमिफाइनलमा नेपालले माल्दिभ्सको सामना गर्ने भएको छ। आइतबार भएको समूह बीको अन्तिम खेलमा भारतले माल्दिभ्सलाई २० गोलले पराजित गरेपछि नेपालले माल्दिभ्स प्रतिद्वन्द्वी पाएको हो। आइतबार भएको एकपक्षीय खेलमा भारतका लागि निखिल पुजारी र मनभीर सिंहले एकएक गोल गरे। भारत समूह बीको विजेताका रुपमा अन्तिम चारमा पुग्यो भने माल्दिभ्स उपविजेता बन्दै सेमिफाइनलमा स्थान बनायो। भारतले दुई खेलमध्ये दुवैमा जित हात पार्दै ६ अंक जोड्यो। माल्दिभ्स र श्रीलंकाको समान एकएक अंक भए पनि माल्दिभ्सले गोल अन्तरका आधारमा अन्तिम चारमा स्थान बनाएको हो। माल्दिभ्स र श्रीलंकाले एकापसमा गोलरहित बराबरी खेल्दा भारतसँग समान २० गोलको हार भोगेका थिए। गोलअन्तर र हेड टु हेडतर्फ दुवै टिमको समान अंक भएपछि टसबाट समूह उपविजेता टुंगो गरियो। त्यसक्रममा माल्दिभ्सले टस जित्दै अन्तिम चारको यात्रा तय गर्न सफल भयो। जसको भेट अब नेपालसँग हुनेछ । बुधबार हुने पहिलो सेमिफाइनल खेलमा नेपालले माल्दिभ्सको सामना गर्नेछ। सोही दिन हुने अर्को खेलमा भारतले पाकिस्तानसँग प्रतिस्पर्धा गर्नेछ। प्रतियोगिताको फाइनल खेल शनिबार हुनेछ। सन् २०१३ पछि नेपाल पहिलो पटक सेमिफाइनल पुग्न सफल भएको हाे। नेपालको यो चौथो पटकको सेमिफाइनल यात्रा हो। यसअघि नेपाल १९९९, २०११ र २०१३ मा अन्तिम चारमा पुगेको नेपाल अहिलेसम्म च्याम्पियन बन्न सकेको छैन। १९९३ को सार्क गोल्डकपको तेस्रो भएपनि त्यति बेला चार राष्ट्रले मात्र भाग लिएका थिए। सार्कसहित नेपालको यो १२ औं सस्करण हो। साफ च्याम्पियनसिप फाइनलमा नेपाल र भारतको भिडन्त साफ च्याम्पियनसिप : समूह विजेता बन्दै नेपाल सेमिफाइनलमा"
भारतीय प्रशिक्षक भन्छन् : नेपालसँग साफको फाइनल खेल्न चाहन्छौँ,काठमाडौँ : भारतीय फुटबल टिमका मुख्य प्रशिक्षक स्टेफेन कन्सटाइनले नेपालसँग साफ सुजुकी कपको फाइनलमा प्रतिस्पर्धा गर्ने इच्छा रहेको बताएका छन् । आइतबार माल्दिभ्सलाई २० गोलले हराएपछि पोस्ट म्याच कन्फ्रेन्समा नेपाली टोलीका पूर्वप्रशिक्षक समेत रहेका स्टेफेनले उपाधि भिडन्त नेपालसँग गर्न चाहेको खुलासा गरेका हुन् । पत्रकारहरुसँग कुराकानीका क्रममा स्टेफेनले नेपालमा रहँदाका क्षणहरु अहिले पनि आफूलाई याद आइरहने पनि बताएका छन् । नेपालमा रहँदाका सबै क्षण आफू वरिपरी घुमिरहने बताउँदै उनले बालगोपाल महर्जनको नेतृत्वमा नेपाली टोलीले यो पटकको साफमा राम्रो फुटबल खेलिरहेको पनि उल्लेख गरे । प्रशिक्षक स्टेफेनले माल्दिभ्सविरुद्ध २० ले जितेको खेल आफ्ना लागि त्यति सहज नभएको पनि खुलाए । नेपालमा रहँदा कन्सटाइनले बालगोपाल महर्जनलाई पनि प्रशिक्षण दिएका थिए । सन् १९९ मा काठमाडौँमा भएको आठौँ दक्षिण एसियाली खेलकुद प्रतियोगिता अन्तर्गत फुटबलको फाइनल नेपालले उनकै प्रशिक्षणमा खेलेको थियो । त्यो बेला स्टेफेनको कमानमा रहेको नेपाली फुटबल टोलीमा बालगोपाल पनि सदस्य थिए । यो पटकको साफ सुजुकी कपमा समूह चरणका दुवै खेल जितेर भारत समूह बी को विजेता भइसकेको छ । उसले समूह बिजेता हुँदै नकआउट चरण तय गरेको हो । यो समूहबाट समान अंक र गोलअन्तरका कारण गोलाप्रथा गरिँदा श्रीलंकालाई घर फर्काउँदै माल्दिभ्स सेमिफाइनलमा प्रवेश गरेको छ । अब दुई सेमिफाइनल भिडन्त बुधबार हुनेछन् । जसमा नेपाल र माल्दिभ्स बुधबार दिउँसो ३: ४५ बजे एउटा सेमिफाइनल भिडन्तमा उत्रने छन् भने भारत र पाकिस्तानबीच अर्को सेमिफाइनल भिडन्त हुनेछ ।
युएस ओपनः सेरेनालाई हराउँदै जापानकी २० वर्षीया नाओमीले रचिन् इतिहास,"न्यूयोर्क : युएस ओपनको महिलातर्फको एकल प्रतिस्पर्धामा पहिलो पटक जापानी खेलाडी नाओमी ओशाकाले सेरेना विलियम्सलाई पराजित गरी उपाधि हात पारेकी छिन् । अमेरिकाकी विख्यात टेनिस खेलाडी सेरेना विलियम्सलाई माथ खुवाउँदै ओशाकाले उपाधि जितेकी हुन् । सेरेनाले निर्णायकमाथि सेरेनाको अभद्र व्यहार र गालीगलौज गरेपछि कारण खल्लो भएको खेलमा २० वर्षीया नाओमीले ६२ र ६४ को सोझो सेटमा सेरेनालाई पराजित गरेकी थिइन् । खेलका मुख्य निर्णायक कार्लोस रामोसमाथि गरेको गालीगलौजका कारण सेरेनामाथि जरिवाना समेत गरिएको थियो । दोस्रो सेटबाट सुरु भएको त्यो विवादका कारण सेरेनाले कोर्टमै र्याकेट फाल्नुका साथै तोडफोड गरेकी थिइन् । यही सेटमा नाओमीले ५३ को अग्रता समेत लिएकी थिइन् । खेलपछि प्रतिक्रिया दिँदै ओशाकाले सेरेनाको चर्को आवाजले आर्थर एस रंगशाला नै गुञ्जायमान भए पनि आफूले खेललाई सामान्य ढङ्गबाट लिएको बताइन् । 'मलाई अतिरिक्त प्वाइन्ट दिइएको थियो, र यसबाट म केही असमन्जसमा परेकी थिएँ', उनले भनिन्, 'तर मैले खेलमै आफूलाई केन्द्रित गरिरहेको थिएँ । सेरेना कुनै पनि समयमा खेलमा फर्कन सक्ने सम्भावना मैले देखिरहेको थिएँ ।' एक छोरीकी आमा सेरेनाले २४औं ग्रान्डस्लाम प्रतियोगिता जित्ने अपेक्षा राखेकी थिइन् । नाओमीलाई युएस ओपनको कप दिँदा दर्शक दिर्घाबाट असन्तोष समेत प्रकट भएको थियो । तर सेरेनाले आफ्ना समर्थकलाई शान्त पार्दै भनिन् , 'होइन, नाओमीले ज्यादै राम्रो खेलिन् । यो उनको पहिलो ग्रान्डस्लाम हो । हामी सबैले उनलाई सम्मान गर्नु पर्दछ ।' सेरेनालाई आदर्श महिला मान्दै आएकी नाओमीले भनिन्, 'युएस ओपनमा सेरेनासँग खेल्ने मेरो पनि सपना थियो । मैले आफूलाई आज अत्यन्त भाग्यमानी सम्झेकी छु ।' मार्चमै भएको इन्डियन्स वेल्स प्रतियोगितामा समेत नाओमीले सेरेनालाई पराजित गरेकी थिइन् ।"
फेवा किनारले हुर्काएको प्रतिभा,"काठमाडौं : कुनै प्रतिभा हुर्कनुमा ठाउँविशेषले प्रभाव पार्ला ? युवा प्रतिभा युकेस गुरुङको हकमा भने यस्तै मान्दा फरक पर्दैन । सायद युकेसको बाल्यकाल फेवा किनारमा नबित्दो हो त यो प्रतिभा सम्भव थिएन, जुन प्रतिभाले १६ वर्षकै उमेरमा नेपाललाई एसियाली खेलकुद प्रतियोगिताबाट रजत पदक दिलाएको छ । गत अगस्टको २९ तारिख युकेसको टोलीले प्याराग्लाइडिङको क्रस कन्ट्रीतर्फ नेपाललाई रजत पदक दिलाएको हो । यो पदक कत्तिको महत्वपूर्ण रह्यो भने नेपालका लागि एसियाली खेलकुदको ६७ वर्षे इतिहासमा मात्रै दोस्रो र पछिल्लो २० वर्षपछिको पहिलो रजत पदक बन्यो । इन्डोनेसियाको जकार्ता र पालेम्बाङमा भएको एसियाली खेलकुदमा सहभागी २९ मध्ये प्रायः सबै खेलले एकपछि अर्काे निराशाजनक प्रदर्शन गरिरहँदा प्याराग्लाइडिङले रजत पदकको खुसी दिएको थियो । विमल अधिकारीको कप्तानीमा रहेको पदक विजेता सो टोलीमा युकेससहित विशाल थापा, विजय गौतम र सुशील गुरुङ थिए । तीमध्ये टोलीका सबैभन्दा कान्छा सदस्य युकेसको भूमिका महत्वपूर्ण रह्यो । प्रतियोगिताको दौरान इन्डोनेसियामै रहँदा आफ्नो १६औं जन्मोत्सव मनाएका युकेसले पाँचै दिनको प्रतिस्पर्धामा दिइएको लक्ष्य (गोल) जस्ताको तस्तै पूरा मात्रै गरेनन्, प्रतियोगितामा सर्वाधिक स्कोर गर्ने खेलाडीसमेत बने । प्रतियोगिताको पाँचै दिनको प्रदर्शनबाट युकेसले तीन हजार ६ सय ४२ अंक जोडेका छन्, जुन प्रतियोगितामा पहिलो भएको जापानसहित सहभागी कुनै पनि देशका खेलाडीले व्यक्तिगत जोडेको भन्दा सर्वाधिक अंक हो । प्रतियोगितामा युकेसको यो प्रदर्शन जति सशक्त रह्यो, यो प्रदर्शनसम्म आइपुग्न उनले तय गरेको यात्रा अझ रोचक छ । पुरानो ग्लाइडरबाट सुरु भएको यात्रा पोखरा लेकसाइडको फेवा किनार, जहाँ सराङकोटबाट हावामा उडेको प्याराग्लाइडिङ अवतरण गर्छन् । त्यही नजिकै हो, युकेसको घर र पसल पनि । युकेस नौ वर्षको हुँदा हो पहिलोपटक आकाशमा उड्न प्रयोग गरिने ग्लाइडर छोएको । सराङकोटको डाँडाबाट उडेर रमाइलो गर्न आएका विदेशीहरू आफू फर्कने बेला पुराना ग्लाइडर त्यहीँ छाडेर फर्कन्थे । युकेस र उनका साथीहरूले पहिलोपटक त्यही ग्लाइडरलाई जमिनमा नियन्त्रण गर्न सिके । उनीहरू त्यही पुराना ग्लाइडर लिएर पोखराका विभिन्न डाँडाबाट यत्तिकै हामफाल्थे । सुरक्षाको कुनै व्यवस्थाबिना उड्ने प्रयासमा युकेसका कति साथीहरूले आफ्नो हातखुट्टा नै गुमाएका छन् । प्याराग्लाइडिङको अनुभवी पाइलट तथा एसियाली खेलकुदमा रजत जित्दाका नेपाली टोलीका कप्तान विमल अधिकारीले सानो उमेर र अनुमतिबिना उडेका उनीहरूलाई बारम्बार कारबाहीसमेत गरेका थिए । कप्तान अधिकारीले त्यस बेला गाली गरेको युकेसले अहिले बुझेका छन् । हामी सुरक्षाको केही व्यवस्था नगरी कतिपटक प्याराग्लाइड लिएर हामफालेका छौं । त्यस्तो बेला विमल दाइ हामीलाई गाली गर्नुहुन्थ्यो । कतिपय अवस्थामा हामीलाई कारबाही गर्नुभएको थियो । पहिले बुझेनौं तर त्यो हाम्रा लागि थियो । सायद उहाँले त्यस बेला त्यसो नगर्नुभएको भए अहिले म कुनै दुर्घटनामा परेर एसियन गेम्स खेल्न नसक्ने पनि हुन सक्थँे, युकेस भन्छन्, अहिले नेपालले रजत जितेपछि उहाँले नै बधाई दिनुभएपछि अझ खुसी लागेको थियो । युकेस सानै उमेरबाट यस्ता साहसिक कुरामा बढी चासो राख्थे र अनुभव पनि गरिहाल्थे । उनले १२ वर्षकै उमेरमा प्याराग्लाइडिङ सिकेका हुन् । यसमा पनि उनको रोचक प्रसंग छ । उनी प्याराग्लाइडिङ सिक्न लेकसाइडकै सनराइज प्याराग्लाइडिङमा पुगेका थिए । त्यहाँ १४ वर्ष पुगेपछि मात्रै उड्न सिकाइने जवाफ पाए । प्याराग्लाइडिङ सिक्ने इच्छा लिएर त्यहाँ पुगेका उनी त्यो जवाफ सुनेपछि बेस्कन रोएका थिए । उनलाई फकाउन नसकेपछि बुवा भूपालसिंह गुरुङले प्याराग्लाइडिङको अर्काे अफिस ब्लु स्काई पुयाए । ब्लु स्काईले अभिभावकले अनुमति दिए सिकाइदिने जवाफ दिएपछि मात्रै युकेस थामिए । त्यहाँबाट सुरु भएको उनको यात्रा अहिले एसियाली खेलकुद प्रतियोगिताको रजत पदकसम्म आइपुगेको छ। १४ वर्ष पुगेपछि मात्रै प्याराग्लाइडिङ सिक्न पाउने नियम सुनेपछि म बेस्कन रोएको थिएँ । पछि ब्लु स्काईमा पुगेर सिक्न पाइन्छ भनेपछि मात्रै रुन छाडेको अझै याद छ, युकेस सम्झन्छन्, त्यहाँ १५ दिनको कोर्स गरेपछि आफंै उड्न सक्ने भएँ । शनिबार दिनभरि आकाशमै उडेर रमाउँथे । तर, १० कक्षामा पुगेपछि होस्टलमा बस्नुपर्ने भयो र एक वर्ष प्याराग्लाइडिङमा उड्न बन्दजस्तै भयो । एसएलसी दिएपछिको तीन महिना पूरा तयारी गरेर एसियाली खेलकुदका लागि गएको थिएँ, यसबाट पदक पनि सम्भव भएको छ । अझ बढ्दै सपना एसियाली खेलकुदमा नेपाली प्याराग्लाइडिङ टोली ऐतिहासिक स्वर्ण पदकबाट निकै नजिक पुगेर रोकियो । कुल स्कोरमा जापानसँग मात्रै २७ अंकले पछि परेपछि नेपाल स्वर्ण पदकबाट चुकेको थियो । त्यसले युकेसलाई पनि अझै नमज्जा लागिरहेको रहेछ । अघिल्लो दिन आयोजक इन्डोनेसियाले कम्प्युटरबाट उनीहरूको अंक यत्तिकै बढायो । त्यसले गर्दा हामीलाई पनि केही दबाब भयो, युकेस सम्झन्छन्, त्यस्तो नभएको भए अन्तिम दिन हामी स्वर्णका लागि स्वतन्त्र भएर प्रतिस्पर्धा गर्न सक्थ्यौं । त्यसमा हाम्रो लागि स्वर्ण पदक सम्भव थियो । प्याराग्लाइडिङमा २७ अंक कुनै मुस्किल थिएन । त्यो सम्भव नहुँदा अझै पनि चुकचुक लागिरहेको छ । युकेसले आफ्नो भविष्यका थप योजना तय गरिसकेका छन् । त्यसको पहिलो प्राथमिकतामा छ, अर्काे वर्ष नेपालले नै आयोजना गर्ने भनिएको १३औं दक्षिण एसियाली खेलकुद प्रतियोगितामा स्वर्ण पदक जित्ने । त्यसपछि एसियाली खेलकुद हुँदै प्याराग्लाइडिङको विश्वकपसम्म नेपालको प्रतिनिधित्व गर्ने । त्यसैले त एसियाडबाट फर्किएपछि बाक्लिएको सम्मानको व्यस्तताबीच पनि उनले सागको तयारी सम्झिरहेका छन् । उनी सुनाउँछन्, साग खेलकुदमा त कुनै पनि हालतमा स्वर्ण पदक जित्छौं । त्यसका लागि हामीसँग अझै समय छ । अहिलेबाटै तयारी गर्छु । त्यससँगै आगामी एसिया कपदेखि नेपालले सहभागिता जनाउने आधिकारिक अन्तर्राष्ट्रिय प्रतियोगितामा नेपाललाई पदक दिलाउने र हाल प्री वल्र्डमात्रै खेलेको नेपाललाई प्याराग्लाइडिङको विश्वकपसम्म पुयाउने योजना छ । ती योजना जसरी पनि पूरा गर्नेछु । प्याराग्लाइडिङमा अन्तर्राष्ट्रिय प्याराग्लाइडिङ संघले आफ्ना सदस्यराष्ट्रहरूलाई दुई क्याटेगोरीमा विभाजन गरी ए क्याटेगोरीलाई मात्रै विश्वकपमा सहभागी गराउने गरेको छ । बी क्याटेगोरीका देशहरूले प्री वल्र्डकप मात्रै खेल्न पाउँछन् । बी क्याटेगोरीमा परेको नेपालले प्री वल्र्डकप मात्रै खेलेको छ । युकेसले नेपाललाई प्री वल्र्डकपबाट वल्र्डकपसम्म पुयाउने योजना बनाएका हुन् । अवसर र प्रतिबद्धता युकेस प्याराग्लाइडिङबाहेक अन्य आधा दर्जन खेलमा पनि उत्तिकै पोख्त छन् । उनी साइक्लिङ, स्केटिङ, पौडी, क्यानोइङ, याफ्टिङलगायत खेलमा पनि उत्तिकै कुशलताका साथ प्रदर्शन गर्न सक्छन् । उमेर नजिकिँदै गर्दा परिवार र आफन्तबाट बेलायती सेनाको तयारीमा लाग्नका लागि उत्तिकै दबाब पनि छ । तर, युकेस आफ्नो लक्ष्यमा स्पष्ट छन् । उनको लक्ष्य हो, कुनै पनि तरिकाले प्याराग्लाइडिङमै रहने । उनी भन्छन्, अर्काे पेसामा जानुपर्ने स्थितिमा पनि प्याराग्लाइडिङ खेल्न पाउने भए मात्रै जानेछु । हालै एसईई दिएका युकेस प्याराग्लाइडिङसम्बन्धी थप अध्ययन गर्ने सुरुमा छन् । दक्षिण कोरियाको जिन कम्पनीले छात्रवृत्तिसहित ११ र १२ कक्षामा प्याराग्लाइडिङ पढ्न प्रस्ताव गरेको छ, युकेसले सुनाए, त्यसतर्फ जानेबारे पनि परिवारमा छलफल गरिरहेको छु । म आफैंलाई यो प्रस्ताव राम्रो लागेको छ । सायद परिवारबाट स्विकृति पाए कोरिया जान सक्छु । यसले भविष्यमा मेरो पदकको सम्भावनालाई अझ बलियो बनाउँछ ।"
यू१९ टोलीमा बाराका तीन क्रिकेटर,"सिमरा : भारत र अफगानिस्तान विरुद्धको एकदिवसीय शृंखलाका लागि घोषित नेपाली यू१९ टोलीमा बाराका तीन खेलाडीले स्थान बनाएका छन् । भदौ २७ देखि भारतको कोलकातामा हुने शृंखलाका लागि शुक्रबार घोषणा गरिएको टोलीमा कलैया क्रिकेट क्लबका पवन सर्राफ, तृतराज दास र रवि साह छनोट भएका हुन् । टोलीमा पर्न सफल पवनले यसअघि पनि यू१९ बाट नेपालको प्रतिनिधित्व गरिसकेका छन् । तृतराज भने यू१६ का खेलाडी हुन् । उनलाई यसपटक यू१९ बाट खेल्ने अवसर दिइएको छ । वीरगन्जका मोहमद आसिफ सेखको कप्तानीमा घोषणा गरिएको १५ सदस्यीय टोलीमा छनोट भएका रवि भने नयाँ अनुहार हुन् । रवि गत महिना सम्पन्न ट्यालेन्ट हन्टबाट छानिएका खेलाडी हुन् । उनीसहित ट्यालेन्ट हन्टबाट छानिएका अन्य पाँच जनाले पनि टिममा स्थान बनाएका छन् । कलैयाबाट तीन खेलाडी एकैसाथ राष्ट्रिय टिममा पर्न सफल भएपछि जिल्लावासी खुसी देखिएका छन् । कलैया क्रिकेट क्लबका सचिव पंकज पाण्डेले जिल्लाका तीन खेलाडीले एउटै टोलीबाट देशको प्रतिनिधित्व गर्न पाउनु गौरवको विषय रहेको बताए । यो हाम्रा लागि निकै खुसीको कुरा हो । एकैपटक तीन खेलाडी टिममा छनोट भएका छन्, पाण्डेले भने, खेलाडीले गर्दै आएको मेहनत सफल भएको छ । लामो समय नेपाली राष्ट्रिय टोलीका कप्तान रहेका विनोद दास पनि कलैयाका हुन् । दास कप्तान बनेसँगै कलैयामा क्रिकेट क्रेज बढेको थियो । पछिल्लो समय कलैयाका युवा क्रिकेटप्रति आकर्षित हुन थालेका छन् । कलैयाबाट विभिन्न उमेर समूहमा प्रतिनिधित्व गर्ने थुप्रै खेलाडी छन् । जिल्लाका अन्य स्थानको तुलनामा कलैयामा क्रिकेट गतिविधिसमेत बढी हुने गर्छ । टोलीमा छनोट हुन सफल बाराका तीन खेलाडीसहितको राष्ट्रिय टिम सोमबार भारत प्रस्थान गर्नेछ । टोलीले भारत, अफगानिस्तानसहित भारतको राष्ट्रिय क्रिकेट एकेडेमीको यू१९ टोलीसँग एकदिवसीय शृंखला खेल्नेछ । नेपालले भदौ २७ गते भारतको राष्ट्रिय क्रिकेट एकेडेमीसँग खेल्नेछ भने भदौ २९ गते भारतको यू१९ र भदौ ३१ गते अफगानिस्तानको यू१९ टोलीसँग प्रतिस्पर्धा गर्नेछ । शीर्ष दुई स्थानमा रहने टोली उपाधिका लागि भिड्नेछन् । तेस्रो र चौथो रहेका टोलीले भने तेस्रो स्थानका लागि खेल्नेछन् । सेखको कप्तानीमा रहेको टोलीमा बाराका पवन, तृतराज र रविसँगै किशोर महतो, रसिद खान, भीम सार्की, कमलसिंह ऐरी, सन्दीप जोरा, विपिन बराल, लोकेश बम, सागर ढकाल, अरुण ऐरी र मोहम्मद सम्साद आलम छन् ।"
रोबोट ओलम्पिकमा नेपाली युवा,"इटहरी : हालै मेक्सिकोमा सम्पन्न रोबोट ओलम्पिक प्रतियोगितामा नेपालले सहभागिता जनायो। प्रविधिमा उत्कृष्ट देशहरूसँगै नेपालले प्रतियोगितामा आफ्नै रोबोटले प्रतिस्पर्धा गरेको हो। विभिन्न राउन्डमा खेलाइएका खेलमध्ये सुरुमा नेपालले उत्साहजनक प्रदर्शन गरे पनि पछि प्रदर्शन खस्क्यो। विदेशी रोबोट प्रतियोगितामा सहभागिता जनाउने दुईजना नेपाली विद्यार्थीमध्ये एक हुन्, शिशिर विश्वकर्मा। शिशिर इटहरीमा जन्मिएर काठमाडौं हुँदै अहिले अमेरिकास्थित युनिभर्सिटी अफ टेक्सास एर्लिङटनमा कम्प्युटर साइन्स विषयमा स्नातक तहको अध्ययन गर्दैछन्।स्कुलदेखि नै रोबोटिक्समा रुचि राख्ने उनले प्लस टु पढ्दा ट्रिनिटीमा टिम बनाएर अझ अभ्यास गर्ने मौका पाएका थिए। कलेजपछि पनि हामीले रोबोनट्स नाम राखेर टिमलाई निरन्तरता दियौं, उनी भन्छन्। त्यही टिमलाई अन्तर्राष्ट्रिय प्रतियोगितामा भिड्नका लागि यन्त्र नामक आयोजकले प्रोत्साहित गरेपछि रोबोनट्सका पाँचजनाले क्यानडा हुँदै मेक्सिको जान प्रवेशाज्ञाका लागि आवेदन दिएका थिए। त्यहाँबाट प्रवेशाज्ञा नपाएपछि अमेरिकाका लागि प्रयास गरे। तर, त्यहाँ पनि तीनजनाले प्रवेशाज्ञा पाएनन्। त्यसअघि नै अमेरिकी अध्ययन भिसा पाएका शिशिर र उनका साथी सजिन श्रेष्ठले भने मेक्सिको पुगेर प्रतियोगितामा सहभागिता जनाए। प्रतिस्पर्धाको पहिलो र दोस्रो राउन्डमा नेपालको प्रदर्शन राम्रो थियो। चौथोदेखि आठौं प्रतिस्पर्धामा नेपालको प्रदर्शन त्यति उत्साहपूर्ण रहेन। त्यसबीचमा उनीहरूको रोबोटसमेत बिग्रियो। हारे पनि यो सहभागिताले आफूहरूलाई नयाँ चुनौतीसँग साक्षात्कार गराएको शिशिरको अनुभव छ। हामीले सिक्न बाँकी धेरै कुरा छन्, सरकारले पनि प्रवद्र्धन गर्नुपर्छ, उनले भने, हामी हाम्रो रोबोटिक्स टिमलाई निरन्तर लान चाहन्छौं, ता कि नेपालले पनि रोबोट विकास गर्न सकोस् र प्रतिस्पर्धामा जितेर नाम देशको नाम उच्च बनाउन सकोस्। पढाइमा राम्रो भएकैले उनले अमेरिकामा पढ्न ५० प्रतिशत छात्रवृत्तिसमेत पाएका छन्। कम्प्युटर साइन्स पढिरहेका उनी नेपाल फर्केर ईगभर्नेन्सलाई प्रभावकारी बनाउन सकिन्छ भन्ने विश्वासमा छन्। शिशिरका बुवा सरोज भने विगत १२ वर्षदेखि वैदेशिक रोजगारीको सिलसिलामा खाडीमा छन्। त्यसबीचमा तीन वर्ष उनी नेपाल फर्किएका थिए। त्यतिबेला शिशिर भने आमाले काठमाडौंमा चलाएको सानो पसलमा बसेर सघाउने गर्थे। बुवा सरोज पनि अहिले छोराले गरेको प्रगतिमा दंग छन्। उनी आफूले खाडीमा गरेको दुःखलाई छोराको मेहनतले सार्थक बनाएको बताउँछन्।००००"
