शीर्षक,विवरण
धनाढ्य आफूमात्र बाँच्न चाहन्छन्,"गत वर्ष किनोट स्पिच दिन भनेर मलाई एक निजी सुपर डिलक्स रिसोर्टमा निम्त्याइयो। दर्शकका रूपमा त्यहाँ करिब एक सय जना इन्भेस्टमेन्ट ब्यांकर जम्मा होलान् भन्ने मैले ठानेको थिएँ। किनभने त्यसबेलासम्म मलाई निकै ठूलो पारि श्रमिक प्रस्ताव गरिएको थियो। केहीबेर बोल्न मलाई प्राध्यापकका रूपमा मेरो छ महिनाको तलब जति नै रकम दिइएको थियो। मैले बोल्नुपर्ने विषय थियो, प्रविधिको भविष्य। भविष्यबारे बोल्न मलाई कहिल्यै मन परेन। यस्ता कार्यक्रममा हुने प्रश्नोत्तर सत्र जहिले पनि शब्दखेलजस्तो हुन पुग्छ। मलाई ब्लकचेन, थ्रिडी प्रिन्टिङ, क्रिस्परजस्ता चर्चामा रहेका नयाँ प्राविधिक शब्दबारे आफ्नो विचार राख्न लगाइन्छ। मानौँ, उनीहरू सम्भावित लगानीका लागि चिह्न पहिल्याउन चाहन्छन्। मेरा दर्शक ती प्रविधि वा तिनको प्रभावबारे जान्न विरलै इच्छुक हुन्छन्। उनीहरूलाई त त्यसमा लगानी गर्ने कि नगर्ने भन्ने विषयमा मात्र चासो हुन्छ। तर पैसाले बोल्न बाध्य बनाउँछ, त्यसैले म यस्ता विषयमा बोल्ने गर्छु। निर्धारित स्थानमा पुगेपछि मलाई एउटा कोठामा पुर्याइयो। तर माइक्रोफोनको व्यवस्था गर्नु वा मञ्चमा पठाउनुको सट्टा मलाई एउटा गोलो टेबलको छेउमा बसाइयो। त्यसपछि मेरा दर्शकलाई म नजिक बोलाइयो। ती जम्मा पाँच जना थिए र पाँचै जना पुरुष अनि अत्यन्त धनी थिए। ती सबै हेज फन्ड दुनियाँका उपल्लोस्तरका मानिस थिए। एकछिन सानातिना कुरा गरिसकेपछि मलाई थाहा भयो, मैले भविष्यको प्रविधिबारे तयार पारेको सूचनासँग उनीहरूको कुनै चासो छैन। उनीहरू आफ्नै प्रश्न बोकेर आएका थिए। आगामी जलवायु संकटबाट न्युजिल्यान्ड कम प्रभावित होला कि अलास्का ? के गुगलले वास्तवमै रे कुर्जवेलको दिमाग अपलोड कम्प्युटर बनाउँदै छ ? अनि त्यसरी कम्प्युटरमा भण्डार गरिएको उनको चेतना संकटबाट जीवितै पार होला या त्यसबीचमा मरेर पछि पुनर्जीवित होला ? अन्ततः एक सीईओले एक निजी भूमिगत बंकर प्रणाली निर्माण गरिसक्न लागेको बताए। अनि प्रश्न गरे, त्यो घटनापछि मैले आफ्ना सुरक्षाकर्मीमाथि कसरी नियन्त्रण कायम राखिराख्ने ? त्यो घटना। वातावरणीय प्रलय, सामाजिक अशान्ति, आणविक विस्फोट, भाइरसको माहामारी वा रोबोटले सबथोक कब्जामा लिएको अवस्थालाई उनीहरूले त्यो घटना नामले पुकारेका थिए। हाम्रो बाँकी समय यही एउटै प्रश्नमा खर्च भयो। उनीहरूलाई थाहा थियो, त्यस्तो अवस्थामा आक्रोशित भीडबाट आफ्नो बासस्थानको रक्षा गर्न हतियारधारी सुरक्षाकर्मी चाहिन्छ। तर पैसाको मूल्य गुमिसकेपछि ती सुरक्षाकर्मीलाई के तिर्ने ? आफूखुसी आफ्नो नेता छान्नबाट तिनलाई के ले रोक्ने ? खाद्य आपूर्तिमा आफूलाई मात्र थाहा भएको पासवर्डको व्यवस्था गर्ने वा रक्षकहरूको जीवनको बदलामा उनीहरूलाई अनुशासनमा राख्ने कुनै किसिमको यन्त्र पहिर्याउने अथवा त्यसबेलासम्म प्रविधि विकसित भएमा रक्षक र कामदारका रूपमा रोबोटलाई प्रयोग गर्नेजस्ता अनेकौँ उपायबारे ती अर्बपतिहरूले सोचविचार गरिसकेका थिए। त्यसबेलाचाहिँ म छक्क परेँ। कम्तीमा यी अर्बपतिका लागि भविष्यको प्रविधिबारे कुरा गर्नु भनेको यिनै प्रश्नको उत्तर खोज्नु मात्रै थियो। तिनले एलन मस्कको मंगल ग्रहमा उपनिवेश बसाउने, पिटर थेलको बुढ्यौलीको प्रक्रियालाई उल्ट्याउने वा साम अल्टम्यान र रे कुर्जवेलको सुपर कम्प्युटरमा आफ्नो दिमाग अपलोड गर्ने चर्चाबाट पाठ सिकेका थिए। उनीहरू डिजिटल भविष्यका लागि तयारी गरिरहेका थिए। तर त्यस्तो भविष्यको लक्ष्य यो संसारलाई राम्रो बनाउनेमा भन्दा मानवजातिको अवस्था परिवर्तन गर्ने र आफूलाई वातावरणीय परिवर्तन, बढ्दो समुद्र सतह, सामूहिक बसाइँसराइ, विश्वव्यापी महामारी, मूलबासीको आतंक र स्रोतहरूको समाप्तिजस्ता वास्तविक खतराबाट बचाउनेमा केन्द्रित छ। उनीहरूका लागि भविष्यको प्रविधिको एउटै मात्र लक्ष्य छ, त्यो हो, पलायन। प्रविधिले मानव समाजलाई कसरी फाइदा पुर्याउला भन्ने विषयमा बढी आशावादी बन्नु गलत होइन। तर मानिसको अस्तित्व समाप्तिपछिको युटोपियाबारे अहिले विद्यमान उत्सुकताचाहिँ बेग्लै कुरा हो। यो समग्र मानवतालाई अस्तित्वको एक नयाँ अवस्थामा लैजाने दृष्टिकोण होइन। बरु मानिसमा जे जति मानवीय तत्व छन्, शरीर, अन्तरनिर्भरता, सहानुभूति, कमजोरी, जटिलता, आदिमा परिवर्तन गर्ने प्रयास हो। यस्तो ट्रान्सह्युमनिस्ट दृष्टिकोणले सम्पूर्ण यथार्थलाई सजिलै तथ्यांकमा मात्र सीमित गर्छ। यसको एउटै निष्कर्ष छ, मानिसहरू सूचना प्रशोधन गर्ने वस्तुबाहेक केही होइनन्। दार्शनिकहरूले वर्षौंदेखि यही कुरा औंल्याइरहेका थिए। यसले समग्र मानव उद्विकासको प्रक्रियालाई एक भिडियो गेममा सीमित गर्छ। जसमा कसैले पलायनको छिद्र खोजेर खेल जित्ने गर्छ र केही अनन्य मित्रलाई केहीबेरका लागि आफूसँगै आउन दिन्छ। त्यस्तो विजेता को बन्ला ? एलन मस्क, जेफ बेजोस, पिटर थेल वा मार्क जुकरवर्ग ? प्राकृतिक छनोटको सिद्धान्तमा आधारित व्यापारिक वातावरणमा निर्माण हुने डिजिटल अर्थतन्त्रका अनुमानित विजेता यिनै अर्बपति हुन्। निश्चय नै सधैं यस्तै अवस्था थिएन। १९९० को दशकको सुरुवातमा एउटा छोटो अवधिका लागि डिजिटल भविष्य असीमित महसुस भएको थियो। यो हाम्रो आविष्कारमा निर्भर थियो। प्रविधिको क्षेत्र अनेकौं संस्कृतिको मिश्रण स्थल बनेको थियो। कतिपयले यसलाई अझ समावेशी, समान वितरणमुखी र मानवपक्षीय भविष्य निर्माण गर्ने अवसरका रूपमा लिएका थिए। तर स्थापित व्यापारीक स्वार्थहरूले यसलाई अझ बढी नाफा निकाल्ने नयाँ सम्भावनाका रूपमा मात्र हेरे। डिजिटल भविष्यलाई पनि सेयर बजार वा कटनको भविष्यझै बुझ्न थालियो। जसमा अनुमान गर्न र दाउ लगाउन सकियोस्। त्यसैले हरेक, भाषण, आलेख, अध्ययन, डकुमेन्ट्री वा श्वेतपत्रलाई तबसम्म मात्रै सान्दर्भिक ठान्न थालियो, जबसम्म यसले सेयर बजारतर्फ संकेत गर्दछ। अनि भविष्य त्यस्तो चिज रहेन, जसलाई हामी वर्तमानको रोजाइ वा मानवजातिको आशामार्फत निर्माण गर्छौँ। बरु भविष्य त पूर्वनिर्धारित परिदृश्य बन्न पुग्यो, जसमा हामी आफ्नो पुँजी त लगानी गर्छौँ तर निष्क्रिय रूपमा मात्रै त्यहाँ पुग्छौँ। मानिस बन्नु भनेको व्यक्तिगत रूपमा अस्तित्व बचाउन सफल हुनु वा संकटबाट भाग्न सक्नु होइन। यो त सामूहिक प्रयत्न हो। यसरी भविष्य निर्माण पूँजीको हातमा छोडिदिएपछि सबैजना आफ्नो क्रियाकलापको नैतिक जिम्मेवारीबाट मुक्त भए। प्रविधिको विकास सामूहिक प्रयास होइन, व्यक्तिगत अस्तित्वको कथा बन्न पुग्यो। मेरो अनुभवमा योभन्दा पनि खराब के छ भने यी कुनै पनि कुरातर्फ ध्यानाकर्षणको प्रयास गर्नेलाई बजारको दुश्मन वा प्रविधिविरोधी सनकी ठान्ने गरिन्छ। त्यसैले केही व्यक्तिका लागि धेरैलाई गरिब बनाउने र शोषण गर्ने व्यवहारिक नैतिकतासम्बन्धी प्रश्नको ख्याल नगरी धेरैजसो विद्वान्, पत्रकार र साइन्स फिक्सन लेखकहरूले अमूर्त र काल्पनिक हौवामा ध्यान केन्द्रित गरेका छन्। के सेयर कारोबारीले स्मार्ट औषधि प्रयोग गर्न हुन्छ ? केटाकेटीले विदेशी भाषा जान्न चिप्स प्रत्यारोपण गर्नु हुन्छ कि हुँदैन ? स्वाचालित सवारी साधनका यात्री वा पैदलयात्रीको जीवनमध्ये हामी कसलाई बढी प्राथमिकता दिन्छौँ ? के मंगल ग्रहको पहिलो मानव उपनिवेशलाई लोकतान्त्रिक विधिबाट सञ्चालन गरिनुपर्छ ? के डीएनए परिवर्तन गर्दा मेरो पहिचान फरक पर्छ ? के रोबोटलाई अधिकार दिइनु उपयुक्त हुन्छ ? लेखकहरू यस्ता प्रश्नमा रुमल्लिएका छन्। यी प्रश्न दार्शनिक रूपमा मनोरञ्जनात्मक छन्। तथापि कर्पोरेट पुँजीवादको नाममा भइरहेको अनियन्त्रित र उच्छृंखल प्राविधिक विकाससँग सम्बन्धित नैतिक प्रश्नको सट्टामा यस्ता प्रश्न सोध्नु गलत हो। पहिले नै शोषणमा आधारित बजारका रूपमा रहेका (वालमार्टलाई हेर्नुहोस्) डिजिटल प्लाटफर्महरू अब अझ अमानवीय बन्दै गएका छन् (अमेजनलाई हेर्नुहोस्)। हामीमध्ये धेरैजसो स्वचालित काम, अस्थायी रोजगार प्रणालीमा आधारित अर्थतन्त्र र स्थानीय खुद्रा व्यापारको अन्त्यजस्ता खराबीप्रति सचेत छौँ। यस्तो अन्धवेगमा रहेको डिजिटल पुँजीवादको सबैभन्दा भयंकर मारचाहिँ वातावरण र विश्वका गरिब जनसंख्यामा पर्छ। हामीले प्रयोग गर्नेमध्ये केही कम्प्युटर र स्मार्टफोन निर्माणमा अझै पनि दास श्रमको प्रयोग हुन्छ। यस्ता अभ्यास कतिसम्म बलिया छन् भने फेयरफोन नामक एक कम्पनीले अनैतिक श्रम प्रयोग नगरिएको फोन उत्पादन गर्ने प्रयास गर्दा त्यसो गर्न असम्भव रहेको निष्कर्ष निकाल्यो। सो कम्पनीले आफ्नो उत्पादनलाई अहिले अरूको भन्दा निष्कलंक भन्ने गर्छ। त्यस्तै दुर्लभ खनिज उत्खनन गर्दा र हाम्रो डिजिटल प्रविधिको फोहोर मिल्काउँदा मानिसको बासस्थान नास भएको छ। उनीहरूको बासस्थान विषालु फोहोरको थुप्रो बन्छ, जसबाट पुनःप्रयोग गर्न सकिने सामानलाई किसानका छोराछोरी र परिवारका सदस्यले जम्मा गरेर पुनः उत्पादकलाई बेच्छन्। हामीले आफ्नो आँखा भर्चुअल रियालिटी गगल्सले छोपेर वैकल्पिक यथार्थमा रुमलिँदैमा गरिबी समाप्त भइहाल्दैन। हामी जति समाजिक, आर्थिक र वातावरणीय कुप्रभावलाई बेवास्ता गर्छौँ, उति नै ती समस्या गम्भीर बन्दै जान्छन्। फलस्वरूप यसले अलगाववाद, पराभाव तथा सर्वनाशक सोचलाई अझ मलजल गर्छ, अझ मनगढन्ते प्रविधि र व्यापारिक योजना बन्छन्। यो खालको विश्वदृष्टिकोणमा हामी जति डुब्दै जान्छौँ, त्यति हामी मानवजातिलाई समस्या र प्रविधिलाई समाधान देख्न थाल्छौँ। मानवताको सारतत्वलाई नै हामी उडुसभन्दा कम महत्व दिन्छौँ। प्रविधिमा जोडिएका खराबीलाई नहेर्ने हो भने यो आफैंमा तटस्थ हुन्छ। प्रविधिले हामीमा उत्पन्न गराउने कुनै पनि खराब व्यवहार हाम्रो आफ्नै भ्रष्ट आत्माको प्रतिबिम्ब हो। यो सोचले मानिसको चित्तमा रहेको असंगतिलाई कुनै डिजिटल वा आनुवंशिक सहयोगले सुधार्छ भन्ने ठान्छ। अन्तत्वोगत्वा, प्रविधि समाधान हो भन्नेहरूका अनुसार हाम्रो चैतन्यलाई कम्प्युटरमा अपलोड गरिसक्नु मानव भविष्यको चरमोत्कर्ष हो। त्यसभन्दा बढी प्रविधि आफैंमा हाम्रो क्रमविकासको उत्तराधिकारी हो भनेर स्वीकार्ने पनि छन्। कुनै रहस्यवादी सम्प्रदायको सदस्यझैँ हामी आफ्नो शरीर, पाप र कष्टहरूलाई पछाडि छोडेर विकासको अर्को चरणमा प्रवेशका लागि तड्पिन्छौँ। हाम्रा फिल्म र टेलिभिजनले यस्ता स्वैरकल्पनाहरूलाई प्रस्तुत गर्छन्। जम्बी विषयक सोहरूले प्रलयपछिको अवस्था चित्रण गर्छन्, जहाँ मानिसहरू पनि जम्बीभन्दा असल हुँदैनन्। त्यसभन्दा नराम्रो कुरा के छ भने यस्ता सोले दर्शकलाई भविष्य भनेको बाँकी रहेका मानिसबीचको वारपारको लडाइँ हो भन्ने कल्पना गर्न लगाउँछ। जहाँ एउटा समूह नमरी अर्को समूह बाँच्न सक्दैन। रोबोटहरू उन्मत्त भएर सत्ता हात पार्ने साइन्स फिक्सन उपन्यासमा आधारित वेस्टवर्ल्ड सिरिजको दोस्रो सिजनसमेत चरम खुलासा गर्दै टुंगिएको छ। हामीले निर्माण गरेको आर्टिफिसियल इन्टेलिजेन्सभन्दा मानवजाति अझ सरल र अनुमान लगाउन सकिने खालको हुने यसको निष्कर्ष छ। हामी प्रत्येकलाई सानो कोडमा खुम्च्याउन सकिने कुरा रोबोटले सिक्छन्। मानिस र रोबोटको भूमिकामा यति ठूलो फेरबदलका लागि व्यापक मानसिक कसरत चाहिन्छ। मानिस भयानक प्रजाति हो भन्ने धारणामा आधारित भएर नै यसखालको कल्पना गर्न सकिन्छ। त्यसैले नै हामी अन्तरिक्षमा विद्युतीय कार पठाउने अर्बपतिहरू पाउँछौँ। त्यो घटना पछि सुरक्षाकर्मीमाथि कसरी नियन्त्रण गर्ने भनेर मलाई सोधियो। ती व्यक्तिसँग सकेसम्म राम्रो व्यवहार गर्नु सबैभन्दा उपयुक्त हुने सुझाव मैले दिएँ। अर्बपतिहरूले आफ्ना सुरक्षा स्टाफसँग निकट सम्बन्ध राख्नुपर्छ र तिनलाई आफ्नै परिवारको सदस्यसरह व्यवहार गर्नुपर्छ। अनि तिनले आफ्नो यस खालको समावेशी व्यवहार व्यापारिक अभ्यास, दिगोपनको प्रयास र सम्पत्ति वितरणमा जति विस्तार गर्दै जान्छन्, त्यो घटना हुने सम्भावना त्यति नै कम हुँदै जान्छ। यी सबै प्राविधिक जादुलाई सामूहिक हितका लागि प्रयोग गर्न सकिन्छ। मेरो आशावादीताबाट अर्बपतिहरू चकित भए। तर तिनले वास्तवमा यसमा विश्वास गरेनन्। विपत्तिलाई कसरी रोक्ने भन्नेमा उनीहरूको चासो थिएन। हामी निकै पर पुगिसकेको र विपत्ति रोक्ने उपाय अपनाउन ढिला भइसकेकोमा उनीहरू विश्वस्त थिए। त्यत्तिका शक्ति र सम्पत्ति भए पनि आफूले भविष्यलाई असर गर्न सक्नेमा उनीहरूलाई विश्वास थिएन। उनीहरूले सबैभन्दा खराब परिणामलाई सीधासीधा स्वीकार गरेका छन् र त्यसबाट बच्न जतिसुकै पैसा र प्रविधि खर्चिन लागिपरेका छन्। खासगरी मंगल ग्रहतिर उड्ने यानमा सिट नपाए सबथोक खर्चिन उनीहरू तयार छन्। भाग्यवश, आफ्नो मानवतालाई नै त्याग्न पर्याप्त पैसा नभएका हामीसँग भने तीभन्दा निकै राम्रा विकल्प उपलब्ध छन्। हामीले त्यस्ता समाजविरोधी तरिकाले प्रविधिको प्रयोग गर्नुपर्ने छैन। हामी हाम्रा डिभाइस र प्लाटफर्मले चाहेजस्तै व्यक्तिगत उपभोक्ता र प्रोफाइल बन्न सक्छौँ। वा, वास्तवमै विकसित मानिस एक्लै अघि बढ्दैन भन्ने कुरा बुझ्न सक्छौँ। मानिस बन्नु भनेको व्यक्तिगत रूपमा अस्तित्व बचाउन सफल हुनु वा संकटबाट भाग्नसक्नु होइन। यो त सामूहिक प्रयत्न हो। मानिसको भविष्य जस्तोसुकै होस्, हामीले सामूहिक रूपमै त्यसको सामना गर्नेछौँ। मिडियम डटकममा प्रकाशित आलेखको अनुवाद। रसकोफ प्रकाशोन्मुख पुस्तक टिम ह्युमन का लेखक हुन्। अनुवादः खगेन्द्र गिरी"
सपना सुरक्षित यात्राको,"सडकको नमिलेको संरचना, सडक अनुशासन उल्लंघन र कानुनको प्रभावकारी कार्यान्वयन अभावमा विदेशी सडकमा यथार्थ बनेको सुरक्षित यात्रा सपना बनिरहेछ। रेलवे स्टेसनबाट बाहिर निस्कनासाथ फराकिलो सडक भेटिन्छ। सडकमा टाढैबाट देखिने जेब्रा क्रसिङका गाढा सेतो रंग रेखाहरू छन्। स्टेसनबाट निस्केर सडकको फुटपाथमा आइपुगेका पैदलयात्रुलाई देख्नासाथ सडकमा गुडिरहेका गाडी टक्क अडिन्छन्। केही महिनाअघि अस्ट्रेलियाको सिड्नी घुम्ने क्रममा देखेको यो दृश्य आज पनि मेरो आँखामा झलझली आइरहन्छ। सिड्नी पुगेपछि सुरुका दिनमा त्यहाँका मानिस सडकमा त्यति बिघ्न अनुशासित छन् भन्ने मलाई थाहा थिएन। एक दिन कोगराको रेलवे स्टेसनबाट बाहिर निस्की आफ्नो वासस्थानतर्फ लाग्दै थियौं। साना केटाकेटी पनि सँगै भएकाले फुटपाथमा केहीबेर तिनैसँग अलमलिनुपर्यो। यसो टाउको उठाएर सडकमा हेर्दा छक्कै परें। जेब्रा क्रसिङभन्दा केही मिटर परै हामीले बाटो काट्ने प्रतीक्षा गरेर बसेका गाडीको पंक्ति नै लागिसकेको रहेछ। तीमध्ये एक गाडी चालकलाई सायद धेरै हतारो भएर होला, उनले हात हल्लाउँदै हामीलाई छिटो बाटो काट्न इशारा गरेछन्। त्यो पनि हामीले वास्ता नगरेपछि उनी हातमुख दुवै एकैपटक चलाउँदै (सायद हामीलाई गाली गर्दै) आफ्नो गन्तव्यतिर लागे। पछि पो सिड्नीमै अध्ययनरत बहिनीले भनिन्, यहाँ बाटो काट्नुअघि धेरै गफ गर्ने र अल्मल्निे गर्नु हुँदैन, जेब्रा क्रसिङमा गाडी रोकेर बस्नेलाई कति हतार होला। उनको कुरा सुनेपछि मनमनै कल्पना गरेँ, नेपाल पुगेपछि पनि त्यति नै व्यवस्थित सडक र सबैले त्यतिकै सडक अनुशासन पालना गरेको देख्न पाए कस्तो हुन्थ्यो होला ! छोटो समयको भ्रमणमा पनि मैले जहाँ पायो त्यहाँ थुक्नु हुँदैन, मनपरी फोहोर फाल्नुहुँदैन, सडकमा सीमित गतिभन्दा बढीमा गाडी कुदाउन हुँदैन भन्ने सिकेँ। विदेशमै लामो समय बसेर फर्किएकाले यी शिक्षा बिर्सेको देख्दा भने उदेक लाग्यो। विडम्बना के हो भने, अध्ययनका लागि लामो समय विदेश बसेका वा उतैको पीआर र ग्रिनकार्ड लिएकाले समेत नेपाल आएका बेला अनुशासनहीन व्यवहार देखाउन पछि पर्दैनन्। केही महिनाअघि ललितपुरको हात्तीवनमा भएको एक सडक दुर्घटना यसको उदाहरण हो। न्युजिल्यान्डमा लामो समयदेखि बस्दै आएका एक युवा नेपाल आएपछि हात्तीवनस्थित एक अपार्टमेन्टमा आमासँगै बस्थे। एक दिन उनका घरमा पाहुना आउनेवाला थिए। उनीहरूकै लागि सातदोबाटोमा केही किनमेल गरेर फर्कने क्रममा आफ्नो अपार्टमेन्ट अगाडि आइपुगेपछि उनले साइड लाइट नै नबाली द्रुतगतिमा आइरहेको आफ्नो गाडी मोडे। उनले कुनै संकेत नै नदिई गाडी मोडेकाले गोदावरीतर्फबाट आइरहेको स्कुटर गाडीमा ठोक्कियो। स्कुटरमा सवार गोदामचौर निवासी रामेश्वर कार्की र उनकी पत्नी घाइते भए। नेपाल आएर केही दिन बस्दा रोड क्रस गर्ने क्रममा साइड लाइट बाल्नुपर्छ भन्ने हेक्कासमेत ती युवामा आएन। नेपालको नियम पालना नगरे पनि हुन्छ भन्ने लागेर हो सायद उनले गरेको सानो लापरवाहीले दुर्घटना निम्तियो। यो त सानो उदाहरण हो, सडक अनुशासनको उल्लंघन त हाम्रो आम प्रवृत्तिजस्तो भइसकेको छ। सडक अनुशासन उल्लंघनमा टिपर पहिलो नम्बरमा आउन थालेको छ। टिपर आतंकले सडक नै त्रासमय बन्न थालेको छ। हालै मात्र साँगाको प्रहरी स्कुलमा अध्ययनरत एक विद्यार्थी लिन जाने क्रममा लोकन्थली निवासी हरि कटुवाल र उनकी बहिनी (विद्यार्थीकी आमा) र विद्यार्थी गरी तीनै जनालाई टिपरले ठक्कर दिँदा उनीहरूको निधन भएको थियो। यसैको केही समयपछि जडीबुटीमा भएका छुट्टाछुट्टै दुई दुर्घटनामा टिपरले ठक्कर दिँदा दुई व्यक्तिले ज्याए गुमाए। प्लस टु सकाएर उच्च शिक्षाको सपना बुनेर काठमाडौं आएकी एक युवतीको केही दिनअघि सोल्टीमोडमा एक टिपरले ज्यान लियो। सडकमा सवारीसाधन चलाउने क्रममा कोही एक जनाले गरेको सानो लापरवाहीले अर्काको ज्यान नै लिनु अपराध हो। थोरै मात्र ठक्कर दिएर लडेका स्कुटर र बाइकलाई पनि दोहोर्याएर उनैमाथि चढाउने सम्मको क्रुरताले धेरैको ज्यान गएको सुनिन्छ। यस्ता घटनाको उदाहरण दिँदै कतिपय ट्राफिक प्रहरीलाई गुनासो गर्दा ट्राफिक प्रहरीले भनेका थिए, के गर्नु टिपरले त बायाँपट्टिको साधनलाई देख्दै देख्दैन। कानुनको फितलो कार्यान्वयन टिपरकै कारण एकपछि अर्को दुर्घटना भइरहँदा पनि चालक रत्तिभर आत्तिएको देखिन्न। कानुनको फितलो कार्यान्वयनले गर्दा चालकमा जे गरे पनि उन्मुक्ति पाइहालिन्छ भन्ने भएकाले झनै अपराधउन्मुख भएजस्तो देखिन्छ। सवारी तथा यातायात व्यवस्था ऐन २०४९ को दफा १६१ (१) अनुसार चालकले ज्यान मार्ने मनसाय लिएर दुर्घटना गराई तत्काल ज्यान गएमा सर्वश्वसहित जन्मकैदको व्यवस्था गरिएको छ। सोही दफाको २ नम्बरमा दुर्घटना हुन सक्छ भनेर जानीजानी लापरवाही ढंगले सवारी चलाएर दुर्घटना गराई मान्छे मारे दुई वर्षदेखि १० वर्षसम्म कैदको व्यवस्था गरिएको छ। त्यसैगरी, दफा नम्बर तीनमा भने सवारी चालकले कसैको ज्यान जान सक्छजस्तो लागेको तर उसले नदेखीकनै दुर्घटना भई ज्यान गए एक वर्ष कैद र दुई हजार जरिवानाको व्यवस्था गरिएको छ। प्रहरीले अधिकांश सवारी दुर्घटनाबाट मान्छे मरेको घटनामा दफा ३ मा टेकेर अदालतमा मुद्दा दर्ता गर्दै आएको छ। यसरी मुद्दा चलाउँदा दोषी चालक बढीमा ६ महिना मात्रै जेलमा बस्ने गरेको पाइन्छ। सडक संरचनामै त्रुटि सहरभित्र रहेका सडकका डिजाइनमै त्रुटि रहेका कारण पनि विभिन्न दुर्घटना निम्तिने गरेको रोड ट्राफिक इन्जिनियर आशिष गजुरेलको भनाइ छ। मुख्य चोकमा समेत दायाँबायाँबाहेक बीचको हाइ स्पिड लेन बनाइएकाले यसमा पनि झुक्किएर धेरै दुर्घटना हुने गरेको उनको तर्क छ। जहाँबाट पनि सवारीसाधन मोडेर लैजान मिल्ने कारणले पनि क्रस गर्ने र यु टर्न लिने क्रममा धेरै दुर्घटना हुने गरेको बुझाइ छ। काठमाडौंको सडक भए पनि सहरी सडक भन्ने नै भएन, उनले भने, आउने र जाने ट्राफिक लाइटले छुट्याएको छैन। सहरभित्र हुनुपर्ने गति भनेको प्रतिघण्टा ३० देखि ३५ किलोमिटर मात्र भए पनि सडक खाली देख्नासाथ योभन्दा द्रुतगतिमा सवारीसाधन हुइँक्याउँदा पनि दुर्घटना निम्तिने उनले बताए। पैदलयात्रीलाई पनि सुरक्षित तवरले सडक काट्ने पूर्वाधार नै तयार पार्न नसकिएको बताउँदै उनले भने, कतिपय ठाउँमा जेब्रा क्रसिङ नै छैनन्, भएका ठाउँमा पनि धेरै फिक्का भइसकेका छन्। उनका अनुसार सडकमा बत्ती नहुनु, भएका ठाउँमा पनि नबल्नु र सडकमा खाल्डाखुल्डी हुनु र वर्षामा तीनमा पानी जम्नुजस्ता सडक संरचनाका समस्या पनि दुर्घटनाका अन्य कारण हुन्। दुर्घटनाले बिगार्दै मनोविज्ञान पत्रकार रुपा खड्का भट्टराईका छोरा तीन वर्षका भए। छोरा जन्मिएदेखि नै आफूलाई स्कुटर चलाउने हिम्मत नआएको उनले गुनासो गरिन्। हरेक दिन आउने दुर्घटनाका खबरले फेरि स्कुटी चलाउने आँट नै नपलाएको उनले बताइन्। टेलिभिजन कार्यक्रम समकोणमा कार्यरत पत्रकार लक्ष्मी बस्नेतले पनि धेरै समयसम्म आफ्नो स्कुटर थन्क्याएरै राखिन्। गाडीको चाप र दुर्घटनाका खबरले आफूलाई डर लागेकाले प्रायः नचलाउने र चलाइहाले पनि भित्री बाटो मात्रै प्रयोग गर्ने उनले बताइन्। कोटेश्वर माविकी शिक्षिका रश्मि खड्काले पनि स्कुटी चलाउन सिकेको धेरै भयो। दुर्घटनाका खबरकै कारण स्कुटी चलाउने हिम्मत जुटाउन नसकेको उनी सुनाउँछिन्। सडक दुर्घटनाले आमजनताको मानसिकतामा पारेको असरको आयाम अझ फराकिलो छ। डेढ महिनादेखि मामाघरमा बस्दै आएका रिसित केसी आफ्नी आमालाई कहिले घर जाने भन्दै पिराउन थालिसकेका छन्। मामाघर आउन भनेपछि सधैं मरिमेट्ने छोराले यस्तो भनेको सुन्दा उनकी आमा पनि अचम्ममा परिन्। कारण बुझ्दै जाँदा थाहा लाग्यो, लोकन्थली चोकमै रहेको उनको मामाघरको कौशीबाट प्रायः देखिने सडक दुर्घटनाको दृश्यले उनलाई मामाघर नै अप्रिय बन्न थालेको रहेछ। दिनहुँ पत्रपत्रिकामा दुर्घटनाका समाचार पढ्दा, टेलिभिजनमा हेर्दा र प्रत्यक्ष रूपमा दुर्घटना देख्दा बालबालिका, युवा र वयस्कलाई पनि मनोवैज्ञानिक असर पुगेको छ। यस्तो असर प्रायलाई छोटो अवधिका लागि मात्रै पर्ने भए पनि कसैकसैलाई दीर्घकालीन रूपमै पर्ने मनोविद् डा अनिता तामाङको अनुभव छ। डा तामाङका अनुसार बालबालिकामा यसले पार्ने असरले गर्दा उनीहरू बाइक वा गाडीमा बस्न मात्रै नभई गाडी अगाडि जानसमेत डराउने हुन सक्छन्। यसले उनीहरूमा डर जगाउने, आत्मविश्वास घटाउने र चिन्ता बढाउने हुनाले बेलैमा साथीभाइ र परिवारले सावधानीको उपाय बताइदिनुपर्छ। यसो गर्दा उनीहरूमा हौसला जाग्ने कारणले लामो समयसम्मका लागि पर्न सक्ने मनोवैज्ञानिक प्रभावलाई कम गराउन सकिने डा तामाङको सुझाव छ। ठूला मानिसमा पर्ने मनोवैज्ञानिक समस्याका कारण कतिपयले स्कुटर र बाइक नै चलाउन छाडिदिने गरेको पाइन्छ। कतिपयले त सडकमा गुड्ने मात्रै नभई कैयौं वर्षसम्म हवाईजहाजसमेत चढ्न छाड्ने गरेको पाइएको छ। यस्तो अवस्थामा पनि परिवार र साथीभाइको राम्रो परामर्शले उनीहरूमा साहस बढ्दै जाने र पहिलेकै अवस्थामा फर्कन सक्ने डा तामाङले बताइन्। कुनै पनि दुर्घटनाको समाचार सम्प्रेषण गर्दा विभिन्न सञ्चारमाध्यमले मृतकको संख्यामा भन्दा बाँच्ने मानिसको संख्यामा केन्द्रित रहेर समाचार प्रकाशन र प्रसारण गरे जनमानसमा पर्न सक्ने मनोवैज्ञानिक प्रभावलाई घटाउन सकिने उनको सुझाव छ। छैन स्थानीय चासो जनतालाई समस्या परे निश्चय पनि आफूले भोट दिएर जिताएका जनप्रतिनिधिलाई नै गुनासो पोख्छन्। धारामा खानेपानी नआउँदा, बाटो र ढल बिग्रिएमा काठमाडौं महानगरपालिकाकी उपप्रमुख हरिप्रभा खड्गीलाई पनि धेरै फोन आउने गर्छ। तर सडक, खानेपानी र ढल आफ्नोमातहत नभएकाले त्यसमा आफूले तुरुन्तै केही गर्न नसक्ने उनको भनाइ छ। यस्ता समस्या समाधान गर्न सम्बन्धित निकायलाई पहल गर्ने काम आफूले गरिरहे पनि समस्या परेका बेला जनतालाई तुरुन्तै सेवा दिन नसक्ने भएकाले यी निकायलाई पनि महानगरपालिका मातहत ल्याउनुपर्ने उनको तर्क छ। काठमाडौंका मुख्य सडकसँग जोडिएका भित्री सडक पनि बिग्रिएकाले वर्षाको समयमा धेरै दुर्घटना हुने गरेका छन्। यसलाई न्यूनीकरण गर्न र सुरक्षित सडकमा हिँड्ने जनताको अधिकार रक्षा गर्न हाल सम्पूर्ण वडाका वडाध्यक्ष पनि भित्री सडकको निर्माण र बत्ती राख्ने काममा लागेको खड्गी बताउँछिन्। काठमाडौंमा मात्रै नभई भक्तपुर र ललितपुरका वडाले पनि पोहोरभन्दा यस वर्ष आफ्नो वार्षिक बजेट निकै बढाएका छन्। त्यसैले सडक, ढललगायत निर्माण शीर्षकमा आफूले छुट्याएका बजेटको उचित सदुपयोग गर्दै जनप्रतिनिधिको उपस्थितिको आभाष जनतालाई दिलाउनु जरुरी छ। तथ्यांकमा दुर्घटना ट्राफिक प्रहरी महाशाखाले उपलब्ध गराएको तथ्यांकअनुसार उपत्यकामा बर्सेनि ६५ जना (४० प्रतिशत) पैदलयात्रुको मृत्यु हुने गरेको छ। त्यसैगरी, वार्षिक करिब चार सय ५० जना पैदलयात्रु अंगभंग तथा घाइते हुने गरेका छन्। नेपालभर वार्षिक करिब तीन सय जना पैदलयात्रु गलत दिशामा हिँडेको कारण मृत्यु हुने गरको पाइन्छ। त्यसैगरी, वार्षिक करिब एक सय ५० जनाभन्दा बढी पैदलयात्रु सही स्थानबाट सही तरिकाले बाटो नकाट्नाले मृत्युको मुखमा पुगेका छन् भने वार्षिक करिब सय जना पैदलयात्रु रातको समयमा चम्किलो लुगा नलगाउनाले ज्यान गुमाउने गरको विश्व स्वास्थ्य संगठन (डब्लुएचओ)को अध्ययनबाट देखिएको छ। सवारी दुर्घटनामा परी अंगभंग तथा जनधनको क्षति हुनबाट जोगिन सडक अनुशासन र ट्राफिक नियम पालना गर्नु जरुरी देखिन्छ। सडक पेटी र जेब्राक्रसिङ प्रयोग गर्दा अरूलाई बेवास्ता गरी तँछाडमछाड गर्ने धेरैको बानी हुन्छ। यस्तो बानीलाई सुधार्नु जरुरी हुन्छ। बाटो काट्दा वा सवारीसाधन चलाउँदा मोबाइल फोनको अत्यधिक प्रयोग भएको देखिन्छ। यसो गर्नु पनि दुर्घटनालाई निम्त्याउनु हो। रोकिराखेको सवारीसाधनको अगाडि वा पछाडिबाट पनि बाटो काट्दा दुर्घटना हुने सम्भावना बढी रहेकाले यसबाट सजग हुनु जरुरी छ। सडकमा ठूला र साना सवारीसाधनको चाप धेरै बढिसकेको छ। यस्तो अवस्थामा झन्डै १२ सय संख्यामा मात्रै रहेको ट्राफिक प्रहरीको जनशक्ति पनि अपुग देखिन्छ। त्यसैले सडकमा जनतालाई सुरक्षित राख्न ट्राफिक प्रहरीको संख्या बढाउनेतर्फ सरकारको ध्यान जानु जरुरी देखिन्छ। विस्तारसँगै सडक झन् अव्यवस्थित बनेको छ। यस्तो सडकलाई व्यवस्थित बनाई सुरक्षित, सफा र राम्रो सडकमा हिँड्न पाउने जनताको अधिकार सुनिश्चित गर्न सम्बन्धित सबै पक्षको पहलकदमी आजको आवश्यकता हो। अमूल्य जीवनलाई सुरक्षित राख्न सडक अनुशासन पालना गरी सडक सभ्यताको विकास गर्नु हामी सबैको कर्तव्य हो। सडकमा अनुशासित रहौंं (टिप्पणी) सुरेन्द्रप्रसाद मैनाली प्रवक्ता, महानगरीय ट्राफिक प्रहरी महाशाखा दुर्घटनाको संख्या अघिल्लो आर्थिक वर्षको भन्दा केही बढेको छ। सामान्य र गम्भीर घाइतेको संख्या उस्तै देखिन्छ भने मृत्यु हुनेको संख्या घटेको छ। सडक दुर्घटनालाई अझै कम गर्न र सडकमा अनुशासन पालना गराउन हामीले विभिन्न कार्यक्रम सञ्चालनमा ल्याएका छौं। जसमध्ये केही दिनदेखि जेब्रा क्रसिङ र आकाशे पुल प्रयोग नगरी जथाभावी बाटो काट्नेलाई त्यही ठाउँमा नियन्त्रणमा लिई सचेतना कक्षा लिने गरिएको छ। हाल यो कार्यक्रम ठिमी, कोटेश्वर, नयाँ बानेश्वर, थापाथली, त्रिपुरेश्वरलगायत २० भन्दा बढी ठाउँमा गर्दै आइएको छ। यसमा पैदलयात्रीले सडक प्रयोग गर्दा केके गर्ने र केके नगर्ने र पैदलयात्रीले सुरक्षित रूपमा किन सडक प्रयोग गर्ने भनेर करिब २० मिनेट कक्षा लिने गरेका छौं। यो कार्यक्रम हामीले पहिले पनि गरेका थियौं। त्यसले केही हदसम्म काम गरेकै थियो। अहिले आएर पनि सडकमा लापरवाही देखिन थालेकाले यसलाई पुनः सञ्चालनमा ल्याएका हौं। उपत्यकामा बर्सेनि ६५ जनाको बाटो काट्ने क्रममा दुर्घटना हुने गरेको पाइन्छ। त्यसैले हामीले दिनमा दुई सिफ्ट बिहान साढे ९ देखि साढे ११ बजेसम्म र बेलुका ४ देखि साढे ६ बजेसम्म कक्षा लिने गरेका छौं। दैनिक ३५ सयदेखि ४ हजारसम्मलाई यस्तो प्रशिक्षण दिएका छौँ। भक्तपुरबाट कोटेश्वरतर्फ आउने ट्रक र टिपरबाट दुर्घटना बढेको देखेर हामीले साउन १ गतेदेखि टाइम कार्ड सुरु गरेका छौं। निश्चित समयभन्दा कम समयमा गाडी आइपुग्यो भने त्यो द्रुतगतिमा आउने र दुर्घटना हुने भन्ने कारणले यसो गरेका हौं। बिहान ८ देखि १२ र बेलुकी ३ देखि ८ सम्म त टिपरलाई उपत्यकाभित्र आउनै दिने गरेका छैनौं। लेन अनुशासन पालना गराउने काममा पनि हामीले कडाइ गरेका छौं। पहिलो लेनमा हेभी, मालवाहक र अन्य सार्वजनिक सवारीसाधन चल्छन् भने अर्को दायाँपट्टिको लेनबाट जिप, कार, मोटरसाइकलजस्ता साना सवारीसाधन चलाउने भनेर हामीले धेरै पर्चा छपाएर बाँडेका छौं। यसबाहेक ट्रक, टिपर चालकलाई सडकमा केन्द्रकृत भएर चलाउनुपर्छ भन्दै प्रशिक्षण तालिम पनि सुरु गरेका छौं। अहिले मादक पदार्थ सेवन गरेर र लेनअनुशासन मिचेर सवारी चलाउनेमध्ये कारबाहीमा परेर दुई, तीन सय हाराहारीमा यहाँ कक्षा लिन आउँछन्। विद्यालय र कलेजमा समेत गएर सडक अनुशासन र अपनाउनुपर्ने सुरक्षाबारे हामीले कक्षा लिने गरेका छौं। काठमाडौंका व्यस्त दुई स्थानमा सर्भिलेन्स भेइकल पनि जडान गरिसकेका छौं। यो क्यामेराले ३६० डिग्रीमा खिचिरहेका हुन्छन्। कहिले कहाँ, कहिले कहाँ राखिने यस क्यामेराबाट हामीले कसले लेन मिचेका छन्, कसले ट्राफिक नियम मिचेका छन् भन्ने सजिलै हेर्न सक्छौं। सहरभित्र धेरै ठाउँमा राखिएका सीसी टिभीबाट पनि हामीले निगरानी गरिरहेका छौं। ओहो यहाँ गल्ती भएको छ भन्ने थाहा पाउनासाथ वाकीटकीबाट सम्पर्क गरेर सम्बन्धित सवारीसाधनलाई समातेर कारबाही गर्ने गरिएको छ। अहिले ट्राफिक भए पनि उसले नभ्याएको छ वा ट्राफिक नै छैन भने पनि सीसी टीभीबाट नियम मिचेको पत्ता लाग्छ। सीसी टीभीको फुटेज निकालेर नियम मिच्ने गाडी चालकलाई नम्बरबाट पत्ता लगाई ट्राफिक कार्यालयमा बोलाई कारबाही गर्ने गरेका छौं।। अहिले दैनिक ९० जनाजति यस्तो कारबाहीमा पर्ने गरेका छन्। सीसी क्यामेराको फुटेज हेरेर चालकको घरमै पत्र लेखेर पठाई कारबाहीमा पर्ने दैनिक २० जनाभन्दा बढी छन्। ट्राफिकले छातीमा भिरेको क्यामेराले पनि कसले ट्राफिक नियम मिचेको छ भन्ने सजिलै पत्ता लाग्छ। यसबाट पनि चालकलाई ल्याएर कारबाही गर्ने गरेका छौं। सडकको अनुशासन पालना गरी सुरक्षित हुनु सबैको कर्तव्य हो। त्यसैले सधैँ आकाशे पुल र जेब्रा क्रसिङबाट मात्रै बाटो काट्नुपर्छ। जेब्रा क्रसिङ नभएको ठाउँमा पनि समूह बनाएर ट्राफिक प्रहरीको सहयोगमा बाटो काट्ने बानी बसाल्नुपर्छ। अचम्म के लाग्छ भने लेनको नियम मिचेर कक्षा लिएर फर्किसकेका पनि फेरि किन त्यही काम गर्छन् ? मापसे नगर भनेर कक्षा लिएर फर्केका पनि किन दोहोर्याएर त्यसमा पर्छन् ? सडक दुर्घटना घटाउन सबै सचेत हुनु जरुरी छ।"
ब्राजिलियन गोलरक्षक एलिसन संसारकै महँगा गोलरक्षक,"लन्डन : ब्राजिलियन गोलरक्षक एलिसन संसारकै सबैभन्दा महँगा गोलरक्षक बनेका छन्। उनी बिहीबार राति कीर्तिमानी रकमसहित इटालियन सिरिए क्लब रोमाबाट इङ्लिस प्रिमियर लिग क्लब लिभरपुलमा आबद्ध भएका हुन्। २५ वर्षीय गोलरक्षक एलिसनका लागि लिभरपुलले आठ करोड ४५ लाख अमेरिकी डलर खर्चिएको समाचारमा जनाइएको छ। कीर्तिमानी रकममा लिभरपुलमा आबद्ध भएपछि एलिसन पनि खुसी छन्। मेरो खेल जीवनका लागि यो ठूलो उपलब्धि हो, लिभरपुलमा आबद्ध हुन पाउँदा म निकै खुसी छु, एलिसनले भनेका छन्। भर्खरै विश्वकपमा सहभागी भएर फर्किएका एलिसनका लागि यसअघि लिभरपुलले ६ करोड २० लाख पाउन्डको प्रस्ताव अघि सारेको थियो। तर, त्यतिबेला रोमाले उक्त रकममा सहमति जनाएको थिएन। एलिसनको टोली ब्राजिल हालै रुसमा सम्पन्न २१औं विश्वकपको क्वार्टरफाइनलबाटै घर फर्किएको थियो। सर्वाधिक पाँच पटकको विश्वकप विजेता ब्राजिललाई क्वार्टरफाइनलमा बेल्जियमले २१ गोलले हराएको थियो। ब्राजिलियन क्लबबाटै व्यावसायिक खेल जीवन सुरु गरेका एलिसन सन् २०१६ मा दुई वर्षका लागि रोमामा आबद्ध भएका थिए। उनले गत सिजन रोमाका लागि इटालियन सिरिएमा ३७ खेल खेलेका थिए। यसअघि इटालियन क्लब युभेन्ट्सले जियानलुइगी बुफनका लागि सन् २००१ मा पाँच करोड ३० लाख युरो खर्चिएको थियो। पार्माबाट युभेन्ट्स पुगेका बुफन सन् २०१८ सम्म सोही क्लबमा रहे। उनी आगामी सिजनका लागि भने फ्रान्सेली क्लब पेरिस सेन्ट जर्मन (पीएसजी) मा आबद्ध भएका छन्। प्रिमियर लिग क्लबहरूले भने हालसम्म गोलरक्षकका लागि खर्चिएको सबैभन्दा ठूलो रकम चार करोड युरो हो। सन् २०१७ को जुनमा म्यानचेस्टर सिटीले बेनफिकाबाट गोलरक्षक एडर्सनलाई भित्र्याउन उक्त रकम खर्च गरेको थियो। लिभरपुलले पछिल्लो समय ठूलो रकम खर्चिएर एकपछि अर्को खेलाडीलाई भित्र्याएको छ। यसअघि गत जनवरीमा लिभरपुलले नेदरल्यान्ड्सका डिफेन्डर भिर्गिल भान जिकलाई साउथह्याम्पटनबाट नौ करोड ९० लाख अमेरिकी डलरमा भित्र्याएको थियो। लिभरपुलले भान जिकका लागि खर्चिएको रकमसमेत कुनै पनि क्लबले डिफेन्डरका लागि खर्चिएको सबैभन्दा ठूलो रकम थियो। लिभरपुलले यसै सिजन मिडफिल्डरद्वय फाबिन्हो र नाबी केइटालाई पनि क्लबमा आबद्ध गरेको थियो। यी दुवैका लागि लिभरपुलले संयुक्त रूपमा १२ करोड अमेरिकी डलर खर्चिएको थियो। यसैगरी सन् २०१८ मै लिरभपुलले स्विट्जरल्यान्डका स्ट्राइकर हेर्डन साक्विरीलाई पनि स्टोक सिटीबाट भित्राएको थियो। इजिप्टका प्रभावशाली खेलाडी मोहम्मद सलाहसँग लिभरपुलले पाँच वर्षको नयाँ सम्झौता गरिसकेको छ। सन् २०१७ मा रोमाबाट लिभरपुलमा आबद्ध भएयता सलाहले क्लबका लागि ५२ खेल खेल्दै ४४ गोल गरिसकेका छन्। गोलरक्षक एलिसनले लिभरपुलमा लोरिस कारियसको स्थान लिनेछन्। गत मेमा खेलिएको च्याम्पियन्स लिगको फाइनलमा स्पेनिस क्लब रियल म्याड्रिडले लिभरपुललाई ३१ गोलले हराउँदा लोरिसले दुईवटा ठूला गल्ती गरेका थिए। सोही गल्तीका कारण पछिल्लो समय गोलरक्षक लोरिसप्रति क्लब असन्तुष्ट देखिँदै आएको थियो। लिभरपुलका प्रशिक्षक योर्गेन क्लोपले पनि क्लबले सही व्यक्तिलाई गोलरक्षकका रूपमा भित्र्याएको धारणा व्यक्त गरेका छन्।"
यू१९ बाट धेरै आशा,"नेपालगन्ज : अन्नपूर्ण पोस्ट्ले गत वर्ष आयोजना गरेको कर्पोरेट ब्याडमिन्टन प्रतियोगितामा दोस्रो चरणबाट बाहिरिएका शिव थापा यो पटक भने उपाधि उचाल्ने दाउमा छन् । मैले धेरै प्रयास गरेको छु । मेरो मेहनत खेर जान दिन्न, उनले भने । यहाँका अर्का आशा लाग्दा खेलाडी हुन्, सहरोज अन्सारी । उनी अन्तर्राष्ट्रिय स्तरका प्रतियोगिता भएकाले निकै हौसिएका छन् । निकै कडा प्रतिस्पर्धा हुन्छ तर मैले हार मानेको छैन । गुरुहरुलाई निराश बनाउँदिन उनले भने । अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितामा प्रदेश ५ ले यू१९ बाट उपाधि जित्ने आशा गरेको छ । यू१९ मा नेपालगन्जबाट पाँच जना खेलाडी छनोट भएका छन् । जसमध्ये समीक्षा न्यौपाने, सफल थापा, सहरोज अन्सारी, शिव थापा र सुष्मा थापा छन् । प्रशिक्षण लिन समीक्षा र सफल एक हप्ताअघिदेखि राजधानी गइसकेका छन् । सहरोज, शिव र सुष्माले भने नेपालगन्जमै प्रशिक्षण लिएका छन् । टिम म्यानेजर तथा प्रशिक्षक सुदिल लाखे सबै खेलाडीले राष्ट्रिय प्रतियोगिता खेलिसकेकाले उपाधि ल्याउनेमा निकै आशावादी छन् । दुई जना काठमाडौंमा प्रशिक्षणमा छन् भने तीन जना नेपालगन्जमै ब्यापक तयारीमा जुटेका छन् । यसैले उनीहरुबाट पदकको आशा गर्न सकिन्छ उनले भने । नेपालगन्ज ब्याडमिन्टन क्लबका अध्यक्ष संजय थापा पनि जुनियर प्रतिस्पर्धामा यहाँका खेलाडीले राम्रो प्रदर्शन गर्ने बताउँछन् । हामीलाई आशा छ । उनीहरुले निराश बनाउँदैनन् उनी भन्छन्। सिनियर खुलातर्फ नेपालगन्जबाट चार जना खेलाडीले प्रतिस्पर्धा गर्दैछन् । विगतमा राष्ट्रिय र अन्तर्राष्ट्रिय प्रतियोगिता खेलिसकेका इरफान अन्सारी, सम्झना शर्मा, रियाज अन्सारी र संगम पुन मगर पनि उपाधि उचाल्ने कसरतमा जुटेका छन् ।"
