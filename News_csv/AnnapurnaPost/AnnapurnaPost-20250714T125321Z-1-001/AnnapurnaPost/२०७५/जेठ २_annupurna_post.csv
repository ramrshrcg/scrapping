शीर्षक,विवरण
मापदण्डविपरीत सहरी सडक,"काठमाडौं उपत्यकामा अहिले विस्तार गरिएका सडकहरूमा पैदालयात्रुलाई प्राथमिकता दिनुपर्नेमा व्यक्तिगत सवारीलाई मात्र सहज हुने गरी संरचना बनाइँदैछ भनेर जनस्तर तथा यातायात क्षेत्रका विज्ञहरूले गुनासो गर्दै आएका छन्। काठमाडौंमा सडकको क्षेत्रफल ज्यादै न्यून करिब ६० प्रतिशत मात्र छ, त्यसमाथि पनि भएका सडक क्षेत्रमा कालोपत्र मात्र गरेर छोड्दा पैदालयात्रुले सास्ती खेप्नुपरेको छ। व्यवस्थित सहरका लागि सडकको क्षेत्रफल करिब १५ प्रतिशत आवश्यक पर्ने अध्ययनले देखाउँछ। त्यसमाथि यातायत व्यवस्थापनको पुरातनी शैली, ट्राफिक नियमको चेतना कम आदिले काठमाडौं अस्तव्यस्त हुँदै गएको देखिन्छ। यसै सन्दर्भमा सहरी सडक, पैदलयात्रु, ट्राफिक व्यवस्थापन र सार्वजनिक यातायातका बारेमा के छन् त नीति र मापदण्ड भन्नेबारेमा केही चर्चा गरिनेछ। नेपालको सडक यातायात व्यवस्थित गर्न र गुणस्तर कायम गर्न राज्यले समयसमयमा नीति र मापदण्डहरू तर्जुमा गरेको छ।तीमध्ये राष्ट्रिय यातायात नीति २०५८ (राष्ट्रिय यातायात नीति २०७३ को मस्यौदा पनि तयार भइसकेको छ), राष्ट्रिय पर्यावरणीय रूपमा दिगो यातायात रणनीति (प्रारूप २०७१), नेपाल सडक मापदण्ड २०७०, सहरी सडक मापदण्ड (प्रारूप २०७१), ट्राफिक चिह्न नियमावली (म्यानुअल) २०५४, सडक विभागको पाँचबर्से अवधारणापत्र आदि। राष्ट्रिय यातायात नीतिको भूमिकामै काठमाडौं उपत्यकामा दीर्घकालीन समाधानका लागि उपयुक्त प्रविधि मासट्रान्जिट (सामूहिक यातायात) प्रणाली आवश्यक पर्ने लेखिएको छ। यस नीतिको लक्ष किफायती, प्रभावकारी, सर्वसुलभ पहुँचयोग्य, भरपर्दो, सुरक्षित, समावेशी र वातावरणमैत्री राखिएको छ। यस नीतिको छैटौं नम्बरमा सहरी यातायात उल्लेख गरिएको छ, जसमा सहरी क्षेत्रमा मासट्रान्जिटसहितको सार्वजनिक यातायातलाई प्राथमिकता दिने भनिएको छ : सार्वजनिक यातायातमैत्री सहरी विकासको अवधारणालाई प्रवद्र्धधन गर्दै निजी सवारीलाई निरुत्साहित गर्ने। पैदल मार्ग, साइकल, रिक्सालगायतका यन्त्रविहीन यातायात पूर्वाधारका लागि न्यूनतम मापदण्ड तयार गर्ने। सहरी सडकमा चौडा फुटपाथ निर्माणलाई प्राथमिकतामा राखिने। मुख्य बजारका सडकमा निश्चित चौडाइको भाग छहारीसहितको अतिरिक्त फुटपाथको सुरुवात गर्ने। सहरी सडक र घना बस्ती भएको राजमार्ग खण्डमा मापदण्डअनुसारको फुटपाथको व्यवस्था गरिनेछ। आवश्यकता र उपयुक्तताअनुसार साइकल लेनसमेत निर्माण गरिनेछ। सहरी क्षेत्रका मुख्य सडकका क्रसिङहरूमा फ्लाइओभर या अन्डरपासको प्रवद्र्धन गर्ने। सडकजाम कम गर्न प्रमुख सडकहरूमा उच्च क्षमतायुक्त बसहरूको सञ्चालन प्रवद्र्धन गरिनेछ। स्तरीय बस सेवाका लागि सडकको उपयुक्तता हेरी बस र्यापिड ट्रान्जिट प्रणाली या बस लेनको व्यवस्था गरिनेछ। यस्तै नौ नम्बरको रणनीतिमा दिगो यातायात: वातावरणमैत्री तथा दिगो यातायात प्रणाली राखिएको छ। यन्त्रविहीन यातायात साधनलाई उपयुक्त स्थान र सडकमा प्रवद्र्धन गरिनेछ र न्यून प्रदूषण तथा कार्बन उत्सर्जनयुक्त सवारीलाई प्र श्रय दिइनेछ भन्ने बुदाँ उल्लेख छ। त्यस्तै सहरी सडक किनारामा हरियाली कायम गरिने नीति छ। त्यस्तै रणनीति ११ मा ज्येष्ठ नागरिक, महिला, अपांगता भएका समुदायको यातायातमा पहुँच तथा सहजता अभिवृद्धिका लागि पर्याप्त ध्यान दिइने भनिएको छ। यसैको कार्यनीतिमा अपांगता भएका तथा ज्येष्ठ नागरिकको आवश्यकतालाई मध्यनजर गर्दै अवरोधरहित यातायात पूर्वाधार निर्माण गरिनेछ भन्ने उल्लेख छ। यस्तै प्रभावकारी, विश्वसनीय, सस्तो र सुलभ, जनताकेन्द्रित, सुरक्षित, सहभागितामूलक (अपांग, ज्येष्ठ नागरिक, बालक) र वातावरण मैत्री यातायात व्यवस्था निर्माण गर्ने दृष्टि राखेर राष्ट्रिय पर्यावरणीय रूपमा दिगो यातायात रणनीति (प्रारूप २०७१) तयार पारिएको छ। के काठमाडौंमा निर्माण भएका तथा हुँदै गरेका सडक र अन्य संरचनाहरू राज्यले तय गरेको नीति तथा मापदण्डअनुसार छन् त ? के हाम्रा सडक जनताकेन्द्रित गरी सार्वजनिक यातायातलाई छुट्टै व्यवस्था गरिएको छ त ? के पैदलयात्रीलाई सहज छ त काठमाडौंमा यात्रा गर्न ? अहिले चक्रपथको मात्र धेरै कुरा उठिरहेको छ। काठमाडौं उपत्यकाको करिब १५०० किमि सडकमध्ये चक्रपथ करिब २७ किमि मात्र हो। त्यसैले समग्र काठमाडौं उपत्यकाका सडकबारेमा कुरा गर्नु सान्दर्भिक हुन आउँछ। सडक विभागले काठमाडौंको आवश्यकता हेरेर पाँचबर्से अवधारणापत्रमा सामूहिक यातायात (मास ट्रान्सपोर्ट) मा जान सार्वजनिक बस प्रणाली (बीआरटी) को कुरा पनि उल्लेख छ। काठमाडौंका दुई मुख्य सडकमा बसका लागि छुट्टै लेन बनाउने उल्लेख छ। काठमाडौं उपत्यकाभित्र सात किमि ऐतिहासिक पैदल सम्पदा मार्ग र १५ किमि पैदल मार्ग ६ महिनामा निर्माण गरिने योजना थियो। वर्षौं भइसक्यो, तर अहिलेसम्म यसमा कुनै कार्य गरिएको छैन। पाँचबर्से अवधारणापत्र (भिजन पेपर) मा सहरी सडक र यातायातलाई व्यवस्थित गर्न अरू धेरै योजना छन्। तर के अहिले हामीले गरिरहेको निर्माणले यो पाँचबर्से अवधारणापत्रमा उल्लेख लक्ष पूरा हुन्छ ? त्यसको परीक्षण हुनुपर्छ कि पर्दैन ? नेपाल सडक मापदण्ड २०७१ विशेषगरी रणनीतिक सडक सञ्जालको जुन सडक विभागको कार्यविधिभित्र पर्ने सडकका लागि तयार पारिएको मापदण्ड हो। जुनमा सहरी सडकको मापदण्ड खासै उल्लेख छैन, यद्यपि यसमा उल्लेख भएका कतिपय मापदण्ड सहरी सडकमा पनि लागू हुन सक्छन्। साथै कतिपय रणनीतिक सडक सहरी क्षेत्र भएर पनि जाने गर्दछन्। त्यस्ता स्थानमा नेपाल सडक मापदण्ड २०७१ अनुसार संरचनाहरू निर्माण गर्नुपर्ने पनि हुन्छ। उच्च सहरीकरणलाई ध्यानमै राखेर सहरी सडक मापदण्ड २०७१ को प्रारूप २०७१ सालमै तयार गरिएको हो, तर पनि सम्बन्धित निकायले यसलाई अन्तिम रूप दिएर लागू गरिसकेको अवस्था छैन। यद्यपि सहरी सडक मापदण्ड २०७१ अनौपचारिक रूपमा पनि प्रयोग गर्न सक्छौं र गरिनुपर्छ। प्रस्तावित सहरी सडक मापदण्डले सहरी सडकलाई ६ प्रकारमा वर्गीकृत गरेको छ, जसमा पथ, सडक, मार्ग, गल्ली, पदयात्री क्षेत्र र साइकल लेन पर्छन्। पथअन्तर्गत सहरभित्र पर्ने राष्ट्रिय राजमार्ग र अन्य चार वा सोभन्दा बढी लेनहरू भएका बाटाहरू जस्तै रिङरोड, लगनखेलकुपोन्डोलत्रिपुरेश्वर हुँदै महाराजगन्जसम्म आदि पर्छन्। पथभन्दा साना दुई लेनका बाटाहरूलाई जसको चौडाइ घटीमा १६ मिटर र बढीमा २० मिटर हुन्छ, त्यस्ता बाटोलाई सडक भनिएको छ। जस्तै पुल्चोकबाट मंगलबजार हुँदै ग्वार्को पुग्ने सडक। सार्वजनिक बसहरू चल्ने काठमाडौंका धेरै बाटा यही सडकअन्तर्गत पर्छन्। त्यस्तै टोलटोलबाट पथ वा सडकमा पुग्न प्रयोग गरिने बाटोलाई मार्ग भनिएको छ। पथ र सडकको दुवैतिर कम्तीमा २५ मिटरको फुटपाथ हुनुपर्ने भनिएको छ। मार्गको दुवैतिर कम्तीमा पनि १५ मिटरको फुटपाथ चाहिन्छ पैदल यात्रुका लागि। सडक र मार्गभित्र पर्ने बाटाहरू निर्माण गर्दा कार, बसहरूलाई भन्दा पैदल र साइकलयात्रीलाई प्रमुख प्राथमिकतामा राखी बाटोको दुवैतिर फुटपाथ राखिनुपर्ने भनिएको छ। काठमाडौं उपत्यकाका अधिकांश बाटाहरू सडक र मार्गअन्तर्गत पर्ने भए पनि कुनै पनि सडक र मार्गमा पैदलयात्रीलाई प्राथमिकता दिइएको पाइँदैन। त्यसअनुसारका संरचना छँदै छैन भन्दा पनि हुन्छ। गल्ली (चार मिटरभन्दा कम चौडाइ भएको बाटो) र पदयात्रु क्षेत्र पैदलयात्रीका लागि मात्र हो, सम्भव भएसम्म सीमित गतिमा सहरी बस चल्छन् भने ठेला, ह्विलचियर र आपत्कालीन सेवाका साधनहरू सहज रूपमा चल्न दिइने भनिएको छ। सामान्यतः विद्यालयको अगाडि, ठूलाठूला मल तथा फिल्म हलका अगाडि, भीड हुने मन्दिरअगाडिका सडकहरूमा नजिकनजिक जेब्रा क्रसिङ चाहिन्छ। यसका लागि केही अध्ययन हुनैपर्छ, तर हामीकहाँ विनाअध्ययन यस्ता संरचना निर्माण गरिन्छ। असन, महाबौद्ध, पाटनका च्यासल, बहाल, मंगलबजारभित्रका ससाना बाटोलाई गल्ली भनिन्छ। अरू सवारी साधन रात्रीकालमा मात्र चल्न पाउँछन्, अहिले ठमेल र असनलाई पदयात्री क्षेत्र घोषणा गरी कार्यान्वयनमा आइसकेको छ, जहाँ राम्रो संकेतहरू देखिएको छ, पर्यटकहरूलाई आवतजावत गर्न सहज भएको छ ठमेलमा भने असन व्यापार बढेको, दुर्घटना र प्रदूषण घटेको पाइएको छ। साइकल लेन मात्र साँघुरा गल्लीमा बनाइन्छ। यसमा पनि सम्भव भएसम्म रात्रीकालमा अरू सवारी साधन चल्छन् भने आपत्कालीन साधनलाई रोकावट हुँदैन। तर हामीकहाँ पदयात्रु क्षेत्र भनेर खास क्षेत्र तोकिएको छैन। दरबार स्क्वायरजस्तो संवेदनशील क्षेत्रमा त निजी सवारी साधन निर्बाध चलेको पाउँछौं, जसले नगरवासीको शान्तसँग बस्ने र डुल्ने चाहनामाथि कुठाराघात मात्र गरेको छैन, पुरातात्विक सम्पदाहरूको आयु पनि घटाएको छ। खासगरी पहिलो किसिमको बाटो (जुनलाई माथि हामी पथ भनेका छौं) जुन कम्तीमा पनि चार लेनको हुन्छ, त्यसमा अनिवार्य मिडियन राख्नुपर्ने भनिएको छन। पैदल यात्रीको अवतरण (रिफ्युज) का लागि कम्तीमा १२ मिटरको मिडियन आवश्यक पर्छ, जुन अन्तर्राष्ट्रिय मापदण्ड नै हो। त्यस्तै दायाँ मोड्ने सवारी साधनका लागि पनि ४० को मिडियन राख्ने भनिएको छ। मिडियनको रूपमा राखिने बारको चौडाइ पनि कम्तीमा १२ मिटर आवश्यक पर्छ। नेपाल सडक मापदण्डले पनि चार लेन वा बढी लेनहरू भएका सडकमा मिडियन अनिवार्य र सकेसम्म फराकिलो राक्नुपर्छ भनिएको छ। सामान्य स्थानमा कम्तीमा मिडियन चार मिटरको बनाउने, साघुँरा स्थान वा अरू हिसाबले मिल्दैन भने पनि कम्तीमा तीन मिटरको हुनैपर्छ भनिएको छ। लामो पुल वा भायडक्ट (अग्लाअग्ला पुल) मा समेत कुनै पनि हालतमा १२ मिटरको मिडियन बनाउनैपर्छ भनिएको छ। पुल वा भायडक्टजस्ता महँगा संरचनाहरूमा समेत मिडियन बनाउनुपर्छ भन्ने मापदण्ड हुनुले नै मिडियन कति आवश्यक रहिछ भन्ने दर्शाउँछ। तर विडम्बना नै भन्नुपर्छ। अहिले विस्तार गरिएको आठ लेनको चक्रपथमा समेत मेडियन राखिएको छैन। मेडियन मात्रै होइन, सहरी सडकको आधारभूत संरचनाहरूबिना नै काठमाडौंको बढ्दो बस्तीभित्रबाट गएको चक्रपथको विस्तार गरिँदैछ। यद्यपि सडक विभागले नै यसमा गल्ती भएको र यसलाई समयमै सच्याउने र अब विस्तार हुने चक्रपथ र अन्य सडकमा यस्तो गल्ती दोहोरिन नदिने प्रतिबद्धता जनाएको छ। नेपाल सडक मापदण्ड २०७० र सहरी सडक मापदण्ड (प्रारूप २०७१) मा एक मिनेटमा ३० जना पैदालयात्री आवतजावत गर्ने स्थानहरू १५ मिटर फुटपाथ हुनुपर्छ उल्लेख छ। फुटपाथमा कुनै पनि अवरोध हुनु हुँदैन। रुख, पोल, बार, होर्डिङ बोर्डजस्ता अवरोध हटाउनुपर्छ। तर हाम्रा अधिकांश निर्माण सामग्री फुटपाथमै राखिन्छ र फुटपाथलाई पार्किङको रूपमा प्रयोग गरिन्छ। कतिपय सरकारी निकायका बोर्डले फुटपाथ ढाकिने गरी राखिएको छ। थप प्रत्येक ३० जना पैदलयात्रुका लागि फुटपाथको चौडाइ ०६ मिटरले बढाउँदै लैजानुपर्छ। काठमाडौंका महाराजगन्ज, कलंकी, कोटेश्वर, सातदोबाटोजस्ता धेरै क्षेत्रमा चार मिटरसम्मका फुटपाथ आवश्यक पर्न सक्छ। यसका लागि अध्ययन हुनुपर्छ कुनकुन स्थानमा दैनिक कति पैदालयात्री आवतजावत गर्छन् भनेर। तर हामीकहाँ यस्तो अध्ययन अति न्यून हुन्छ र अनुमानका भरमा काम गरिन्छ। अर्को कुरा प्रमुख कुरा भनेको हामीले बनाएका फुटपाथ पनि नाम मात्रका छन्, जहाँ सहजसँग ह्विलचियरमा हिँड्न मिल्दैन। दृष्िटविहीनका लागि त हाम्रा सडक र फुटपाथ कालसरह छन् भन्दा अत्युक्ति नहोला। पैदालयात्रुलाई सडक पार विभिन्न किसिमको माध्यम अपनाइएको हुन्छ। तीमध्ये एक हो जेब्रा क्रसिङ। ट्राफिक चिह्न नियमावली (म्यानुअल) २०५४ ले २ किसिमको जेब्रा क्रसिङ उल्लेख गरेको छ। पहिलो हो सामान्य जेब्रा क्रसिङ (सर्लक्क सर्लक्क धर्काहरू भएको), सामान्य जेब्रा क्रसिङ मात्रा राख्ने चलन कम हुँदैछ। हिजोआज यस्तो जेब्रा क्रसिङमा यात्रीले थिच्न मिल्ने बत्ती पनि राखिएको हुन्छ। यस्तो खालको जेब्रा क्रसिङ भनेको पैदल यात्रुलाई प्राथमिकता दिइएको क्रसिङ हो। दोस्रो हो जुनमा जेब्रा क्रसिङसँगै ट्राफिक बत्ती पनि हुन्छ। जहाँ ट्राफिक बत्ती बलेपछि मात्र बाटो काट्न पाइन्छ। यस्तो क्रसिङमा जेब्रा लाइन (सेतो धर्सो) हरू नहुन पनि सक्छ। यस्तो क्रसिङ अधिकांश चोकहरूमा राखिन्छ। यसमा पैदललाई भन्दा यातायातलाई प्राथमिकतामा राखिएको हुन्छ। बानेश्वर चोक, महाराजगन्ज चोक आदि यसका उदाहरण हुन्। जेब्रा क्रसिङ हुँदैमा सुरक्षित हुन्छ भन्ने होइन, संसारमा सबैभन्दा बढी मान्छेको ज्यान जेब्रा क्रसिङमै जान्छ। जेब्रा क्रसिङ कतिकति फरकमा राख्ने भन्ने त्यस्तो यकिन विधि र सूत्र छैन तर बाटोका किसिम, पैदालयात्रुको चाप र व्यवहार र वरपरको बस्तीको अवस्थालाई हेरेर कति दूरीमा ट्राफिक लाइट भएको जेब्रा क्रसिङ राख्ने भन्ने तय गरिन्छ र गर्नुपर्छ। केही समयअघि संसद्को एक समितिले संयुक्त राष्ट्रसंघको एउटा मानकलाई आधार मानेर काठमाडौंका प्रत्येक बाटोमा १२० मिटरको फरकमा जेब्रा क्रसिङ राख्न निर्देशन दिएको थियो, जुन वास्तवमा सबै स्थानमा व्यावहारिक हँुदैन। जस्तै माथि उल्लिखित पथ बाटोमा धेरै सवारी साधन हुने र गति धेरै पनि हुने वा आवश्यक हुने भएकाले त्यस्ता पथमा नजिकनजिक जेब्रा क्रसिङ प्राविधिक दृष्टिकोणले पनि उपयुक्त हुँदैन। सामान्यतः मान्छेको हिँडाइको गति पाँच किमि प्रतिघन्टा मानिन्छ (प्रतिमिनेट करिब ८५ मिटर)। पथ र सडकजस्ता ठूलो बाटोमा बाटो पार गर्न २३ मिनेट हिँड्नु सामान्य हो। त्यस हिसाबले पाँच सय मिटरमा जेब्रा क्रसिङ राख्दा पनि त्यति अनुपयुक्त देखिँदैन। कम सवारी चल्ने सडक तथा मार्गजस्ता बाटोमा नजिकनजिक २००५०० मिटरको फरकमा जेब्रा क्रसिङ राख्न सकिन्छ। यसका लागि पनि पैदलयात्रुको चाप व्यवहार र वरपरको बजारको अध्ययन गर्नुपर्ने हुन्छ। अन्य देशमा आआफ्ना मापदण्ड छन्, १२०५०० मिटरसम्मको। काठमाडौंमै पनि नयाँ सडकमा जति नजिकनजिक ट्राफिक लाइटसहितको जेब्रा क्रसिङ चाहिन्छ अन्य धेरै स्थानमा नचाहिन सक्छ। सामान्यतः विद्यालयको अगाडि, ठूलाठूला मल तथा फिल्म हलका अगाडि, भीड हुने मन्दिरअगाडिका सडकहरूमा नजिकनजिक जेब्रा क्रसिङ चाहिन्छ। यसका लागि केही अध्ययन हुनैपर्छ, तर हामीकहाँ विनाअध्ययन यस्ता संरचना निर्माण गरिन्छ। त्यस्तै असक्त र अपांगहरूले आकाशे पुल तथा सुरुङबाट बाटो काट्ने संरचना बनाउन हाम्रोजस्तो खुला ठाउँ कम भएको ठाउँमा सहज छैन। त्यसैले असक्त र अपांगहरूका लागि सडकबाटै बाटो काट्न सहज हुन्छ। अहिले संसारमा आकासे पुलहरू हटाएर सडकबाटै सडक पार गर्ने चलन आएको छ। ट्राफिक चिह्न नियमावली (म्यानुअल) २०५४ यातायातलाई सहज सुचारु रोक्न, सडक प्रयोगकर्तालाई सडक र सडक प्रयोगसम्बन्धी नियम र अन्य सूचनाहरूको जानकारी दिने चिह्न तथा बोर्ड, सडक चिह्नांकन, ट्राफिक बत्ती र चिह्न आदिलाई व्यवस्थित रूपमा राख्न वा गर्नका लागि आजभन्दा करिब २० वर्षअगाडि नै तयार सडक विभागले तयार पारेको हो। सहरी सडक मापदण्डमा पनि ट्राफिक चिह्न नियमावली २०५४ अनुसारलाई ट्राफिक चिह्न, बत्ती, जेब्रा क्रसिङ र अन्य सूचना राखिनुपर्छ। ट्राफिक चिह्न नियमावली २०५४ बनेको करिब दुई दशक हुँदा पनि यसमा लेखिएअनुसारको ट्राफिक चिह्न, सडकमा रेखांकन, सूचना र ट्राफिक बत्ती आदि संरचना राख्ने वा बनाउने गरिएको छैन। अन्त्यमा आफैंले बनाइएका नीति र मापदण्ड सम्बन्धित निकायले पालना नगर्ने हो भने ती नीति र मापदण्डहरूको के अर्थ ? किन नीति र मापदण्ड बनाइराख्ने ? नीति र मापदण्ड एकातिर र निर्माण अर्कोतिर हुँदै जाँदा दिगो र जनताकेन्द्रित विकास कसरी सम्भव हुन्छ ? काठमाडौंभित्रकै विकास निर्माणले यस्ता धेरै प्रश्न जन्माएको छ भन्ने मोफसलको अवस्था के होला ? लेखक सिभिल इन्जिनियर हुन्।"
यसरी गरियो मणिको अन्तिम विदाइ,"काठमाडौं : चर्चित पूर्वफुटबलर मणिविक्रम शाहको मंगलबार पशुपति आर्यघाटमा अत्येष्टि गरिएको छ । लामो समयदेखि पित्तथैली र कलेजोको समस्याबाट पीडित ५१ वर्षीय मणिको सोमबार साँझ थापाथलीस्थित नर्भिक अस्पतालमा उपचारका क्रममा निधन भएको थियो । मणिको पार्थिव शरीरलाई श्रद्धाञ्जलि दिन मंगलबार बिहान दशरथ रंगशालामा राखिएको थियो । मणिको पार्थिव शरीरमा नेपाली कांग्रेसका सभापति शेरबहादुर देउवा, एमालेका वरिष्ठ नेता माधवकुमार नेपाल, कांग्रेस नेता प्रकाशमान सिंह, युवा तथा खेलकुदमन्त्री जगतबहादुर सुनार, कांग्रेसका युवानेता गगन थापा, प्रदेश ३ की प्रमुख अनुराधा कोइराला लगायतका शीर्ष नेता, राष्ट्रिय खेलकुद परिषद् (राखेप) का पदाधिकारी, मणिका समकक्षी, खेलाडी, प्रशिक्षक, समर्थक लगायतले पुष्पगुच्छाका साथै फुटबलसमेत चढाएर अन्तिम श्रद्धाञ्जलि व्यक्त गरेका थिए । श्रद्धाञ्जलिका लागि तीन घन्टा दशरथ रंगशालामा राखिएको मणिको पार्थिव शरीरलाई मंगलबार दिउँसो नै आर्यघाट लगेर अन्तिम संस्कार गरिएको थियो । मणिलाई दशरथ रंगशालामा अन्तिम श्रद्धाञ्जलि दिन पुगेका उनका बालसखा विराटजंग शाहीले सानैबाट फुटबलमा तीक्ष्ण मणिजस्ता खेलाडी नेपालमा आफूले नपाएको बताए । मणिलाई परिवारबाट पनि खेल्न प्रेरित गरिएको थियो । उसको फुटबलकला सानैदेखि गड गिफ्टेड हो । फ्रिकिक, बल, सुट हान्न र छलाउनमा उसलाई कसैले भेट्दैन थिए । यही मैदानमा उसले सनसनी मच्चायो । आज यही मैदानमा उसलाई श्रद्धाञ्जलि दिनु पर्यो । मणिले नेपाली फुटबलमा जति योगदान दियो त्यसको तुलनामा सरकारले उसलाई खासै ध्यान दिएजस्तो लाग्दैन, भावुक देखिएका शाहीले भने । घरेलु फुटबलमा मनाङ मस्र्याङ्दीबाट खेलेका मणिको खेललाई आफूले आठ वर्षदेखि देखेर क्लबमा सधैं मौका दिएको मनाङका संस्थापक तासी घलेले बताए । सानैमा उसको फुटबल खेल्ने शैली बेजोड थियो । यू१३ खेलाउन जापान जाँदा त्यहाँका पदाधिकारी मणिको खेलले चकित परे । हाम्रो टोलीलाई त्यति बेला त्यहाँका एक समर्थकले डिनर नै खुवाएका थिए । मनाङ लाई डीबाट ए डिभिजनसम्म पुर्याएर उपाधि दिलाएको मणिको योगदान कहिल्यै बिर्सन सक्दिनँ, एन्फाका मानार्थ अध्यक्ष तासीले भने । मणिसँगै पाँच वर्ष राष्ट्रिय टोलीबाट खेलेका धीरेन्द्र प्रधानले मणि नेपाली फुटबलको अहिलेसम्मकै सफल खेलाडी भएको बताए । म डिफेन्डर, ऊ मिडफिल्डर । उसले पाएको बल मिस नै हुन्नथ्यो । अहिलेको जस्तो एक्सपोजर पाउने भए त्यति बेला के हुन्थ्यो होला । मैदानमा छिरेपछि मणिले जस्तो मेहनत गर्ने खेलाडी कोही थिएन । फ्रिकिक र बल छलाउने मणिको कला बेजोड थियो, प्रधानले भने । मणिलाई युवा अवस्थामा फुटबल सिकाएका प्रशिक्षक भीम थापाले मणिमा प्रशिक्षकको भन्दा बढी क्षमता रहेको बताए । मणि फुटबल खेल्न भगवान्ले बनाएका खेलाडी हुन् । मैले मणिजस्तो खेलाडी अहिलेसम्म पाएको छैन, थापाले भने । फुटबल विश्लेषक सञ्जीव मि श्रले मणि जस्तोसुकै कठिन अवस्थामा पनि टोलीका लागि म्याच टर्नर र प्ले मेकर भएको बताए । राष्ट्रिय होस् वा अन्तर्राष्ट्रिय, मैदानमा छिरेपछि मणिले शतप्रतिशत मेहनत गर्थे । उनको कलालाई अहिलेको पुस्ताले अनुसरण गर्नसके उनीप्रति सच्चा श्रद्धाञ्जलि हुनेछ, मि श्रले भने । उमेर समूहदेखि राष्ट्रिय टोलीमा खेलेका मणिले सन् १९८५ मा सिनियर टोलीमा डेब्यु गरेका थिए । सबै स्तरका खेल खेलेका मणिले सन् १९९८ मा फुटबल खेलबाट सन्न्यासको घोषणा गरेका थिए । एन्फामा १२ वर्ष उपाध्यक्षको भूमिकामा रहेका मणि २०५२ सालदेखि राखेपको फुटबल प्रशिक्षक थिए । अर्जेन्टिनाका महान् फुटबलर डिएगो म्याराडोनाका फ्यान मणिलाई सर्मथकले नेपाली म्याराडोनाकै उपनाम पनि दिएका थिए । नेपालले सन् १९९३को छैटौं दक्षिण एसियाली खेलकुद (साफ गेम्स)मा स्वर्ण जित्दाका नायक उनै मणि सदाका लागि बिदा भए भएका छन् । मणिका श्रीमती र एक छोरी छन् । मणिको दुःखद निधनप्रति राखेपले मंगलबार विज्ञप्ति निकालेर समवेदना व्यक्त गरेको छ ।"
"आईसीसी विश्व ११ मा सन्दीप, वेस्टइन्डिजविरुद्ध लर्डसमा खेल्ने","काठमाडौँ: नेपाली युवा क्रिकेट सन्दीप लामिछाने वेस्टइन्डिजविरुद्ध उतारिने आईसीसी विश्व११ टिममा पर्न सफल भएका छन् । हाल दिल्ली डेयर डेभिल्सबाट इन्डियन प्रिमियर लिग क्रिकेट खेलिरहेका १७ वर्षीय स्पिनरलाई आईसीसीले वेस्टइन्डिजविरुद्ध बेलायतको लर्ड्समा हुने खेलका लागि टीम ११ मा छनोट गरेको हो । आगामी ३१ मे मा हुने यो खेलका लागि विश्वका चर्चित अन्य खेलाडीसँगै छनोट भएपछि सन्दीपले नयाँ अनुभव लिन पाउने भएका छन् । बंगलादेशका चर्चित बलर सकिब अल हसनले व्यक्तिगत कारण जनाउँदै नाम फिर्ता लिएपछि सन्दीपले यो अवसर पाएका हुन् । सन्दीपले वेस्टइन्डिजविरुद्ध हुने खेलमा इङ्ग्ल्यान्डका इयान मोर्गनले कप्तानी गर्नेछन् । पाकिस्तानी दिग्गज क्रिकेटर साहिद अफ्रिदी, बंगलादेशी क्रिकेटर तमिम इकबाल, भारतीय क्रिकेटरहरु दिनेश कार्थिक र हार्दिक पन्ड्या, अफगानी क्रिकेटर रासिद खान, न्यूजील्यान्डका क्रिकेटरहरु मिशेल म्याकक्लेनाघन र ल्यूक रोन्ची, श्रीलंकन क्रिकेटर थिसारा पेरेरा र पाकिस्तानी क्रिकेटर सोयब मल्लिक विश्व ११ मा रहेका छन् । यो खेल एउटा स्टेडियम पुन:निर्माणका लागि हुन लागेको हो । वेस्ट इन्डिजको क्यारेबियनमा आँधीले क्षतिग्रस्त भएको क्रिकेट मैदान पुन:निर्माणका लागि यो खेल गर्न लागिएको आईसीसीले बुधबार जनाएको छ । टीट्वेन्टीतर्फ गत वर्ष विश्वकप जितेको वेस्टइन्डिजको टोलीमा क्रिस गेल, कार्लोस ब्रेथवेट, स्यामुअल बद्री, मार्लोन स्यामुअल्स, इभिन लुइस, सुनिल नारिन र एन्द्रे रसेल जस्ता विश्वचर्चित खेलाडी छन् ।"
सभामुख कप : पुरुषमा नेपाल पुलिस र महिलामा एपीएफ विजेता,"प्रथम सभामुख कप रोल्पामा सम्पन्न भएको छ। भलिबल राष्ट्रिय प्रतियोगिताको पुरुषतर्फ नेपाल पुलिस क्लब र महिलातर्फ सशस्त्र प्रहरी बल विजेता बनेका छन्। पुरुष भलिबलमा त्रिभुवन आर्मी क्लबलाई हराएर एनपिसी बिजेता बनेको हो।एनपिसीले ३(१सेटमा जितेको हो।आर्मी क्लब उपविजेता बनेको छ भने सशस्त्र प्रहरी बल तेस्रो भएको छ। महिलातर्फ सशस्त्र प्रहरी बल विजेता बनेको छ भने उपविजेता नेपाल प्रहरी बनेको छ। नेपाल आर्मीले तेस्रो मै चित्त बुझाउनु पर्यो। विजेता, उपविजेता र तेस्रोले क्रमशः तीन लाख, दुई लाख र एक लाख नगदसहित कप हात पारेका छन्। वैशाख २९ गतेबाट सुरु भएको खेल बुधबार सम्पन्न भएको हो। खेलमा विभागिय टिम र सात प्रदेश गरी पुरुषतर्फ १० र महिला तर्फ १० टिम सहभागी थिए। सभामुख कृष्णबहादुर महराले कपको उद्घाटन गरेका थिए। रोल्पामा राष्ट्रिय भलिबल प्रतियोगिता पहिलो पटक भएको हो।"
दुवईमा नेपाली टिमको उत्कृष्ट प्रदशन,"युएइ : बुदोकन इन्टरनेशनल कराते च्याम्पियनशीप दुबईमा नेपाली टीमका खेलाडीहरूले उत्कृष्ट प्रदशन गरेका छन्। नेपाली टिमले १८ स्वर्ण, ७ रजत र ५ कांस्य तथा काता र कुमुते विधामा च्याम्पियन अफ च्याम्पियन पदक हात पार्न सफल भएका छन्। अन्तराष्टिय निर्णायक एभरेष्ट मार्शल आर्ट क्लबका प्रमुख कोच तथा टेक्निकल डाइरेक्टर रबि शाहीकाअनुसार उक्त प्रतियोगितामा च्याम्पेन अफ च्याम्पेन काता विधामा पर्शुराम बास्तोला र सरिता श्रेष्ठ तथा कुमुते विधामा दिवस श्रेष्ठ र कुसुम खड्का बन्न सफल भए। स्वर्ण पदक विजेता कुमुते तर्फ दिवस श्रेष्ठ, कुसुम खड्का, मोनिका थापा, लक्ष्मण थापा, केञ्जल श्रेष्ठ, आशना पाण्डे, केना पटेल, सुरोज पाखरिन, निस्का कमल, शिवप्रकाश भुसाल, राजन कुमार पाइजा, सरिता श्रेष्ठले उत्कृष्ट प्रदशर्न गरे। त्यस्तै स्वर्ण पदक विजेता काता तर्फ पर्शुराम बास्तोला, सरिता श्रेष्ठ, चन्द्र खड्का, मोनिका थापा, आशना पाण्डे, आर्यन पाण्डेले सफलता हात प्राप्त गरे। त्यस्तै रजत पदक विजेता काता र कुमुते तर्फ मधु लामा, प्रेम राना, भुसन्त हुमागाइ, भीमसेन घर्ति मगर, रिचिका बानियाँ, आर्यन पाण्डे, केञ्जल श्रेष्ठ र काँश्य पदक विजेता काता र कुमुते तर्फ नवीन श्रेष्ठ, राम लामा, ज्ञानु पुन, चन्द्र खड्का, भूपेन्द्र पुनले सफलता हात प्राप्त गरेका छन्। विभिन्न पदक काता र कुमुतेको सिनियर, जूनियर, केडेट , भेटायान्स स्वर्ण ररजत र काँश्य पदक हात पार्न सफल भए। त्यसैगरी नेपालको निर्णायक मण्डलमा रबि शाही, साइला घमाल, सन्जय रन्जित, लक्ष्मण खड्का, विशाल पुन र प्रेम श्रेष्ठ रहेका थिए। कोचमा पर्शुराम घिमिरे, सिनियर अफिसियल टिम मेनेजर ज्ञान बहादुर जिम्बा र राम कुमार थारु रहेका थिए। पुरस्कृत खेलाडीहरूलार्ई पुरस्कार वितरणको लागि एनआरएनका यु ए ई का किस्न पौडेल, नीराजन सिलवाल, सञ्जय खरेल९मदरल्याण्ड म्यानेजमेन्ट० साथमा अरू विभिन्न संस्थाका प्रतिनिधिहरूको पनि उल्लेख्य उपस्थिति रहेको थियो। त्यस्तै जेकेएसका अध्यक्ष अब्दुला बिन बयानिसको पनि उपस्थिति रहेको एभरेष्ट क्लबका डाइरेक्टर रबि शाहीले जानकारी दिएका छन्।"
छनोट नै नगरी एसियाडमा खेलाडी,"काठमाडौं : कुनै पनि अन्तर्राष्ट्रिय प्रतियोगिताअघि बृहत् छनोट प्रतियोगितामार्फत उत्कृष्ट खेलाडी छनोट गर्नु खेलकुदको सामान्य नियम हो । यद्यपि झन्डै तीन महिनापछि इन्डोनेसियाको जकार्तामा हुने १८औं एसियाली खेलकुद (एसियाड) मा लन टेनिस संघले छनोट प्रतियोगिताबिना नै खेलाडी पठाउन लागेको छ । अखिल नेपाल लन टेनिस संघले अगस्ट १८ तारिखबाट सुरु हुने एसियाडका लागि महिला र पुरुष दुवैतर्फ छनोटबिना नै खेलाडीको नाम तय गरेको छ । संघले प्रतियोगिताका लागि महिलातर्फ दिदीबहिनी मायांका र माहिका राणालाई एसियाडमा खेल्न पठाउने भएको छ । यसैगरी पुरुषतर्फ संरक्षणभूषण वज्राचार्य र अभिशेक बास्तोलालाई पठाउने भएको छ । यी चारै खेलाडी मंगलबारबाट राष्ट्रिय खेलकुद परिषद् (राखेप)को भत्तासहित एसियाडको तयारीका लागि बन्द प्रशिक्षणमा बसिसकेका छन् । यद्यपि प्रतियोगिताका लागि अन्तिम चरणको छनोट नभएको प्रति सम्बन्धित निकायको ध्यान गएको देखिँदैन । लन टेनिस संघकी अध्यक्ष ज्योति राणाले गत पुसमा भएको राखेप च्याम्पियनसिप प्रतियोगिताका आधारमा एसियाडका लागि खेलाडी छनोट गरिएको बताइन् । खेलकुद परिषद्ले राखेप च्याम्पियनसिपको प्रदर्शनका आधारमा १८औं एसियाली खेलकुद र १३औं दक्षिण एसियाली खेलकुदका लागि खेलाडी छनोट गर्नु भन्ने निर्देशन दिएको थियो, अध्यक्ष राणाले भनिन्, हामीले साोही निर्देशनअनुसार खेलाडी छनोट गरेका हौं । यद्यपि राखेपको त्यही पत्रअनुसार खेलाडी छनोट गरेका अन्य खेल संघहरूले भने एसियाडका लागि पुनः अन्तिम चरणको छनोट प्रतियोगिता सञ्चालन गरिरहेका छन् । राखेप च्याम्पियनसिपमा पहिलो, दोस्रो र तेस्रो हुने खेलाडीलाई समेटेर राष्ट्रिय टोलीको तयारी प्रशिक्षणमा समेत राखेका थिए । तीनै खेलाडीबीच प्रतिस्पर्धा गराएर अन्य संघले अन्तिम चरणको छनोट प्रतियोगिता गराएक हुन् । लन टेनिसले भने राखेप च्याम्पियनसिपपछि न राष्ट्रिय टोलीको तयारी प्रशिक्षण नै सञ्चालन गर्यो न त प्रतियोगिताका लागि अन्तिम चरणको छनोट प्रतियोगिता। संघले एसियाडका लागि छनोट प्रतियोगिता नगरेपछि खेलाडी र उनीहरूका अभिभावक असन्तुष्ट बनेका छन् । पछिल्लो समय भएका राष्ट्रिय तथा अन्तर्राष्ट्रिय प्रतियोगितामा सशक्त प्रदर्शन गर्दै आएकी प्रेरणा कोइरालाका पिता पुरुषोत्तम एसियाडका लागि छनोट प्रतियोगिता गरिनुपर्ने बताउँछन् । अन्तर्राष्ट्रिय प्रतियोगिताका लागि उत्कृष्ट खेलाडीले प्रतिनिधित्व गर्न पाउनुपर्छ । त्यो उत्कृष्ट खेलाडी छनोट प्रतियोगिताबाट मात्रै थाहा हुने हो, लन टेनिस संघका केन्द्रीय सदस्यसमेत रहेका कोइराला भन्छन्, अनि त्यही छनोट प्रतियोगिता नै नगराएपछि कसरी खेल चल्छ । संघको यो तरिकाले अहिले टेनिसमा लागेका नयाँ पुस्तालाई पनि निरुत्साहित तुल्याउने काम गर्छ । कोइरालाले संघको बैठकमै छनोट प्रतियोगिताको माग गर्दा अध्यक्ष राणाले सम्भव नरहेको प्रतिक्रिया दिएको बताए । कोइराला हाल एसियाली खेलकुदका लागि छनोट भएका दुवै खेलाडीलाई पछिल्लो प्रतियोगितामा प्रेरणाले पराजित गरेकाले उनलाई एसियाडबाट बाहिर राख्नु अन्यायपूर्ण भएको बताउँछन् । प्रेरणाले मायांकालाई ६ महिनाअघि र माहिकालाई यसै महिनाको सुरुमा भएको प्रतियोगितामा पराजित गरेकी छन्, कोइराला भन्छन्, मैले मेरी छोरीले एसियाड खेल्न पाउनुपर्छ भनेको हैन तर छनोट प्रतियोगितामार्फत नै खेलाडी छनोट गर्नुपर्छ भनेको हुँ । निरुत्साहित छु  प्रेरणा कोइराला, खेलाडी पछिल्लो सातआठ महिनायता निकै मेहनत गरिरहेको छु । पछिल्लो समय भएका प्रतियोगितामा हाल एसियाडका लागि छनोटमा परेका दुवै खेलाडीलाई पराजित गरेकी छु । एसियाडजस्तो प्रतियोगिता हाम्रा लागि ओलम्पिकमा सहभागी भएसरह हो । त्यसैले निकै महेनत गरेकी छु । यद्यपि अहिले छनोट नै नगरी एसियाडमा खेलाडी पठाएको सुन्दा दुःख लागेको छ । अन्तर्राष्ट्रिय प्रतियोगिताका लागि छनोट प्रतियोगिता नै नगराउने हो भने अहिले टेनिसमा लागेका खेलाडी पक्कै पनि निरुत्साहित हुन्छन्, जुन अहिले मैले महसुस गरिरहेकी छु । प्रतियोगिताका लागि जो छनोट भए पनि त्यसको टुंगो छनोट प्रतियोगिताबाटै गरिनुपर्छ । अब छनोट खेल हुँदैन  ज्योति राणा, अध्यक्ष, अल नेपाल लन टेनिस संघ राष्ट्रिय खेलकुद परिषद्ले राखेप च्याम्पियनसिपकै आधारमा खेलाडी छनोट गर्न निर्देशन दिएको थियो । हामीले त्यहीअनुसार गर्यौं । अब अरू छनोट प्रतियोगिता हुँदैन । राखेप च्याम्पियनसिप प्रतियोगितामा प्रेरणालाई सहभागी गराउन महासचिव मनोहर दास मुलले सम्पर्क गर्दा शंकर (कोइराला) जीले नै नआउने भन्नुभएको थियो रे । मलाई उहाँले बंगलादेशमा प्रतियोगिता खेल्न जानु छ, अहिले निवेदन दिएर जान्छु भन्नुभएपछि हुन्छ भनेकी हुँ । एसियाडको छनोटको रूपमा रहेको राखेप च्याम्पियनसिपमा आउनु भन्दा आउँदिन भन्नुभयो भने हामी आउनैपर्छ भन्न सक्दैनौं। अध्यक्षज्यूले ढाँट्नुभयो शंकर कोइराला अभिभावक तथा केन्द्रीय सदस्य, अल नेपाल लन टेनिस संघ राखेप च्याम्पियनसिप हुने समयमा हामी बंगलादेशमा एसियाली टेनिस संघको प्रतियोगिता खेल्न जाने तय भएको थियो । त्यसैले हामीले यी सबै कुरा राख्दा अध्यक्ष ज्योति राणाज्यूले नै हुन्छ तर अहिले निवेदन दिएर जानुहोस्, त्यसले पछि हुने छनोट प्रतियोगितामा सहभागी हुन सहज हुनेछ भन्नुभएको थियो । यद्यपि अहिले त्यही कुरा गर्दा मैले भनेकै छैन भन्नुहुन्छ । अध्यक्षज्यूले धोका दिनुभयो । अध्यक्षजस्तो जिम्मेवार व्यक्तिले यसरी कुनै पनि खेलाडीको भविष्यमाथि खेलवाड गर्न मिल्छ ? मैले यही खेलाडी जानुपर्छ भनिरहेको छैन । तर, छनोट प्रतियोगितामार्फत आउने उत्कृष्ट खेलाडीलाई पठाउनुपर्छ भनेको हुँ ।"
ए डिभिजन लिग असोजमा,"काठमाडौं : चार वर्षदेखि रोकिएको ए डिभिजन लिग फुटबल आगामी असोजमा आयोजना हुने भएको छ । अखिल नेपाल फुटबल संघ (एन्फा) अन्तर्गत लिग सञ्चालन समितिको बुधबार बसेको बैठकले ए डिभिजन लिग असोज १३ देखि माघ १६ गतेसम्म गर्ने निर्णय गरेको हो । लिग सञ्चालन समितिको बैठकमा ए डिभिजन क्लबका पदाधिकारीको समेत उपस्थिति रहेको थियो । एन्फाको हालै सम्पन्न निर्वाचनपछिको पहिलो बैठकले विज्ञानराज शर्माको संयोजकत्वमा लिग सञ्चालन समिति तय गरी १० दिनभित्र लिगको मिति घोषणा गर्न निर्देशन दिएको थियो । लिगमा ए डिभिजनका १४ वटा क्लबले सहभागिता जनाउनेछन् । हाल ए डिभिजनमा रहेका क्लबमा साबिक विजेता थ्रीस्टार, मनाङ मस्र्याङ्दी, नेपाल पुलिस, एपीएफ, त्रिभुवन आर्मी, जाउलाखेल युथ, फ्रेन्ड्स, संकटा, मच्छिन्द्र, सरस्वती, च्यासल, एनआरटी, ब्रिगेड ब्वाइज र हिमालयन शेर्पा क्लब रहेका छन् । बैठकले प्रत्येक क्लबले लिगको ८४ दिनअघि अर्थात् भदौ १५ गतेसम्म खेलाडी दर्ता गरिसक्नुपर्ने, एउटा क्लबले अधिकतम ३५ र न्यूनतम १८ जना खेलाडी टोलीमा समावेश गर्न पाउने र क्लबले विदेशी खेलाडी राख्न चाहेमा समयमै कानुनी प्रक्रिया पुयाएर राख्न पाउने निर्णय पनि गरेको छ । ए डिभिजन लिगको पछिल्लो संस्करण २०७१२०७२ सालमा सम्पन्न भएको थियो । भूकम्पका कारण केही महिना रोकिएको लिग २०७२ सालको भदौ महिनामा सकिएको थियो । त्यसपछि एन्फामा चुलिएको आन्तरिक विवाद र विभिन्न बहानामा लिग टर्दै आएको थियो । लिग नहुँदा फुटबलका प्रायोजकसमेत हराउँदै गएका थिए । एन्फाले लिग सञ्चालनका लागि एक वर्षअघि मात्र एपी वान एचडी टेलिभिजनसँग सम्झौतासमेत गरेको थियो ।"
सन्दीप विश्व ११ टिममा पर्दा दिल्लीले दियो बधाई,"काठमाडौं : सन्दीप लामिछाने आईसीसी विश्व ११ को टिममा पर्न सफल हुँदा दिल्ली डेयरडेभिल्सले बधाई दिएको छ । नेपाली युवा क्रिकेट सन्दीप लामिछाने अहिले इण्डियन प्रिमियर लिग (आईपिएल) दिल्लीको तर्फबाट खेलिरहेका छन् । दिल्लीले वेस्टइन्डिजविरुद्ध उतारिने आईसीसी विश्व११ टिममा सन्दीप पर्न सफल भएकोमा बधाई दिएको हो । दिल्ली डेयर डेभिल्सबाट आईपिएल खेलिरहेका १७ वर्षीय स्पिनर सन्दीपलाई आईसीसीले वेस्टइन्डिजविरुद्ध बेलायतको लर्ड्समा हुने खेलका लागि टीम ११ मा छनोट गरेको हो। आगामी ३१ मे मा हुने यो खेलका लागि विश्वका चर्चित अन्य खेलाडीसँगै छनोट भएपछि सन्दीपले नयाँ अनुभव लिन पाउने छन् । बंगलादेशका चर्चित बलर सकिब अल हसनले व्यक्तिगत कारण जनाउँदै नाम फिर्ता लिएपछि सन्दीपले अवसर पाएका हुन् । सन्दीपले वेस्टइन्डिजविरुद्ध हुने खेलमा इङ्ग्ल्यान्डका इयान मोर्गनले कप्तानी गर्नेछन् । पाकिस्तानी दिग्गज क्रिकेटर साहिद अफ्रिदी, बंगलादेशी क्रिकेटर तमिम इकबाल, भारतीय क्रिकेटरहरु दिनेश कार्थिक र हार्दिक पन्ड्या, अफगानी क्रिकेटर रासिद खान, न्यूजील्यान्डका क्रिकेटरहरु मिशेल म्याकक्लेनाघन र ल्यूक रोन्ची, श्रीलंकन क्रिकेटर थिसारा पेरेरा र पाकिस्तानी क्रिकेटर सोयब मल्लिक विश्व ११ मा रहेका छन् । सन्दीपले वेस्टइन्डिजविरुद्ध लर्डसमा खेल्ने यो खेल एउटा स्टेडियम पुनःनिर्माणका लागि हुन लागेको हो । वेस्ट इन्डिजको क्यारेबियनमा आँधीले क्षतिग्रस्त भएको क्रिकेट मैदान पुनःनिर्माणका लागि यो खेल गर्न लागिएको आईसीसीले जनाएको छ। यो अवसरका लागि दिल्लीले सन्दीपलाई ट्विटरमार्फत् बधाई दिएको हो ।"
मेसी बोले : नेमार रियल जानु भयावह,"एजेन्सी : स्पेनिस क्लब बार्सिलोनाका स्टार स्ट्राइकर लियोनल मेसीले क्लबका पूर्वसदस्य नेमार रियल म्याड्रिडमा आबद्ध भए भयावह हुने धारणा व्यक्त गरेका छन् । नेमारसँगै चार सिजन क्याम्प नोउमा बिताएका मेसीले २६ वर्षीय नेमार रियल गएको आफूले हेर्न नचाहेको बताए । मंगलबार मात्रै ब्राजिलको विश्वकप टोलीमा अटाएका नेमार गत वर्ष कीर्तिमानी रकममा फ्रेन्च क्लब पेरिस सेन्ट जर्मन (पीएसजी) मा आवद्ध भएका थिए । ब्राजिलियन खेलाडी नेमार फ्रान्सेली क्लब छाडेर अर्को सिजन बार्सिलोनाको चिरप्रतिद्वन्द्वी रियल म्याड्रिडमा आबद्ध हुने समाचार आएपछि अर्जेन्टिनी कप्तान मेसीले यस्तो प्रतिक्रिया दिएका हुन् । नेमार पीएसजीमा आवद्ध भएको एक वर्ष पनि पुगेको छैन । छोटै अवधिमा पीएसजीलाई छाड्न लागेको समाचार बाहिर आएपछि रियलले उनलाई भित्र्याउने अभियानमा लागेको छ । नेमार रियल जानु हाम्रा लागि भयावह हुनेछ । बार्सिलोनाका लागि नेमारले विशेष अर्थ राख्छन्, एक अर्जेन्टिनी टेलिभिजनसँगको अन्तर्वार्तामा मेसीले भनेका छन्, नेमारले बार्सिलोनामा महत्वपूर्ण समय बिताएका छन् । उनले क्लबलाई महत्वपूर्ण उपाधि पनि दिलाएका छन् । उनले च्याम्पियन्स लिग र ला लिगा उपाधि पनि जितेका छन् । त्यसैले उनी रियल जानु बार्सिलोनाका लागि निकै ठूलो झड्का हुनेछ । उनको प्रवेशले रियल म्याड्रिड भने निकै बलियो बन्ने छ । अन्तर्वार्तामा मेसीले आफ्नो भविष्यका बारेमा पनि स्पष्ट पारेका छन् । उनले आफूलाई सावित गर्न बार्सिलोना नै छाड्नु नपर्ने दाबी गरे । म बार्सिलोना छाड्ने अभियानमा छैन । मैले यहाँभन्दा अन्यत्र गएर योभन्दा उत्कृष्ट प्रदर्शन गर्न सक्तिनँ, मेसीले थपे, मेरो विचारमा बार्सिलोना संसारकै उत्कृष्ट टोली हो ।"
