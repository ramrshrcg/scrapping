शीर्षक,विवरण
"बर्दिया, बाँके र वामदेव","प्रतिनिधिसभामा बर्दिया १ बाट पराजित वामदेव गौतम डोल्पाबाट चुनाव लड्दैछन्। उनलाई डोल्पाका धनबहादुर बुढाले सांसद पदबाट राजीनामा दिएर गौतमका लागि ठाउँ खाली गरिदिँदैछन्। गौतम पराजित भएर पनि चर्चामा छाइरहेका नेताका रूपमा चिनिन्छन्। तीनै तहको निर्वाचनमा वाम गठबन्धनबाट उम्मेदवार बनेका थुपै्र नेता पराजित भए। बाँके र बर्दियाबाट निर्वाचित भएका सांसदहरूले के गरिरहेका छन्, त्यसको कतै चर्चा छैन। निर्वाचित भएर पनि गुमनाम छन् उनीहरू। न उनीहरूको काम देखिएको छ न त नामै सुनिएको छ। वामदेवलाई हराएका कांग्रेस नेता सञ्जय गौतमले पनि जिल्लाका लागि देखिने गरी केही काम गरेका छैनन्। उनी पनि काठमाडौंमा हराएका छन् तर पराजित वामदेव सधैं चर्चामै। आखिर किन ? बाँके र बर्दिया यस्तो जिल्ला हो, जसले थुप्रै नेता जन्मायो तर ती नेता त्यहाँका सन्तान रहेनन्। जिल्लाको विकासका लागि चिन्ता, चासो र नेतृत्व लिनसक्ने नेता कोही निस्किएनन्। यो स्थान जहिले पनि केन्द्रीय राजनीति र नेताको छायामा पर्यो। त्यहाँबाट हुर्केर केन्द्र पुगेका नेता उतै अलमलिए। मलजल पाएर हुर्केको एउटा बिरुवाका हाँगा परपरसम्म पुगे, तर ती हाँगाले आफ्नो जरा कहाँ छ भन्ने बिर्सिए। जसका कारण बाँके र बर्दियाको राजनीति सधैं पछाडि पर्यो। बाँकेका सुशील कोइराला प्रधानमन्त्री बने, बर्दियाका उपप्रधानमन्त्री वामदेव गौतम। वामदेव (२०५४, २०६५ र २०७०) मा गृह तथा उपप्रधानमन्त्री रहे। तर यी दुवै नेताले आफ्नो जिल्लाका लागि उल्लेख्य काम गर्न सकेनन्। तर राष्ट्रिय राजनीतिमा भने उनीहरूले आफ्नो प्रभाव देखाए। सुशीलले नेपाली जनताका लागि संविधान दिए भने नेता वामदेव गौतमले दुई ठूला कम्युनिस्ट पार्टीलाई एकीकरण गर्ने अभियानमा भूमिका निर्वाह गरे। वाम गठबन्धन र पार्टी एकीकरणका सूत्राधार वामदेवले मुलुकको मन जित्न सके तर आफ्नै गृहजिल्लामा मतदाताको मन भने जित्न सकेनन्। यी दुई नेता बाँके र बर्दियाका लागि शान बन्न सक्नुपर्थ्यो तर त्यसो भएन। राजनीतिकै लागि आफ्नो व्यक्तिगत जीवन समर्पित गरेका सुशीललाई न हामीले साझा नेता मान्यौं न त उनले नै साझा नेता बन्ने कोसिस गरे। उनी कांग्रेसका नेता मात्र भए, बाँकेबासीका नेता हुन सकेनन्। अथवा हामी बाँकेबासी उनलाई आफ्नो साझा नेता मान्न सकेनौं। त्यसैले निर्वाचनमा पराजित गरिदियौं। उनलाई संविधानसभा पहिलो निर्वाचनमा सर्वदेव ओझाले पराजित गरिदिए। सर्वदेव ओझा त्यस्ता नेता हुन्, जसले दोस्रो संविधानसभा निर्वाचनमा ७७ भोट मात्र ल्याएका थिए। वामदेव पनि बर्दियाली जनताको नेता बन्न सकेनन्। वामदेव अहिलेसम्म भएका निर्वाचनमा ६ पटक सहभागी भए, जसमध्ये मतदाताले उनलाई तीनपटक जिताएका छन् भने तीनपटक पराजय भोग्नुपर्यो। तर अहिलेजस्तो चर्चा यसअघिका पराजयमा वामदेवले पाएनन्। उनलाई २०४८, २०५१ र २०७० सालको प्रतिनिधिसभा निर्वाचनमा बर्दिया र प्युठानका जनताले निर्वाचनमा जिताएर पठाए। २०५१ सालको मध्यावधि निर्वाचनमा विजयी वामदेवले छोटो समयमै बर्दियाका लागि उल्लेखनीय काम गरेका थिए। तर २०५६, २०६४ र २०७४ सालमा भएको निर्वाचनमा भने उनी पराजित भए। बाँके र बर्दियालाई अभिभावकत्व दिन पनि वामदेव सक्रिय हुनैपर्छ। सुशील त हामीमाझ छैनन् तर वामदेव गौतम भने अहिले पनि उत्तिकै सक्रिय छन्। जसका कारण अहिले पनि उनको निर्वाचन परिणामलाई लिएर चर्चा भइरहेको छ। वामदेव भलै अहिले सरकारको कुनै जिम्मेवारीमा छैनन्। तर बर्दियाको विकासका लागि वामदेवले चाहे भने गर्न नसक्ने पनि केही छैन। अहिलेसम्म पार्टी एकीकरणलगायतका काममा व्यस्त भएकाले उनले जिल्लालाई पर्याप्त समय दिन सकेनन्। तर अब उनीसँग प्रशस्त समय छ। जिल्लामा गुमेको साख फिर्ता गर्न उनले अलिकति मेहनत मात्र गरे पुग्छ, जसरी उनले २०५१ सालको निर्वाचनमा विजयी भएपछि बर्दियाका लागि विकासको काम गरेका थिए। एमाले सरकारले ल्याएको आफ्नो गाउँ आफैं बनाऔं अभियानका क्रममा बहुप्रतीक्षित बबई सिँचाइ आयोजनाले वामदेवकै पहलमा गति लियो। २०२४ सालदेखि नै अध्ययन थालिएको सो आयोजना बन्न एमालेको सरकार बन्नुपर्यो र त्यसको नेतृत्व वामदेवले नै गर्नुपर्यो। अब फेरि त्यस्तै सक्रियता जिल्लाबासीका लागि वामदेवले देखाउनुपर्छ। बबई सिँचाइ आयोजना देखाएर वामदेवले कहिलेसम्म राजनीति गर्ने ? अब उनीबाट विकासमा दूरगामी प्रभाव पार्ने विकासको काम हुनुपर्छ। अहिले बाँके र बर्दियाका लागि सरकारका तर्फबाट राष्ट्रिय राजनीतिमा पकड भएका नेता वामदेव नै हुन्। अहिले वामदेवमाथि नकारात्मक टिप्पणी हुने गरेका छन्, यसबाट बाँके र बर्दिया थप कमजोर हुन सक्छ। विभिन्न जिल्लाबाट निर्वाचित केन्द्रीय नेताले आफ्नो जिल्लामा करोडौं बजेट पारेका छन्। सबै नेताले सकेसम्म बजेट आफ्नो क्षेत्रमा खन्याइरहँदा बाँके र बर्दिया भने टुहुरो बनेको छ। त्यसैले बाँके र बर्दियालाई अभिभावकत्व दिन पनि वामदेव सक्रिय हुनैपर्छ। तर त्यसका लागि उनले आफ्ना केही व्यक्तिगत व्यवहारमा परिवर्तन भने गर्नैपर्छ। उनको सबैभन्दा ठूलो कमजोरी उनी सर्वसाधारण जनताको सहज पहुँचमा छैनन्। प्रधानमन्त्री केपी ओलीलाई भेट्न सजिलो होला तर वामदेवलाई भेट्न गाह्रो छ। उनी अहिले कुनै औपचारिक भूमिकामा छैनन् र पनि उनी यति व्यस्त छन्, चाहेको बेला भेट्न सकिन्न। सञ्चारमाध्यममा पनि कमै देखिनाले उनीप्रति नकारात्मक टिप्पणी आउने गर्छ। आफ्ना यी कमजोरीलाई सुधारे भने वामदेवको राजनीतिक आयु त लम्बिन्छ नै, यसले बाँके र बर्दियावासीलाई पनि फाइदा पुग्छ।"
शोक र सन्तापमा टीकापुर,"आन्दोलनको भीडलाई रोक्न सकिन्न। सामान्य बन्द कार्यक्रममा आयोजकभन्दा भड्काउने समूह गाडी, घरका सिसा फुटाउन बढी उद्यत् रहन्छ। २०७२ भदौ ७ को नहुनुपर्ने अप्रिय घटना भयो टीकापुरमा। भदौ ८ को आगजनी घटनामा सिंगो थारू समुदायकेन्द्रित थियो। थारूहरूको आन्दोलन अधिकारका लागि थियो, नश्लवादी थिएन। जसले टीकापुर बस्ती बसाए, मलजल गरे, आज उही थारू, मगर समुदाय टीकापुरको फाइदा लिनबाट वञ्चित भए। आदिवासीले घरजग्गा गुमाएका छन्। देशमा गणतन्त्र आयो। देश संघीय संरचनामा गएको छ। तर टीकापुरका आदिवासीलाई न गणतन्त्र आयो न त संघीयता। टीकापुर घटनाका आरोपी २६ जना अझै थुनामा छन्। करिब दुई सयको संख्यामा वारेन्टेड छन्। २०७३ साउनमा प्रधानमन्त्री बनेका पुष्पकमल दाहाल र त्यसपछिका प्रधानमन्त्री शेरबहादुर देउवालाई समर्थन दिँदा मधेस तथा थरुहट आन्दोलनका क्रममा पक्राउ परेकाहरूलाई रिहा गर्ने आश्वासन दिएका थिए। तर आजसम्म तिनीहरूलाई रिहा गरिएको छैन। २०७४ जेठ ४ बसेको दाहाल नेतृत्वको मन्त्रिपरिषद् बैठकले थरुहट र मधेस आन्दोलन राजनीतिक भएकाले त्यस क्रममा विभिन्न व्यक्तिमाथि चलाइएका मुद्दा फिर्ता लिने सैद्धान्तिक निर्णय गरेको थियो। यसले सर्वोच्च अदालतले टीकापुरलगायतका घटनाका आरोपीको मुद्दा सरकारले फिर्ता लिने निर्णयविरुद्ध परेको रिटमाथि सुनुवाइ गर्दै कारण देखाऊ आदेश जारी गरेको थियो। हालका प्रधानमन्त्री केपी शर्मा ओलीलाई पनि राजपा नेतृत्वले सांसद रेशम चौधरीलगायत टीकापुरका बन्दीहरूलाई रिहा गर्न तीव्र दबाब दिँदै आएको छ। प्रधानमन्त्री ओलीको प्रदेश २ मा भएको हालैको संसद् सम्बोधनमा राजपाका बहुसंख्यक सांसद्को संसद् बहिस्कार दबाबकै अर्को रूप हो। शोक र सन्तापमा रहेका टीकापुरका कैदी बन्दीको मुद्दाले चाँडै निकास पाउनुपर्छ। त्यसो त, राष्ट्रिय मानवअधिकार आयोगले टीकापुर घटनामा क्षति रोक्न प्रयास नगरेको भन्दै सशस्त्र प्रहरीका डीआईजी खडानन्द चौधरी र एसपी लक्ष्मणबहादुर सिंहलाई विभागीय कारबाही गर्न २०७३ फागुन २४ मै सिफारिस गरेको थियो। सुरक्षा निकायको असावधानी, गुप्तचरको कमजोरी र प्रहरी संगठनबीच आपसी समन्वय अभावका साथै फितलो सुरक्षा योजना र सुरक्षा लापरबाहीका कारण टीकापुर घटना भएको आयोगको ठहर छ। कैलालीका तत्कालीन प्रमुख जिल्ला अधिकारी राजकुमार श्रेष्ठ र इलाका प्रशासन कार्यालय टीकापुरका तत्कालीन प्रशासकीय अधिकृत सुमन धिताल मानव अधिकार उल्लंघनमा संलग्न भएको भन्दै उनीहरूलाई सचेत गराउन आयोगले भनेको छ। तर कतैबाट पनि सुनुवाइ भइरहेको छैन। मानवअधिकार आयोगले आफ्नो सिफारिसमा राजेन्द्र महतो, उपेन्द्र यादव, अमरेशकुमार सिंह र देव गुरुङले उत्तेजक भाषण गरेकै कारण तनाव उत्पन्न भई मानवअधिकार उल्लंघन हुने पृष्ठभूमि तयार भएको ठहर गरेको छ। जिम्मेवारी राजनीतिक दलका तर्फबाट मर्यादित व्यवहारको अपेक्षा राख्दै सम्बन्धित राजनीतिक दलको ध्यानाकृष्ट गराउने सिफारिसमा भनिएको छ। टीकापुर घटनाबारे गैरथारू सम्मिलित छानबिन समितिले घटनाका दोषी पत्ता लगाई कानुनी कारबाही गर्न सुझाव दिएको थियो। भौतिक सम्पत्तिमा नोक्सान पुगेका पीडित परिवारलाई राहत तथा क्षतिपूर्तिको व्यवस्था गर्न सकेमा सामाजिक वातावरण सुध्रिन गई सद्भाव फैलिने उक्त समितिको सुझाव थियो। टीकापुरका पीडितले क्षतिपूर्ति त पाए तर निर्दोषहरू जेलमा रहेकाले टीकापुरका थारू शोक र सन्तापमा छन्। पुर्पक्षमै तीन वर्ष बिताउनुपर्दा उनीहरूमा निराशा छाएको छ। शोक र सन्तापमा रहेका टीकापुरका कैदी बन्दीको मुद्दाले चाँडै निकास पाउनुपर्छ। नेताहरूको फगत आश्वासनले उनीहरू थाकिसके। ढिलो फैसला गर्नु पनि न्याय नदिनुसरह हो।"
पुगिएला त साम्यवादसम्म ?,"साम्यवादको भ्रमबाट मुक्त नभएसम्म बाह्य लगानी आकर्षित हुँदैन किनभने साम्यवादीसँग निजी क्षेत्र सशंकित हुन्छ कम्युनिस्टको प्रचलित नारा क्षमताअनुसारको काम र आवश्यकताअनुसारको माम संसारमै गरिबका लागि लोकप्रिय नारा हो। साम्यवाद एक वर्गहीन, श्रेणीहीन, मुद्राहीन, निजीसम्पत्तिहीन र सरकारहीन समाजको कल्पना हो जहाँ नागरिक आपसी मेलमिलापमा स्वयंसेवकका रूपमा काम गर्छन्। साम्यवादमा नागरिक लोभ, भय र स्वार्थले सञ्चालित हुँदैन, अर्काका लागि काम गर्दैन। नागरिक स्वतस्फूर्त रूपले समाजसेवा गर्छ। थोक उत्पादनमा सबै नागरिकको क्षमता, विवेक र उमेरअनुसारको योगदान हुन्छ र वितरणमा भेदभाव गरिँदैन। साम्यवादमा चिया, खाजा वा खाना खान, समाचारको आलोचना गर्न वा चलचित्र हेर्न कसैको अनुमति लिनुपर्दैन। योभन्दा उत्तम के होला ? कम्युनिज्म (साम्यवाद) अहिलेसम्म यथार्थमा संसारमा कतै देखिएको छैन। रूसमा कम्युनिस्टको एकदलीय निरंकुश शासन ७४ वर्षसम्म कायम रहँदा साम्यवाद आएन। कम्युनिस्ट पार्टीको एकदलीय शासनको ६९ वर्षमा चीन एकदलीय पुँजीवादतर्फ उन्मुख छ, जो साम्यवादको विपरीत दिशा हो। दोस्रो विश्वयुद्धपछि संसारका धेरै देशमा भएको कम्युनिस्टको निरंकुश शासनले पनि साम्यवादमा पुर्याएको एउटा उदाहरण छैन, बरु गत शताब्दीका सत्तासीन कम्युनिस्टहरूद्वारा साम्यवादी समाजको निर्माण गर्ने निहुँमा करिब एक अर्ब मानिस मारिएका छन् (स्रोत कम्युनिस्टका सय वर्ष, एक अर्ब मृत्यु, वाल स्ट्रिट जर्नल)। कम्युनिस्टको निरंकुश शासन बाँकी रहेका देश पनि साम्यवादोन्मुख देखिएका छैनन्। नेपालमा केपी ओली ओली र पुष्पकमल दाहालले समाजवाद हुँदै साम्यवादसम्म पुग्ने नारा दिएर जनमत प्राप्त गरेका छन्। पुगिएला त साम्यवादसम्म ? कम्युनिस्ट शब्दको प्रयोग कार्ल मार्क्सभन्दा अघि नै भए पनि मार्क्सको सन् १८४८ को कम्युनिस्ट घोषणापत्रमा समाजको वर्गसंघर्ष नै सबै समस्याको मूल कारण भएकाले वर्गहीन समाज आवश्यक रहेको धारणा आएपछि विश्वव्यापी रूपमा साम्यवादी आन्दोलनले गति लिएको हो। मानव उद्भवका क्रममा पुँजीपति वर्गले गरेको शोषणविरुद्ध श्रमिक आन्दोलनले समाजवादमार्फत साम्यवादमा पुगिने मार्क्सको सिद्धान्तलाई बलपूर्वक लागू गर्न खोज्नेहरू असफल भइसके। अल्पसंख्यक बुर्जुवा वर्गद्वारा बहुसंख्यक सर्वहारा वर्गको शोषण हुने भएकाले सर्वहारा वर्गको पूर्ण राजनीतिक अधिनायकवाद आवश्यक रहेको भन्ने मार्क्सको दर्शनमा प्रश्न गर्न मिल्ने ठाउँ छन्। सर्वहारा वर्गको अधिनायकवादले समतामूलक समाज निर्माण गर्छ भन्नु वस्तुनिष्ठ र विवादरहित छैन। मार्क्सका बौद्धिक ग्रन्थ संसारमै धेरै अध्ययन गरिनेमध्येमा पर्छन्। आधुनिक पुँजीवादका पिता मानिने एडम स्मिथभन्दा बढी अध्ययन र अनुसन्धान मार्क्सवादमै भएको छ। साम्यवादमा सरकार आफैं निस्क्रिय भएर स्वतः नष्ट हुन्छ भनिएको छ। साम्यवादमा सरकार रहँदैन र समाज मात्र रहन्छ भन्नु पनि विवादास्पद छ। मानौं नेपालमा साम्यवाद आयो तर भारत र चीनमा आएन भने सीमा सुरक्षामा तीन करोड नेपालीलाई राख्ने ? भारतसँग वार्ता गर्नुपरे तीन करोड नेपालीलाई लगेर जाने ? त्यसैले एक न्यूनतम निकाय त चाहिन्छ नै। यो आलेखमा त्यसलाई राज्य भनिएको छ। वस्तुको उत्पादनको प्राविधिक पक्ष र त्यसको वितरणको छिनोफानो कसै न कसैले त गर्नैपर्ने हुन्छ किनभने साम्यवादमा बजार र सरकार हुँदैन। त्यसैले या राज्यसँग ज्ञानको अथाह भण्डार हुनुपर्छ र त्यसका आधारमा राज्यले शोषण नहुने गरी वितरण गर्छ या प्रत्येक नागरिक नै अनन्त ज्ञानले परिपूर्ण हुनुपर्छ र ऊ स्वतस्फूर्त काम गर्छ। ज्ञानको भण्डार राज्यमा केन्द्रित हुन्छ भन्ने प्रश्नै उठ्दैन किनकि त्यो राज्य शोषितपीडित सर्वहारा वर्गमार्फत निर्माण भएको हुन्छ। प्रत्येक नागरिकसँग समान ज्ञानको भण्डार भए तिनीहरूको समान क्षमता हुन्छ। के सबै नागरिक उपेन्द्र देवकोटाजस्तै सक्षम चिकित्सक भएको समाजको कल्पना गर्न सकिन्छ ? नागरिकले प्राप्त गरेको ज्ञानमा असमानता छ भने वर्गको निर्धारण त्यही ज्ञानले गर्छ। वर्गहीन समाजमा बिहान ओछ्यानमै चिया पिउनुपर्ने आवश्यकता भएकोलाई त्यो कसले टक्य्राइदिने ? चलचित्रमा रुचि हुनेका लागि चलचित्र कसले बनाइदिने ? मानिसका क्षमता, आवश्यकता र चाहना समान हुँदैनन्। त्यसैले वर्गहीन समाज सम्भव छैन। क्षमता प्रतिस्पर्धासँग जोडिएको विषय हो। प्रतिस्पर्धा नभए क्षमताको विकास हुँदैन। प्रतिस्पर्धाका लागि स्वतन्त्र बजार चाहिन्छ। बजार नियन्त्रित भए प्रतिस्पर्धा हुँदैन र स्वतन्त्र बजारले पुँजीपति वर्गको पृष्ठपोषण गर्छ। साम्यवादी उद्यमीलाई मुनाफाकेन्द्रित मान्छन् र श्रमिकको शोषण नै उनीहरूको मुनाफा हो भन्नेमा विश्वास गर्छन्। साम्यवादमा व्यापार नै नहुने भएकाले उत्पादन केवल निश्चित प्रयोगका लागि मात्रै हुन्छ। मार्क्सले भनेको साम्यवाद पुँजीवादपछिको अवस्था भएकाले साम्यवादमा पुग्न पुँजी निर्माण गर्नैपर्ने हुन्छ। पुँजी निर्माण क्रममा समाजमा वर्ग उत्पन्न हुन्छ। सन् २०१२ मा करिब एक लाख ४५ हजार रोजगार भएको प्रख्यात कम्पनी कोडाकले ब्यांक्र्पसी (विघटन) दर्ता गर्यो। त्यही समयमा मार्क जुकरबर्गको फेसबुकले जम्मा १३ जना मात्रै रोजगार भएको एक कम्पनी इन्स्टग्राम करिब एक अर्ब डलरमा किन्यो। जुकरबर्गले बजारको प्रेरणाले इन्स्टग्रामको महत्व बुझे, किने। अधिक कार्यक्षमता भएको तर सस्तो मोटरको निर्माण गरेका उद्यमी हेनरी फोर्डले भनेका छन्, यदि मैले ग्राहकको अपेक्षाअनुरूप काम गरेको भए एउटा कुद्ने घोडासम्म बनाउन सक्थें। एप्पलका पूर्व सीईओ स्टिभ जबले भनेका छन्, उत्पादनको उपयोगिता नदेखेसम्म मानिसले त्यसको आवश्यकता महसुस गर्दैन। आवश्यकताले मात्रै प्रविधिको विकास हुँदैन। उद्यमीले समाजले खोजेको भन्दा नवीनतम् आविष्कार गरेर बजार निर्माण गर्छन्। उद्यमीलाई त्यसो गर्न प्रेरणा चाहिन्छ। उद्यमीको प्रेरणा स्रोत बजार, धन र प्रतिस्पर्धा हुन्, जुन साम्यवादमा उपलब्ध हुँदैनन्। मानव उद्भव क्रममा साम्यवादमा पुगिनेमा पनि सन्देह छन्। पहिलो त्यो उद्भव साम्यवादमा गएर किन रोकिन्छ ? दोस्रो भौतिकशास्त्रमा अध्ययन गरिने थर्मोडाइनामिक्सको दोस्रो नियम बढ्दो इन्ट्रोपी (अव्यवस्था) अनुरूप सामाजिक विज्ञानमा प्रयोग हुने सामाजिक इन्ट्रोपीको सिद्धान्तले भन्छ सामाजिक इन्ट्रोपी पनि बढ्दो छ। यो मानिसको असन्तुष्टिको मापक हो। साम्यवाद एक सन्तुष्ट समाजको कल्पना हो। तेस्रो साम्यवादको लोभलाग्दो वितरण प्रणाली अथाह धनको भण्डारण भएको अनुमानमा आधारित छ। धनको मुहान ज्ञान हो। प्रेरणा आवश्यक नै नभएको समाजमा ज्ञानको आर्जन कसरी हुन्छ ? ज्ञान र धन यथेस्ट भइसकेको मान्यतामा साम्यवाद कल्पित छ। चौथो मानिसले अरू कुनै कुरामा द्वन्द्व गर्न पाएन भने क्रिकेट राम्रो कि फुटबल राम्रो भन्नेमा समेत विवाद भएर एक सामाजिक वर्गको विकास हुन्छ। कालो र गोरो अथवा महिला र पुरुष पनि विवादका विषय हुन्। त्यसैले वर्गहीन समाज सम्भव छैन। मानव उद्भवले साम्यवादमा पुगिहाले पनि त्यो स्थिर हुन्छ भन्ने कुनै तर्क छैनन्। त्यस्तो समाजमा एउटा भुसतिघ्रे बलियो फटाहा निस्क्यो भने ? कुनै बलात्कारी निस्क्यो भने तीन करोड नेपालीको जनअदालतले फैसला गरेर तीन करोडले लात हान्ने ? उत्पादन सरकारको नियन्त्रणमा राखेर अर्थतन्त्रमा प्रगति हुन्छ भन्नु भूल हो। उत्पादन जमिन, श्रम र धनमा सीमित नभएर उद्यमीको मन, मस्तिष्क, स्वतन्त्रता, बजारको अपेक्षा र सम्पत्ति आर्जन गर्न पाउने अधिकारसँग सरोकार राख्ने विषय हो। उद्योगमाथि कब्जा गर्न सकिन्छ तर उद्यमीले प्रयोग गर्ने ज्ञानको नक्कल गर्न सकिँदैन। साम्यवादी सीमित स्रोत, साधन, श्रम र जमिनलाई सम्पत्तिका रूपमा लिन्छन्। अहिले ज्ञान नै धन भएको छ, जुन असीमित छ र यो उद्यमशीलताको जननी हो। स्टिभले एप्पल कम्पनीका जोखिमपूर्ण उत्पादन विश्वव्यापी बजारको अपेक्षाअनुरूप निर्माण गरे। थोक निर्माणमा लाग्ने श्रम मूल्य कम पर्ने बजारको उनले खोजी गरेका कारण ती उत्पादनको मूल्यमा कमी भयो र आज निकै अविकसित राष्ट्रले पनि एप्पलका उत्पादनको उपयोग गरिरहेका छन्। नियन्त्रित बजारमा उद्यमीले प्रगति गर्नै सक्दैनन्। त्यसैले उन्नतिका लागि बजारलाई ठाउँ दिनैपर्छ। अर्थमन्त्री युवराज खतिवडाले अमेरिकामा बस्ने प्रवासी नेपालीलाई उनीहरूले आर्जन गरेको सम्पत्ति, ज्ञान, सीप र श्रमको लगानी नेपालमा लगाउन आग्रह गरेका छन्। उनले लगानीकर्ताले कर तिरेर मुनाफा लग्न सक्ने भनेका छन्, यो उनका सहकर्मी अर्का मन्त्रीको भनाइसँग मेल खाँदैन। अर्थमन्त्रीले सरकारले समाजवादको अन्तिम खुट्किलोमा पुग्ने प्रयत्न गरेको भनेका छन्, यो पनि सत्य होइन। ६ महिनाको समयमा उनी पुँजी भिœयाउन सफल भएका छैनन्। लगानीकर्ताले लाभ खोज्छ, जुन साम्यवादको विपरीत हुन्छ। नेपालको अहिलेको सरकार साम्यवादीको हो। न्यायपूर्ण वितरण प्रणाली पढेका ओली सरकारका सबभन्दा योग्य सदस्य खतिवडाको सबभन्दा चर्को विरोध गरिरहेका छन् जबकि उनको मूल्यांकन गर्ने बेला भइसकेको छैन। साम्यवादको भ्रमबाट मुक्त नभएसम्म बाह्य लगानी आकर्षित हुँदैन किनभने साम्यवादीसँग निजी क्षेत्र सशंकित हुन्छ। समानता, वर्गहीनता र साम्यवाद सडकमा देखिने सुन्दर नारा हुन्। गरिबीमा समानता मूर्खतापूर्ण नारा हो भने साम्यवाद असम्भव हो। अहिलेको समस्या गरिबी हो। मार्क्सले जुन देशमा बसेर कम्युनिस्ट घोषणापत्र लेखेका थिए, त्यो देशले मार्क्सको जीवनकालमा प्रतिव्यक्ति आयमा तीन गुना वृद्धि गर्यो। राजतन्त्रसमेत सम्मानजनक रूपमा राखेर, लोकतन्त्रको उदाहरण बनेर र करिब ४२ हजार डलर प्रतिव्यक्ति आयमा पुगेको त्यो देशमा मार्क्सवादअनुरूपको पुँजीवादबाट साम्यवादमा जाने सर्वहारा वर्गको आन्दोलन अझै देखिएको छैन। अमेरिका र फ्रान्समा पनि त्यस्तो आन्दोलन देखिएको छैन। मार्क्सले भनेको साम्यवाद पुँजीवादपछिको अवस्था भएकाले साम्यवादमा पुग्न पुँजी निर्माण गर्नैपर्ने हुन्छ। पुँजी निर्माण क्रममा समाजमा वर्ग उत्पन्न हुन्छ। यो तथ्य स्वीकार गर्नैपर्ने हुन्छ। त्यसैले प्रतिव्यक्ति आय करिब आठ सय डलर मात्र भएको नेपालमा साम्यवाद ल्याइन्छ भन्नु भ्रमको खेती या नासमझपन हो। भ्रम र नासमझपन दुवै समृद्धिका वाधक हुन्। भट्ट अमेरिकास्थित टेनिसी स्टेट विश्वविद्यालयमा एसोसिएट प्रोफेसर हुन्।"
नेपालको समृद्धिको बाटो : सर्प झैं घिस्रने कि भ्यागुतो झैं उफ्रने ?,"दुई अंकको आर्थिक वृद्धिदरसँगै ठूलो फट्को मार्ने नीति नलिँदासम्म देश समृद्ध हुन सक्दैन अहिलेको तेस्रो विश्व को स्तरबाट सन् २०३० सम्म मध्य विकसित हुँदै सन् २०४० सम्म प्रथम विश्व को स्तरसम्म पुग्ने नेपालको घोषित राष्ट्रिय लक्ष्य हो। बुझेर वा नबुझेर सबै पार्टी, नेता, कार्यकर्ता र जनतासम्मले विकास र समृद्धिको यो नारा भट्याउने गरेका छन्, त्यो आफैंमा राम्रो हो। तर त्यो लक्ष्यमा पुग्ने कसरी ? त्यहाँसम्म पुग्ने बाटो कुन हो ? त्यो बाटो निर्माण गर्ने कसरी ? घस्रने होइन, उफ्रने रणनीति निरन्तर गति जगत्को नैसर्गिक नियम हो। संसारमा केही पनि स्थिर छैन। गतिको स्वाभाविक परिणाम परिवर्तन हो। सामान्य गतिमा रहँदासम्म कुनै वस्तुमा मात्रात्मक परिवर्तन मात्र भइरहन्छ। निश्चित विन्दुमा पुगेर गतिले तीव्रता लिँदा त्यो वस्तुले फट्को हान्छ र त्यसमा गुणात्मक परिवर्तन भएर नयाँ वस्तु बन्छ। अर्थतन्त्र पनि त्यस्तै हो। कसैले केही नगरे पनि सामान्य गतिमा मात्रात्मक परिवर्तन भइरहन्छ, जसरी हाम्रो देशमा अहिलेसम्म भइरहेको छ। तर हामीले तेस्रो विश्वको स्तरबाट एउटा फट्को हानेर मध्यमस्तरमा पुग्ने र त्यहाँबाट अझै ठूलो फट्को हानेर पहिलो विश्वको स्तरमा पुग्ने हो भने अर्थतन्त्रको गतिमा ठूलो तीव्रता ल्याउने नीति अवलम्बन गर्नैपर्छ। अर्थात् सर्प झैं घस्रने हैन भ्यागुतो झैं उफ्रने नीति लिनुपर्छ। वस्तु र सेवाको उत्पादन, वितरण र उपभोगको समष्टिगत प्रणाली नै अर्थव्यवस्था हो। पुँजीप्रविधि, श्रम र बजारको तीन आयामिक जीवकोषिका (डीएनए) बाट आधुनिक औद्योगिक अर्थतन्त्र बनेको हुन्छ। हजारौं वर्षदेखि चलिआएको उत्पादन र उपभोग दुवै आफैंले गर्ने निर्वाहमुखी कृषिप्रधान अर्थतन्त्रलाई विनिमयमा आधारित उद्योग र सेवाप्रधान अर्थतन्त्रमा रूपान्तरण गर्न पुँजीप्रविधि, श्रम र बजारका तीनवटै क्षेत्रमा एकसाथ ठूलो फट्को हान्नुपर्छ। एकीकृत ढंगले अर्थतन्त्रको गतिमा प्रवाहित हुने त्यस्तो गुणात्मक फट्कोलाई रोजनस्टाइनरोडनले बिग पुस (महान् धक्का), लिबेन्स्टाइनले क्रिटिकल मिनिमम् एफर्ट (अत्यावश्यक न्यूनतम प्रयत्न) रोस्टोले टेक अफ (उडान), लेनिन र माओले ग्रेट लिप (महान् फट्को) आदि भने। देश, काल र परिस्थितिअनुसार यस्तो आर्थिक क्रान्तिको रूप फरक हुन सक्छन्, तर त्यसको केही साझा विशेषता छन्। ती हुन् परम्परागत कृषि क्षेत्रबाट गैरकृषि (उद्योग, सेवा) क्षेत्रमा श्रमको स्थानान्तरण, आधुनिक प्रविधिको बढ्दो प्रयोग, केही दशकसम्म निरन्तर दुई अंकको आर्थिक वृद्धिदर, उत्पादनका साधनहरूको उत्पादकत्वमा वृद्धि, वस्तु र सेवाको प्रचुरता, समग्र जीवनको गुणस्तरमा वृद्धि आदि। अठारौं शताब्दीको उत्तराद्र्धमा बेलायतबाट सुरु भएको त्यस्तो आर्थिक क्रान्ति अथवा औद्योगिक क्रान्तिको लहर उन्नाईसौं शताब्दीमा युरोप, अमेरिका र जापान, बीसौं शताब्दीमा रूस, चीन, कोरिया, सिंगापुर, मलेसिया हुँदै अहिले भारत, दक्षिण अमेरिका, दक्षिण अफ्रिकासम्म फैलिइरहेको छ। तर नेपाललगायतका कतिपय दक्षिण एसियाका देश र मध्य अफ्रिकी देश अझै औद्योगिक क्रान्तिपूर्वको अवस्थामा थच्चिएर रहेका छन्। परन्तु प्रत्यक्ष भूमण्डलीकृत पुँजीवाद र डिजिटल प्रविधिको यो युगमा आफ्नो देशको विशिष्टताअनुरूपको सही नीति अवलम्बन गर्न सके नेपालले छिट्टै औद्योगिक क्रान्ति सम्पन्न गरेर समृद्धिको चुचुरोमा पुग्न सक्ने सम्भावना छ। त्यसनिम्ति हामीले आफ्ना प्रमुख समस्या र सम्भावनाको ठीक पहिचान गरेर उपयुक्त नीति तथा योजना निर्माण गर्न सक्नुपर्छ। हाम्रा अर्थतन्त्रका प्रमुख समस्या हुन् : (क) निरपेक्ष गरिबी, न्यून उत्पादकत्व; (ख) व्याप्त बेरोजगार; (ग) पुँजी निर्माण समस्या र अपचलन; (घ) परनिर्भरता र बढ्दो व्यापार घाटा; (ङ) वर्गीय, जातीय, क्षेत्रीय, लैंगिक र जातपातजन्य असमानता र बहिस्करण; (च) भ्रष्टाचार र कमजोर संस्थागत संरचना; (छ) बिग्रँदो वातावरणीय अवस्था। तीव्र आर्थिक विकास र समृद्धिका लागि हाम्रा प्रमुख अनुकूलता र स्रोत हुन् : (क) दुई ठूला उदीयमान अर्थतन्त्रबीचको अवस्थिति; (ख) नवीकरणीय ऊर्जास्रोत; (ग) जनसांख्यिक लाभांश; (घ) जनसांख्यिक विविधता; (ङ) जलवायु, जैविक र भौगोलिक विविधता; (च) विदेशमा अनुभवप्राप्त युवा जनशक्ति। यीमध्ये निरपेक्ष गरिबी र विकराल बेरोजगार हाम्रा प्रमुख चुनौती हुन् भने दुई ठूला अर्थतन्त्रबीचको सामरिक अवस्थिति र मानवीय तथा प्राकृतिक सम्पदाको प्रचुरता हाम्रो समृद्धिका लागि महत्वपूर्ण अनुकूलता हुन्। यिनैका आधारमा हामीले समृद्धिको रणनीति निर्धारण गर्नुपर्छ। प्रतिव्यक्ति वार्षिक आम्दानी एक हजार डलर मात्र भएको र सक्रिय श्रमशक्तिको झन्डै आधा विदेश पलायन भइरहेको मुलुकले सन् २०४० सम्म पहिलो विश्वको स्तरसम्म पुग्ने महत्वाकांक्षा राख्ने हो भने उसले बिग पुस वा ग्रेट लिप मार्फत तीव्र आर्थिक वृद्धिको रणनीति अपनाउनुबाहेक अर्को विकल्प छँदै छैन। त्यसैले दुई अंकको वृद्धिदर, दुई दशक निरन्तर लाई राष्ट्रिय नारा बनाएर त्यो लक्ष्य प्राप्त गर्न जेजसो गर्नुपर्छ, त्यही गर्ने नीति र कार्यक्रम हुनुपर्छ। यसैको वरिपरि हामीले बेरोजगार, असमानता, बहिस्करण, परनिर्भरता, भ्रष्टाचार र वातावरणीय समस्याको समाधान खोज्ने प्रयत्न गर्नुपर्छ। निरपेक्ष गरिबीको खाडलबाट बाहिर ननिस्किई अरू थुप्रै कुरा एकैसाथ गर्छु भन्नु पञ्चतन्त्रको कथाको सोम शर्माको बाबुले सातुको घैंटो फुटालेजस्तो दुःखान्तमय प्रहसन मात्र हुनेछ। नेपालजस्तो साना उत्पादनका साधन र जनसांख्यिक तथा प्राकृतिक विविधता भएको मुलुकमा स्थूल विकासको तीव्र गतिको सट्टा सूक्ष्म विकासको मन्द गतिको वकालत पनि गर्ने गरिन्छ, जुन अन्यथा नहुन सक्छ। संसारमा गान्धीको ग्रामीण स्वराज, सुमाखरको सूक्ष्म नै सुन्दर (स्मल इज ब्युटीफुल), अरियारत्नेको सर्वोदय आदि वैकल्पिक मार्गहरूको पैरवी नगरिएका हैनन्। बीपीको सबैको गोठमा दुहुनो गाई को सपना पनि रोमाञ्चकारी लाग्न सक्छ। तर एक्काईसौं शताब्दीका नेपालीलाई कुनै सन्त को काल्पनिक दुनियाँमा भोकै राख्नु वा खाडीको मरुभूमिमा उँट चराउन बाध्य पार्नुको सट्टा हिमालको काखमै खाना, नाना र छानाको उचित बन्दोबस्त गर्नु कैयौं गुणा श्रेयस्कर हुनेछ। त्यसनिम्ति सर्पको गतिमा घस्रने वा क्रमिक मन्द गतिको विकास नीतिले हैन ठूलो राजनीतिक परिवर्तनपछिको वर्तमान अवस्थामा भ्यागुतो झैं उफ्रने वा ठूलो गुणात्मक फट्को हान्ने तरिकाले विद्यमान प्राक्औद्योगिक पुँजीवादी र कृषिप्रधान अर्थतन्त्रलाई आधुनिक उद्योग र सेवाप्रधान अर्थतन्त्रमा रूपान्तरण गर्ने साहसिक नीति नै आजको आवश्यकता हो। यो नै नेपालको समृद्धिको निर्विकल्प बाटो हो। चाहिन्छ नीतिगत प्रस्टता समृद्धि सम्भव छ हाम्रै पालामा भन्ने आम नेपालीको सपना साकार पार्ने गरी तीव्र आर्थिक विकास र समृद्धिको गुरुयोजना तयार गर्नुअघि केही नीतिगत प्रश्नमा प्रस्टता हासिल गर्नु उपयुक्त हुनेछ। एक औद्योगिक पुँजीवाद कि समाजवाद : नेपाल भर्खरै सामन्तवाद र अर्धसामन्तवादको ऐतिहासिक चरण पूरा गरेर पुँजीवादको नयाँ चरणमा प्रवेश गरेको छ। तर यो पुँजीवाद उत्पादनशील, औद्योगिक र राष्ट्रिय नभएर परजीवी, परा िश्रत र आसेपासे पोस्ने खालको छ, जसलाई क्रोनी क्यापिटालिज्म वा पेरिफेरल क्यापिटालिज्म भन्ने गरिन्छ। यसलाई अन्त्य गरेर औद्योगिक वा उत्पादनशील पुँजीवाद निर्माण गर्दै समाजवादको दिशामा जाने कि अहिल्यै सीधै समाजवादमा जाने भन्ने सैद्धान्तिक प्रश्न अहिले कम्युनिस्ट पार्टीको सरकार भएको बेला महत्वपूर्ण रूपमा उठ्न सक्छ। समाजवाद निर्माणका विगतका तीता अनुभव हेर्दा र माक्र्स स्वयंको विश्लेषणको सूक्ष्म अध्ययन गर्दा पुँजीवादी उत्पादक शक्ति र चेतनाको पर्याप्त विकास नगरी एकैचोटि समाजवाद निर्माण गर्नु सम्भव र उपयुक्त हुँदो रहेनछ। त्यसैले अहिलेको विकृत र भ्रष्टीकृत क्रोनी क्यापिटालिज्मको सट्टा उत्पादनमुखी र औद्योगिक पुँजीवाद निर्माणमा जोड दिनु र शिक्षा, स्वास्थ्य, सामाजिक सुरक्षा, संस्कृतिका क्षेत्रमा समाजवादका भ्रूण रोप्दै जानु नै उपयुक्त र सही नीति हुन्छ। निर्वाहमुखी कृषिप्रधान अर्थतन्त्रलाई विनिमयमा आधारित उद्योग र सेवाप्रधान अर्थतन्त्रमा रूपान्तरण गर्न पुँजीप्रविधि, श्रम र बजारका तीनवटै क्षेत्रमा एकसाथ फट्को हान्नुपर्छ। दुई औद्योगिक क्रान्तिको भर्याङ कि लिफ्ट : अहिले विश्व चौथो औद्योगिक क्रान्तिबाट गुज्रिरहेको मानिन्छ। अठारौं शताब्दीको मध्यदेखि उन्नाईसौं शताब्दीको मध्यसम्मको वाष्प इन्जिनको युगको पहिलो औद्योगिक क्रान्ति, उन्नाईसको मध्यदेखि बीसको मध्यसम्मको बिजुलीको युगको दोस्रो क्रान्ति, बीसको मध्यदेखि अन्त्यसम्मको डिजिटल युगको तेस्रो क्रान्ति र एक्काईसौं शताब्दीको सुरुदेखिको डिजिटल, नानो, जेनोम र एआईको एकीकृत प्रविधिको युगको चौथो औद्योगिक क्रान्ति भनिन्छ। नेपालमा भने पहिलो औद्योगिक क्रान्ति पनि पूरा भएको छैन। यो स्थितिमा एकएक खुट्किलो गर्दै औद्योगिक क्रान्ति गर्दै जानु न सम्भव हुन्छ न त उपयुक्त नै। तसर्थ भर्याङ चढ्ने तरिकाले हैन, लिफ्ट चढ्ने तरिकाले चारवटै औद्योगिक क्रान्ति एकैसाथ सम्पन्न गरेर अघि बढ्ने नीति लिनु नै सही हुन्छ। तीन राज्य प्रधान कि बजार प्रधान : तेस्रो विश्वका देशमा आर्थिक क्रान्तिका निम्ति राज्यको भूमिका प्रधान कि बजार वा निजी क्षेत्रको भूमिका प्रधान भन्ने बहस रहँदै आएको छ। तर राज्य र बजार निषेधार्थी होइनन् र हुन सक्दैनन्। प्रश्न कुन ऐतिहासिक चरण र ठोस परिवेशमा कुनको भूमिका प्रधान र कुनको सहायक भन्ने मात्रै हो। उदारवादनवउदारवादले बजारलाई प्रधान र राज्यसमाजवादसाम्यवादले राज्यलाई प्रधान भन्ने गरेका छन्। ऐतिहासिक रूपमा युरोप र अमेरिकामा बजारको भूमिका प्रधान रह्यो भने जापान, कोरिया आदि पूर्वीएसियाली देशमा राज्यको भूमिका महत्वपूर्ण रह्यो र रूस, चीन, भियतनाम आदिमा राज्यको भूमिका प्रधान रह्यो। विश्वस्तरमा पनि दोस्रो विश्वयुद्धदेखि सत्तरीको दशकसम्म किन्सको प्रभावमा राज्यको महत्वपूर्ण भूमिका रह्यो भने सन् असीनब्बेको वासिङ्टन कन्सेन्सस् (वा रेगनथ्याचर युग ? ) को बेला बजारको प्रधानता रह्यो। अहिले विशेषतः एसियन टाइगर र सन् २००८ को आर्थिक संकटपछि पुनः राज्यको भूमिका बढेर गएको छ। देशव्यापी बजारको विकास हुन नसकेको र निर्वाहमुखी अर्थतन्त्रको ठूलो हिस्सा कायमै रहेको नेपालको सन्दर्भमा हामीले एक चरण निजी उद्यमशीलता र बजार विस्तारमा जोड दिनु र प्रतिस्पर्धी पुँजीवादको आधार निर्माण गर्नु सबै हिसाबले आवश्यक र उपयोगी हुन्छ। निजी उद्यमशीलताको व्यापक प्रस्फुटन नगरी नेपाली अर्थतन्त्रले फट्को मार्न सक्दैन। अर्को चरणमा आवश्यकताअनुसार राज्यको भूमिका बढाउन सकिन्छ। चार अन्तर्मुखी कि बहिर्मुखी अर्थतन्त्र : चरम भौगोलिक विविधता र भारतचीनबीचको बफर जोन वा दुई ढुंगाबीचको तरुल को अवधारणाले नेपालको अर्थतन्त्र ऐतिहासिक रूपमा अन्तर्मुखी रहँदै आएको छ। तर पछिल्लो लिच्छवीकाल र मल्लकालमा काठमाडौं उपत्यकाले भारत र चीनको तिब्बतबीच मध्यस्थ व्यापारको केन्द्र बनेर बहिर्मुखी विकासको प्रशस्त लाभ उठाएको पनि पाइन्छ। अहिलेको भूमण्डलीकृत पुँजीवादको युग तथा चीन र भारत दुवै विश्व आर्थिक महाशक्ति बन्दै गएको स्थितिमा नेपालले अन्तर्मुखी हैन बहिर्मुखी विकास नीति लिएर आर्थिक क्रान्तिको फट्को मार्न सक्छ। दुवै छिमेकीको गरी २७४ करोड जनसंख्या र १३५ ट्रिलियन डलरको अर्थतन्त्रको महासागरबीचमा तीन करोड जनसंख्या र ३० बिलियन डलरको अर्थतन्त्रको टापु नेपाल कसरी अन्तर्मुखी भएर बस्न सक्छ र ? ढोका बन्द गरी चारैतिरबाट पस्ने आर्थिक छालको बीचमा निस्सासिएर बस्नु सट्टा सचेत रूपले ढोका खोलेर समुद्रमा पौड्नु वा समृद्धिको डुंगामा तैरनु कैयौं गुणा हितकारी र रुचिकर हुन्छ। हाम्रो अर्थतन्त्र चालीसौं लाख श्रमशक्तिको पलायन र निर्यातभन्दा आयात १५ गुणा बढी भएर त्यसै पनि गम्भीर परनिर्भरताको जालोमा पर्दै आएको छ। त्यस हिसाबले दुवै छिमेकीको अर्थतन्त्रको मूल्य शृंखलामा जोडिएको अर्थतन्त्रको विकास गर्ने र पुँजी र प्रविधि आयात गरेर वस्तु र सेवा निर्यात गर्ने सुविचारित रणनीति अपनाउँदा दुई अंकको वृद्धिदर हासिल गरेर तेस्रो विश्वबाट पहिलो विश्वमा फट्को मार्न साँच्चिकै सम्भव हुनेछ। यस प्रक्रियामा दुई ठूला छिमेकीबीचको आपसी सम्बन्धको चरित्रले पनि निकै असर गर्न सक्छ, तर त्यसको समायोचित आकलन गरेर राष्ट्रिय हितमा आफ्नो बाह्य नीति परिमार्जन गर्न सक्ने अधिकार एउटा सार्वभौम देशलाई सधैं सुरक्षित रहिरहन्छ। पाँच श्रमप्रधान कि पुँजीप्रधान : हाम्रो अति अल्पविकसित कृषि र ग्रामीण क्षेत्रको बाहुल्य रहेको अर्थतन्त्रमा श्रम अधिक र पुँजी न्यून हुनु स्वाभाविकै हो। यो स्थितिको अन्त्य गर्ने आर्थिक क्रान्ति निम्ति श्रमप्रधान रणनीति अपनाउने कि पुँजीप्रधान भन्ने निकै महत्वपूर्ण नीतिगत प्रश्न हो। सामान्यतः श्रम र पुँजी दुवैको सन्तुलन मिलाएर अघि बढ्ने रणनीति नै उपयुक्त हुन्छ। तर एकातिर पुँजी र प्रविधिको न्यूनता रहेको र अर्कोतिर जनसांख्यिक लाभांश (१८ देखि ५९ वर्षसम्मको सक्रिय श्रमशक्तिको अनुपात अत्यधिक) र विदेशमा दीक्षित युवाशक्ति ठूलो संख्यामा रहेकाले प्रारम्भिक चरणमा दक्ष जनशक्तिसहितको श्रमप्रधान रणनीति अपनाउनु बढी उपयुक्त हुन्छ। खासगरी प्राविधिक र दक्ष जनशक्ति निर्माणमा जोड दिएर उद्योग र सेवाका विशिष्ट क्षेत्रहरूमा तुलनात्मक लाभ हासिल गर्ने हो भने देश आकर्षक बाह्य लगानीको पनि केन्द्र बन्न सक्छ। परन्तु दुई दशकसम्म निरन्तर दुई अंकको वृद्धिदर हासिल गर्न हामीले कुल गार्हस्थ्य उत्पादनको करिब ४० प्रतिशत पुँजीगत लगानी गर्नुपर्ने हुन्छ र त्यसनिम्ति आन्तरिक पुँजीको अतिरिक्त ठूलो मात्रामा विदेशी पुँजीप्रविधि लगानी भित्र्याउनुपर्ने हुन्छ। छ कृषि कि गैरकृषि क्षेत्र : परम्परागत कृषि क्षेत्रमा दुईतिहाइ श्रमशक्ति अल्झाइराखेर कुनै पनि देश समृद्ध बन्नै सक्दैन। किनकि स्वभावैले कृषि क्षेत्रको उत्पादकत्व गैरकृषि उद्योग र सेवा क्षेत्रको भन्दा निकै कम हुन्छ। त्यसैले विकसित देशहरूमा कृषि श्रमशक्तिको अनुपात १२ प्रतिशत मात्रै हुन्छ। हामीले पनि औद्योगिक क्रान्तिको आधार तयार गर्न सुरुमा कृषि क्षेत्रको आमूल रूपान्तरण गरेर अतिरिक्त श्रमशक्ति उद्योग तथा सेवा क्षेत्रमा स्थानान्तरण गर्ने, कृषि क्षेत्रको पुँजी सञ्चय कृषिजन्य उद्योगहरूमा लगानी गर्ने र कृषिको मेसिनीकरण गरेर उद्योग क्षेत्रका निम्ति बजार विस्तार गर्ने नीति लिनुपर्छ। हामीसँग हावापानीको र जैविक विविधतासँगै स्थायी पानीको स्रोत पनि प्रचुर रहेकाले उच्च मूल्यका कृषिजन्य पदार्थमा विश्वमै तुलनात्मक लाभ लिन सक्ने प्रचुर सम्भावना छ। फेरि पनि हामीले उच्च वृद्धिदर हासिल गर्न र उत्पादनशील रोजगार सिर्जना गर्न गैकृषिजन्य क्षेत्र वा उद्योग, पर्यटनलगायतका सेवा क्षेत्रको विकासमा जोड लगाउनुपर्छ। सात वृद्धि कि वितरण र वातावरण : सन् २०४० सम्म तेस्रो विश्वबाट पहिलो विश्वमा फट्को मार्न हामीले हाम्रो प्रतिव्यक्ति गार्हस्थ्य उत्पादनलाई अहिलेको भन्दा १२१५ गुणा बढाउनुपर्छ। त्यसनिम्ति अहिल्यैदेखि नै निरन्तर दुई अंकको वृद्धिदर अनिवार्य पूर्वसर्त हो। यसमा कुनै किन्तु परन्तु गर्ने ठाउँ छैन। अर्कोतिर, आर्थिक वृद्धिको प्रतिफल बहुसंख्यक उत्पीडित वर्ग, जाति, क्षेत्र, लिंग र समुदायमा नपुग्ने र आर्थिक वृद्धिसँगसँगै असमानता पनि बढ्ने वस्तुगत खतरालाई पनि बिर्सन मिल्दैन। साथै परम्परागत औद्योगीकरणले भयंकर वातावरण विनाश गरेको तीतो सत्य पनि हामीसँग छ। यो स्थितिमा हामीले कुनै पनि बहानामा आर्थिक वृद्धिलाई न्यून गर्ने होइन वृद्धिसँगसँगै समन्यायिक वितरण र सामाजिक सुरक्षा नीति र वातावरणीय सुरक्षाको प्रत्याभूति गराउने नीति अनुशरण गर्नुपर्छ। अर्थात् हामीले तीव्र वृद्धिसँगसँगै समावेशी र दिगो विकासको नीति अवलम्बन गर्नुपर्छ, जुन विल्कुल सम्भव छ। त्यसनिम्ति वृद्धिपछिको वितरण मात्र नभई वृद्धिका लागि आवश्यक शान्तिसुरक्षा, दक्ष जनशक्ति र पर्याप्त आन्तरिक बजार निर्माण गर्न पनि वृद्धिपूर्वको सामाजिकआर्थिक वितरण र सुधार नीति लागू गर्नुपर्छ। त्यसरी नै जलविद्युत्लगायतका नवीकरणीय ऊर्जा प्रयोग र वातावरण संरक्षणका स्वीकृत नीति लागू गरेर दिगो विकास सुनिश्चित गर्न सकिन्छ। समग्रमा दूरदृष्टियुक्त नेतृत्व र स्थिर विकासमुखी राज्यले सम्पूर्ण देश र जनतालाई समतामूलक समृद्धिको ठूलो फट्को मार्ने वा उडान भर्ने अभियानमा अगुवाइ गर्न सके समृद्ध नेपाल हाम्रै पालामा अवश्य बन्छ।"
एसियाडमा रोकिएन हारको शृंखला,"जकार्ता (इन्डोनेसिया) : अठारौं एसियाली खेलकुद प्रतियोगितामा आफूले भाग लिएकामध्ये आधाभन्दा बढी खेलका स्पर्धाहरू सकिनै लाग्दा पनि नेपालको भागमा हारबाहेक केही हात पार्न सकेको छैन। एकपछि अर्को गर्दै आफ्ना खेलाडीले पराजयको शृंखला व्यहोरिरहँदा जारी एसियाडमा नेपाल कतै पदकविहीन त हुने होइन भन्ने आशंका पनि बढ्न थालेको छ। जारी एसियाडमा नेपालले २९ खेलमा एक सय ८७ जना खेलाडीलाई सहभागी गराएको छ। सन् १९५१ मा भारतको दिल्लीमा सम्पन्न पहिलो संस्करणदेखि नै एसियाली खेलकुदमा सहभागिता जनाउँदै आएको नेपालले सन् १९८६ यता कम्तीमा एउटा पदक जित्दै आएको छ। प्रतियोगिताको पाँचौं दिन बुधबार पनि नेपाली खेलाडीको हारको शृंखला जारी रह्यो। बुधबार पनि तेक्वान्दोको दुवै स्पर्धामा पराजित भएको नेपालले पौडी, कबड्डी, उसु, प्याराग्लाइडिङ, भलिबल, बास्केटबल, फेन्सिङ र भारोत्तोलनमा समेत सुखद नतिजा निकाल्न सकेन। नेपाली पुरुष भलिबल टोली आफ्नो पहिलो खेलमा चाइनिज ताइपेइसँग ३० को सोझो सेटमा पराजित हुन पुग्यो। पहिलो सेटमा चाइनिज ताइपेईसँग २३२५ को साँघुरोअन्तरले पछि परेको नेपाली टोलीले दोस्रो सेटको नतिजा पनि १९२५ अंकले विपक्षीलाई सुम्पियो। तेस्रो सेटको खेलमा १५२५ ले पराजित भएपछि नेपाली टोलीले बाँकी दुई सेट खेल्नै परेन। यसैगरी उसुको महिला नाङवान स्पर्धाको फाइनलमा नेपाली खेलाडी सुस्मिता तामाङ सातौं स्थानमा रहिन्। कुल नौ खेलाडीको सहभागिता रहेको उक्त स्पर्धामा सुस्मिताले ९२५ अंक बटुलिन्। उनले चाइनिज ताइपेई र म्यानमारको खेलाडीलाई भने पछाडि पारिन्। उक्त स्पर्धामा चीनकी क्वी झिनईले स्वर्ण पदक जितिन्। मकाउकी ली ईले रजत तथा भियतनामकी होङ थी फुङ जिङ र मकाउकी सु चो म्यानले कांस्य पदक हात पारे। यसैगरी महिला दुई सय मिटर फ्रिस्टायल स्पर्धामा नेपालकी गौरिका सिंह आफ्नो हिटमा सातौं स्थानमा आइन्। हिट एकको लेन सातबाट प्रतिस्पर्धा गरेकी १६ वर्षीया गौरिकाले निर्धारित दूरी पूरा गर्न दुई मिनेट १२५३ सेकेन्ड समय खर्चिइन्। उनले सन् २०१६ मा भारतको सिलोङ र गुवाहाटीमा भएको १२औं दक्षिण एसियाली खेलकुदमा भने सोही दूरी दुई मिनेट १४४९ सेकेन्डमा पूरा गरेकी थिइन्। आफ्नो हिटमा पहिलो भएकी जापानी खेलाडी चिचिरो इगारासीभन्दा गौरिका १२३२ सेकेन्डले पछाडि परिन्। जापानकी २३ वर्षीया ओलम्पियन चिचिरोले चार वर्षअघि भएको इन्चोन एसियाडको यही स्पर्धामा रजत पदक जितेकी थिइन्। जारी एसियाडमा पनि उनले एक स्वर्ण र एक रजत पदक जितिसकेकी छन्। कुल आठ खेलाडीको सहभागिता रहेको उक्त स्पर्धामा मंगोलियन खेलाडी सबैभन्दा अन्तिम स्थानमा आइन्। यसैगरी पुरुष एक सय मिटर ब्रेस्टस्ट्रोक स्पर्धामा नेपालका शुभम् श्रेष्ठ आफ्नो हिटमा तेस्रो भए। कुल आठ खेलाडीले सहभागिता जनाएको उक्त स्पर्धामा १७ वर्षीय शुभम्ले निर्धारित दूरी पार गर्न एक मिनेट ११३७ सेकेन्ड समय खर्चिए। शुभम्ले हिट एकको लेन ६ बाट प्रतिस्पर्धा गरेका थिए। उनले कतार, मंगोलिया र पाकिस्तानका एकएक तथा माल्दिभ्सका दुई खेलाडीलाई पछाडि पारेका थिए। उक्त हिटको पहिलो स्थानमा रहेर निर्धारित दूरी पूरा गरेका भारतीय पौडीबाज सन्दीप जयसवालसँग शुभम् ९३० सेकेन्डले पछाडि परे। यसैगरी प्याराग्लाइडिङको पुरुष टिम एक्युरेसी स्पर्धाको फाइनल चरणमा नेपाल आठौं स्थानमा रह्यो। नेपाली टोलीमा विमल अधिकारी, विजय गौतम, सुशील गुरुङ, युकेश गुरुङ र विशाल थापा थिए। उक्त स्पर्धामा इन्डोनेसिया पहिलो, दक्षिण कोरिया दोस्रो, थाइल्यान्ड तेस्रो र मलेसिया चौथो भए। प्याराग्लाइडिङकै महिला टिम एक्युरेसी स्पर्धाको छैटौं तथा फाइनल चरणमा नेपाली टोली सातौं स्थानमा रह्यो। नेपाली टोलीमा प्रतिभा भुजेल, तृसा तामाङ र सविता तामाङ सहभागी थिए। कुल नौ टोलीको सहभागिता रहेको उक्त स्पर्धामा थाइल्यान्ड पहिलो, आयोजक इन्डोनेसिया दोस्रो, दक्षिण कोरिया तेस्रो र चीन चौथो भए। यसैगरी लन टेनिसको महिला डबल्स स्पर्धाको प्रिक्वार्टरफाइनलमा नेपालका माहिका राणा र मायांका राणाको जोडी पराजित भए। जापानी खेलाडी मोयुका उचिजिमा र एरिना हायासीको जोडीले माहिका र मायांकाको जोडीलाई ६०, ६० को सोझो सेटमा पराजित गर्यो। यसैगरी भारोत्तोलनको पुरुष ६९ केजी तौलसमूहमा नेपालका कमलबहादुर अधिकारी छैटौं स्थानमा रहे। ४१ वर्षीय कमलले स्न्याचमा एक सय १९ र क्लिन एन्ड जर्कमा एक सय ६० गरी कुल एक सय ७९ केजी भार उचाल्दै राष्ट्रिय कीर्तिमान कायम गरे। उनले आफ्नै नाममा रहेको कीर्तिमान भंग गर्दै नयाँ राष्ट्रिय कीर्तिमान बनाएका हुन्। स्न्याचको पहिलो लिफ्टमा एक सय १३ केजी उचाल्न नसकेका कमलले दोस्रो लिफ्टमा भने एक सय १३ र तेस्रो लिफ्टमा एक सय १९ केजी भार उचालेका थिए। उनले क्लिन एन्ड जर्कको पहिलो लिफ्टमा एक सय ५०, दोस्रो लिफ्टमा एक सय ५६ र तेस्रो लिफ्टमा एक सय ६० केजी तौल उचाले। उनले सन् २०१० को ग्वान्जाओ एसियाडमा यही तौलसमूहमा कुल दुई सय ७० केजी तौल उचालेका थिए। यसैगरी फेन्सिङको महिला सर्ब टिम स्पर्धाको प्रिक्वार्टरफाइनलमा नेपाली टोली थाइल्यान्डसँग ४५१० ले पराजित भयो। कबड्डीमा इरानले नेपाललाई ७५२१ को विशालअन्तरले पराजित गर्यो। कबड्डीकै दोस्रो खेलमा भने नेपालले मलेसियामाथि २९१७ को जित हासिल गर्यो। थ्री बाई थ्री बास्केटबलमा भने चाइनिज ताइपेईले नेपाललाई १९८ अंकले हरायो।"
"कोजी हटाइए, राष्ट्रिय टोलीको जिम्मा बालगोपाललाई","काठमाडौं : अखिल नेपाल फुटबल संघ (एन्फा) ले राष्ट्रिय फुटबल टिमको मुख्य प्रशिक्षक ग्यातुकी कोजीलाई जिम्मेवारीबाट हटाएको छ। एन्फाको मंगलबार बसेको बैठकले जापानी नागरिक कोजीलाई हटाएर उनको स्थानमा बालगोपाल महर्जनलाई जिम्मेवारी दिइएको छ। श्रम स्वीकृतिबिनै प्रशिक्षकको रूपमा काम गर्दै आएका कोजीलाई अध्यागमन विभागले हालै नेपाल प्रवेशमा रोक लगाएको थियो। तर, एन्फाले कोजीलाई इन्डोनेसियामा भएको एसियाली खेलकुद (एसियाड) को प्रशिक्षक बनाएर टोलीको तयारीका लागि थाइल्यान्ड हुँदै इन्डोनेसिया लगेको थियो। कोजीलाई अध्यागमन विभागले नेपाल प्रवेशमा रोक लगाएपछि एन्फाले बंगलादेशमा आयोजना हुने आसन्न साफ च्याम्पियनसिप फुटबललाई मध्यनजर गरी बालगोपाललाई प्रशिक्षक बनाएको हो। कोजीको नेपाल प्रवेशमा भिसा समस्या भएका कारण उनलाई प्रशिक्षकको जिम्मेवारीबाट अलग गरिएको हो। साफ च्याम्पियनसिपको तयारीसहित प्रतियोगिताका लागि हामीले सहायक प्रशिक्षक बालगोपाललाई कार्यवाहक प्रशिक्षक बनाउने निर्णय गरेका हौं, एन्फाका प्रवक्ता किरण राईले भने। साफ च्याम्पियनसिप आगामी सेप्टेम्बर ४ देखि १८ सम्म सञ्चालन हुनेछ। च्याम्पियनसिपमा नेपाल समूह एमा परेको छ। नेपालको समूहमा आयोजक बंगलादेश, भुटान र पाकिस्तान छन्। समूह बीमा भने भारत श्रीलंका र माल्दिभ्स छन्। नेपाले समूहको पहिलो खेल सेप्टेम्बर ४ मा पाकिस्तानसँग खेल्नेछ। दोस्रो खेल सेप्टेम्बर ६ मा भुटान र अन्तिम सेप्टेम्बर ८ मा बंगलादेशसँग खेल्नेछ। समूहका शीर्ष दुई टोली सेमिफाइनलमा प्रवेश गर्नेछन्। एसियाडमा नेपाल समूह चरणबाटै बाहिरिएको थियो। एसियाडमा समूह नेपालले समूह डीबाट प्रतिस्पर्धा गरेको थियो। नेपाल समूहको पहिलो खेलमा जापानसँग १०, दोस्रो खेलमा भियतनामसँग २० र तेस्रो खेलमा पाकिस्तानसँग २१ गोलले पराजित भएको थियो। एन्फाले कोजीलाई राष्ट्रिय फुटबल टोली सम्हाल्न २०७२ फागुनमा दुई वर्षका लागि मुख्य प्रशिक्षकमा नियुक्त गरेको थियो। एन्फाले गत फागुनमा मात्र कोजीसँग साफ च्याम्पियनसिप जिताउने गरी उनको नवीकरणसमेत गरेको थियो। कोजीको नयाँ अनुबन्धन आगामी नोभेम्बरसम्म थियो। तर, पर्यटक भिसामा नेपालमा बस्दै आएको र श्रम स्वीकृतिबिना नेपालमा काम गर्दै आएको देखिएपछि अध्यागमन विभागले दुई साताअघि मात्र कोजीलाई सन् २०१८ सम्म नेपाल प्रवेशमा रोक लगाएको थियो। कोजीलाई श्रम स्वीकृति नगराइनुमा एन्फाको ठूलो कमजोरी थियो। कोजीको नेतृत्वमा नेपालले एएफसी सोलिडारिटी कपको उपाधि जितेको थियो।"
घरेलु टोली इङ्ल्यान्डविरुद्ध भारत ठूलो अन्तरले विजयी,लन्डन : बुधबार अन्तिम दिनको खेलमा जेम्स एन्डरसन ११ रनमै आउट भएसँगै भारतले इङ्ल्यान्डविरुद्धको तेस्रो टेस्ट क्रिकेटमा दुई सय तीन रनको ठूलो अन्तरको जित हात पारेको छ। यससँगै भारतले घरेलु टोली इङ्ल्यान्डविरुद्धको पाँच टेस्टको शृंखला पनि १२ को अवस्थामा फर्काएको छ। यसअघि पहिलो र दोस्रो टेस्टमा भने इङ्ल्यान्ड विजयी भएको थियो। भारतलाई तेस्रो टेस्ट आफ्नो पक्षमा पार्न बुधबार अन्तिम दिनको खेलमा मात्र एक विकेट आवश्यक थियो। जुन बुधबार १७ बलको खेल सम्भव हुँदा नै भारतले प्राप्त गयो। रभिचन्द्रन आश्विनले एन्डरसनलाई अजिन्क्या रहानेद्वारा क्याच आउट गराएपछि भारतको जित निश्चित भएको थियो। पाँच सय २१ रनको विजयी लक्ष्यसहित मैदानमा उत्रिएको इङ्ल्यान्ड एन्डरसन आउट हुँदा तीन सय १७ रनमै समेटिन पुगेको थियो। यसअघि भारतले आफ्नो पहिलो पालीमा तीन सय २९ रन तथा दोस्रो पालीमा तीन सय ५२ रनको योगफल खडा गरेको थियो। इङ्ल्यान्ड आफ्नो पहिलो पालीमा एक सय ६१ रनको झिनो योगफलमै रोकिएपछि जितका लागि पाँच सय २१ रनको विशाल लक्ष्य पाएको थियो। भारतलाई तेस्रो टेस्ट दिलाउन कप्तान विराट कोहलीसहित हार्दिक पान्ड्या र जसप्रित बुमराहले सशक्त प्रदर्शन दिए। कप्तान होहलीले पहिलो पालीमा ९७ रन जोड्दा दोस्रो पालीमा एक सय तीन रनको शतकीय पाली खेले। यस्तै पान्ड्याले पहिलो पालीमा इङ्ल्यान्डलाई सस्तो योगफलमा समेट्न २९ बलको अन्तरमा पाँच विकेट लिएका थिए। यस्तै बुमराहले पहिलो पालीमा दुई तथा दोस्रो पालीमा पाँच विकेट लिए। इङ्ल्यान्डविरुद्ध भारतका तीव्र गतिका बलर निक्कै सफल देखिए। इङ्ल्यान्डविरुद्ध दुवै पालीमा गरी तीव्र गतिका बलरले १९ विकेट लिए। बुधबारको अन्तिम एक विकेट मात्रै भारतका लागि स्पिन बलमा प्राप्त सफलता बन्यो। अन्तिम दिनको खेल चाँडै सकिने सम्भावनाका कारण आयोजकले खेल हेर्न आउने दर्शकलाई बिना शुल्क स्टेडियम प्रवेश गर्न अनुमति दिएको थियो।
बढी कमाउनेमा सेरेना अगाडि,"न्युयोर्क : अमेरिकी टेनिस सुन्दरी सेरेना विलियम्स बढी कमाउने महिला खेलाडीको शीर्ष स्थानमा छिन्। फोब्स म्यागाजिनले हालै सार्वजनिक गरेको वर्षको सर्वाधिक बढी कमाउने महिला खेलाडीको सूचीमा सेरेना अगाडि रहेकी हुन्। फोब्सले सार्वजनिक गरेको शीर्ष १० महिला खेलाडीको सूचीमा आठ जना टेनिसका खेलाडी छन्। एक जना ब्याडमिन्टन र एक जना रेस कार ड्राइभिङकी खेलाडी छिन्। छोरीकी आमा बन्ने क्रममा १४ महिला कोर्ट बाहिर रहेर पनि सेरेनाले आर्थिक कमाइमा भने यो वर्ष पनि छलाङ मार्न सफल भइन्। उनी गत जुनदेखि कोर्टमा फर्किएकी थिइन्। सेरेनाले यस वर्ष पुरस्कार राशिबाट ६२ हजार अमेरिकी डलर कमाइन्। उनले विज्ञापनबाट भने १८ मिलियनभन्दा बढी अमेरिकी डलर हात पारेकी छन्। यसैगरी दोस्रो स्थानमा टेनिसकै क्यारोलिन बजनियस्की छन्। उनले १३ मिलियन अमेरिकी डलर कमाएको फोब्सले जनाएको छ। तेस्रो स्थानमा रहेका टेनिसकै स्लोनी स्टेफेन्सले ११२ मिलियन, चौथो स्थानमा रहेकी टेनिसकै गार्वियन मुगुर्जाले ११ मिलियन, पाँचौं स्थानमा रहेकी मारिया सारापोभाले १०५ मिलियन र छैटौं स्थानमा रहेकी भेनस विलियमले १०२ मिलियन अमेरिकी डलर कमाएकी छन्। यसैगरी सातौं स्थानमा भारतकी ब्याडमिन्टन खेलाडी पीभी सिन्धु छिन्। उनको कमाइ ८५ मिलियन अमेरिकी डलर छ। आठौं स्थानमा टेनिसकै सिमोना हालेप ७७ मिलियन, नवौं स्थानमा कार रेसकी डानीका प्याट्रिक ७५ मिलियन र १० औं स्थानमा टेनिसकी एन्जेलिक केरबर सात मिलियन अमेरिकी डलर रहेको छ।"
निराश पार्दै नेपाली तेक्वान्दो,"जकार्ता (इन्डोनेसिया) : एसियाली खेलकुदमा सबैभन्दा बढी पदक दिलाउने तेक्वान्दो खेलले १८औं एसियाडमा भने नेपाललाई निराश बनाउने सम्भावना प्रबल बनेको छ। जारी एसियाडको पाँचौं दिन बुधबार तेक्वान्दोका नौवटा स्पर्धा सकिँदासम्म नेपालले एउटा पनि पदक हात पार्न सकेको छैन। तेक्वान्दोमा अब नेपालको केवल दुईवटा स्पर्धा बाँकी छ। बिहीबार पुरुषतर्फ नेपालका ज्ञानेन्द्र हमाल र महिलातर्फ अस्मिता खड्काले प्रतिस्पर्धा गर्नेछन्। ती दुई स्पर्धामा पनि सफलता हात पार्न नसके नेपाल आफूले सबैभन्दा बढी आशा गरेको तेक्वान्दो खेलमा पदकविहीन हुनेछ। हालसम्म तेक्वान्दोले एसियाली खेलकुदमा नेपाललाई एक कीर्तिमानी रजतसहित १४ पदक दिलाएको छ। सन् २०१० मा चीनको ग्वान्जाओमा भएको १६औं एसियाड र सन् २०१४ मा दक्षिण कोरियाको इन्चोनमा भएको १७औं एसियाडमा पनि तेक्वान्दोले देशलाई पदक चुमाउन सकेको थिएन। करिब तीन महिना तेक्वान्दोको आधारभूमि दक्षिण कोरियामा प्रशिक्षण लिएर एसियाड यात्रामा निस्किएका कुनै पनि नेपाली खेलाडीले जकार्तामा सोचेजस्तो प्रदर्शन गर्न सकेका छैनन्। अधिकांश खेलाडी आफ्नो पहिलो खेलमै पराजित भएका छन्। प्रतियोगिताको पाँचौं दिन बुधबार भएको पुरुषतर्फको ७३ केजीभन्दा मुनिको तौलसमूहको आफ्नो पहिलो खेलमा नेपालका वीरबहादुर महराले बलियो प्रतिद्वन्द्वी अफगानिस्तानका अहमद बक्सीलाई २४१३ अंकले हराउँदै सुखद सुरुवात गरे पनि त्यो खुसी लामो समय टिक्न सकेन। लगत्तै भएको प्रिक्वार्टरफाइनल खेलमा उनी कजाकस्तानका काजिबेक बख्तियारुलीसँग ३०१९ अंकले पराजित हुन पुगे। अन्य खेलाडीको तुलनामा केही स्तरीय प्रदर्शन गरेका २३ वर्षीय वीरबहादुरले प्रिक्वार्टरफाइनल खेलमा आफ्नो प्रतिद्वन्द्वीलाई तेस्रो चरणको भिडन्तको अन्तिम समयसम्म पनि गतिलो चुनौती दिएका थिए। यसैगरी बुधबार नै भएको पुरुषतर्फको ८० केजीभन्दा मुनिको तौलसमूहमा अर्का नेपाली खेलाडी भूपेन श्रेष्ठ आफ्नो पहिलो खेलमै पराजित भए। सीधै प्रिक्वार्टरफाइनल खेल्ने अवसर पाएका १९ वर्षीय भूपेनलाई आफ्नै उमेरका अफगानी प्रतिद्वन्द्वी रमेश हुसैनीले २७७ अंकले पराजित गरे। हुसैनीले आक्रमणबाट २२ अंक बटुल्दा भूपेनले चार अंकमात्र जोड्न सके। विपक्षीले खेलेको गलत खेलको फाइदा उठाउँदै अफगानी खेलाडीले पाँच अंक हात पारे भने नेपाली खेलाडीले तीन अंक पाए। यसअघि प्रतियोगिताको पहिलो दिन पुरुष एकल पुम्सेमा कमल श्रेष्ठ र महिला एकल पुम्सेमा पार्वती गुरुङ पराजित भएका थिए। सोही दिन महिला टिम पुम्सेमा पनि नेपाल पराजित भएको थियो। महिला टिम पुम्सेमा नेपालबाट सिना मादेन लिम्बु, नीता गुरुङ र पार्वती गुरुङले प्रतिस्पर्धा गरेका थिए। प्रतियोगिताको दोस्रो दिन पुरुष ५८ केजी तौलसमूहमा सागर गुभाजू, महिला ५३ केजी तौलसमूहमा नीमा गुरुङ र महिलातर्फकै ६७ केजी तौलसमूहमा संगीता नेपालीले हार बेहोरेका थिए। मंगलबार भएको खेलमा पनि महिला ५७ केजीमुनिको तौलसमूहमा ज्ञानी चुनारा, महिला ६५ केजीभन्दा माथिको तौलसमूहमा निशा रावल र पुरुषतर्फको ८० केजीभन्दा माथिको तौलसमूहमा अनुज पुजारी पराजित भएका थिए। कराँतेमाथि चुनौती थपिँदो एसियाली खेलकुदको इतिहासमा हालसम्म तेक्वान्दो, बक्सिङ र कराँते खेलले मात्र नेपाललाई पदक दिलाउन सकेका छन्। तेक्वान्दोले १४ वटा पदक दिलाएको छ भने बक्सिङले ६ र कराँतेले तीनवटा पदक जिताएका छन्। इतिहास र परम्परागत मान्यतालाई आधार मान्ने हो भने दक्षिण एसियाली खेलकुद र एसियाली खेलकुदजस्ता ठूला अन्तर्राष्ट्रिय प्रतियोगिताको पदक तालिकामा कराँते, तेक्वान्दो, बक्सिङ, उसु, जुडोजस्ता पावर गेम्स ले नै नेपालको प्रतिनिधित्व गर्दै आएका छन्। आफ्नै घरेलु मैदानमा आयोजना भएको आठौं दक्षिण एसियाली खेलकुदमा त कराँते, तेक्वान्दो र बक्सिङकै कारण नेपालले पदक तालिकाको दोस्रो स्थान कब्जा जमाउँदै ऐतिहासिक सफलता हात पारेको यथार्थ कसैसँग लुकेको छैन। तर, पछिल्लो समय यी खेलहरूमा नेपालको स्तर क्रमशः खस्कँदै गएको छ। भारतको सिलोङ र गुवाहाटीमा सम्पन्न १२औं दक्षिण एसियाली खेलकुदमा त तेक्वान्दो र बक्सिङले एउटा स्वर्णसम्म जित्न सकेन। सागमा कराँतेलाई भने समावेश गरिएको थिएन। त्यसैले हाल इन्डोनेसियाको जकार्तामा जारी १८औं एसियाली खेलकुदमा तेक्वान्दो खेल पदकविहीन बन्ने सम्भावना प्रबल भइरहँदा अब नेपालको आशा कराँतेमा टिक्नु स्वभाविक हो। बिहीबार हुने तेक्वान्दोका बाँकी दुई स्पर्धामा पनि नेपाली खेलाडीले पराजय भोगेमा तेक्वान्दोको हारको शृंखलापछि रिक्त बनेको पदक जित्नै पर्ने दबाबको भार पनि केही हदसम्म कराँतेले बोक्नुपर्ने हुन्छ। कराँतेका लागि यो चुनौती मात्र होइन गतिलो अवसर पनि हुनेछ। १२औं दक्षिण एसियाली खेलकुदमा आफ्नो अनुपस्थितिमा राष्ट्रले पदक तालिकामा अपेक्षित सफलता हात पार्न नसकेको अवस्था र १८औं एसियाली खेलकुदमा आफूलाई समावेश गर्दा पदक जितेर राष्ट्रको गौरव बढाएको जश लिन पाउने सुनौलो अवसर यतिबेला कराँतेसँग छ। त्यसैले कराँतेका लागि जारी एसियाली खेलकुद आफ्नो साख जोगाउने गतिलो अवसर पनि बन्न सक्छ। अर्कोतिर, तेक्वान्दोले लगातार निराश पार्दै आएको वर्तमान अवस्थामा अब आम समर्थकको आँखा कराँतेमै केन्द्रित हुनु पनि स्वाभाविक हो। यस्तो स्थितिमा कराँतेले समेत जारी एसियाडमा पदक जित्न नसके विगतमा पावर गेम्स ले देशमा जमाउँदै आएको रवाफमा समेत धक्का लाग्ने पक्का छ। स्मरण रहोस्, सन् २०१४ मा दक्षिण कोरियाको इन्चोनमा सम्पन्न १७औं एसियाडमा पनि राष्ट्रका लागि एकमात्र पदक कराँतेले नै जितेको थियो। उक्त एसियाडमा कराँतेकी विमला तामाङले एकमात्र कांस्य पदक जितेकी थिइन्। जारी एसियाडमा भने कराँतेको खेल शनिबारदेखि सुरु हुँदैछ।"
