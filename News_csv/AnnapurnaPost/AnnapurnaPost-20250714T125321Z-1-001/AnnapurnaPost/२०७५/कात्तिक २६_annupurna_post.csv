शीर्षक,विवरण
विवेकको खोजी कहिले गर्ने ?,"आफ्नो सभ्यता, संस्कृति र परम्परा समाप्त गर्न अरूका रुढिको अन्धानुकरण गर्नु रूपान्तरण होइन। निर्वाचनमा उम्मेदवारको योग्यता, क्षमता, नैतिकता, सेवाभाव र दृष्टिकोणले भन्दा चुनाव चिह्नले महŒव पाउँछ। उम्मेदवारको गुण र दोष वा दलको नीति र कार्यक्रमभन्दा मतदाताको आफ्नो पूर्वआबद्धता नै मतदानको आधार हुँदै आएको छ। मुलुकमा तटस्थ मतदाताभन्दा प्रतिबद्ध कार्यकर्ताको संख्या बढी भएका कारण यो परिस्थिति उत्पन्न भएको हुन सक्छ। नेपाल यस्तो देश हो, जहाँ अधिकांश चिकित्सक, इन्जिनियर, वकिल, प्राध्यापक, शिक्षक, कृषक, मजदुर मात्र होइनन्, निजामती र सरकारी संस्थानका कर्मचारीले पनि सक्रिय राजनीतिकर्मीसरह व्यवहार गरेको देखिन्छ। ती पेसागत वा व्यावसायिक व्यक्तिआबद्ध संस्थाको चुनाव झन्डैझन्डै दलीय आधारमा हुन्छ। नेपाल यस्तो देश हो, जहाँ प्रगतिशील प्रजातान्त्रिक र प्रजातान्त्रिक प्रगतिशील बन्न सक्दैन। अर्थात् प्रगति र प्रजातन्त्र आपसमा मेल राख्दैनन्। अझ ती संगठनका दलसँग आबद्ध उपसंगठन पनि हुन्छन्। दल फुट्दा ती फुट्छन् र दल जोडिँदा ती जोडिन्छन्। जनसंख्याको अनुपातमा दलका सबभन्दा धेरै सक्रिय वा लेभी बुझाउने कार्यकर्ता भएको देशमध्ये नेपाल धेरै अगाडि पो छ कि ? नागरिकमा राजनीतिक चेत हुनु, दलका नीति र कार्यक्रमको अन्तर्य बुझ्न सक्ने योग्यता हुनु, दलले चुनावताका गरेका प्रतिज्ञा कम्तीमा अर्को चुनावसम्म सम्झन सक्ने क्षमता हुनु, उम्मेदवारको गुणदोष खुट्ट्याउन सक्ने खुबी हुनु, चुनावकालीन लोभलालचबाट मुक्त रहने इमानदारी हुनु मनासिब नै हुन्छ। यी क्षमता र खुबी प्रयोग गरी मतदान गरेर पनि नागरिक मतदाताले गर्ने राजनीति गर्न सकिन्छ होला। गुण, दोष र नीतिका आधारमा तटस्थ राजनीति गर्ने नागरिकको संख्या घट्दै गएमा कसी लगाउने नागरिकभन्दा भक्ति गर्ने कार्यकर्ता बढी हुने अवस्था हुन्छ। आलोचनात्मक चेत बन्धकी राखेर रफुगिरी गर्ने कार्यकर्ताको बुद्धिजीवी साँच्चै विवेकी हुन सक्लान् ? जुन मुलुकमा स्वतन्त्र रहनुपर्ने पेसागत संगठन दलीय रंगमा रंगिन्छन् त्यहाँ व्यावसायिकता अघि बढ्न सक्दैन। व्यावसायिकता प्रखर नभएपछि त्यो क्षेत्रले विकास गर्ने कुरा आकाशको फल हुनु अस्वाभाविक होइन। अझ तटस्थ नै रहनुपर्ने निजामती र संस्थानका कर्मचारी निजी उद्योगमा जस्तो ट्रेड युनियन खोलेर हिँड्न पाउने भएपछि तटस्थताको आशा गर्नु झन्डै निरर्थक हो। उनीहरूमार्फत गरिने सेवा वितरणमा राजनीतिक पक्षपात हुनु कुनै आश्चर्य होइन। अनि कार्यालयका सूचना दलका कार्यालयतिर कुदाइनु र अर्को दलको सरकार हुँदा निष्क्रियप्रायः रहनुलाई पनि अनौठो मानिरहन पर्दैन। निर्णयकर्तामाथि सांगठनिक दबाब दिएर दुनो सोझ्याउनु त बाया हातको खेल नै भयो। यस्ता कर्मचारीले कानुन र विवेकभन्दा दलीय एजेन्डामा काम गर्ने कुरामा शंका रहला र ? राज्यमा अनुगामी मात्र होइन, तटस्थ जनमत पनि आवश्यक हुन्छ। सक्रिय र लेभीवाला कार्यकर्तालाई त दलको लाइनमा चल्नुपर्ने कर्तव्य हुन्छ। दलको आदेशअनुसार नगरे कारबाही हुने खतरा हुन्छ। यो खतरा लेभीवाला वा सक्रिय मतदाता मात्र होइन, सभासद्सम्मलाई हुन्छ। किनकि ऊ दलको ह्विप मान्न बाध्य हुन्छ। नेपालमा त संसद्का समितिसम्ममा पनि अघोषित ह्विपले काम गर्छ। बेलायतमा ब्याक बेन्चर वा पुराना सभासद्लाई ह्विपको नरम नियम लागू हुने मानिन्छ। अर्थात् उनीहरू कतिपय अवस्थामा आफ्नो विवेक प्रयोग गर्न पाउँछन् भनिन्छ। अमेरिकामा भने ह्विपको नियम नेपालजस्तो कठोर रहेको पाइँदैन। उनीहरू आफ्नो निर्वाचन क्षेत्रका जनताको धारणाअनुसार आफ्नो अवाधारणा बनाउन सक्ने देखिन्छ। कतिपय अवस्थामा एक दलका सदस्यले अर्को पक्षमा मतदान गरेको उदाहरण पाइन्छ। यसले अमेरिकी विधायिकाका सदस्यलाई दलदास बन्न बाध्य गर्दैन। मतदाताको रुचिअनुसार गर्न विवेक प्रयोग गर्न मिल्छ। नेतालाई दलभन्दा मतदाताप्रति उत्तरदायी बनाउने उपाय गरिएन भने राज्य र जनताको सम्बन्धको दूरी बढ्ने खतरा रहन्छ। यसले समाजमा कुण्ठा उत्पादन गर्ने सम्भावना रहन्छ। नेपालमा भने दलको सदस्य दलको ह्विपविरुद्ध जान सक्ने देखिँदैन। हुँदाहुँदा महाअभियोगजस्तो अर्धन्यायिक प्रकृतिको विधायिकी कार्यमा पनि अघोषित ह्विपले काम गर्ने प्रचलन सुरु भएको भान हुन्छ। यस्तो निर्विकल्प ह्विपले जनप्रतिनिधि मतदाताभन्दा दलप्रति उत्तरदायी हुने परिस्थिति सिर्जना हुन्छ। सभासद्को विवेकलाई ह्विपले निरस्त्र गर्ने देखिन्छ। जुन ह्विप नमानेमा सरकार नै ढल्न सक्ने हुन्छ, त्यसमा ह्विप मान्न बाध्य हुन पर्नु एउटा कुरा हो। तर सोबाहेकका कुरामा पनि ह्विप मानी मतदान गर्नुपर्नु जनप्रतिनिधि दलको प्रतिनिधिमा रूपान्तरण हुनु हो। सामूहिक बलले निजी विवेक समाप्त गर्नु पनि हो। दलका भ्रातृ वा भगिनी संस्था त दलको ह्विप मान्ने अंगसरह नै व्यवहार गर्छन्। हुँदाहुँदा कानुन व्यवसायीले पनि दलको भ्रातृ संगठनसरहका संस्था खोलेका छन्। इन्जिनियर, पत्रकार र अरू कतिपयका पनि यस्ता संगठन देखिन्छन्। यस्ता दलमुखी संगठनका सदस्य आफूलाई स्वतन्त्र भन्न भने हिच्किचाउँदैनन्। अझ आफूलाई निर्लज्ज नागरिक समाज भएको भ्रम फैलाउँछन्। दलको शिक्षा र इच्छामा चल्ने यस्ता संगठनमा आबद्धहरू कसरी स्वतन्त्र दाबी गर्न सक्छन्? कसरी नागरिक समाज भन्न सक्छन् ? व्यवहारमा त यी दलका नेताभन्दा पनि कठोर, अनुदार र सूक्ष्मसंवेदी हुन्छन्। नेपालमा त सभासद् मात्र होइन, कथित बुद्धिजीवी पनि दलको ह्विपमा चल्ने गरेको देखिन्छ। अझ कति त विदेशी संस्थाको ह्विपलाई नै आफ्नो ज्ञानको स्रोत मान्छन्। सरकारले जे गर्यो त्यसको रफु गर्न तर्क खोज्दै हिँड्ने सत्तामुखी बुद्धिजीवी छ्यापछ्याप्ती देखिन्छन्। जुन देशको कथित बुद्धिजीवी दल र दाताको भारबाट च्यापिएको छ, उसले आफ्नो विवेक प्रयोग कसरी गर्न सक्छ। जहाँ स्वतन्त्र विवेक प्रयोग गरी गुणदोषका आधारमा विश्लेषण हँुदैन त्यहाँ गाली, घृणा र कुण्ठाले स्थान पाउँछ। नेपालमा त कतिपय दलले आफ्नो घोषणापत्रमा कुसको भए पनि शत्रु घोषणा गर्ने गरेको देखिन्छ। यसरी प्रतिस्पर्धी दललाई शत्रु घोषणा गर्नु प्रकारान्तरले भिन्न मत राख्ने मतदातालाई पनि शत्रु घोषणा गर्नु हो। कतिपय मतदाता चलायमान पनि हुन्छन्। असल र राम्रो काम गरेको महसुस भएको उम्मेदवारलाई मत दिन्छन्। बिचरा यी मतदाता पनि कुसेशत्रु हुन पुग्छन्। परम्परालाई विदेशी अन्धविश्वासले, सामाजिक सद्भावलाई जातीय उन्मादले, सहभावलाई घृणाले, सेवालाई शासनले, धर्मलाई रिलिजनले, उद्यमलाई आयातले, स्वनिर्णयलाई पराइको सुझावले विस्थापन गर्नु रूपान्तरण होइन। संविधानअनुसार सबै नागरिकको समष्टि राष्ट्र हो। भिन्न ठाउँमा मत हाल्ने र चलायमान मतदाता राष्ट्रको अंग भए पनि दलविशेषका भने शत्रु हुन्छन्। यो तरिकाले राष्ट्रलाई दलीय नजरमा शत्रु र मित्रमा ठाडो चिरा पार्दैन र ? राज्यमा सरकार परिवर्तन भएपछि सरकारका निकायबाट काम दिँदा मूलतः दलनिकटका मानिस खोज्ने गरिन्छ। सरकारी गोष्ठी कार्यशालामा निकटका कथित बुद्धिजीवी संलग्न गराइन्छ। संस्थानका कानुनी सल्लाहकार पनि मतो मिल्ने उपसंगठनका सदस्यमध्येबाट बनाइन्छ। त्यसमा नाता, क्षेत्र वा समुदाय मिलाउन पनि प्रयत्न हुन्छ। जे होस्, जोसँग मत मिल्दैन, ऊ ढिम्किन पाउँदैन। कतिपय सरकारी कर्मचारी अवकाश पाउनुअघि आफ्नो अवकाशपछिको नोकरी सुनिश्चित गर्न सफल हुन्छन्। त्यस्ता भाग्यमानीहरू मूलतः सरकारी सेवामा रहँदा लेभी तिर्नेहरू हुने बलियो सम्भावना छ। यहाँ ज्ञान, बुद्धि र अनुभवले भन्दा राजनीतिक झुकावले काम गर्छ। राज्यका संगठनहरू सामूहिक विवेकबाट चल्ने हो। सामूहिक विवेकका नाममा हरेक क्षेत्रमा अति दलीय कति उपयुक्त हो ? देशको मूल नीति संविधानले नै तय गरेको छ। त्यसको सीमा नाघ्ने अधिकार सत्तापक्ष र प्रतिपक्ष कसैलाई पनि हुँदैन। नेपालको संविधानमा त कति धेरै नीतिको भण्डार छ भने संविधान पालना गर्ने हो भने दलहरूले अर्को दलभन्दा के भिन्न नीति अवलम्बन गर्ने भन्ने चिन्ता गर्नुपर्ने हुन सक्छ। यसको आशय संविधानका सबै कुरामा सबै समानरूपमा सहमत हुनुपर्छ भन्नेचाहिँ होइन। संविधानमा असहमत हुने अधिकार दल र नागरिकलाई हुन्छ। नेपालको सन्दर्भमा संविधान बनाउँदा संघीयताको विरोध गर्ने दल पनि थिए, छन्। संघीयताको पक्षमा रहेका दलभित्रका कतिपयले हतारमा संघीयतामा गएको भनेको पनि सुनिँदैछ। कतिले त संघीयतालाई विदेशी स्कुलिङको उपज मान्दै आएका थिए र कोही पछिल्लो चरणका क्रियाकलाप उत्साहप्रद नभएको भन्दै संघीयतामा प्रश्न उठाउँदैछन्। कतिले संघीयतामा बाटो बिराए विखण्डन निम्तिने खतरा देख्दैछन्। संघीयतामा जानु आफ्नो विवेकभन्दा पराइको दबाब थियो भन्ने कसैले पहिलेदेखि भन्दै आएका थिए कोही अहिले प्रायश्चित गर्दैछन्। संविधान निर्माणकालमा गणतन्त्रमा जान नहुने भन्ने मतदाता हँुदै नभएको भन्ने पनि होइन। केही दल राजतन्त्र समाप्त गर्न नहुने भन्दै थिए र छन्। कतिपय राजतन्त्र रहेका विदेशी मुलुकका गैरसरकारी संस्था गणतन्त्रका मसिहा भएको आरोप पनि लाग्ने गरेको छ। एउटा राजा हटाएर धेरै राजा ल्याइयो भन्ने सञ्चारमाध्यममा सुनिँदैछ, पढिँदैछ। कथित धर्म निरपेक्षताबारे संविधानसभामा छल भएको भन्ने कुरा माथिल्लो तहका नेताहरूले पनि भन्न थालेका छन्। त्यो बेला धर्म निरपेक्षतामा नजान ठूलो जनमत रहे पनि त्यसलाई लुकाइएको जनतासम्म पुगेको छ। त्यो जनमतको आँकडा प्रकाशमा नल्याएकाले भ्रममा रहन नागरिक बाध्य भएका छन्। विदेशीले धर्म निरपेक्षता किन खोजेका थिए भन्ने युरोपियन युनियनको निर्वाचन पर्यवेक्षण प्रतिवेदन र सो सेरोफेरोका क्रियाकलापले प्रस्ट गरेका छन्। अझ आफ्नो संविधानमा देश इभान्जेलिकल भएको लेख्ने, आफ्नो झन्डामा खास रिलिजनको प्रतीक चिह्न राख्ने देशका सरकारी र त्यहाँ दर्ता भएका विदेशी गैरसरकारी संस्थाले धर्म निरपेक्षता किन खोजेका थिए भन्ने बुझ्ने जनमत नेपालमा नभएको भन्नेचाहिँ होइन। धर्म निरपेक्षको मामिलामा जनताको विवेकलाई जनप्रतिनिधिको लहड, लालच वा लापरबाहीले थिचेको त थिएन ? तन्त्रलाई चमत्कारले, पीपललाई सल्लोले, गाईलाई भेडोले, डम्फुमादललाई गीतारले, आफ्नो परम्परालाई विदेशी अन्धविश्वासले, सामाजिक सद्भावलाई जातीय उन्मादले, सहभावलाई घृणाले, कर्मलाई अनुकम्पाले, सेवालाई शासनले, धर्मलाई रिलिजनले, उद्यमलाई आयातले, आत्मनिर्भरतालाई परनिर्भरताले, स्वनिर्णयलाई पराइको सुझावले विस्थापन गर्नु कदापि रूपान्तरण होइन। आफ्नो सभ्यता, संस्कृति र परम्परा समाप्त गर्न अरूका रुढिको अन्धानुकरण गर्नु रूपान्तरण हुँदैन। समयसापेक्ष नभएका कुरा आफैं सुधार र संशोधन गर्न नसकिने पनि होइन। सती जान रोक्न, करिया मोचन गर्न, मृत्युदण्ड पहिले निरुत्साहित र पछि उन्मूलन गर्न, जातीय छुवाछूत निषेध गर्न, जातीय आधारमा दिइने र अरू अमानवीय दण्ड उन्मूलन गर्न नेपाली आफैं सक्षम थिए। त्यससम्बन्धी कानुन र निर्णय नेपाली आफैंले आफ्नो बुद्धिविवेकमा गरेका हुन्। त्यसका लागि कुनै दाता वा विदेशी गैरसरकारी संस्था आवश्यक परेका थिएनन्। हामी केही वर्षयता आफ्नो विवेकभन्दा पराइ आदेश, उपदेश र प्रभावबाट निर्देशित हुँदै गएका छौं। कहिले गुप्त मन्त्रणा र कहिले प्रेसमार्फत पनि अर्ती उपदेश प्राप्त भइरहन्छन्। एकजना बेलायती राजदूतले त संविधानसभाका सदस्यलाई रिलिजनमुखी बन्न पत्र जारी गरेर दूतादेश बाँडेका थिए। राज्यसम्बन्धी आन्तरिक कुरामा कतिन्जेल हरेक कुराको अति राजनीतीकरण गर्ने? राजनीति गर्नेबाहेकका पेसागत संगठनलाई राजनीतिभन्दा पेसागत र व्यावसायिक कार्य गर्न किन प्रेरित नगर्ने ? अनि कहिलेसम्म पराइको आदेश, निर्देश र उपदेशमा निर्भर रहने? अब हामीले हाम्रा लागि हाम्रै विवेकको प्रयोग गर्ने बेला भएन र?"
चौथो राष्ट्रिय पुरुष क्लब लिग भलिबल पुसमा,"काठमाडौं : चौथो राष्ट्रिय पुरुष क्लब लिग भलिबल प्रतियोगिता आगामी पुस १ गतेदेखि ७ गतेसम्म पोखरामा हुने भएको छ। पोखरा रंगशालाको भलिबल कोर्टमा सञ्चालन हुने उक्त प्रतियोगितामा आठ टोलीको सहभागिता रहने जानकारी आइतबार आयोजित पत्रकारसम्मेलनमा दिइयो। प्रतियोगिता राउन्ड रोविन लिग प्रणालीका आधारमा खेलाइने छ । गत वर्ष आयोजना भएको एनभीए क्लब च्याम्पियनसिपमा सहभागी १२ टोलीमध्ये शीर्ष आठ स्थानमा रहेका टोलीले लिगमा प्रतिस्पर्धा गर्ने छन्। प्रतियोगितामा विभागीय टोली नेपाल पुलिस क्लब, त्रिभुवन आर्मी क्लब र सशस्त्र प्रहरी बलको एपीएफ क्लबसहित बुटवलको मणिमुकुन्द भलिबल क्लब, जावलाखेल भलिबल तालिम केन्द्र, ढोरपाटन तालिम केन्द्र, हेल्प नेपाल स्पोर्ट्स क्लब र नयाँबजार युवा क्लबबीच प्रतिस्पर्धा हुने जानकारी नेपाल भलिबल संघका महासचिव जितेन्द्रबहादुर चन्दले दिए । नेपाल भलिबल संघलाई महिला र पुरुष लिग सञ्चालनका लागि राष्ट्रिय वाणिज्य बैंकले प्रायोजन गरेको छ। प्रायोजनपछि लिग आरबीबीएनभीए राष्ट्रिय लिगको नाममा हुँदै आएको छ। राष्ट्रिय महिला लिग भने गत जेठमै सम्पन्न भइसकेको छ। पुरुष राष्ट्रिय टोली १८औं एसियाली खेलकुद (एसियाड) को तयारीमा रहेका कारण पुरुषको लिग पुसमा सारिएको महासचिव चन्दले जानकारी दिए । लिगको विजेताले दुई लाख रुपैयाँ पुरस्कार पाउने छ। यसैगरी उपविजेताले एक लाख, तेस्रो हुने टोलीले ५० हजार र चौथो हुने टोलीले २५ हजार रुपैयाँ पुरस्कार प्राप्त गर्नेछन्। प्रतियोगिताको सर्वोत्कृष्ट खेलाडीले २५ हजार रुपैयाँ पाउने छन्। यस्तै विधागत रुपमा उत्कृष्ट हुने लिबेरो, सर्भर, ब्लकर, लिफ्टर, स्पाइकर र प्रशिक्षकलाई पनि जनही पाँच हजार रुपैयाँ पुरस्कार प्रदान गरिने संघले जनाएको छ ।"
आठाैं राष्ट्रिय खेलकुद पूर्वाधार : उपभोक्ता समितिका अधिकांश काम अपुरो,"नेपालगन्ज : आइतबार बिहान खजुरा गाउँपालिकाको रिमझिम चोकस्थित शुक्र भलिबल स्टेडियम पुग्दा कामदार पूर्वी प्यारापिटका लागि सरिया काट्दै थिए। स्टेडियमको उत्तरमा चेन्जिङ रुम र शौचालयका लागि खाल्डा मात्र खनिएका छन्। स्टेडियम निर्माण उपभोक्ता समितिका सदस्य बुद्धिनारायण महतो भन्दै थिए, तिहारअघि प्यारापिटको काम सम्पन्न गर्ने लक्ष्य थियो। कामदार नपाएर काममा ढिलाइ भएको हो। तिहारलगत्तै काम सम्पन्न हुन्छ । करिब चार बिघा क्षेत्रफलमा एक करोड रुपैयाँको लागतमा भलिबलको स्टेडियम बनिरहेको छ। स्टेडियमको चारैतिर खुला आकाशमुनि प्यारापिट छ। थप पूर्वाधारका लागि दुई करोड रुपैयाँ बजेट माग गरिएको छ। बजेट निकासा नभएमा खुला आकाशमुनि नै भलिबल प्रतियोगिता गर्नुपर्छ, बाँके जिल्ला भलिबल संघका अध्यक्ष तथा स्टेडियम निर्माण उपभोक्ता समितिका सदस्य टीएस ठकुरीले भने। एक करोड रुपैयाँको लागतमा स्टेडियममा अब प्यारापिटको २० प्रतिशत काम, चेन्जिङ रुम र शौचालय मात्र बनाउन बाँकी छ । अन्नपूर्णकर्मीले आइतबार दिनभर बाँके र बर्दियाका आधा दर्जन पूर्वाधारको स्थलगत रिपोर्टिङ गर्दा बजेट विनियोजन भएअनुसार यही भलिबल स्टेडियमको काममात्र सबैभन्दा बढी ७० प्रतिशत सम्पन्न भएको पाइयो। भलिबलबाहेक ५० लाख रुपैयाँभन्दा बढी लागतका अधिकांश पूर्वाधारको प्रगति बढीमा २५ प्रतिशतको हाराहारीमा मात्र भएको प्राविधिकहरूले जनाएका छन् । सबैभन्दा बढी बजेट भएर पनि सबैभन्दा कम काम भएको छ, बाँसगढी नगरपालिका४ मगरपुरको कबड्डी कभर्ड हलको। एक करोड ६७ लाख रुपैयाँ लागत अनुमान गरिएको यो कभर्ड हलका लागि एक करोड रुपैयाँ विनियोजन भएको छ। तर, अहिलेसम्म फाउन्डेसन हाल्ने काम मात्र भएको छ, जुन १० प्रतिशत मात्र हो। एक करोड २० लाख रुपैयाँमा स्टिलको ठेक्का लिएका रारा श्री इन्जिनियरिङका सञ्जय ढुंगानाले तीन चरणमा वीरगन्जबाट सामान आउने र त्यसलाई जोड्न कम्तीमा ४५ दिन लाग्ने बताए। जबकि यहाँ टाइबिमको काम नै सम्पन्न भएको छैन । बर्दियाको ठाकुरबाबा२ रानीपुरमा रहेको खोखो कभर्डहलको अवस्था पनि कबड्डीको जस्तै छ। खोखो कभर्डहलमा टाइबिम भने तयार भइसकेको छ। ठाकुरबाबा३ सिंहबहानीमा १५ लाख रुपैयाँको लागतमा बन्न लागेको खोखो अभ्यास मैदानको निर्माणकार्य भने सम्पन्न भइसकेको छ। बर्दिया सदरमुकाम गुलरिया४ तुलापुरमा रहेको सेपाकताक्रो कर्भडहल बजेट निकासा नहुँदा फाउन्डेसनमा मात्र सीमित छ। ८७ लाख रुपैयाँ आवश्यक रहेकोमा हालसम्म १५ लाख रुपैयाँ मात्र विनियोजन भएको छ। उक्त रकमबाट सेपाकताक्रो कभर्डहलको फाउन्डेसन मात्र तयार भएको छ। थप रकम निकासा नहुँदा यसको निर्माणकार्य अपुरै हुने देखिन्छ । त्यसैको छेउमा रहेको एथलेटिक्स ट्र्याकमा भने बजेट भएर पनि काम अघि बढाइएको छैन। ५५ लाख रुपैयाँको ट्र्याकमा रोडा हाल्ने काम मात्र भएको छ। उपभोक्ता समितिले सुर्कीको अभाव भनेर काम लम्ब्याउँदै आएको छ। यी सबै पूर्वाधारको निर्माण कार्य आर्थिक वर्ष २०७४०७५ मै सुरु गरिएका थिए। आर्थिक वर्ष २०७५०७६ सुरु हुँदासमेत रकम निकासा नभएर काम ठप्प भएको भन्दै मध्यपश्चिम क्षेत्रीय खेलकुद विकास समितिका पदाधिकारी करिब डेढ दुई महिना बजेट निकासाका लागि काठमाडौंमा बसेका थिए । सरकारले विगतको बजेटसमेत निकासा गरे पनि उपभोक्ता समितिमार्फत निर्माण हुँदै गरेका अधिकांश पूर्वाधारको काममा ढिलाइ भइरहेको छ। खेलकुद विकास समिति बर्दियाका अध्यक्ष खगेन्द्र खनाल भने बर्दियाका अधिकांश पूूर्वाधार पुस मसान्तभित्र सम्पन्न भइसक्ने दाबी गर्छन्। गुलरियाको एथलेटिक्स ट्याक भने सुर्कीको अभावमा ढिलो भएको हो। सुर्कीको व्यवस्था हुनासाथ काम सम्पन्न हुनेछ, उनले भने, सेपाकताक्रो कर्भडहलको भने बजेट नै निकासा नभएकाले काम रोकिएको छ। आएको १५ लाख रुपैयाँले फाउन्डेसन निर्माण भइसकेको छ। अरू रकम निकासा हुनासाथ निर्माण सम्पन्न हुनेछ । मध्यपश्चिम क्षेत्रीय खेलकुद विकास समितिका अध्यक्ष भीम ओलीले आइतबार बाँके र बर्दियाका भौतिक पूर्वाधारको निरीक्षण गरी उपभोक्ता समितिलाई समयमै निर्माण सम्पन्न गर्न निर्देशन दिएका थिए। समयमै काम पूरा नभए पुरानो उपभोक्ता समिति विघटन गरी नयाँ प्रक्रियामा गएर भए पनि समयमै निर्माण सम्पन्न गरिने दाबी उनले गरे। उनले भने, ठेक्का प्रक्रियाभन्दा उपभोक्ता समितिबाट काम छिटो होला भन्ने सोचियो तर, कहिले वर्षा, कहिले तीज, कहिले दसैं त कहिले तिहार भनेर काममा ढिलाइ भइरहेको छ। उपभोक्ता समितिबाट पार नलाग्ने देखिएमा हामी नयाँ प्रक्रियामा गएर भए पनि समयमै काम टुंगो लगाउने योजनामा छौं ।"
एएफसी महिला ओलम्पिक छनोट : नेपालको सम्भावना जीवितै,"काठमाडौं : सन् २०२० मा जापानमा आयोजना हुने ३२औं गृष्मकालीन ओलम्पिक खेलकुदका लागि महिला फुटबलको एसियन छनोटको दोस्रो खेलमा नेपालले आइतबार घरेलु टोली म्यानमारलाई ११ गोलको बराबरीमा रोकेको छ। म्यानमारसँगको बराबरीले नेपालको अघिल्लो चरणमा पुग्ने सम्भावना कायमै राखेको छ। निकै प्रतिस्पर्धात्मक खेलमा नेपालले दोस्रो मिनेटमै पेनाल्टी गोलमार्फत खाता खोलेको थियो। नेपालका लागि सावित्रा भण्डारीले पेनाल्टीको सदुपयोग गरेकी थिइन्। नेपालको गोलपछि आक्रामक देखिएको म्यानमारले १४औं मिनेटमा बराबरी गोल फर्काएको थियो। म्यानमारकी किखिन मोई वेलीको कर्नर प्रहार नेपालकी गोलरक्षकको हातमा लाग्दै गोल भएको थियो। दोस्रो हाफमा नेपालको तुलनामा बलियो देखिएको म्यानमारको प्रयासलाई नेपालको रक्षापंक्तिले विफल पारेको थियो। बराबरीसँगै समूह सी मा नेपालले दुई अंक बनाएको छ। नेपालले आफ्नो पहिलो खेलमा भारतसँग पनि ११ गोलको बराबरी खेलेको थियो। नेपाल तालिकाको तेस्रो स्थानमा छ। शीर्ष स्थानमा रहेको भारतले चार अंक बनाएको छ। आइतबार भारतले बंगलादेशलाई ७१ गोलले हराउँदै महत्वपूर्ण तीन अंक जोडेको थियो। दोस्रो स्थानमा रहेको म्यानमारले दुई खेलबाट चार अंक बनाएको छ। नेपालले समूहको अन्तिम खेल मंगलबार बंगलादेशसँग खेल्नेछ। नेपाललाई छनोट हुन बंगलादेशलाई हराउनुपर्ने हुन्छ। प्रत्येक समूहका विजेता र उपविजेताले दोस्रो चरणको छनोटमा स्थान बनाउनेछन्। यस्तै तेस्रो उत्कृष्ट दुई टोलीले पनि दोस्रो चरणको यात्रा तय गर्नेछन्। ओलम्पिकका लागि पहिलो चरणमा एसियाबाट १८ टोलीले प्रतिस्पर्धा गरिरहेका छन् । एएफसी यू२३ छनोट फुटबल, नेपाल कठिन समूहमा एएफसी महिला ओलम्पिक छनोट फुटबल : नेपालले भारतसँग बराबरी खेल्यो"
प्रशिक्षण क्याम्पका लागि क्रिकेटर जोन्टी रोड्स नेपालमा,"काठमाडौँ : दक्षिण अफ्रिकाका पूर्व क्रिकेटर जोन्टी रोड्स सोमबार नेपाल आइपुगेका छन् । बुधबारबाट राजधानीको कीर्तिपुरमा सुरु हुने प्रशिक्षण क्याम्पमा सहभागी हुन जोड्स नेपाल आएका हुन । उनले कीर्तिपुरमा दुई साता युवा तथा किशोर खेलाडीलाई विशेष प्रशिक्षण दिने कार्यक्रम छ । रोड्स रातोपुलस्थित नेपाल क्रिकेट स्कुलका सञ्चालक करन घिमिरेको प्रयासमा पहिलो पटक नेपाल आएका हुन । उनले सोमबारै कीर्तिपुर मैदानमा पुगेर खेलाडीसँग परिचय गरेका थिए । उनले नेपालमा रहँदा खेलाडीलाई क्रिकेटको आधारभूत ज्ञानदेखि विभिन्न प्राविधिक पक्षबारे प्रशिक्षण दिने भएका छन् । उनले नेपालमा रहँदा खेलाडीलाई क्रिकेटको फिट्नेस परीक्षण र तालिम दिनुका साथै नेतृत्व विकास, स्पोर्टस मेडिसिनसहितका विभिन्न पक्षबारे प्रशिक्षण दिनेछन । त्यस क्याम्पमा युवा खेलाडीका साथै सिनियर खेलाडी पनि सहभागी हुनेछन् । यो प्रशिक्षणका लागि रोड्सले सहयोगी रायनलाई पनि नेपाल ल्याएका छन् । ५० वर्षीय रोड्सले दक्षिण अफ्रिकाको राष्ट्रिय टिमबाट ५२ टेस्ट र २४५ एकदिवसीय खेल खेलका छन । टेस्टतर्फ उनले २ हजार ५३२ र एकदिवसीयमा ५ हजार ९ सय ५३ रन बनाएको रेकर्ड छ ।"
