शीर्षक,विवरण
"महिला हिंसामा चर्चा धेरै, काम थोरै","देश संघीय लोकतान्त्रिक गणतान्त्रिक व्यवस्था कार्यान्वयनको चरणमा छ। गणतन्त्र कार्यान्वयनकै सिलसिलामा मुलुकमा तीन तहका संरचना तयार भएका छन्। तीनै तहमा संरचनागत कानुन निर्माण भइरहेका छन्। ती कानुनले बहुदलीय व्यवस्थामा रहेका विभिन्न कानुन विस्थापित पनि गरिरहेका छन्। सोहीअनुसार नेपालमा जारी भएको मुलुकी ऐनले महिलालाई पनि विशेष प्रतिरक्षाको अधिकार दिएको छ, जुन कानुनले महिला आफू बलात्कृत हुँदा प्रतिरक्षाका क्रममा बलात्कारीलाई मारे पनि कानुन नलाग्ने छुटसम्म दिएको छ। महिला अधिकारबारे सचेत हुने हो भने आफू बलात्कृत हुनासाथ बलत्कारीलाई मार्दा पनि कानुनी सजायबाट छुट पाउने व्यवस्था गरिदिएको छ। तर स्वयं बलात्कृत हुने अधिकांश महिला नै यो कानुनको महलबारे अनभिज्ञ छन्। एउटा महिलाको अस्मिता लुटिने कार्य भइरहेका छन्। अहिलेसम्मका घटना हेर्दा जसले प्रतिकार गर्न सक्दैनन्, तिनै बलात्कृत हुने गरेको देखिन्छ। जसमा बालिका र वृद्धा धेरै छन्। बलात्कारी खुलेआम घुम्छन्, तर बलात्कृत महिला सामाजिक बहिष्करणमा परेका धेरै उदाहरण समाजमा छन्। समाजले बलात्कृत महिलालाई मात्रै दोषी देखाइरहँदा बलात्कृत हुनुका कारणबारे खोजी गर्न चाहँदैन। अझ बलात्कारका घटनालाई परिवारले नै ढाकछोप गरिदिने हुँदा त्यसले बलात्कारीलाई कानुनी सजायबाट टाढा पुर्याइदिन्छ। समाज वा परिवार महिलामैत्री कहिले बन्ने भन्ने प्रश्न अहिले पनि उठिरहेका छन्। कतिपय घटनाका दोषीले कानुनी सजाय पनि भोगिरहेका छन्। तर पनि यौन हिंसाका घटनामा कमी आउनुको सट्टा बढ्दो अनुपातमा रहेको पाइन्छ। किन हुन्छ बलात्कार ? फितलो कानुन, दोषीलाई उन्मुक्ति दिनु वा पुरुषले महिलालाई हेप्ने प्रवृत्ति ? यस्ता प्रश्न अहिले पनि अनुत्तरित छन्। कारण जे होस्, महिला हरेक दिन कुनै न कुनै हिंसाको सिकार बनिरहेकै छन्। सामाजिक सोचकै कारण महिलाले म सुरक्षित छु भन्ने आभास गर्न सकिरहेका छैनन्। हरेक आमालाई छोरीको मात्रै चिन्ता होइन, छोराको पनि चिन्ता छ। कतै छोरा बलात्कारी बन्ने त होइन ? नेपालमा कानुन फितलो भएकै कारण बलात्कारका घटनामा वृद्धि भएको हो भन्ने सबैको ठम्याइ छ। फाँसी दिने कानुन भएको भए सायद यति धेरै बलात्कारका घटना हुने थिएनन् होला। महिलाको जीवन रक्षाको ग्यारेन्टी कसले गर्ने ? तोतेबोली बोल्ने बालिका ललाइफकाइ बलात्कृत भएका छन्, त्यो पनि आफ्नै बाबु, हजुरबुवा या नजिककै नातेदारबाट। घटना हुने र सेलाउने सिलसिला निरन्तर चलिरहेकै छ। संवेदनहीन समाजमा अपांग र असक्त पनि छाडिएनन्। आधुनिकताले गाँजेर स्वार्थी बन्दै गएको समाजमा अपराध दिनदिनै बढेको बढ्यै छ। अपराधीलाई कानुनबमोजिम दण्ड दिनु नै अन्तिम उपाय हो। अपराध गर्नेहरूलाई कडा कारबाही गरेमा अन्य मानिसहरू अपराध गर्न डराउँछन् भन्ने मान्यता केही हदसम्म सत्य हो। अपराधीलाई सत्ता र शक्तिको दुरुपयोग गरेर उन्मुक्ति दिनेजस्तो घृणित काम रोक्न सबै सचेत भएर लाग्नुपर्छ। नेपालमा घटनाको प्रवृत्ति हेरेर ५ देखि १५ वर्षसम्म जेल सजाय व्यवस्था भए पनि अहिले बलात्कारीलाई मृत्युदण्ड दिन माग भइरहेको छ। अहिले पनि महिलामाथि हिंसा उत्तिकै भइरहेको छ। निर्मला हत्याकाण्डजस्ता धेरै घटना दैनिकजसो भइरहेकै छन्। तर निर्मलाकाण्ड जस्ता धेरै घटनाका दोषी अहिले पनि कानुनी कारबाहीभन्दा निकै टाढा छन्। यसरी हत्यारा वा दोषी पत्ता नलाग्नु दुःखद छ। महिलामाथि हुने हिंसा र विभेद न्यूनीकरणका लागि विभिन्न प्रयास नभएका पनि होइनन्। चर्चा र छलफल धेरै भए। कोठेसभादेखि ओठे भाषणसम्म, सडकदेखि सदनसम्म महिला हिंसा र यौन अपराधका बारेमा चर्चा धेरै र समाधान थोरै भइरहेको छ। महिलाले अहिलेसम्म हामी सुरक्षित छौं भन्ने महसुस गर्न सकिरहेका छैनन्। हरेक बिहान पत्रपत्रिकाका पानाले महिला हिंसा र बलात्कारका घटनाका समाचार बोकेर आएको आयै छन्। घटना हुन्छ, विरोधका स्वर निस्कन्छन्, महिला अधिकारका नारा लाग्छन्, उसैगरी सेलाउँछन्। हामीले समाधान खोज्न सकिरहेका छैनौं। बिहान स्कुल, कलेजका लागि घरबाट निस्केकी छोरी बेलुकी सुरक्षित घर फर्कने हो कि होइन भन्ने ग्यारेन्टी छैन। हरेक छोरी असुरक्षित छन्। समाज कुन दिशातर्फ मोडिँदैछ ? महिला वा पुरुष बेरोजगार वा अशिक्षित भएमा अनेक किसिमका नकारात्मक सोच आउने र नराम्रो कर्ममा हात हाल्ने सम्भावना रहन्छ। सार्वजनिक स्थल, वनजंगल, होटेल, स्कुलमा मात्र होइन, सुरक्षा दिने प्रहरीको हिरासतमा समेत महिला बलात्कृत भएका छन्। त्यति मात्रै होइन, पछिल्लो समय त बलात्कारपछि पोल खुल्ने डरले हत्याका घटना बढेका छन्। समाज विकृत भइरहेको छ। समाजमा विभिन्न प्रकारका हत्या, हिंसा, बलात्कार, झगडा आदि ड्रग्स, मदिरा, गाँजा र अन्य नशालु पदार्थ सेवन गरेका व्यक्तिबाट बढी मात्रामा हुने गरेको तथ्याकंले देखाएको छ। नेपालका गाउँसहरका हरेक पसलहरूमा मदिरा सहजै पाइन्छ। गाउँघरमा घरेलु मदिरा इजाजतबिनै बिक्री वितरण भइरहेको पाइन्छ। निकटदेखि विकटसम्म, गाउँदेखि सहरसम्म कहींकतै महिला सुरक्षित छैनन्। महिलासँग जोडिएर अपराध कर्म भएकै छन्। दोषीले सजाय भुक्तान नगरेर उम्किँदा जघन्य अपराध भइरहेकै छन्। दोषी उम्कनै नसक्ने बलियो कानुन अहिलेको आवश्यकता हो। सरकारले पनि हरेक महिलाको सुरक्षाको ग्यारेन्टी गर्नुपर्छ। यससँगै हरेक विद्यालयमा सामाजिक र नैतिक शिक्षा अनिवार्य सिकाइयोस्। समाज अशिक्षित भएकै कारण घटना बढेको भन्ने तथ्य सान्दर्भिक हुन सक्छन्। कहींकतै शिक्षा र अज्ञानताबाटै यस्ता घटना बढेको हुन सक्ने अनुमान पनि गरिएका छन्। शिक्षित महिला कमै हिसांमा पर्छन्, शिक्षा प्राप्त गरेका महिलासामु थुप्रै अवसर पनि हुन्छन्, सम्भावनाका ढोका खुल्छन्। जसले गर्दा उनीहरू अरूमा निर्भर हुने बाध्यता हट्नेछ। संसारमा ठूला ओहोदामा पुगेका महिलाले उन्नति गरेका छन्, उनीहरू शिक्षित भएरै सफलता हासिल गरेका हुन्। महिलाको सफलताको कारण शिक्षा नै हो। रोजगारका अवसरहरूको सिर्जना शिक्षाले नै गर्छ। विशेषगरी प्राविधिक शिक्षाले रोजगार पाउन सहज वातावरण निर्माण गर्छ। हामीले नैतिक शिक्षालाई पनि उत्तिकै महŒव दिनुपर्ने हुन्छ। हाम्रा युवायुवतीलाई नैतिकवान् बनाउने विषयमा समाज सदैव सजग र जिम्मेवार बन्नुपर्छ। महिला वा पुरुष बेरोजगार वा अशिक्षित भएमा अनेक किसिमका नकारात्मक सोच आउने र नराम्रो कर्ममा हात हाल्ने सम्भावना रहन्छ। त्यसैले रोजगारको हक सुनिश्चित गर्न सरकार र निजी क्षेत्र लाग्न जरुरी छ।"
नैतिक जागरणको नेपाली तिर्खा,"स्नातक गरेका लगभग ४ प्रतिशत नेपालीमात्रै छन्, जसलाई समुच्चमा बौद्धिक वर्ग भनिन्छ र जसको ठूलो अंश देशको दुर्दशाका लागि जिम्मेवार छ। गत महिनाको अन्त्यतिर श्रद्धेय वामपन्थी बुद्धिजीवी आहुतीले एक दैनिकमा नेपाली समाजमा नयाँ बौद्धिक जागरणको आवश्यकता अनिवार्य रहेको र त्यस्तो जागरणविना नयाँ युगको नयाँ युगान्तरकारी परिवर्तन असम्भव हुने तर्क गर्दै एउटा सशक्त लेख (बौद्धिक जागरणको नेपाली तिर्खा) लेख्नुभयो। समाजको परिवर्तन निश्चय पनि बहुआयामिक विषय हो तर पनि त्यसको एउटा प्रधान पक्ष हुन्छ। सो लेख पढेयताका दिनहरूमा म बारम्बार सोच्दैछु नेपाली समाजको युगान्तकारी परिवर्तनका लागि अहिलेको घडीमा नयाँ बौद्धिक जागरणको आवश्यकता बढी छ या नैतिक जागरणको ? बुद्धिजीवीहरू कहिलेकाहीं बौद्धिक को हो भनेर बहस गर्छन्। विविध या एउटा कुनै खास विषयमा अलि गहिरो ज्ञान राख्ने र त्यसलाई प्रभावकारी रूपमा अभिव्यक्त गरेर समाजलाई प्रभावित पार्न सक्ने व्यक्ति बौद्धिक हुन्। अर्थात्, बौद्धिकको परिभाषाभित्र आहुती र प्रदिप गिरीहरू पर्छन् तर नाम कमाएका भए पनि वरिष्ठ चिकित्सकहरू नपर्न सक्छन्। उनीहरू वरिष्ठ चिकित्सक नै कहलाइन्छन्। यद्यपि, उनीहरूको पढाइ, अभिव्यक्तिको दायरा र प्रभाव फराकिलो छ भने ती पनि स्वर्गीय डा उपेन्द्र देवकोटा झैं बौद्धिक कहलाइन सक्छन्। अनौठो के छ भने छुट्टै प्रयोग हुँदा बौद्धिक शब्दले व्यक्तिव्यक्तिको विशेषतालाई हेर्छ तर समुच्चरूपमा प्रयोग हुँदा सो शब्दले बुद्धिको विशिष्ट प्रयोग गर्ने सबैलाई जनाउँछ। उदाहरणका लागि २०६२६३ को जनआन्दोलनमा देशका अधिकांश बौद्धिक तथा नागरिक समाजको सहभागिता थियो भनिँदा अलि पढेलेखेर कुनै पनि पेसा अवलम्बन गर्ने सबै नागरिक त्यसभित्र समेटिएका हुन्छन्। तिनमा डाक्टर, इन्जिनियर, साहित्यकार, कलाकार, पत्रकार, कर्मचारी, व्यवसायी सबै पर्छन्। जब हामी बौद्धिक जागरणको कुरा गर्छौं, ती सबैमा बौद्धिक चेतको थप विकासको आह्वान गरिरहेका हुन्छौं। युरोपमा चौधौंदेखि सत्रौं शताब्दीलाई पुनर्जागरणको अवधि भनियो। जागरण नभनेर पुनर्जागरण भनियो किनभने त्यो अवधिका बौद्धिक गतिविधि मूलतः प्राचीन ग्रिस र रोमबाट प्रेरित थिए। तर पुनर्जागरण पनि एक प्रकारको जागरण नै हो र त्यो जागरणले साहित्य, कला, संगीत, दर्शन, धर्म, विज्ञान, राजनीति र अन्य सबै बौद्धिक गतिविधि समेटेको थियो। जब हामी बौद्धिक जागरणको कुरा गर्छौं, त्यसले सांगोपांगो समाजलाई समेट्न जरूरी छ र मैले बुझेसम्म आहुतीजीको आग्रह पनि त्यही नै हो। बौद्धिक जागरण हामीलाई पनि आवश्यक छ। त्यसमा कुनै शंकै छैन। तर नयाँ युगको नयाँ युगान्तरकारी परिवर्तनको सपना देख्ने हो भने सबैभन्दा पहिले खासगरी वर्तमान नेपाली बौद्धिक समुदायमा नैतिक जागरणको अत्यधिक आवश्यकता छ। सो समुदायको ठूलो हिस्सा (सबै होइन) नैतिकरूपमा यति रसातलमा पुगिसक्यो कि ती पुग्नेहरूलाई पनि म कहाँ पुगें भन्ने अनुभूति नै छैन। त्यसो भन्नाका तथ्यगत र वस्तुगत आधार छन्, जसको बारेमा म एकैछिनमा चर्चा गर्नेछु। त्योभन्दा पहिले नैतिक जागरणको कुरा गर्दा कस्तो नैतिकताको अपेक्षा गरिएको हो, संक्षेपमा त्यसको चर्चा गरौं। नैतिकताका दुई पाटा हुन्छन्। पहिलो नितान्त व्यक्तिगत र दोस्रो सार्वजनिक। महात्मा गान्धी, जोन एफ केनडी, बिल क्लिन्टन, विश्वेश्वरप्रसाद कोइराला र त्यस्ता कैयन् अरू व्यक्तित्वहरू उनीहरूका अनेकन महिलासँगको सम्बन्धका कारण व्यक्तिगत नैतिकताका दृष्टिकोणबाट चुकेको मानिए। तर सार्वजनिक जीवनमा नैतिकताको दृष्टिकोणबाट ती सबै तुलनात्मकरूपमा अब्बल रहे। बिल क्लिन्टनमाथि त महिलासँगको सम्बन्ध लुकाउने प्रयासमा अदालतसामु झूटो बोलेको र न्यायमा अवरोध पुर्याउन खोजेको आरोपमा अमेरिकी संसद्को तल्लो सदनमा महाभियोग नै लाग्यो। उनलाई माथिल्लो सदनले सफाइ दियो। त्यति हुँदा पनि उनी राष्ट्रपतिको दुई कार्यकाल पूरा गरेर पदबाट निस्कँदा अमेरिकाको इतिहासमै सबैभन्दा लोकप्रिय राष्ट्रपतिका रूपमा निस्किए। भन्न त सार्वजनिक व्यक्तिहरूको निजी जीवन हुँदैन भनिन्छ। त्यति भन्दाभन्दै पनि निजी जीवन नहुने भन्ने प्रश्नै उठ्दैन। तर निजी जीवनको नैतिक पाटोलाई घटनाअनुसार सार्वजनिक जीवनसँग छुट्ट्याउनुपर्ने हुन्छ। अमेरिकी समाजले सम्भवतः क्लिन्टन काण्डलाई त्यसै रूपमा छुट्ट्यायो। यस आलेखमा नैतिक जागरण भन्नाले सार्वजनिक जीवनमा नैतिकताको जागरण भन्न खोजिएको हो। सार्वजनिक नैतिकता मूलतः सार्वजनिक जीवनका गतिविधिसँग जोडिएको हुन्छ। सार्वजनिक जीवनको नैतिकताको चुरो मूलतः आर्थिक पाटोसँग जोडिएको हुन्छ। सार्वजनिक जीवन कसको हुन्छ त भन्दा त्यो खासगरी बौद्धिक समुदायकै हुन्छ। गाउँमा जीविकोपार्जन गर्ने कृषक र देशभरि छरिएका श्रमिकलाई बौद्धिक समुदायका रूपमा हेरिँदैन। सन् २०११ मा भएको पछिल्लो जनगणनाअनुसार नेपालको त्यतिबेलाको कुल जनसंख्या (२ करोड ६५ लाख) मा झन्डै २७ लाखले एसएलसी उत्तीर्ण गरेका थिए भने तीमध्ये लगभग ६ लाखले मात्र स्नातक पूरा गरेका थिए। गएको ८९ वर्षमा जनसंख्याको वृद्धि र उच्च शिक्षाको पहुँचमा आएको फैलावटका कारण त्यो संख्या दोब्बर नै भयो होला भनेर अनुमान गर्ने हो भने पनि त्यो १२ लाख अर्थात् वर्तमान नेपालको कुल जनसंख्याको लगभग चार प्रतिशनभन्दा बढी हुँदैन। स्नातक पूरा गर्नेमध्ये पनि लाखौं विदेशमा कार्यरत छन्। नेपालमा रहेका स्नातक वा त्योभन्दा माथिको पढाइ पूरा गरेका चार प्रतिशत नागरिकमध्येकै हुन्, जो सार्वजनिक जीवनका विभिन्न जिम्मेवारीमा हाबी छन्, जसलाई समुच्चमा बौद्धिक वर्ग भनिन्छ र जसको ठूलो अंश यो देशको दुर्दशाका लागि जिम्मेवार छ। नेपाली समाजमा सार्वजनिक जीवन बिताउने बौद्धिक समुदायको नैतिक स्तर मापन गर्ने सबैभन्दा सान्दर्भिक सूची भ्रष्टाचारविरोधी अन्तर्राष्ट्रिय संगठन ट्रान्सपरेन्सी इन्टरनेसनलको प्रतिवेदन नै हो। सो सूचीमा हामी वर्षौंदेखि सधैं किन पुछारमा पर्छौं ? त्यो कृषक, श्रमिक या विदेशमा बस्ने नेपालीका कारणले होइन। त्यो तल्ला तहमा काम गर्ने पेसाकर्मीका कारण पनि होइन। त्यो राजनीतिदेखि सेना, कर्मचारीतन्त्रदेखि गैरसरकारी संस्थाजस्ता समाजका सबैजसो क्षेत्रमा नेतृत्व गर्ने अपवादलाई छोडेर कम्तीमा स्नातक गरेका नेपालीका कारणले हो। यो आलेख लेख्न बसेको दिन एउटा प्रमुख राष्ट्रिय दैनिकमा समाचार आयोकर तिर्दैनन् महानगरका घरधनी। महानगरका घर भाडामा लगाउने धेरै घरधनी तिनै पढेलेखेका समूहभित्र पर्छन्। उनीहरू सरकार भ्रष्ट भयो भनेर गाली गर्न पछि पर्दैनन् तर सरकारले तोकेको घर भाडा कर तिर्न चाहँदैनन्। केही समयअघिको मेरो आफ्नै अनुभव यहाँ सान्दर्भिक होला। म घर भाडा कर तिर्न महानगरपालिका गएको थिएँ। मसँग गफ गरिरहेका एकजना शुभेच्छुकले कुरा गर्न चाहे। अलि पर लगेर उनले मप्रति ठूलो सदाशय देखाउँदै भने, गत वर्षको घरबहाल सम्झौता नदेखाए पनि हुन्छ। कसैले चेकजाँच गर्दैन। यो वर्षको मात्र देखाउँदा हुन्छ। अनि यहाँ देखाउन घर भाडामा बस्नेसँग अर्को एउटा कम घर बाहाल देखाएर कागज गरेर ल्याए भइहाल्छ नि। त्यसो गर्यो भने एकदम कम पर्छ। मलाई सदाशय देखाउने ती महानुभाव रत्ति पनि खराब नियतका झैं लाग्दैनथ्यो। तर अलिकति पनि सभ्य समाजमा भन्नै नमिल्ने त्यस्तो गम्भीर सल्लाह उनले मलाई यति सहजताका साथ दिइरहेका थिए कि त्यसबाट हाम्रो समाजको चरित्र हामीले कस्तो बनाइसकेका छौं भन्ने प्रस्ट हुन्थ्यो। केही वर्षअघिको कुरा हो, लेखकहरूको एउटा समूहमा बसेर कुराकानी गर्दा अधिकांश लेखकहरूले आफ्नो लेखकश्व (रोयल्टी) मा कर तिर्दैनन् भन्ने विषय आयो। किन तिर्ने ? भन्ने पनि आयो। अहिले परिस्थिति बदलियो कि त्यो वर्तमानका लेखक र प्रकाशकहरूलाई थाहा होला। जीवन धान्नै कठिन हुनेलाई एकछिन छोडिदिऊँ। मर्ता क्या न कर्ता भने झैं भोको पेट आदर्शले अघाउँदैन। तर अरूले लेखकश्वमा कर नतिर्नुको कुनै पनि किसिमले औचित्य दर्शाउन सकिँदैन। त्यतिबेला मैले आफ्ना कला संवाददातालाई लेखकहरू र लेखकश्वबारे एउटा रिपोर्ट बनाउन भनें। उनले रिपोर्ट बनाउन सबैभन्दा पहिले सुपरिचित, सम्पन्न पृष्ठभूमिका मदन पुरस्कार प्राप्त एकजना लेखकलाई फोन गरे। दिवंगत भइसकेका ती प्रतिष्ठित लेखकको स्वस्फूर्त जवाफ थियो, तपाईंले यस्तो विषयमा बोल्न लगाएर के भोलि घरमा प्रहरी पठाउन खोजेको ? उनले बोल्नै अस्वीकार गरे। तुलनात्मक रूपमा राम्रै आम्दानी गर्ने र जनताले हाइहाइ गर्ने हाम्रा नाम चलेका सिने कलाकार, संगीतकार, गायकहरूले आफ्नो आम्दानीमा कर तिर्छन् कि तिर्दैनन् ? या तिरे पनि वास्तविक आम्दानीमा तिर्छन् कि तिर्दैनन् ? हाम्रा ठूलाठूला उद्योगी तथा व्यापारीहरूले आफ्नो वास्तविक आम्दानीमा कर तिर्छन् कि तिर्दैनन् ? ठूलाठूला नेताहरू आम्दानीको कुनै नियमित स्रोतविना कसरी सानदार जीवन बाँचिरहेका छन् ? हाम्रा उच्च आय भएका इन्जिनियर, डाक्टर, वकिल र अन्य पेसाकर्मीले असल नागरिकको जिम्मेवारी वहन गरेका छन् कि छैनन् ? कैयन् देशले एकैपटक दर्जनौं बोइङ किन्छन्। कैयन् देशले एकैपटक दर्जनौं विद्युतीय बस किन्छन्। कैयन् देशले एकैपटक कैयन् विमानस्थल बनाउँछन्। हजारौं किलोमिटर बाटो निर्माण गर्छन्। किन उनीहरूकहाँ विवाद हुँदैन र हामीकहाँचाहिँ एउटा बोइङ किन्दा होस् या दस किलोमिटर बाटो बनाउँदा, सधैं बबन्डर हुन्छ। किनभने बौद्धिक भनिने र जनसंख्याको चार प्रतिशतभित्र पर्ने हामी अधिकांश भ्रष्ट छौं। वर्तमानको जस्तो शक्तिशाली सरकारका सदस्यहरूमा नैतिक जागरण आउने हो भने युगान्तकारी परिवर्तनका लागि योभन्दा अनुकूल समय दशकौंयता कहिले थियो होला र ? हो, समाज नै भ्रष्ट भएकाले ममात्रै असल भएर के गर्नु ? मैले तिरेको कर घुस्याहाले खान्छन्, म किन कर तिरूँ ? भन्ने भावना विकसित भएको छ। त्यसरी सोच्ने हो भने त जसले जे गरे पनि भयो। जे पनि माफ गरिदिए भयो। त्यति भन्दाभन्दै के पनि साँचो हो भने सबैमा भ्रष्टाचारसँग लड्ने क्षमता हुँदैन। अनावश्यक झमेला बेहोर्नु, समय खेर फाल्नु र गर्न लागेको काम अवरुद्ध बनाउनुभन्दा यति तिरिदिऊँ, आनन्दै हुन्छ भनेर भ्रष्टाचारको जालोमा फसेका कैयन् असल नागरिक मैले भेटेको छु। तर समग्रमा भन्नुपर्दा अरिंगाल ले लखेटेका लोकप्रिय गायक पशुपति शर्माले भने झैं नेपाल यस्तो देश भएको छ, जहाँ जसले जति सक्छ लुटे हुन्छ भन्ने मनोविज्ञान स्थापित भएको छ। त्यो गीत नेताहरूमाथिको कटाक्ष मात्र थिएन, शिक्षक, कर्मचारी, व्यवसायीदेखि आम नागरिकसम्म खासगरी तथाकथित बौद्धिक समुदायमाथिको पनि तीव्र कटाक्ष थियो। सो गीतले मूलरूपमा रसातलमा पुगेको नेपाली बौद्धिक समाजको चित्रण गरेको छ। अब साँच्चिकै देश बनाउने हो भने समाज नै यस्तै छ भन्ने तर्क बहाना हुन सक्दैन। युगान्तकारी परिवर्तनका लागि बौद्धिकताको अंश चाहिन्छ, तर त्योभन्दा बढी नैतिकताको अंश आवश्यक हुन्छ। बौद्धिक नभए पनि नैतिक व्यक्तिले समाजलाई घात गर्दैन। तर नैतिकता नभएको बैद्धिक व्यक्ति समाजका लागि खतरनाक हुन्छ। किनभने ऊ सामान्य व्यक्तिभन्दा स्वार्थलिप्त, धूर्त र आडम्बरी हुन्छ। त्यस्ता बौद्धिक तर अनैतिकहरूले सिंगो देशलाई दीर्घकालीन रूपमा हानि पुर्याउँछन्। जसरी २००७ सालयता विगत सात दशकमा बारम्बार अधिकांश बौद्धिक अनैतिकहरूले यो देशलाई रुवाएका छन्। यो आलेखमा सार्वजनिक नैतिकताको मात्र चर्चा गरिएको छ। सार्वजनिक नैतिकता भनेको देशको हितलाई सर्वोपरि राखेर पदीय या सामाजिक जिम्मेवारी इमानदारीपूर्वक वहन गर्ने कर्म हो। त्यसैले प्रधानमन्त्री केपी ओली र उनका मन्त्रीहरूलाई बौद्धिकताको भन्दा बढी नैतिकताको खाँचो छ। वर्तमानको जस्तो शक्तिशाली सरकारका सदस्यहरूमा नैतिक जागरण आउने हो भने युगान्तकारी परिवर्तनका लागि योभन्दा अनुकूल समय दशकौंयता कहिले थियो होला र ? सकेसम्म र पाएसम्म राज्यलाई ठग्ने अनि आफ्नो गैरजिम्मेवारीपनको दोष सकेसम्म र पाएसम्म सरकारमाथि लगाउने बौद्धिक समुदाय समाजमा हाबी भएसम्म देश बन्दैन। देश बनाउने या बिगार्ने त आखिर त्यही सीमित बौद्धिक समुदायका सदस्यहरूले नै हो, जो राजनीतिदेखि समाजका सबै क्षेत्रमा हाबी हुन्छन्। देशलाई ठगेर नागरिकको भलो कहिल्यै हुँदैन। आफ्नो भलो गर्न देशलाई ठग्नेहरूले आफ्नो भविष्य अनिश्चित बनाउने र सन्तानको भविष्यमाथि घात गर्ने काम गरिरहेका हुन्छन्। तिनेले बुझ्नुपर्छ देश बिग्रँदा सन्तानको सुख, शान्ति र समृद्धि सबै बिथोलिन्छ, उनीहरूमाथि घात हुन्छ र पाप हुन्छ। नेपालमा नयाँ युगको नयाँ युगान्तकारी परिवर्तन साकार पार्ने हो भने नयाँ नैतिक जागरणको सुरुवात हुनैपर्छ। मिश्र विवेकशील साझा पार्टीका संयोजक हुन्।"
प्रहरीको नियत मा शंका ?,"राजधानीमै दैनिकजसो सवारीको ठक्करबाट मान्छे नमरेको दिन हुँदैन। समाचारको विषय बन्छ, तर मान्छे मार्ने क्रम रोक्ने विषय कहींकतै बहसमा आउँदैन। एउटा पार्टीको कार्यकर्ता मर्दा संसद्मा बहसको विषय बन्छ। उसलाई सहिदको दर्जा दिलाउन संसद् लामो समय अवरुद्ध पारिन्छ। तर एउटा सर्वसाधारण नागरिकको सवारी ठक्करबाट मृत्यु भयो भने त्यो घटना त्यसै सेलाएर जान्छ। शक्तिवाल मान्छे मर्यो भने त्यसको सुनुवाइ हुन्छ। प्रहरी पनि आफैं चासो दिएर घटनाप्रति संवेदनशील बन्छ। किनकि कानुनी शासन नभएको देशमा शक्तिको बोलावाला हुन्छ, प्रहरी पनि त्यसैको पछि लाग्न बाध्य हुन्छ। शक्तिका अगाडि जाबो कानुन फिक्का सावित भइदिन्छ। तर सर्वसाधारणको हकमा भने प्रहरी नै कानुनको ठेली देखाएर शक्तिको उन्माद देखाउँछ। शक्तिले राज्यका संस्थाहरूलाई नै पीडकमैत्री बनाइदिँदो रहेछ। लोकतान्त्रिक गणतन्त्र आएपछि नेपालमा यो संस्कृति झनै फस्टाएको छ। गएको शनिबार बिहान सामाखुसी चोकमा बा ४ ख ८४०७ नम्बरको सार्वजनिक यातायात प्रालिको बसले ठक्कर दिँदा बा ५५ प २९९ नम्बरको मोटरसाइकलमा सवार भाइ प्रदीप न्यौपानेको मृत्यु भयो। दुइटा बस ओभरटेक गर्दै आएको उक्त बसले आफ्नै दिशामा सुस्त गतिमा हिँडिरहेका प्रदीपलाई एकाबिहानै मारिदियो। तर चालक रामेछापका मेखबहादुर कार्कीलाई कर्म क्षेत्रमा हिँडिरहेको एउटा जेहेनदार युवा मारेकोमा कुनै पछुतो भएन। प्रहरीकै अनुसार चौकीमा गएर मान्छे मारेको बयान दिँदा कार्कीमा संवेदनशीलता पटक्कै देखिँदैनथ्यो। देख्दा एउटा व्यक्ति मरेको छ, त्यसको पछाडिका व्यथाप्रति कोही संवेदनशील बन्दैन। मान्छे मारिदियो। सकेको बार्गेनिङमा कम क्षतिपूर्ति दियो। घटना सेलायो। एउटा होनाहार युवाको जीवनलाई पैसासँग साट्न सकिन्न। चालक मान्छे मारेकोमा कर्तव्य ज्यानमुद्दामा पर्योपरेन भन्ने न पीडितलाई थाहा हुन्छ न त प्रहरीले जानकारी नै दिन्छ। घटना दबाएर हुन्छ कि पेलेर सामसुम पार्न अग्रसर हुन्छ प्रहरी पनि। किनकि भोलिपल्ट त्यस्तै खालका अर्को घटनाका पीडित चौकीमा पुगिसकेका हुन्छन्। न्याय दिनुपर्ने जिम्मेवारीमा रहेको व्यक्ति नै पीडित पक्षलाई आक्रोशित हुन बाध्य पार्छ भने त्योभन्दा ठूलो अन्याय के हुन्छ ? शान्तिसुरक्षाको जिम्मा लिएको प्रहरी प्रशासन सधैं शंकाको घेरामा देखिन्छ। एउटा बसले कुनै व्यक्तिलाई मारिदियो भने बस र चालकलाई नियन्त्रणमा लिइन्छ। चालकका सबै कागजात बोकेर व्यवसायी प्रहरीमा पुग्छन्। कागजात मालिकसँग हुने भएपछि चालकमा जिम्मेवारीबोध हुँदैन। त्यसबीचमा चालक र बससम्बद्ध यातायात व्यवसायीसँग प्रहरीले वार्ता गर्छ। पछि मात्र पीडितलाई सहभागी गराइन्छ। प्रहरी पीडित पक्षसँग मध्यस्थकर्ता बन्न खोज्छ तर पीडकप्रति बढी लचक। मध्यस्थकर्ता पीडितमैत्री हुनुपर्ने होइन र ? प्रदीप न्यौपानेको मृत्युपछि भएको वार्तामा यस्तै हर्कत देखियो। बिहान दस बजेदेखि साँझ आठ बजेसम्म भएका हरेक गतिविधिमा प्रहरी पीडितमैत्री बन्नै चाहेन। के प्रहरीलाई पीडितमैत्री बन्न आदेश चाहिन्छ ? नत्र केले रोकेको थियो ? त्यसैले त प्रहरीको नियतमा शंका गर्नेको संख्या दिनहुँजसो बढिरहेको छ। नत्र दिनभर पीडितको पक्षमा अनुदार देखिएको प्रहरी पीडित पक्ष उग्र भएपछि मात्र किन लचिलो भएझैं देखियो ? दुवै पक्षलाई सँगसँगै राखेर दिउँसो नै विवाद मिलाउन किन आवश्यक ठानेन प्रहरीले ? होनहार युवाको दुःखद् अन्त्य, त्यसबाट सिर्जित समस्या, अठारमहिने शिशु र छोरीको भविष्यबारे अभिभावकको चासो स्वाभाविक हुन्छ। मातापितालाई एउटै छोरो पनि गुमाउनुपर्दा उनीहरूको हृदय कति रोएको होला ? प्रदीपको जिम्मेवारी पत्नी र छोराछोरीप्रति मात्र थिएन, छोरा भनेपछि हुरुक्क हुने मातापितालाई एउटै छहारीमा राख्नुपर्ने दायित्व पनि थियो। त्यो दायित्वबाट सधैंका लागि वञ्चित गराउने चालकलाई सख्त कारबाही, बालबालिकालाई एक लेभलको शिक्षा दिन आवश्यक क्षतिपूर्ति र अब कम्तीमा राजधानीमा कसैले पनि दुर्घटनाबाट अकालमा ज्यान गुमाउनुपर्ने अवस्था आउन दिइने छैन भन्ने वचनबद्धता प्रहरीले पीडित पक्षलाई दिन सक्नुपथ्र्यो। तर साँझसम्म पीडकमैत्री हर्कत देखिएपछि पीडित पक्ष आक्रोशित हुनु अस्वाभाविक थिएन। पीडितलाई न्याय दिलाउन दिनभरि उभिएको पीडित पक्षलाई साँझ दुई लाख लिएर जा नत्र कानुनबमोजिम भन्दै प्रहरी लगाएर शान्तिपूर्ण धर्नामा बस्ने आफन्तलाई लखेट्ने काम गरे महानगरीय प्रहरी वृत्त महाराजगन्जका इन्चार्ज नायब प्रहरी उपरीक्षक फणीन्द्र प्रसाईले। न्याय दिनुपर्ने जिम्मेवारीमा रहेको व्यक्ति नै पीडित पक्षलाई आक्रोशित हुन बाध्य पार्छ भने त्योभन्दा ठूलो अन्याय के हुन्छ ? पीडित पक्ष समझदार बनिरह्यो, सहमतिमा काम हुन्छ भने किन अनुदार हुने ? वार्ताका लागि गएको टोली कुरा मिलेन भन्दै बाहिर आउँछ। सामान्य नाराजुलुस चल्छ, फेरि प्रहरी पीडित पक्षलाई वार्तामा बोलाउँछ। तर अन्त्यमा पीडित पक्षको दबाब समूहको सामनाले टसको मस नदेखिएको पीडित पक्ष एक्कासि प्रहरीकै अग्रसरतामा सहमतिमा आउन किन बाध्य हुन्छ ? मृतककी पत्नी र उनको अठारमहिने शिशुको मुहार हेर्न प्रहरीले आवश्यक ठानेन। आफैंले गर्न सक्ने काम दिउँसै नगरेर किन राति गरियो ? आखिर प्रहरीकै मध्यस्थतामा वार्ता निष्कर्षमा पुग्यो। पीडित पक्षलाई सक्दो पेल्ने, अनाहकमा दुःख दिने र थोरै रकममा सहमति गराउने प्रयासमा प्रहरी किन लागिरह्यो ? उसको के जान्थ्यो र ? राति भएपछि किन सहमतिमा काम भयो ? यहाँनेर प्रहरी र यातायात व्यवसायीबीच साँठगाँठ हुँदोरहेछ भन्ने सन्देश उनीहरूकै क्रियाकलापले पुष्टि गरेको छ। पीडित पक्ष प्रहरीबाट यस्तो हर्कत हुन्छ भन्नेमा विश्वस्त थिएन। यी र यस्ता घटना दैनिकजसो हुने गरेका छन्। थोरै भए पनि चौकीमा मान्छे बटुल्न नसक्नेले न्याय पाउँदो रहेनछ भन्ने यो घटनाले पुष्टि गरेको छ। यस्ता घटनामा प्रहरीको नियतमाथि शंका गर्नुपर्ने ठाउँ नदिइयोस्। हो, राजधानीमा मात्र होइन देशभर यातायात व्यवसायीकै दादागिरी चल्छ। नेकपाको दुईतिहाइको सरकार छ तर नागरिकमा महसुस छैन। सिन्डिकेट तोड्ने आफ्नै निर्णयमा पनि सरकार अड्न सकेन। यातायात माफियाको जालोले सरकारलाई ढपक्कै ढाकिदियो। त्यो निर्णयमा सरकार पछि हटेपछि यातायात व्यवसायीमा आफूहरूले जे गरे पनि हुन्छ भन्ने मान्यताको विकास भयो। जनतालाई शान्तिसुरक्षाको ग्यारेन्टी गर्नुपर्ने सरकार यातायात व्यवसायीको आडमा हुने बसचालकको अनाहकमा मान्छे मार्ने दादागिरीलाई रोक्न सक्दैन भने सरकार हुनुको के अर्थ ?"
न्यायपालिकामा बढ्दो चुनौती,"न्यायपरिषद् जीवन्त हुनुपर्छ, बार चनाखो हुनुपर्छ। न्यायाधीशको निर्णयले मानिसको जीवन, स्वतन्त्रता र सम्पत्ति प्रभावित गर्छ। न्यायिक क्रियाकलापमा अदालतमात्र नभई कानुन व्यवसायी, सरकारी वकिल, अनुसन्धानकर्ता, प्रशासन र आम नागरिकको पनि प्रत्यक्षपरोक्ष भूमिका हुन्छ। न्यायसँग कानुनको प्रत्यक्ष र प्रथा, परम्परा, प्रचलन, व्यवहार, सभ्यता, संस्कृतिको परोक्ष सम्बन्ध हुन्छ। न्याय कानुनसम्बद्ध व्यक्तिको अध्ययन, अनुसन्धान, दृष्टिकोण, लगाव, इमानदारी, नैतिकता, आचरण, समर्पण, विश्वास र विवेकले न्यायमा प्रचुर प्रभाव पार्छ। न्याय सबैको समान अधिकारको र सम्बद्ध सबैको परम कर्तव्यको विषय हो। न्यायिक मनविना न्याय सम्भव हुँदैन। अन्यायपूर्ण कानुन, विवेकको दुरुपयोग र निहित स्वार्थ न्यायका अभिशाप हुन्। कानुनको पहिलो मसौदाको खेस्रा गर्ने अधिकारीदेखि पारित गर्ने विधायिका र प्रमाणीकरण गर्ने राष्ट्रपति, घटना देख्ने आम मानिस र अनुसन्धानमा संलग्न जवान, अभियोजनकर्ता र पक्षका कानुन व्यवसायीदेखि अन्तिम निर्णय गर्ने न्यायाधीश सबैको आर्थिक र बौद्धिक इमानदारी न्यायका निम्ति उत्तिकै महŒवपूर्ण हुन्छन्। प्रायोजित वा प्रभावित साक्षी न्यायका वाधक हुन्। बिचौलिया न्यायका वैरी हुन्। असल कानुनको अभावमा न्याय सम्भव हुँदैन। खराब न्यायकर्मीले न्यायलाई असम्भव बनाउँछ। खराब अनुसन्धान भए न्यायको बाटो बन्द हुन्छ। कमसल अभियोजन र बहसले न्यायसम्म पुग्न दिँदैन। सर्वसाधारणको विश्वास गुमाएको न्यायपालिकाको औचित्य नै प्रश्नवाचक बन्छ। न्यायपूर्ण कानुन, असल व्यक्ति र न्याय गर्न सकिने वातावरण न्यायका अनिवार्य तत्व हुन्। नेपालमा आफ्नै समाजको सामाजिक विकासमा आधारितभन्दा विदेशी मूल्य मान्यतामा आधारित कानुन बनाउने लहड छ। आफ्नो आवश्यकताभन्दा दाताले सुझाएका क्षेत्रमा समाज सापेक्षभन्दा दातासापेक्ष कानुन बनाउने न्याय प्रणाली चलाउने प्रयास भएका छन्। दाताबाट प्राप्त रकम न्यायिक जिम्मेवारीमा रहेका केही चल्तापुर्जा व्यक्तिको भ्रमण, भोज र भाइचाराका निम्ति खर्च गर्ने विगत छ। राजपत्रको उपलब्धता, अनुसन्धान, फैसला कार्यान्वयनभन्दा केही टाठाबाठा विधायक, प्रशासक, कानुन मसौदाकार, कानुन व्यवसायी र न्यायकर्मीलाई फाइदा पुग्ने गरी बतासे गोष्ठी र भ्रमणमा खर्च गर्ने लत लगाइँदै गरेको अनुभव छ। यसले सिर्जनशीलता गुम्दै छ, कर्तव्यभाव निजी फाइदाका निम्ति स्वार्थरञ्जित हँुदैछ। केहीलाई अतिरिक्त निजी मौका प्रदान गरेर अधिकांशको काम गर्ने उत्साह मारिँदै छ। प्रणालीलाई परा श्रयी बनाइँदै गरेको चुनौती चिर्न जरुरी छ। विदेशका कानुन अनुवाद गरी सार्ने बानीले समाजमा कानुनका जरा खोज्ने प्रवृत्तिमा ह्रास आउँदैछ। अझ दाताले लगानी गरेका संस्थाले बनाएका मसौदा हावी भएका कारण सरकारी कानुन मसौदा पद्धति पनि टिठलाग्दो अवस्थातिर धकेलिँदैछ। नेपालको न्याय क्षेत्रको पहिलो चुनौती बौद्धिक, आर्थिक र सांस्कृतिक परनिर्भरता हो। स्वावलम्बन, स्वाभिमान र आफ्नोपनमा देखिएको ह्रास पनि हो। नेपाली र नेपालमा जनमानसमा भिजिसकेका कानुनी शब्द कानुनबाट बाहिरिँदै छन्। नेपाली कानुनी शब्दको अर्थ खोज्न अंग्रेजी शब्दकोशमा दिइएको अर्थ प्रामाणिक बन्न जाने खतरा छ। तत्सम शब्दको अर्थ पनि त्यसरी खोज्नुपर्ने अवस्था नआउला भन्न सकिँदैन। न्याय क्षेत्रको अर्को चुनौती न्यायिक नियुक्ति हो। नियुक्ति गर्दा अध्ययन, अनुसन्धान र अनुभवमा आधारित प्रतिस्पर्धा तथा व्यक्तिगत आचरण, नैतिकता र इमानदारी आधार बन्नुपर्ने हो। नेपालमा न्यायाधीश पनि दलको अधिकृत वारेससरह नियुक्ति गर्ने गरेका उदाहरण पर्याप्त उद्धृत गरिने गरेका छन्। दाताले लबिङ गरेर न्यायाधीश नियुक्त गराउने खेल सुरु भएको संकेत देखिन थालेका गुनासा छन्। यस्ता केही प्रयास सफल भएका र केही सफल हुन नसकेका उदाहरण छन् भनिन्छ। न्यायाधीश नियुक्ति गर्दा विगतमा नियुक्तिकर्तालाई लाभ पुर्याएका कारण काखी च्याप्नु हुँदैन। पछिको लागि मन्त्रणा घेरामा बस्ने प्रतिज्ञा गरेको पनि हुनु हुँदैन। संविधान र ऐनमा योग्यता र अयोग्यता लेखेर पुग्दैन, त्यसलाई व्यवहारमा अनुवाद गर्न सक्नुपर्छ। मन मिल्ने, मत मिल्ने र नातेदारका सूचीबाट नियुक्तिकर्ताले कोटामा छान्ने प्रवृत्तिले प्रणाली विकसित हुँदैन। प्रणालीबाट आएको भन्दा आफूले सिफारिस गरेर आएको व्यक्तिमा न्यायका सबै गुण देख्ने बानी बस्ने खतरा छ। आफूले भनेको मान्नेहरू पछि गएर अरूले भनेको पनि मान्ने हुन सक्छन्। व्यक्तिले भनेको मान्नेले कानुन छोडेर काम गर्न गर्छ, न्यायको न्यूनतम मर्यादा बिर्सन सक्छ। अवकाशपछि पनि न्यापालिकामा आफ्नो वर्चस्व कायम राख्न व्यक्ति चयन गरे अन्ततः न्यायपालिकाको सबथोक सकिन्छ। गलत नियुक्तिको भार नागरिक र न्यापालिकाले बोक्न पर्नु न्यायविरुद्धकै घोर अन्याय हो। न्यायाधीश र अदालतका अधिकृतलाई अनुसन्धानको क्षेत्रमा प्रेरित गर्ने कार्य प्रभावकारी हुन सकेको छैन। कानुनको प्रयोग र व्याख्या गर्दा देखिएका समस्याबारेमा उनीहरूले नै वस्तुस्थिति, समस्या र समाधानका उपायसहितका अध्ययनअनुसन्धान गर्ने, कानुनका विभिन्न विधामा नेपालको कानुनको सिंहावलोकनात्मक र अन्तर मुलुकी अध्ययन गरीगराई न्यायकर्मीलाई सैद्धान्तिक र व्यावहारिक रूपमा सबल गर्ने कामलाई संस्थागत गर्नुपर्ने आवश्यकता छ। कानुनका विभिन्न विधामध्ये कुन न्यायकर्मीको कुन विषयमा खास रुचि वा दखल छ त्यसैअनुसार व्यक्तित्व विकास गर्ने वातावरण छैन। अध्ययन, अनुसन्धान, अनुभव र जिम्मेवारीको प्रकृतिका आधारमा विशिष्टता हासिल हुने वातावरण बनाउन जरुरी छ। दाताले रकम उपलब्ध गराएको क्षेत्र र विषय नै प्राथमिकतामा पर्ने अवस्थाबाट न्याय क्षेत्र ग्रसित हुनु हुँदैन। दाताहरूले उचालेका र उछालेका विषयमा अदालतको सक्रियता बढ्ने र त्यसमा खासखास गैरसरकारी संस्था र तिनका हर्ताकर्ताले लाभ लिने वातावरण बन्न दिनु हुँदैन। ती संस्थाका सञ्चालक र न्यायकर्मीबीच आपसी गठजोड भयंकर हुन्छ। त्यसको तूषबाट न्यायपालिका बच्न बचाउनपर्ने छैन ? सरकार र सरकारी संस्थाबाट न्यायपालिका स्वतन्त्र हुनुपर्ने भनिरहँदा दाता र दाताजीवी संस्थाबाट न्यायपालिका स्वतन्त्र हुनु नपर्ने भन्न सकिँदैन। नेपालमा न्यायिक सक्रियता देखिने गरी भएका निर्णय सम्बद्ध रिट वा मुद्दा कुन प्रकृतिका हुन् ? ती मुद्दा वा रिट दर्ता गर्ने संस्था वा व्यक्ति विदेशीका एजेन्डामा काम गर्ने प्रकृतिका थिए थिएनन् ? ती सक्रियतावादी न्यायाधीश त्यतै लहसिएका थिए थिएनन् ? यी व्यवहार अहिले घट्दै छन् कि बढ्दै छन् ? न्यायपालिकामा कसैका संस्था चलाउन सार्वजनिक सरोकारका रिट दायर गर्नेगराउने र गोष्ठीतिर जाँदा धाप मारेर आउने क्रम कस्तो छ भन्नेबारे पनि निगरानी जरुरी छ। प्रायोजित रिटको सुनुवाइमा धेरै समय खर्च हुँदा परम्परागत मुद्दाका पक्षले पालो नपाउने हुन्छ। न्यायकर्म नै अपहृत हुन सक्छ। न्यायलाई कदापि बिचौलियाको बन्धक बन्न दिन हुँदैन। बिचौलियाको चर्चाबारेको प्रतिवेदनमा, सम्मेलनका प्रतिवेदन र अवकाश उप्रान्त गरेर मात्र पुग्दैन। यसलाई निगरानी, अनुसन्धान र कारबाहीमार्फत टुंगोमा पुर्याउनुपर्छ। न्यायपालिकाभित्र न्यायको लागि चिन्ता र चिन्तन गर्ने मानिस नभएका होइनन्। कतै उनीहरू ओझेलमा परी दातामुखी र बिचौलियाको नजरमा परेका सक्रिय भएका त होइनन् ? भारतको सर्वोच्च अदालतले सार्वजनिक सरोकारको विवादको दुरुपयोग रोक्न दशबुँदे नीति जारी गरेको र दुरुपयोग गर्न आउनेलाई सजाय गर्ने गरेका उदाहरण छन्। सार्वजनिक सरोकारका विवादको सदुपयोग आम मानिसको हितमा हुन्छ भने यसको दुरुपयोग संगठित श्वेतग्रिवी अपराधमा रूपान्तरण हुने खतरा हुन सक्छ। नेपालका विगतका दुई संविधानमा रहेको पूर्णरूपमा न्याय गरी भन्ने लबज हालको संविधानबाट झिकिएको छ। त्यो लबज जानीजानी झिकिएकाले अदालतले निर्देशनात्मक आदेश जारी गर्ने अधिकारको स्रोत खोज्न जरुरी हुन सक्छ। यस्तै संविधानको धारा ५१(ट) मा जनउत्तरदायी बनाउने भनिएको छ। यो जनउत्तरदायित्वको परिभाषा र सीमा के हो ? यो कतै संसद्को गणितको भयमा न्यायाधीश रहनुपर्ने सोचको उपज त थिएन ? पूर्ण न्याय झिकिनु र जन उत्तरदायित्वको थपिनुको संयोगको संकेत के होला ? नेपालमा बेन्च सपिङ हुने गरेको भनी एकजना पूर्व प्रधानन्यायाधीशले बताएको सार्वजनिक भएको थियो। त्यस्तो समस्या छ भन्ने न्यायपालिकाबाट महसुस भएपछि त्यसलाई सम्बोधन गर्न जरुरी छ। सबै तहमा इजलास चयनलाई स्वचालित गर्ने बन्दोबस्त गर्न सकिन्छ। केही समययता छोटो समयका लागि प्रधानन्यायाधीश बनेको वा कार्यकालको अन्त्यमा रहेको प्रधानन्यायाधीशलाई असहयोग गर्ने गरेका कुरा चुहिने गरेका छन्। यसले न्यायपालिकामा समयसमयमा खेमाबन्दी हुने गरेको संकेत गर्छ। आफ्नो र खेमा मिल्नेका लागि अलि हतपत गर्ने गरेका र अरू वा खेमा नमिल्नेका हकमा सूचना चुहाएर प्रहार गराउने गरेका बाहिर आएका थिए। यस्ता व्यवहार न्यायपालिकाको संस्थागत विकासमा सहयोगी हुँदैनन्। सर्वोच्च अदालतमा मुद्दाको चाप बढी हुनमा अधिकार क्षेत्र बढी हुनु होइन। अमेरिकाको सर्वोच्च अदालतले वर्ष दिनमा हेर्नेभन्दा धेरै मुद्दा नेपालको सर्वोच्च अदालतमा एकै दिन पेसी चढेका हुन्छन्। संयुक्त इजलासका दुई न्यायाधीशले नजिरका रूपमा कानुन बनाउने अवस्थामा यो बोझ अलि नै बढी छ। सर्वोच्चको कार्यबोझ सुधार गर्न अधिकार क्षेत्रमा सुधार जरुरी छ। सर्वोच्चलाई साँच्चै सर्वोच्च बनाउन सुधार जरुरी छ। रिटमा निच मारेर कारण देखाउ आदेश दिने व्यवहार त छैन ? कारण देखाउ आदेश दिँदा नमुना आदेशपत्रमा खाली ठाउँ भरी आदेश जारी गर्ने चलनले रिटको संख्या बढाएको त होइन ? त्यसको निवारणका लागि कारण देखाउ आदेश जारी गर्दा नै कारण खोल्नुपर्ने व्यवस्था गर्न सकिन्छ। कामको चाप कम गरी सर्वोच्च अदालतमा प्रारम्भिक सुनुवाइ संयुक्त र अन्तिम सुनुवाइ पूर्ण इजलासबाट गर्न सकिन्छ। सर्वोच्च अदालतमा पर्ने रिटमा कर्मचारीसम्बन्धी रिट ठूलो संख्यामा हुने गरेका छन्। कर्मचारीसम्बन्धी नजिर आपसमा बाझिएका भन्ने पनि छ। तसर्थ कर्मचारीसम्बन्धी ती विषयमा सीधै रिटमा जानुपर्ने व्यवस्था अन्त्य गर्न प्रशासकीय न्यायाधीकरण (अदालत) को संरचना र अधिकार क्षेत्रमा सुधार गर्न सकिन्छ। बहस व्यवस्थापन हुन नसक्नु नेपालका अदालतको ठूलो समस्या हो। खासगरी सर्वोच्च अदालतमा बहसको समय तोकिन जरुरी छ। अरू देशमा समय व्यवस्थापन लागू भएको धेरै वर्ष भइसकेको पनि छ। यसमा बारले पनि सक्रियता देखाउन र सहयोग गर्न जरुरी छ। इजलास व्यवस्थापन, प्रशासनिक सुधार, कार्य विशिष्टीकरण, तालिम, म्यानुयलको प्रयोग, ठीक ठाउँमा ठीक मानिस, पुरस्कार र दण्डका माध्यमबाट पनि न्यायपालिकामा सुधार गर्न सकिने हुन्छ। कानुन र प्रक्रियामा सुधार गर्दा पनि गतिमा सुधार आउन सक्छ। न्यायपालिकामा गति, मति र प्रवृत्ति सबैमा सुधार हुन जरुरी हुन्छ। गति, मति र प्रवृत्तिमा सुधार गर्न गति, मति र प्रवृत्ति सुध्रेकाहरू यथास्थानमा आवश्यक हुन्छन्, तिनको सक्रियता जरुरी हुन्छ। ती इमानदार भए मात्र सुधार सम्भव हुन्छ। खराबीको आदत लागेका आफैं सुध्रिन पर्ने वातावरण नबनाएसम्म सुधार हुन सक्दैन। न्यायपालिकाको सुधार नागरिकको न्यायका लागि हो। भविष्यको पुस्ताका लागि हो। यसको लागि खेमाबन्दी बन्द हुनैपर्छ। न्यायपरिषद् जीवन्त हुनुपर्छ। बार चनाखो हुनुपर्छ। न्यायाधीशको निर्णयले मानिसको जीवन, स्वतन्त्रता र सम्पत्ति प्रभावित गर्छ। न्यायपालिकाभित्र न्यायको लागि चिन्ता र चिन्तन गर्ने मानिस नभएका होइनन्। कतै उनीहरू ओझेलमा परी दातामुखी र बिचौलियाको नजरमा परेका सक्रिय भएका त होइनन् ? यसका लागि न्यायपरिषद्मार्फत राज्यका अन्य अंगको सहयोग लिई निगरानी पद्धति विकसित गर्न सकिन्छ। न्यायपालिकामा सुधार गर्न कानुनी शिक्षामा पनि सुधार जरुरी हुन्छ। तालिमका पाठ्यक्रम र पद्धतिमा गरेको सुधारले पनि न्यायपालिकामा सुधार गर्न मद्दत गर्छ। प्रविधिको प्रयोगले ल्याउने सुधारको आफ्नै प्रभाव हुन्छ। न्यायपालिकामा सुधार निरन्तर प्रक्रिया हो। कम्तीमा राष्ट्रिय जीवनका विविध क्षेत्रमा सक्रिय नयाँ पुस्ताले पनि आफूलाई बौद्धिक र आर्थिक रूपमा इमानदार राखोस् र न्यायपालिकामा सुधार गर्न दबाब सिर्जना गरोस्। न्याय नभए जीउज्यान, सम्पत्ति र स्वतन्त्रता खतरामा पर्छ। न्याय मर्दा सत्य, विवेक र मानवतासँगै धेरै सकारात्मक मूल्य मर्छन्। जीवन, स्वतन्त्रता सम्पत्ति र सकारात्मक मूल्य प्रिय लाग्ने कसैलाई पनि न्यायपालिका सुधारमा नीच मार्ने छुट छैन।"
जानाजान कार्ड खाएका थिए रियल म्याड्रिडका कप्तान रामोसले !,"बार्सिलोना : स्पेनिस पावर हाउस रियल म्याड्रिडका कप्तान सर्जियो रामोसमाथि एक खेलका क्रममा जानिजानि फल खेलेको आरोप लागेको छ । च्याम्पियन्स लिगअन्तर्गत आयाक्सविरुद्धको प्रिक्वार्टरफाइनलको पहिलो लेग खेलमा जानाजान फल खेलेर पहेँलो कार्ड पाएको खाएको आरोपमा उनीमाथि छानबिन पनि हुने भएको छ । उक्त खेल फेब्रुअरी १४ तारिखमा आयाक्सको मैदानमा खेलिएको थियो । उक्त खेलमा रियल म्याड्रिड २१ गोलले विजयी भएको थियो । खेलको ८९ औं मिनेटमा रामोसले आयाक्सका कास्पर डोलबर्गलाई खतरनाक ट्याकल गरेपछि रेफ्रीबाट पहेँलो कार्ड पाएका थिए । रामोसले उक्त पहेँलो कार्ड जानाजान फल खेलेर पाएको आरोपमा युरोपेली फुटबल महासंघ (यूईएफए) ले उनीमाथि छानबिन थाल्ने भएको छ । सोही कार्डका कारण अब कप्तान रामोसले प्रिक्वार्टरफाइनलको दोस्रो लेग खेल खेल्न नपाउने भएका छन् । आयाक्सविरुद्घको खेल सकिएपछि सञ्चारकर्मीद्वारा सोधिएको एक प्रश्नको जवाफमा रामोसले भनेका थिए, त्यो कार्ड पाउनमा मेरो पनि हात छ भनेर नस्विकार्नु झुट हुनेछ । त्यसपछि उनले आफ्नो उक्त भनाइ सच्याएका थिए । त्यो फल खेल्नु मेरो बाध्यता थियो । मैले कार्ड पाउनका लागि जानेर फल खेलेको थिइन, केही समयपछि उनले आफ्नो भनाइ सच्याएका थिए । ८८औं मिनेटमा निकै खतरनाक काउन्टर अट्याक भएको थियो । त्यसमा आयाक्सले गोल गरेको भए खेल बराबरीमा सकिने अवस्था थियो, उनले भनेका छन् । उक्त प्रतिस्पर्धात्मक खेलको ५३ औं मिनेटमा रियलका लागि करिम बेन्जेमाले पहिलो गोल गरेका थिए । खेलको ७५ औं मिनेटमा आयाक्सका हकिम जियचले जवाफी गोल गरेका थिए । ८७ औं मिनेटमा मार्को एसेन्सियोले अर्को गोल थप्दै रियललाई जित दिलाएका थिए । गल्ति गरेको प्रमाणीत भएमा रामोसले क्वार्टरफाइनल खेल पनि खेल्न नपाउने सम्भावना छ । जानेर फल खेली कार्ड पाउने खेलाडीलाई दुई खेलको प्रतिबन्ध लगाउन सक्ने प्रावधान छ ।"
विकट गाउँमा अत्याधुनिक रंगशाला,"नेपालगन्ज : जिल्ला सदरमुकाम नेपालगन्जबाट ४४ किलोमिटर टाढा। यातायात र सञ्चार सम्पर्कविहीन। वर्षायामभरि सदरमुकामसँग आउजाउ बन्द। किनमेलदेखि उपचारसम्म भारतसँग निर्भर। हिन्दी भाषा र भारु नोटको प्रयोग। राज्यको बेवास्ताका कारण अभाव, गरिबी, अशिक्षा र पछौटेपनले आफ्नै देशमा बिरानोजस्तो बनेको बघौडा क्षेत्रले बाँकेको कर्णाली उपमा पाएको थियो। निर्माणाधीन हुलाकी सडक, सिक्टाको निर्माणाधीन नहर, इन्टरनेटसहितको सञ्चारको पहुँच, गाउँमै बैंक स्थापनाजस्ता कारणबाट विगतको पहिचान मेट्न नरैनापुर गाउँपालिका लागेको छ। जिल्लामै सबैभन्दा ठूलो र अन्तर्राष्ट्रियस्तरको अत्याधुनिक रंगशाला निर्माण हुन थालेपछि नरैनापुरको मुहार नै फेरिँदै छ। बहुखेलका लागि लक्षित गरेर निर्माण थालिएको यो रंगशालाले नरैनापुरलाई नमुना गाउँका रूपमा अन्तर्राष्ट्रिय रूपमै चिनाउने आशा गरिएको छ। गत माघ १८ गते प्रदेशसभा सदस्य कृष्णा केसी नमुना, पूर्वराज्यमन्त्री दिनेशचन्द्र यादव र गाउँपालिकाका अध्यक्ष इस्तियाक अहमद शाहले संयुक्त रूपमा नरैनापुर२ अलिनगरमा अत्याधुनिक रंगशालाको शिलान्यास गरेका थिए। सरकारको एक स्थानीय तह एक रंगशाला निर्माण गर्ने योजनाअनुसार यो रंगशाला निर्माणका लागि यस आर्थिक वर्षमा ३६ लाख रुपैयाँ विनियोजन गरिएको छ। उक्त रकमबाट डीपीआर निर्माणको काम सुरु भएको छ। गाउँपालिकाले सात बिघा क्षेत्रफलमा एक अर्ब आठ करोड ५४ लाख रुपैयाँको लागतमा निर्माण हुने उक्त रंगशालाको बृहत् गुरुयोजना बनाएको छ। रंगशालामा आधुनिक क्रिकेट मैदान, स्विमिङ पुल, लन टेनिस कोर्ट, बास्केटबल कोर्ट र भलिबल कोर्ट निर्माण गरिनेछ। यसका साथै रंगशालामा भीआईपी, भीभीआईपी र सर्वसाधारणका लागि प्यारापिटसहितको मैदानको एचडी डिजाइन पनि तयार भइसकेको छ। प्रदेश सांसद कृष्णा केसी बहुद्देश्यीय रंगशाला बहुवर्षीय योजनाअन्तर्गत निर्माण गरिने बताउँछिन्। प्रदेश सरकारले हरेक वर्ष बजेट थप्दै जाने हो। स्थानीय तहले पनि बजेट विनियोजन गर्छ। अपुग बजेटको खोजी जारी छ, उनले अन्नपूर्णसँग भनिन्। आफ्नो पाँचवर्षे कार्यकालभित्र कुनै पनि हालतमा रंगशालाले पूर्णता पाउने दाबी गर्दै उनी भन्छिन्, एक वर्षभित्र सडक र फिल्डको काम सम्पन्न हुन्छ। अब रंगशाला बनाउन सकिन्छ भन्ने ढुक्क हुनासाथ सहयोग जुट्छ भन्ने आशा छ। पहिलो चरणमा हुलाकी सडकदेखि रंगशाला जानको लागि करिब डेढ किलोमिटर बाटो निर्माण हुनेछ। निर्माणाधीन रंगशाला हुलाकी सडकदेखि डेढ किलोमिटर उत्तरमा सामुदायिक वनको किनारमा छ। रंगशाला बनाउन लागिएको जग्गा पनि सामुदायिक वनकै हो। वन उपभोक्ता समूहले रंगशालाका लागि भोगचलन गर्न दिने निर्णय गरिसकेको छ। सामुदायिक वन प्रदेश सरकारले हेर्ने भएकाले प्रदेश सरकारले जग्गा भोेगचलनबारे मन्त्रिपरिषद्बाट निर्णय गरेमा रंगशालाले पाउने कानुनी प्रावधान छ। रंगशाला जाने बाटोका लागि नरैनापुर गाउँपालिकाले यही आर्थिक वर्षको बजेटमा रकम विनियोजन गरिसकेको छ। गाउँपालिकाका प्रमुख प्रशासकीय अधिकृत दलबहादुर बस्नेत सडक बनिसकेपछि क्रमशः अरू संरचना बनाउँदै जाने बताउँछन्। एकमुष्ठ रूपमा बजेट नपाउँदा पनि हरेक वर्ष कुनै न कुनै पूर्वाधार बनाउँदै जाने हो भने अहिलेको नक्सांकन भएको रंगशालाले १० वर्षमा मूर्तरूप लिन्छ, बस्नेतले भने। महŒवाकांक्षी रंगशाला भए पनि नेपालभारत सीमा क्षेत्रमा रहेकाले दुई देशका खेलाडीले लाभ लिन सक्ने देखिन्छ। नरैनापुर गाउँपालिकाका अध्यक्ष इस्तियाक अहमद शाह भन्छन्, शिलान्यास भइसकेको छ। जहाँसुकैबाट बजेट ल्याएर भए पनि रंगशाला बन्छ, बन्छ। काम सुरु भइसक्यो। अब पछाडि फर्कन्न।"
ब्रेक थ्रु अवार्ड पाएका सन्दीपको यस्तो थियो सीपीएलमा प्रदर्शन,"काठमाडौं : अन्तर्राष्ट्रिय क्रिकेट लिग खेल्न व्यस्त रहेका नेपाली लेग स्पिनर सन्दीप लामिछानेले अन्तर्राष्ट्रिय लिगबाटै अवार्ड पनि जित्न थालेका छन् । सन्दीपलाई सोमबार वेस्ट इन्डिजको क्यारेबियन प्रिमियर लिग (सीपीएल) ले ब्रेक थ्रु स्टार अवार्ड प्रदान गरेको हो । उनले गत अक्टुबर, सेप्टेम्बरमा भएको क्याराबिन राष्ट्रहरूमा भएको टीट्वीन्टी क्रिकेट लिग सीपीएलमा पहिलो पटक खेल्ने अवसर पाएका थिए । सन्दीपलाई पाँच हजार डलरमा सेन्ट किट्स एन्ड नेभिस पेट्रिवट्सले अनुबन्ध गरेको थियो । उनले प्रतियोगितामा पाएको अनुबन्ध र सेन्ट किट्स एन्ड नेभिस पेट्रिवट्सबाट गरेको प्रदर्शनकै आधारमा यो अवार्ड प्राप्त गरेका हुन् । उक्त लिगमा ५ खेल मात्रै खेलेका उनले ७ विकेट लिएका थिए । १७ ओभर बलिङ गरेका सन्दीपले १ ओभर मेडन गर्दै १०६ रन मात्रै दिएका थिए । उनको बलिङ इकोनोमी ६२४ रह्यो । सीपीएल २०१८ को बेस्ट बलिङ एकोनोमीमा सन्दीप पाचौं स्थानमा रहन सफल भए । यस प्रतियोगितामा सेन्ट किट्स एन्ड नेभिस पेट्रिवट्सलाई विकेट दिलाउनेको सूचीमा सन्दीप चौथो स्थानमा छन् । ११ खेल खेलेर १३ विकेट लिएका अस्ट्रेलियाका बेन कटिङ पहिलो स्थानमा छन् । यस लयलाई हेर्दा सन्दीपले टोलीको पूरै खेल खेलेका भए । धेरै विकेट लिनेको सूचीमा माथिल्लो स्थानमा अटाउने सम्भावना देखिन्छ । ५ खेल खेलेपछि उनी एसिया कप छनोट खेलका लागि नेपाली टोलीबाट खेल्न मलेसिया गएका थिए । हाल पाकिस्तान सुपर लिग (पीसीएल) खेल्न दुबईमा छन् ।"
"सानो उमेर, ठूलो बुद्धि","काठमाडौं : हास्य कलाकार जोडी सीताराम कट्टेल र कुञ्जना घिमिरे अर्थात् धुर्मुस र सुन्तली चितवनको भरतपुरमा अन्तर्राष्ट्रिय स्तरको सुविधासम्पन्न क्रिकेट स्टेडियम बनाउने अभियानमा जुटेका छन्। उनीहरूको यो अभियानलाई देश विदेशबाट सहयोग प्राप्त भइरहेको छ। यसै क्रममा काठमाडौं गोंगबुस्थित साउथ वेस्टर्न विद्यालयका विद्यार्थी नयाँ अभियानसहित धुर्मुस सुन्तलीको अभियानलाई सहयोग गर्न जुटेका छन्। विद्यालयको कक्षा ९ मा अध्ययनरत छात्र ऋतिक भेटवाल नयाँ प्रस्तावसहित साथीहरूसँग प्रस्तुत भए। उनले आफ्ना साथीहरूलाई भनेका थिए, धुर्मुस सुन्तलीले यत्रो ठूलो काम सुरु गरेका छन्। हामी पनि यसमा सहयोग गर्न सक्छौं। तर कसरी ? उनले प्रस्ट्याए, हामी आन्तरिक क्रिकेट प्रतियोगिता गरौं र प्रत्येक खेलाडीबाट प्रवेश शुल्कस्वरूप ५०५० रुपैयाँ उठाएर सो रकम धुर्मुससुन्तली फाउन्डेसनलाई क्रिकेट रंगशाला निर्माणका लागि हस्तान्तरण गरौं। उनको प्रस्तावलाई साथीहरू सबैले स्वीकार गरे। त्यसपछि ऋतिकसहित उनका साथीहरू उपेन्द्र चापागाईं, संकल्प मरासिनी, रितेश नेपाल, विशाल उप्रेती र उत्सव पाठक मिलेर प्रतियोगिता आयोजनाका लागि जुटे। उनीहरूको प्रयासलाई विद्यालयले पनि साथ दियो। त्यसअनुसार आइतबार सुरु भएको प्रतियोगिता मंगलबार सम्पन्न भएको छ। प्रतियोगिताबाटै ६ हजार रुपैयाँभन्दा बढी रकम उठेको छ। त्यसबाहेक विद्यालयका शिक्षकहरूले थप सहयोगको बाचा गरेका छन्। विद्यार्थीले गरेको यो सानो प्रयास हो, जसबाट तीन अर्ब रुपैयाँ लागत अनुमान गरिएको रंगशाला निर्माणका लागि एक प्रतिशत रकम पनि उठ्दैन। तर, उनीहरूको यो अभियानले दिने सन्देश निकै ठूलो छ। यसले उनीहरूजस्ता लाखौं बालबालिका, युवा र विभिन्न प्रतिष्ठानलाई त्यसैगरी रकम संकलन गर्न प्रेरित गर्न सक्ने छ। त्यसबाटै लाखौं करोडौं रकम उठ्न सक्छ। विद्यार्थीले यो प्रस्ताव लिएर आउँदा रकम धेरै उठ्दैन भन्ने निश्चित थियो तर उनीहरूको यो सुरुआतले धेरैलाई प्रभाव पार्न सक्छ, विद्यालयका प्रधानाध्यापक मनोज आचार्यले भने, राम्रो उद्देश्यका लागि हुने राम्रो कामको समर्थन गरौं भनेर हामीले पनि विद्यार्यीलाई पढाइ नै रोकेर भए पनि प्रतियोगिता गर्न अनुमति दिएका छौं। विद्यार्थीले आफूहरूले संकलन गरेको रकम धुर्मुससुन्तलीलाई नै भेटेर हस्तान्तरण गर्ने इच्छा व्यक्त गरेका छन्।"
महिला विश्वकप छनोट : ६ खेलमा ५ जित तर असफल,"एजेन्सी : आईसीसीको आयोजनामा थाइल्यान्डमा जारी महिला विश्वकप छनोट प्रतियोगिता अन्तर्गत अन्तिम खेलमा नेपालले कुवेतमाथि ३० रनको जित निकालेको छ । ६ खेलमा ५ जित निकाले पनि नेपाल विश्वकपको अन्तिम चरणको छनोटमा स्थान बनाउन भने असफल भयो। कुवेतले टस जितेर फिल्डिङ रोजेपछि पहिले ब्याटिङ गरेको नेपाली महिला टोलीले २० ओभरमा ७ विकेट गुमाएर ११६ रनको योगफल खडा गरेको थियो । ११७ रनको विजयी लक्ष्य पछ्याएको कुवेतको महिला टोली २० ओभरमा ९ विकेट गुमाएर ८६ रनमै सीमित भयो। जित निकाल्ने क्रममा नेपालका लागि करुणा भण्डारी र रुबिना क्षेत्रीले ३३ विकेट लिए भने नेरी थापा र कविता कुँवरले ११ विकेट लिए। ब्याटिङतर्फ बिन्दु रावलले सर्वाधिक २८ रन बनाइन् । कप्तान रुबिना क्षेत्रीले २२, नेरी थापाले १९ रन बनाउँदा काजल श्रेष्ठले १८ रनको योगदान गरिन। २० ओभरको यो प्रतियोगिता सन् २०२० मा अस्ट्रेलियामा आयोजना हुने महिला टीट्वेन्टी विश्वकप र सन् २०२१ मा न्युजिल्यान्डमा आयोजना हुने एक दिवसीय विश्वकप दुवैका लागि एसियाली छनोट प्रतियोगिताका रहेको थियो । यस प्रतियोगिताको शीर्ष स्थानमा रहने टोली मात्रै विश्वकपको अन्तिम चरणको छनोटमा जानेछ । नेपाल, थाइल्याण्ड, युएई, हङकङ, कुवेत, मलेसिया र चीन गरी सात राष्ट्रका महिला टोली सहभागी प्रतियोगितामा नेपाल अंक तालिकाको दोस्रो स्थानमा छ । ५ खेलबाट नेपालको १० अंक छ। एक खेल खेल्न बाँकी रहेको आयोजक थाइल्यान्डको पनि १० अंक नै भएपनि रनरेटमा नेपालभन्दा निकै माथि छ। केहिछिन पछि थाइल्यान्ड र यूएई प्रतिस्पर्धा गर्दैछन् । यस खेलमा थाइल्यान्डले जिते नेपालले दोस्रो स्थान प्राप्त गर्नेछ, यूएईले जिते तेस्रो स्थानमा सीमित हुनेछ। थाइल्यान्ड र यूएईको खेलमा थाइल्यान्डले जितेमा १२ अंक हुनेछ, शीर्ष स्थानमा कायम रहने छ । रनरेटमा पनि निकै अगाडी भएका कारण थाइल्यान्ड हार व्यहोरेमा पनि शीर्ष स्थानमै कायम रहने सम्भावना देखिन्छ । यूएईले जितेमा तीनै टोलीको अंक बराबरी त हुन्छ तर रनरेटमा अहिले नै अगाडी भएका कारण नेपाललाई पछि पार्ने पक्का छ। मलेसिया, यूएई, चीन, हङकङ र कुवेतमाथि जित निकालेको नेपाली महिला टोली आयोजक थाइल्यान्डसँग पराजित हुँदा छनोटको अर्काे चरणमा पुग्न बञ्चित भएको हो।"
पीएसएलमा सन्दीपको चमत्कारिक प्रदर्शन : १० रन खर्चेर ४ विकेट,"काठमाडौं : लेग स्पिनर सन्दीप लामिछानेले पाकिस्तान सुपर लिग (पीएसएल) मा पनि चमत्कारिक प्रदर्शनलाई यथावत् राखेका छन्। बुधबार क्वेटा ग्लाडियटर्सविरुद्धको खेलमा उनले चार विकेट लिएका छन्। लाहोर क्वालेन्डर्सका उनले चार ओभर बलिङ गर्दै १० रन खर्चेर चार विकेट लिएका हुन्। सन्दीपले आफ्नो टिम लाहोर क्वालान्डर्स र क्वेटा ग्लाडियटर्ससँगको खेलमा चमत्कारिक प्रदर्शन गरेका हुन्। चार ओभरमा चार विकेट लिएका सन्दीपले सेन वाट्सन, उमर अकमल, रिली रोस्सु र डेनिस अजिजलाई पेभिलियन फर्काएका थिए। चौथो ओभरमा बलिङ गर्न पुगेका सन्दीपले चौथो बलमा सेन वाट्सनलाई एलबिडब्लु धरापमा पारे। छैटौं ओभरमा व्यक्तिगत दोस्रो ओभर लिएर मैदान छिरेका सन्दीपले पहिलो बलमै रिली रोस्सुलाई आउट गरे। छैटौं ओभरकै अन्तिम बलमा उनले उमर अकमललाई आउट गरे। सन्दीपले आठौँ ओभरको तेस्रो बलमा अजिजलाई आउट गरेका हुन्। सन्दीपले पहिलो खेलमा तीन विकेट लिएकाा थिए भने दोस्रो खेलमा एक विकेट झारेका थिए। बुधबारको खेलमा चमत्कारिक प्रदर्शन गर्दै चार विकेट लिएका हुन्। बुधबार सन्दीपको टिम लाहोरले ग्लाडियटर्सलाई ८ विकेटले पराजित गरेको छ। १०७ रनको लक्ष्य पछ्याएको लाहोरले दुई विकेटको क्षतिमा १६३ ओभरमा लक्ष्य पूरा गरेको थियो।"
३० वर्षपछि मिस्टर भक्तपुर पावर हुने,"भक्तपुर : भक्तपुरमा ३० वर्षपछि दोस्रोपटक शारीरिक सुगठन तथा फिटनेस प्रतियोगिताअन्तर्गत मिस्टर भक्तपुर पावर हुने भएको छ।प्रतियोगितामा महिलातर्फ समेत पहिलो मिस भक्तपुर पावरको स्पर्धासमेत हुने भएको छ। भक्तपुर जिल्ला शारीरिक सुगठन तथा फिटनेस संघको प्राविधिक सहयोगमा भक्तपुर नगरपालिका ९ वडा खेलकुद समितिले आउँदो चैत ९ गते उक्त प्रतियोगिता गर्ने भएको हो। यसअघि २०४५ साल साउन १२ गते प्रथम मिस्टर भक्तपुर पावर भएको थियो। ३० वर्ष रोकिएको मिस्टर भक्तपुर यस वर्ष गर्न लागिएको प्रतियोगिताका संयोजक एवं फिटनेस संघका अध्यक्ष बाबुकाजी मानन्धरले जानकारी दिए। उनले प्रतियोगितामा पुरुषतर्फ ६२ केजीमुनि र ६२ केजीमाथि गरी दुई तौल समूहमा स्पर्धा गराइने बताए। महिलातर्फ भने खुला हुने उनको भनाइ थियो। 'प्रत्येक तौल समूहका खेलाडीले तीन चरणमा बेन्च प्रेस, स्क्वाट र डेड लिफ्टतर्फ बारबेल उठाउनुपर्ने नियम बनाएका छौं,' उनले भने, खेलाडीले यी तीनवटामध्ये जुनमा बढी तौल सफलतापूर्वक उठाए, त्यसैलाई मान्यता दिइनेछ।' आयोजक समितिका अध्यक्ष राजेश प्रजापतिले खेलाडीहरुले तीनवटै चरणमा अनिवार्य भाग लिनुपर्ने नियम बनाइएको जानकारी दिए। पहिलो चरणमा कम्तीमा ५० केजी तौल उचाल्नुपर्नेछ। दोस्रो चरणमा भने कम्तीमा दुई किलो बढाएरमात्रै बारबेल उठाउन दिइनेछ। 'दोस्रो र तेस्रो चरणमा खेलाडीले उठाउने तौल निर्णायकलाई गोप्य रुपमा बुझाउनुपर्नेछ', अध्यक्ष प्रजापतिले भने, 'खेलाडीहरुबीच अस्वस्थ प्रतिस्पर्धा हुन नदिन यस्तो व्यवस्था गरिन्छ।' उनले पुरुषतर्फ ५० र महिलातर्फ २० जना शारीरिक सुगठनका खेलाडीहरु सहभागी हुने अनुमान गरिएको बताए। उनका अनुसार चैत ९ गते फाइनल हुनुअघि चैत ८ गते प्रिजजिङ राउण्ड हुनेछ। प्रतियोगिताअन्तर्गत राखिएको बेन्च प्रेसमा खेलाडीले बेन्चमा उत्तानो परेर भारसहितको बारबेललाई आफ्नो छातीसम्म ल्याई दुवै हात सीधा हुने गरेर माथि उचाल्नु पर्नेछ। त्यस्तै स्क्वाटमा खेलाडीले भारसहितको बारबेललाई आफ्नो काँधमा राखेर हात पूरा तन्काएर माथि लानुपर्छ। डेड लिफ्टमा भने खेलाडीले सीधा उभिएर भारसहितको बारबेललाई हातले कम्मर माथिसम्म उठाएर पुनः जमिनमा छोड्नुपर्छ। ३० वर्षअघि भएको मिस्टर भक्तपुर पावरको उपाधि विनेश जोन्छेले जितेका थिए। उनले बेन्च प्रेसमा ११५५ केजी, स्क्वाटमा १२० केजी र डेड लिफ्टमा १३२ केजी गरी कूल ३६७५ केजी उचालेर भक्तपुरकै बलियो पुरुष सावित गरेका थिए। प्रतियोगिताका विजेतालाई शिल्ड, मेडल र प्रमाणसहित आकर्षक नगद पुरस्कारको व्यवस्था गरिएको संयोजक मानन्धरले बताए। प्रतियोगिता भक्तपुर नपा ९ स्थित दत्तात्रय क्षेत्रमा खुला रुपमा गर्ने उनको भनाइ थियो।"
नयाँ प्रशिक्षक पाएपछि हौसियो लेस्टर,"लन्डन : नयाँ प्रशिक्षक नियुक्ती गरेलगत्तै खेलिएको खेलमा लेस्टर सिटीले ब्राइटनलाई २१ गोलले हराएको छ। जितसँगै पूर्वविजेता लेस्टर इङ्लिस प्रिमियर लिग तालिकाको ११औं स्थानमा उक्लिएको छ।घरेलु मैदानमा बुधबार बिहान ब्राइटनसँग भिड्नुभन्दा केही समयअघि लेस्टर सिटीले आफ्नो प्रशिक्षक परिवर्तन गरेको थियो। लेस्टर सिटीले ब्रेन्डन रोजर्सलाई आफ्नो नयाँ प्रशिक्षकमा नियुक्त गरेको हो। ४६ वर्षीय ब्रेन्डन यसअघि स्कटल्यान्डको चर्चित क्लब सेल्टिकका प्रशिक्षक थिए। लेस्टर सिटीको प्रतिस्पर्धात्मत जितमा डेमारिया ग्रे र जामी भर्डीले एकएक गोलको योगदान गरे। खेल सुरु भएको १०औं मिनेटमा ग्रेले टोलीलाई अग्रता दिलाए। भर्डीले ६३औं मिनेटमा टोलीको अग्रता दोब्बर बनाएका थिए। ब्राइटनका लागि भने एकमात्र गोल ६६औं मिनेटमा डेभी प्रोपरले गरेका थिए। हालसम्म २८ खेल खेलेको लेस्टर सिटी ३५ अंकसहित तालिकाको ११औं स्थानमा छ। एक खेल कम खेलेको ब्राइटन भने २७ अंकसहित १६औं स्थानमा छ। प्रिमियर लिग तालिकाको पहिलो स्थानमा आसिन लिभरपुलले २७ खेलबाट ६६ र दोस्रो स्थानमा आसिन म्यानचेस्टर सिटीले समान खेलबाट ६५ अंक बटुलेका छन्। ब्राइटनले सन् २०१९ सुरु भएयता प्रिमियर लिगमा एक खेल पनि जित्न सकेको छैन। यसबीचमा खेलिएका सातमध्ये पाँच खेलमा ब्राइटन पराजित भएको छ भने दुई खेल बराबरीमा सकिएको छ।लेस्ट सिटी भने सन् २०१६ को सेप्टेम्बरपछि घरेलु मैदानमा खेलिएका १५ खेलमा अपराजित रहेको छ। यस अवधिमा घरेलु मैदानमा खेलिएका १५ मध्ये ११ खेलमा लेस्टर सिटी विजयी भएको छ भने चार खेल बराबरीमा सकिएको छ। सन् २०१६ को सेप्टेम्बरमा लिग कपको तेस्रो चरणमा चेल्सीले लेस्टर सिटीलाई उसैको मैदानमा हराएको थियो। प्रिमियर लिगको बुधबार विहान खेलिएको अर्को खेलमा एभर्टनले कार्डिफ सिटीलाई उसैको मैदानमा ३० गोलले हरायो। न्युक्यासल युनाइटेडले भने घरेलु मैदानको फाइदा उठाउँदै बर्नलीमाथि २० गोलको जित हासिल गर्यो। ब्रेन्डनलाई नयाँ प्रशिक्षकको रुपमा नियुक्त गरे पनि ब्राइटनविरुद्घको खेलमा लेस्टर सिटी अन्तरिम प्रशिक्षक माइक स्टोवेलकै नेतृत्वमा ओर्लिएको थियो। नयाँ प्रशिक्षक ब्रेन्डन पनि उक्त खेल हेर्न रंगशाला पुगेका थिए। लेस्टरका खेलाडीमा उत्साह र क्षमता दुबै छ। निकट भविष्यमै क्लबले नयाँ उचाइ हासिल गर्न सक्छ, खेल हेरेपछि ब्रेन्डनले भनेका छन्। उत्तरी आयरल्यान्डका नागरिक ब्रेन्डनले सन् २०२२ सम्मका लागि लेस्टर सिटीसँग सम्झौता गरेका हुन्।"
