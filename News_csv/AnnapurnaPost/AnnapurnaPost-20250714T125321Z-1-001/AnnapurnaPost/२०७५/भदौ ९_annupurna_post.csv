शीर्षक,विवरण
सम्बन्धनको व्यापारमा विश्वविद्यालय,"सबैजसो विश्वविद्यालयले मनपरी सम्बन्धन दिँदा आर्थिक र नीतिगत दुराचारसम्म भएका छन्। केही समयअघि चितवनको कृषि तथा वन विश्वविद्यालयले आठवटा निजी क्याम्पसलाई दिएको सम्बन्धन स्थगित गर्न मन्त्रिपरिषद् बैठकले विश्वविद्यालय प्रशासनलाई निर्देशन दियो। उक्त निर्देशनसँगै बैठकले सबै विश्वविद्यालय तथा अन्य निकायबाट सम्बन्धनसम्बन्धी सम्पूर्ण प्रक्रिया स्थगित गर्ने निर्णय पनि गर्यो र सोही निर्णयबमोजिम सम्बन्धित संस्थालाई पत्राचार गर्यो। कृषि तथा वनको सम्बन्धन खारेज गर्नुपर्ने आवश्यकताका पछाडि थुप्रै कारण थिए। तीमध्ये केही कारण सबैले मनमा राखेका तर व्यक्त गर्न नसकेका पनि थिए। त्यस्तो एक कारण थियो, सस्तो शुल्कमा स्तरीय शिक्षा दिने आंगिक क्याम्पस स्थापना गर्नुपर्ने थियो। तर स्थापना भइसकेकालाई सुधार्न छोडेर मुनाफाको उद्देश्यले खोलिएको क्याम्पसलाई आर्थिक प्रभावमा परेर सम्बन्धन दिइएको थियो। तत्काललाई कृषि तथा वन विश्वविद्यालयको समस्या सतहमा आए पनि मुलुकमा स्थापना भएका ११ वटा विश्वविद्यालयमध्ये अधिकांशमा यो प्रवृत्ति निकै ठूलो समस्याका रूपमा आएको छ। अर्थात् विश्वविद्यालयमा सम्बन्धन प्रक्रियामा व्यापारका रूपमा फस्टाइरहेको छ। विश्वविद्यालयबाट क्याम्पस सम्बन्धनको प्रसंग उठाउँदा नेपालमा पहिलोपटक खुलेको त्रिभुवन विश्वविद्यालय (त्रिवि) को इतिहास कोट्याउनु उपयुक्त हुन्छ। देशमा विश्वविद्यालय नहुँदा उच्च शिक्षामा बेहोर्नुपरेका समस्यालाई ध्यान दिँदै त्रिभुवन विश्वविद्यालय स्थापना गर्ने विषयमा त्यतिखेर (२०१६ सालमा) शिक्षाविद्हरूबीच एकमत रहे पनि विश्वविद्यालयलाई कुन मोडलबाट सञ्चालन गर्ने भन्ने विषयमा फरकफरक धारणा बनेका थिए। एकथरी समूहको धारणा थियो त्रिविलाई शैक्षणिक विश्वविद्यालय (पढाइ मात्र चलाउने, सम्बन्धन दिन नपाउने) मात्र बनाउने। अर्को समूहको तर्क थियो उच्च शिक्षाको विस्तार गर्ने हो भने त्रिविलाई शैक्षणिक एवम् सम्बन्धनप्रदायक दुवै अधिकार भएको विश्वविद्यालय बनाउनुपर्छ। जानकारहरू नै दुई पक्षमा विभाजित भएपछि यसबारे अध्ययन गरेर सरकारलाई सुझाव दिन समिति गठन गरिएको थियो। उक्त समितिले त्रिविलाई शैक्षणिक विश्वविद्यालय मात्र बनाउने सुझाव दियो। तर उक्त सुझावलाई स्थापनाकै क्रममा लत्याइयो। परिणाममा त्रिविलाई शैक्षणिक र सम्बन्धनप्रदायक विश्वविद्यालयकै स्वरूपमा स्थापना गरियो। सञ्चालनको प्रारम्भिककालदेखि नै त्रिवि राजनीतिक, सरकारी तथा अन्य शक्तिशाली दबाब समूहबाट प्रभावित भयो। कतिपय अवस्थामा त्यो प्रभाव हस्तक्षेपकै अवस्थासम्म पुग्यो। सोही हस्तक्षेपको परिणामस्वरूप त्रिवि आफ्नो शैक्षिक क्षमता र पूर्वाधार बाहिर गई न्यूनतम मापदण्ड नपुगेका निर्वल क्याम्पसहरूसमेतलाई सम्बन्धन दिन बाध्य भयो। यस्ता विकृतिलाई बन्देज लगाउन गरिएको सकारात्मक प्रयास र सुझावलाई तत्काल कतैबाट अवलम्बन गरिएन, जुन क्रम अहिले पनि निरन्तर छ। यो रोग अहिले त्रिभुवन विश्वाविद्यालयबाट पैलिएर देशमा भएका दसैवटा विश्वविद्यालयमा पुगेको छ। त्यसो त सम्बन्धन दिने प्रक्रिया रोक्ने प्रयास हुँदै नभएको होइन। २०२८ सालदेखि ०३२ सालको समयावधि खर्चिएर राष्ट्रिय शिक्षा पद्धति योजना (राशिपयो) लागू गरियो। यस योजनाले देशका सम्पूर्ण महाविद्यालयहरू र केही अन्य शिक्षण संस्थाहरूलाई समेत राष्ट्रियकरण गरेर सबैलाई विश्वविद्यालयमा समाहित गरेपछि तत्कालका लागि विश्वविद्यालय सम्बन्धन खारेज भयो। तर यो खारेजी पाँच वर्षपछि नै उल्टियो। त्रिविले उच्च शिक्षाको पहुँच देशमा विस्तार गर्न नसकेका कारण देखाउँदै २०३७ सालदेखि फेरि सम्बन्धन व्यवस्थाको पुनस्र्थापना गरियो। २०३६ सालमा भएको विद्यार्थी आन्दोलन यस्तो व्यवस्थाको पुनर्जागरण गराउन निकै ठूलो हतियार बनेको थियो। फलतः त्रिविको सम्बन्धनबाट गैरमुनाफामूलक सामुदायिक (तत्काल निजी भनिने) क्याम्पसहरू खोलिने क्रम जारी भयो। यो सम्बन्धनको जालो अहिले पूर्व मेचीदेखि पश्चिम महाकालीसम्म फैलिएको छ, जुन जालोले सरकारी लगानीमा खुलेका क्याम्पसलाई नराम्ररी अल्झाएको छ, आफूलाई भने स्वतन्त्र रूपमा दौडाइरहेको छ। हरेक विश्वविद्यालयले आंगिक क्याम्पस स्थापना गर्न छोडेर निजी तथा सामुदायिकलाई सम्बन्धन मात्र दिन खोज्नुले यो विषय हरेक वर्ष विवादित बन्ने गरेको छ। त्रिवि स्थापना भएको करिब तीन दशकपछि २०४३ सालमा नेपाल संस्कृत विश्वविद्यालय (तत्कालीन महेन्द्र संस्कृत) विश्वविद्यालयको स्थापना गरियो। नेसंविको स्थापनासँगै एकल विश्वविद्यालयको अवधारणाबाट मुलुक बहुविश्वविद्यालयीय प्रणालीमा गयो। २०३९ सालको शाही उच्च शिक्षा आयोगले मुलुकमा संस्कृत विश्वविद्यालयबाहेक अन्य विश्वविद्यालय खोल्न आवश्यक नभएको सुझाव दिएको थियो। सो सुझावलाई पनि सरकारले लत्यायो। सम्बन्धन विकृतिको सुरुवात हाल मुलुकभर दुई वर्षअघि मात्र स्थापना भएको राजर्षि जनकसहित ११ वटा विश्वविद्यालय सञ्चालनमा छन्। विश्वविद्यालयको हैसियतमा सञ्चालन भएका तर शैक्षिक कार्यक्रम सञ्चालनका लागि सम्बन्धन दिन नपाउने शैक्षिक प्रतिष्ठानका रूपमा पाँचवटा संस्थाहरू सञ्चालनमा छन्। विश्वविद्यालय अनुदान आयोगको तथ्यांकलाई हेर्ने हो भने यी सबै विश्वविद्यालयहरूबाट सम्बन्धन लिएर सञ्चालनमा रहेका सामुदायिक तथा निजी क्याम्पसको संख्या मुलुकभर एक हजार चार सय सातवटा छन्। आंगिक क्याम्पसको संख्या ९८ मात्रै छ। आंगिक क्याम्पस स्थापना गर्न उदासीनता देखाउने तर सम्बन्धनमा मात्रै ध्यान दिने विश्वविद्यालयको यस्तो प्रवृत्तिले सम्बन्धन व्यापारका रूपमा विस्तार भइरहेको छ। हरेक विश्वविद्यालयले आंगिक क्याम्पस स्थापना गर्न छोडेर निजी तथा सामुदायिकलाई सम्बन्धन मात्र दिन खोज्नुले यो विषय हरेक वर्ष विवादित बन्ने गरेको छ। पछिल्लो समय विश्वविद्यालयले निर्णय गरेर दिइसकेको सम्बन्धन स्थगित गर्न सरकार निर्देशन दिनसमेत बाध्य भएको छ। यसको पछिल्लो उदाहरण बनेको छ, चितवन रामपुरस्थित कृषि तथा वन विज्ञान विश्वविद्यालय। अवस्था कस्तोसम्म छ भने आफ्नो संकाय नै नभएको र पढाइ नै नहुने विषय सञ्चालन गर्न विश्वविद्यालयले निजी कलेजलाई सम्बन्धन दिने गरेका छन्। यसको गतिलो उदाहरण बनेको छ, काठमाडौं विश्वविद्यालय। राजनीतिक दबाब वा प्रभाव जेमा परेर यस्तो निर्णय गरिएको भए पनि काठमाडौं विश्वविद्यालयलाई सम्बन्धन प्रणालीमा विकृति भित्र्याउने अगुवा विश्वविद्यालयको आरोप लाग्ने गरेको छ। यस विश्वविद्यालयले २०५१ सालमा एमबीबीएस सञ्चालन गर्न एक निजी कलेजलाई सम्बन्धन दिएपछि विवादमा आएको हो। यही खराब अभ्यासलाई अनुकरण गरी नेपालमा खुल्दै आएका नयाँ विश्वविद्यालयले पछ्याए, आफ्नो संकाय नभएको शैक्षिक कार्यक्रमहरूको सम्बन्धन क्याम्पसहरूलाई प्रदान गर्न थालेर। काठमाडौं विश्वविद्यालयबाट सम्बन्धन पाएको उक्त मेडिकल कलेजलाई त्रिभुवन विश्वविद्यालयले सम्बन्धन प्रदान गर्ने प्रक्रिया सुरु गरेको थियो। उक्त मेडिकल कलेजले माग गरिएबमोजिम त्रिविबाट सम्बन्धन प्राप्त हुन नसक्ने संकेत पाएपछि काठमाडौं विश्वविद्यालयतर्फ लागेको २०६० सालको गठन गरिएको उच्च शिक्षा सम्बन्धि कार्यदलको प्रतिवेदनमा उल्लेख छ। विश्वविद्यालय सम्बन्धन व्यवस्था अध्ययन समितिको प्रतिवेदन २०७४ का अनुसार पूर्वाञ्चल विश्वविद्यालयले पनि इन्जिनियरिङ संकाय नभएकै अवस्थामा इन्जियिरिङ शैक्षिक कार्यक्रमको सम्बन्धन प्रदान गरेको थियो। यसरी नै पोखरा विश्वविद्यालयले पनि आफ्नो संकायको अभावमा इन्जिनियरिङ शैक्षिक कार्यक्रमको सम्बन्धन प्रदान गरेको थियो। यसरी गैरसंकायगत शैक्षिक कार्यक्रमहरूको सम्बन्धन दिने काम लुम्बिनी बौद्ध विश्वविद्यालयले समेत अनुकरण गर्यो। अध्ययन समितिले विश्वविद्यालय सम्बन्धनसम्बन्धी सिद्धान्तहरूको सकारात्मक पक्षहरू व्यवहारमा उतार्न र नकारात्मक पक्षहरू हटाउन निकै कठिन रहेको औंल्याएको छ। यस्तै कतिपय कारणले विश्वविद्यालय सम्बन्धन प्रार्दुभाव भएको देश र त्यसको अनुकरण गरेका संसारका धेरै विश्वविद्यालयले यस सम्बन्धन व्यवस्थालाई धेरै अघि नै परित्याग गरिसकेका छन्, समितिका संयोजक प्रा उपेन्द्रबहादुर प्रधानांग भन्छन्, दोषपूर्ण तथा अवाञ्छनीय चलखेलको अत्यधिक सम्भावना रहेको सम्बन्धन व्यवस्था कायम रहेका केही एसियाली देशका विश्वविद्यालयहरू सम्बन्धन व्यवस्थाबाट गम्भीर रूपमा समस्याग्रत छन्। विश्वविद्यालयबाट अपेक्षा गरिएको बुद्धिजीवीकरण वा विद्वान् समुदायको परिकल्पना यस तरिकाबाट परिपूर्ति हुन सम्भव हुँदैन। व्यापारको शैलीमा सम्बन्धन फस्टाउँदै जाँदा केही विश्वविद्यालयले आआफ्नो शैक्षिक तथा व्यवस्थापकीय क्षमता बाहिर र कानुनी अधिकारभन्दा पर पुगेर समेत जसलाई पायो त्यसलाई सम्बन्धन प्रदान गर्ने गरेका छन्। पूर्वाञ्चल विश्वविद्यालयले तत्कालीन सुदूर पश्चिमाञ्चल क्षेत्रका जिल्लालाई सम्बन्धन दिएको उदाहरण प्रशस्तै छन्। यस्तो अभ्यास अन्य विश्वविद्यालय पनि कम छैनन्। त्रिवि व्यवस्थापन संकायका पूर्व डिनसमेत रहेका प्रधानांग भन्छन्, पछिल्लो समय सम्बन्धनकै कारण उच्च शिक्षामा ठूलो विकृति भित्रिएको छ। अख्तियारको दुरुपयोग भएको छ। यसलाई सुधार्न सकिएन भने समग्र उच्च शिक्षा नै भड्खालोमा पर्ने अवस्था छ। विदेशी विश्वविद्यालयको सम्बन्धनबाट उच्च शिक्षा १९७५ सालमा प्रारम्भ भई त्यस्तो विदेशी सम्बन्धन २०१६ सालपछि पूर्णतः विस्थापित भएको थियो। २०५० सालपछि भने यसको फेरि सुरुवात भएको छ। २०६० सालमा अन्तर्राष्ट्रिय व्यापार संगठनको सेवा व्यापारसम्बन्धी सम्झौतामा उच्च शिक्षा क्षेत्रसमेत समेटी नेपाल सरकारबाट प्रतिबद्धता जनाएपछि विदेशी विश्वविद्यालयहरूको सम्बन्धन क्याम्पसहरूको संख्या देशमा वृद्धि हुँदै आएको छ। सरकारी तथ्यांकअनुसार यस्ता कलेजको संख्या पचासभन्दा बढी छन्।"
मकैभटमास र आमा,"आमा मकै छ ? खाऊँ न भोक पनि लाग्या छ, ढोकाबाट छिर्नेबित्तिकै भनें। एकछिन अलमलिइन् आमा। छ भनुँ, खोइ लेऊ भन्यो भने कहाँबाट दिनु ? छैन भनुँ, छोराले मागेको आमाको मन छैन कसरी भन्नु ? मलाई लाग्यो, मकै भुटेकै छैन। तर के गर्नु केही वर्ष अघिसम्म कहिलेकाहीं छिटो घर पुगेको बेला यसैगरी आमासँग भुटेको मकै माग्ने गर्थें म। भुटेको मकै यसै पनि मन पर्थ्यो, त्यसमाथि आमाले भुटेको। पख है त एक छिन, यसो भन्दै आमा निस्कनुभयो। मैले पनि जुत्ता खोलें, झोला बिसाएर आमालाई पछ्याएँ। आमा बाहिरको चुलोमा ससाना दाउरा सल्काउन पुगिसक्नुभएको रहेछ। हाँडी पनि तात्दै थियो। हैन भुटेर राखेको छ भने पो खाऊँ भनेको त आमा ! अहिले भइहाल्यो नि, भोलिपर्सि खाउँला, भनें मैले। एकछिन बस, हाँडी तातिहाल्छ। एकैछिनमा भुटिदिन्छु। आमाको यो तम्तयारी गज्जबकै छ। आफ्नै बारीको मकै आमाले भुटेको असाध्यै मीठो हुन्छ। उहाँले भुटेको मकै आधा फुल उठेको र आधा ठेट्ना हुन्थ्यो। केटाकेटी हुँदा आमाले खाजाका लागि मकै दिनुहुन्थ्यो। डालाभरि राखेर हामी सबै दाजुभाइ र दिदीबहिनी सँगै बसेर खान्थ्यौं। ठुल्दाइलाई ठेट्ना मीठो लाग्थ्यो। मलाई भने सानोमा फुल उठेको खुबै मन पथ्र्यो। फुल उठेको मकै मात्र खान खोज्दा दाइ भन्नुहुन्थ्यो, फुल उठेको हेर्दा मात्र राम्रो र मीठो, साँच्चै मीठो र पेट भर्ने त ठेट्ना नै हो। कुरा गर्दै खेल्दै खाँदाखाँदै मकै सकिन्थ्यो। छोड छोड पोल्ला, भन्दै आमाले फेरि भुटिसकेको तात्तातो मकै हाँडीबाटै डालोमा घोप्टाइदिनुहुन्थ्यो। कहिलेकाहीं मकैसँग भटमास पनि हुन्थ्यो। भटमास हुँदाको स्वाद झनै मीठो हुन्थ्यो। भुटेर पाकेको भटमासको बोक्रा पट्ट फुटेको हुन्थ्यो। बोक्रा छोडाएर खान्थ्यौं। मेरो दाइलाई भटमास असाध्यै मन पथ्र्यो। भुटेको भटमासमा नुन खुर्सानी राखेर पिँधेपछि बनेको अचार साह्रै मीठो हुन्थ्यो भातसँगै खाँदा पनि। भटमासको बोक्रा निकालेपछि छेउमा सानो काप पर्छ। दिदीहरू आफ्नो लामो कपालमा भटमासको त्यही काप विस्तारै अड्काएर अगाडिको कपालमा झुन्ड्याउनु हुन्थ्यो। हामी कपालमा भटमास फल्यो भन्दै खान्थ्यौं। आज मकैभटमास भुट्ने गरेको त्यो हाँडी पनि छैन अनि आमा पनि। तर भुटेको मकैभटमासको स्वाद जिब्रैमा छ अनि आमाको माया मुटुभरि। गणेश चौथीको दिनमा राति खाना खाइसकेपछि आमा पुजा गर्नुहुन्थ्यो। त्यसपछि भुटेको मकै, भटमाससँगै अरू विभिन्न थरीका गेडागुडी केराउ, सिमी, बोडी, बकुल्ला, चना आदि पनि भुटेर राखेको हुन्थ्यो। नासपाती, काँक्रोसँगै यी सबै गेडागुडीसहित मकै, भटमास र गहुँ खान्थ्यौं। टोक्न गाह्रो भए पनि साह्रै मीठो र मजा हुन्थ्यो। जाडोयाममा भुटेको मकैभटमास र मकैको पिठोको तात्तातो खोले ज्वानो झानेको अति नै प्रिय हुन्थ्यो। त्यसमाथि घामलाग्दा घाममा बसेर कुरा गर्दै खाँदाको आनन्द नै अर्कै। पुसमाघमा कहिलेकाहीं घाम नलाग्दा, चिसो स्याँठ झ्यालबाट छिर्ला कि भनेर दिउँसै झ्याल लगाएर अलिअलि अँध्यारोमा सबैजना मकलको आगोवरिपरि बस्दै खाएको मकैभटमास खोलेको अनुभव अहिले सम्झिँदा पनि रमाइलो लाग्छ। त्यसमाथि दन्त्यकथा, चुट्किला, भूतको कथा सुन्दै बस्दा झन् रोमाञ्चित भइन्थ्यो। मीनपचासको स्कुल बिदा अत्यन्तै रमाइलो हुन्थ्यो। आमाको दुःख आफ्नै ठाउँमा हुन्थ्यो। चिसो मौसममा बिहानै उठ्ने, शौच गर्न टाढा जानुपर्ने, पानी बाहिरबाट ल्याउनुपर्ने, बढारकुँडार गरेर खाना पकाउनुपर्ने, बारीको काम भ्याउनुपर्ने। दिदीहरूले सहयोग गर्नुहुन्थ्यो पानी ल्याइदिने र खाना पकाउने। मकैभटमास जस्तो मकैको रोटी, गहुँको रोटी मन पर्दैनथ्यो। सायद रोटी बाक्लो बनाउने भएकाले होला। त्यही मकैको स्वाद अहिलेसम्म पनि रह्यो। आमाको वृद्धवस्था पनि आमाले भुटेको मकैले मेरो जिब्रो सदा रसाइरह्यो। पछि दिनदिनै भुट्ने अवस्था नभएपछि एकैपटक भुटेर प्लास्टिकमा पोको पारेर राख्न थाल्नुभयो। त्यो पनि मीठै हुन्थ्यो। जाडोभरि खाइन्थ्यो। आमाको मृत्युभन्दा करिब ६ महिना अघिसम्म पनि मकै भुटेर ख्वाउँदै हुनुहुन्थ्यो। नाकाबन्दीमा ग्याँस नपाउँदा, पुरानै याद ताजा पार्दै सुकेको सानोतिनो दाउरा, मकैको ढोड, मकैकै खोया, भटमासको सुकेको बोट, काठका टुक्राटाक्री जे बल्छ त्यही बालेर भुट्नुहुन्थ्यो। त्यो दिन पनि मकै भुट्नुभयो कुरा गर्दै मकै भुटेको हेरिरहें। सोधें, आमा, अहिले र पहिले के फरक छ ? आमाले भन्नुभयो, खोइ के फरक भनौं, अहिलेजस्तो चाउचाउ, मोमो पाइँदैनथ्यो। चिउरा किन्न पनि पैसा पर्थ्यो। तरकारी बनाउने भन्ने पनि थिएन। त्यही मकै, भटमास र रोटीमै पेट भरिन्थ्यो। आमासँग यस्तै पुराना कुरा सम्झेर मकै खाइरहें। अहिले कहिलेकाहीं आफैं भुट्ने कोसिस गर्छु। श्रीमतीले पनि कहिलेकाहीं भुट्छिन् कराहीमा। आमाले हाँडीमा भुटेजस्तो त कहाँ हुन्थ्यो र ? त्यही हाँडी आमाको अन्त्येष्टिसँगै फोडियो। आज त्यो हाँडी पनि छैन अनि आमा पनि तर भुटेको मकैको स्वाद जिब्रैमा छ अनि आमाको माया मुटुभरि।"
चरित्र हराएको राज्य,"जब म राष्ट्रिय चरित्र र नायकनायिकाबारे चर्चा गर्न थाल्छु, एकाएक मेरो सामुन्ने निर्मला पन्त र चुडामणि शर्मा ठिंङ उभिन्छन्। प्रिय निर्मला ! मलाई, मेरो युग र मेरो समाजको नामर्दीपनलाई माफ गर। म बोल्ने मुर्दा हुँ। म र हामी चिहानघारीमा मस्तीका सास फेरिरहेका छौं। यसै पनि काठमाडौंबाट महेन्द्रनगर निकै टाढा सुदूरपश्चिममा छ। तिमी अब भोट दिन सक्दिनौ, आन्दोलनमा सहभागी बन्न सक्दिनौ, त्यसैले राजनीतिक पार्टीलाई वास्ता छैन। तिमी विज्ञापन दिन सक्दिनौ, त्यसैले मिडियाका लागि महत्वहीन हौ। तिमी मानवअधिकार र नागरिक समाजको अभियान पनि बन्न सकेको छैनौ। तिमी सबाल्टर्न हौ, तिम्रो अस्मिता र चिच्याहट यो सभ्य समाजको विषय अब रहेन। सभ्य समाजलाई, यस्तै त हो, सदा भइरहन्छ भन्ने भइसक्यो। प्रिय निर्मला ! जतिजति मेरा छोरी र नातिनी हुर्किंदै जान्छन्, त्यतियति म मुर्दा मान्छे पनि आतंकित भने हुन्छु। निर्मला ! मेरो मुर्दा समाज यो वीभत्स समयमा लाचार मान्छेहरूबीच म पनि एक हुँ। मसँग घृणा छैन, आक्रोश छैन, संवेदना छैन, म सोच्नै नसक्ने महाव्यक्तिवादी बनिसकें, माफ गर। साउन १० गते। त्यो वीभत्स दिन। दिँउसो तिम्रो चीत्कार पक्षीले बाहेक कसैले सुन्न सकेन। म र मेरो समाज अहिले पनि मौन प्रतिक्रिया दिँदैछ। महेन्द्रनगर र राजधानीलाई दुखेन। यो मौन संस्कृति, चुप समाज, लाचार प्रशासन, सोच र अवस्था कतै हाम्रो राष्ट्रिय चरित्र त बन्दै छैन ? केही दिन चर्चामा रहे पनि अर्बौंको भ्रष्टाचारआरोपी चुडामणि शर्मा योजनाबद्ध सुनकाण्ड झैं ओझेलमा पारिए। यस्तो विषयान्तर किन भयो ? के चुडामणिजस्ता व्यक्ति नै हाम्रा चरित्रनायक हुन् ? पाकिस्तानका नवनिर्वाचित प्रधानमन्त्री इमरान खानले संसारकै विलासी र भ्रष्ट जीवनशैलीका राजनेतालाई सरल र सहज जीवनको उदाहरण पेस गर्दै पराजित गरे। सार्क मुलुक भएर मात्रै होइन, पाकिस्तानसँग हाम्रो राजनीतिको सम्बन्ध पनि निकट छ। प्रधानमन्त्री खानको सरल र सहज भावी राजनीतिक प्रतिबद्धता समाजवादउन्मुख नेपाली नेताहरूका भनाइ र गराइबीच देखिने अन्तरविरोधका लागि पनि पाकिस्तानबाट आएको हाकाहाकी चुनौती हो। जुल्फिकर अली भुट्टो फाँसीमा चढ्दा ३५३६ सालको विद्यार्थी आन्दोलनलाई ऊर्जा बन्यो। अहिले खानले फेरि मुर्दा समाज र दास मनोवृत्तिका नेपाली राजनीतिक कार्यकर्तालाई दायित्वबोध गराए। तर खानले जुन भ्रष्ट राजनीतिक संरचनामा पूर्णिमाको चन्द्रमाजस्तो उज्यालो इतिहास लेख्ने कोसिस गरिरहेका छन्, त्यसलाई सैनिक नेतृत्व, गुप्तचर संस्था, इस्लामिक अतिवादी, सामन्ती एवं भ्रष्ट राजनीतिज्ञले कसरी पचाउलान् ? धर्मान्ध र जातिवादी स्वप्नद्रष्टा नेतृत्वको बाटाका काँडा हुन्। त्यसमाथि सम्पूर्ण पाकिस्तानी राज्यसंयन्त्रलाई नै भ्रष्ट पारेर त्यो भूगोलमा पाउ पसार्ने पश्चिमाहरूले इमरानलाई कसरी लिने हुन्, भविष्यको गर्भमै छ। भ्रष्ट चरित्र नायकका रूपमा स्थापित स्थानमा भ्रष्टाचारलाई समाप्त पार्नु नै इमरानको मुख्य चुनौती हो। अर्बौंको भ्रष्टाचारआरोपी चुडामणि शर्मा योजनाबद्ध सुनकाण्ड झैं ओझेलमा पारिए। के चुडामणिजस्ता व्यक्ति नै हाम्रा चरित्रनायक हुन् ? माथिका दुई प्रसंगले राष्ट्रिय चरित्र र चरित्र नायकको व्यावहारिक खोजी गर्छ। अब प्रश्न उठ्छ संविधानको दिशानिर्देशनअनुसार हाम्रो संघीय लोकतान्त्रिक धर्मनिरपेक्ष गणतन्त्रको राष्ट्रिय चरित्र के हो र त्यसैअनुसारको चरित्र नायक को हो ? कुनै पनि समाज वा राष्ट्रको चरित्र एकै दिन वा एकाध वर्षमै फेरिँदैन। सोच्ने तरिका, आदर्शको अर्थ, सपनाका भाषा एकै दिन बनेका पनि हुँदैनन्। हरेक सत्ता चरित्रका आधारमा सिद्धान्त, विचार, आदर्श र सपना निर्मित हुन्छन्। त्यो राजनीतिक, आर्थिक र सांस्कृतिक चरित्र बनेर समाजमा देखिन्छ। त्यसैले राष्ट्रिय चरित्रको मानक सत्ता मात्र होइन, सामाजिक चेत पनि हो। सोही चेतनाअनुसार राष्ट्रिय चरित्र र नायक खोजिन्छ। भदौ १ गतेदेखि नयाँ संहिता लागू भयो। सत्ताचरित्र कानुनको अनुहारमा देखापर्छ। जंगबहादुर राणाले धर्मशास्त्रनिर्देशित मुलुकी ऐन १९१० देखि चलाए। तत्कालीन राजनीतिक, आर्थिक र सामाजिक व्यवस्थाको दिशानिर्देशमा १५५ वर्ष पहिला सुरु गरिएको मुलुकी ऐन मनुस्मृतिका आधारमा थियो। राजकीय धर्मअनुसार नै नैतिकता र अनैतिकता परिभाषित थिए भने दण्ड र पुरस्कारको मापदण्ड हिन्दु वर्णा श्रमका अधारमा थिए। अझै त्यसको निरन्तरता छ। संविधानको धर्मनिरपेक्ष मूल भावनाविपरीत अहिले पनि नयाँ संहितामा जंगबहदुरको भूत सवार छ। अपराध र दण्ड वा धार्मिक विषयमा पुरानै सोच हावी छ। अझ गोपनीयतासम्बन्धी कानुन र भीख माग्ने अपराध को व्यवस्थाले जगहँसाइ गर्यो। राज्य सबै जनताको अभिभावक बन्न नसकेको अवस्था र देशकै अर्थतन्त्र पनि विदेशी सहायता, ऋण र दयामा आधारित छ भने भीख मागेर पनि बाँच्न विवशलाई जरिवाना गर्ने व्यवस्था महाठट्टा बन्यो। हरेक देशको सामाजिक मनोवज्ञिानअनुसार नै राष्ट्रिय चरित्र निर्माण र निर्धारण हुन्छन्। सोहीअनुसार चरित्रनायकखलनायक पनि बन्छन्। समय, आर्थिक सम्बन्ध, सांस्कृतिक चेत र राजनीतिक परिवर्तनसँगै पात्रका चरित्र पनि फेरिँदै जान्छन्। नायक खलनायकमा फेरिन्छन् भने सामाजिक असन्तोष, अन्तुष्टि, विद्रोहसँग नयाँ समयका नायक जन्मिँदै जान्छन्। परिवेश फेरिए पनि नायकहरूले राजनीतिसँगै आर्थिक र सांस्कृतिक चरित्र फेर्न सकेनन् भने आफ्नै आदर्श र नायकत्वको बोझ थेग्न सक्दैनन्। या त उनीहरू पुरानै राजनीतिक संस्कृतिमा ढालिनुपर्छ या सन्दर्भहीन भएर थन्किन बाध्य हुन्छन्। जुन सामाजिक आवश्यकताले नायक बन्यो, त्यसैको स्वामित्व लिन सकेन भने ऊ खलनायकमा फेरिएको पत्तो हुँदैन। समयको गति चिन्न नसक्ने नायकका लागि इतिहास निर्मम हुन्छ। पाकिस्तानमा त्यही भयो पुराना पार्टी तपसिलमा पुगे, निवर्तमान प्रधानमन्त्री नवाज सरिफ जेलमा पुगे। निराश जनमतका सामने नयाँ पार्टी र नयाँ नेता उदायो। सत्तासँग आदर्श र नायकत्व पचाउने अत्यन्तै कडा पाचक हुन्छ। आदर्शका गीत गाएर सत्ताको चरित्र निर्माण थलोमा पुगेका हिजोका त्यागीलाई सत्ताले कसरी सजिलै पचायो भन्ने प्रश्नको उत्तर खोज्न सत्ता संरचनालाई नियाल्नुपर्ने हुन्छ। हाम्रो राष्ट्रिय चरित्रलाई बुझ्न सुगौली सन्धिसम्म पुगेर त्यसबेला भएका बहस र सहभागी पात्रलाई पनि हेर्नुपर्ने हुन्छ। एकातर्फ अंगे्रजसँग नेपाल लड्दै थियो भने अर्कोतर्फ कूटनीतिक सम्पर्कमा गएका गजराज मि श्र र चन्द्रशेखरोपाध्य निजी हितका लागि राष्ट्रिय अस्मिता बेच्दै थिए। योद्धा रणभूमिमा थिए तर लडाइँमा पराजित नभएकाहरू स्वार्थमा बिके। आचार, विचार र व्यवहारमा आदर्शलाई होइन, भ्रष्टतालाई स्विकारियो। अंग्रेजबाट पाएको बक्सिसका लागि राष्ट्रिय अस्मिता तिनले बेचेको पीडा अहिले पनि विद्यमान छ। स्वाभिमानी चरित्र पानीका फोकाजस्तै बीचबीचमा देखा परे पनि राष्ट्रिय चरित्रमै टिक्न भने सकेनन्। निर्मला ! माफ गर। अहिले हाम्रो देशमा पुनः भ्रष्ट चरित्र हावी भएको छ। यसबेला तिम्रो चीत्कार हामीले सुन्न सकेका छैनौं।"
नाम मात्रै राष्ट्रसेवक,"राष्ट्रसेवक भनिए पनि लोभलालचमा फसेको कर्मचारीतन्त्रले नागरिकलाई निराश मात्र बनाइरहेछ। सिद्धान्ततः निजामती कर्मचारी राष्ट्र र जनताका सेवामा समर्पित हुनुपर्छ। जनतालाई सहज सेवा दिनुपर्नेमा उनीहरूको ध्यान केन्द्रित हुनुपर्छ। यही चरित्र हुने भएकाले नै कर्मचारीलाई राष्ट्रसेवकको संज्ञा दिइएको हो। तर नेपालका अधिकांश कर्मचारीहरूको चरित्र हेर्दा उनीहरूलाई राष्ट्रसेवकको संज्ञा दिन कठिन हुन्छ। नेपालका कर्मचारीको व्यवहारबाट आम नागरिक दिक्क छन्। आफ्नो स्वार्थ र हितबाहेक उनीहरू केही पनि हेर्नै चाहँदैनन्। सेवा दिने काममा संवेदनशील छैनन्। अझै पनि कतिपय काममा भोलि आउनू भन्दै पन्छाइदिन्छन्। त्यसैले कर्मचारीप्रति जनताको खासै विश्वास छैन। उनीहरू सेवक होइन, जनतामाथि शासन लाद्न उद्य्त शासकजस्ता बन्न पुगेका छन्। आरोप लाग्ने गर्छ माथिल्लो तहका कर्मचारी राजनीतिक नेतृत्वलाई कुमालेको चक्रजसरी घुमाइदिन्छन्। नेतृत्वले दिएको निर्देशनलाई नाटकीय रूपमा पालना गरेजस्तो गर्छन्, तर व्यवहारमा कार्यान्वयन गर्न उदासीन हुन्छन्। जनप्रशासनका प्राध्यापक केशव पाण्डे भन्छन्, नेपालका कर्मचारीको व्यवहारमा आमूल सुधार अत्यावश्यक छ। अहिलेकै व्यवहारबाट कर्मचारीले संघीय शासन प्रणालीअनुसारको सेवा दिन नसक्ने निश्चित छ। कर्मचारीमा स्वार्थकेन्द्रित प्रवृद्धि र कुशासन मौलाउँदै जाँदा संघीय शासन प्रणालीलाई असर पुग्ने उनको तर्क छ। प्राध्यापक पाण्डेको तर्कअनुसार संघीय शासनको सफलता वा असफलता यिनै कर्मचारीको आनीबानी, व्यवहार र चरित्रमा पनि निर्भर छ। प्रधानमन्त्री केपी ओलीले लिएको समृद्ध नेपाल, सुखी नेपालीको दीर्घकालीन लक्ष्य पूरा गर्ने महत्वपूर्ण आधार कर्मचारीतन्त्र नै हो। ओलीले आफूले भ्रष्टाचार नगर्ने प्रतिबद्धता बारम्बार दोहोर्याइरहेका छन्। तर उनलाई सफलतामा पुर्याउन महत्वपूर्ण आधारका रूपमा रहेका कर्मचारीको भ्रष्ट चरित्र, कामचोर संस्कृति र स्वार्थ प्रवृत्ति रोक्न ओलीले अहिलेसम्म कुनै कठोर नीति ल्याउन सकेका छैनन्। न त ओली सरकारले भ्रष्ट कर्मचारीबारे छानबिन नै गर्न सकेको छ। अहिले पनि राज्यका महत्वपूर्ण निकाय, विभाग तथा कार्यालयमा भ्रष्टहरूकै हालीमुहाली छ। प्राध्यापक पाण्डे भन्छन्, ओली सरकारले वास्तविक रूपमा भ्रष्टाचार रोक्ने र सुशासन कायम गर्ने हो भने त्यसको सुरुवात माथिबाटै गर्नुपर्छ। सुशासनको अप्रोच भनेको अपटु डाउन एप्रोच नै हो। मुहान सफा गर्न सकियो भने तल जाने पानी सफा हुन्छ, तर मुहान नै फोहोर भयो भने पानीमा जतिसुकै शुद्धता खोजे पनि त्यो निरर्थक हुन्छ। त्यसैले कर्मचारीतन्त्रको सुधार पनि माथिबाटै हुनुपर्ने आवश्यकता छ। पूर्वमहालेखा परीक्षक शुकदेव भट्टराई माथिल्ला निकाय सुशासनयुक्त हुनुपर्ने आवश्यकता औंल्याउछन्। भट्टराई भन्छन्, ओलीले आफू मात्रै भ्रष्टाचार गर्दिनँ भनेर हुँदैन, राज्यका माथिल्ला सबै संयन्त्रमा हुने भ्रष्टाचार रोक्न कठोर कदम चाल्नुपर्छ। भाषणमा भ्रष्टाचार गर्दिनँ भन्नुको कुनै तुक नभएको उनको तर्क छ। भन्छन्, ६ महिना बितिसक्दा पनि राज्यका महत्वपूर्ण निकायहरूमा भ्रष्टाचार गर्नेहरूकै हालीमुहाली छ। अनि कसरी हुन्छ सुशासन ? सुशासनका जानकारहरूका अनुसार यदि ओलीले साँच्चै सुशासन चाहेका हुन् भने उनले राज्यको महत्वपूर्ण निकायमा जिम्मेवारी लिने प्रशासकहरूको एकएक गरी स्क्रिनिङ गर्न जरुरी छ। उनीहरूको तीनपुस्ते विवरणसहित चरित्र र व्यवहारको एकएक अध्ययन गरी राम्रा, मध्यम र खराब चरित्रका कर्मचारीको छुट्टाछुट्टै सूची तयार गर्न आवश्यक छ। खराबलाई केही समय सुध्रने मौका दिई राम्रा र इमानदारलाई प्रमुख र संवेदनशील निकायमा जिम्मेवारी दिनु उपयुक्त हुन्छ। यो सुधार गर्न ओलीले प्रभावकारी अनुगमन संयन्त्र बनाउन जरुरी छ। ओलीले भन्ने गरेको अनुगमनको पनि अनुगमन नारामा मात्रै सीमित भएको छ। देश हाँक्ने नेतृत्वको बोलाई र गराइमा एकरूपता हुनुपर्छ। द्वैध चरित्र जस्तो देखिन थालेको छ। प्रशासनविद् शारदाप्रसाद त्रिताल भन्छन्, कर्मचारीबाट परिणाम ल्याउने हो भने निर्मम अप्रेसन नै गर्नुपर्छ। भ्रमणमा लिप्त कर्मचारीहरू अवसरवादी र आफ्नै स्वार्थमा केन्द्रित हुने गरेको तथ्य उनीहरूले गरेको विदेश भ्रमणबाट पनि प्रस्ट हुन्छ। प्रधानमन्त्री तथा मन्त्रिपरिषद् कार्यालयले गरेको अध्ययनअनुसार गत एक वर्षमा मात्रै पाँच हजार नौजना सरकारी कर्मचारी विदेश गएका छन्। कार्यालयका एक उपसचिव भन्छन्, विदेश गएका अधिकांश कर्मचारी भत्ता आउने र घुम्न पाइने लोभले नै गएको पाइयो। कर्मचारीको विदेश भ्रमणले मुलुकलाई कुनै फाइदा नभएको विश्लेषण प्रधानमन्त्री कार्यालयले गरेको छ। अर्थ मन्त्रालयका अनुसार कर्मचारीको विदेश भ्रमणमा मात्रै वार्षिक दुई अर्ब रुपैयाँ खर्च हुने गरेको छ। दातृ निकायको खर्चमा पनि कैयौं कर्मचारी विदेश गइरहेका छन् तर दातृ निकायको खर्चबारे प्रधानमन्त्री कार्यालय अनविज्ञ छ। प्रधानमन्त्री कार्यालयले विदेश भ्रमणको खर्चको स्रोत मागे पनि अधिकांश कर्मचारीले खर्चको स्रोत लुकाएका छन्। कतिपयले विदेश भ्रमणको औचित्यसमेत पेस गर्न सकेका छैनन्। दातृ निकायको सहयोगमा गएका सबैजसोले विदेश भ्रमणको विवरण लुकाएका छन्। संघीय शासनको सफलता वा असफलता यिनै कर्मचारीका आनीबानी, व्यवहार र चरित्रमा पनि निर्भर छ। प्रधानमन्त्री केपी ओलीले लिएको समृद्ध नेपाल, सुखी नेपालीको दीर्घकालीन लक्ष्य पूरा गर्ने महत्वपूर्ण आधार कर्मचारीतन्त्र नै हो। सरकारी कर्मचारीको विदेश भ्रमण गर्ने क्रम अचाक्ली बढेपछि प्रधानमन्त्री तथा मन्त्रिपरिषद् कार्यालयले २२ वटै मन्त्रालय तथा सबै केन्द्रीय निकाय, आयोग, नियोग तथा प्रहरी र सेनाका प्रधान कार्यालयसँग २०७४ साल साउनदेखि २०७५ असारसम्म विदेश गएका कर्मचारीको विस्तृत विवरण माग गरेको थियो। सुरुमा धेरै निकायले प्रधानमन्त्री कार्यालयलाई भ्रमणको विस्तृत विवरण दिन आलटाल गरेका थिए, तर प्रधानमन्त्री कार्यालयले भ्रमणको विवरण पठाउन कडा चेतावनीयुक्त पत्र पठाएपछि मात्रै भ्रमण विवरण प्रधानमन्त्री कार्यालयमा आएको हो। यद्यपि सबै निकायबाट विदेश भ्रमणको विवरण अझै आइनसकेको प्रधानमन्त्री कार्यालयको प्रशासन महाशाखाले जानकारी दिएको छ। निर्देशिका छ, पालना छैन सरकारले २०७२ मा नेपाल सरकारका सचिव एवं विशिष्ट श्रेणीका पदाधिकारीको विदेश भ्रमणमा कडाइ गर्न विदेश भ्रमणसम्बन्धी निर्देशिका जारी गरेको थियो, तर सो निर्देशिकाको लगातार उल्लंघन हँुदै आएको प्रधानमन्त्री कार्यालयकै अधिकारीहरू स्विकार्छन्। सरकारले डेढ महिनाअघि मात्रै्र विदेश भ्रमणलाई पुनः कडाइ गर्दै वैदेशिक भ्रमण व्यवस्थापन निर्देशिका २०७५ जारी गरेको थियो। तर यसको कडाइका साथ पालना हुन सकेको छैन्। प्रधानमन्त्री कार्यालयका प्रवक्ता विनोदबहादुर कँवर सरकारले जारी गरेको निर्देशिका पालना गर्नु सबै निकाय र कर्मचारीको दायित्व भएको बताउँछन्। बैठकमै जान्छ समय सरकारका माथिल्ला तहका कर्मचारीहरूको बैठकको समयमात्रै जोड्ने हो भने सम्भवतः सबैभन्दा बढी बैठक बस्ने कर्मचारीको पहिलो नम्बरमै आउनेछन्। तथापि यी बैठकको उपलब्धि भने शून्य नै छ। बरु भत्ताकै लागि बैठक राख्ने प्रवृत्ति हावी छ। सुविधामा रजाइँ उच्च पदस्थलाई राज्यले सबै किसिमको सुविधा दिएको छ। सचिवालय, गाडी, पीए, चालक, ल्यापटप, मोबाइललगायत सबै सुविधाले उनीहरू सम्पन्न छन्। तर सुविधाअनुसार उनीहरूको कामको गति भने पाइँदैन। अधिकांशले सरकारले दिएको सुविधा आफ्ना घरायसी प्रयोजन र परिवारको सदस्यका लागि प्रयोग गरिरहेका हुन्छन्। प्राध्यापक केशव पाण्डे भन्छन् कर्मचारीलाई राज्यले गरेको लगानीको तुलनामा प्रतिफल निकै न्यून छ। चाकरीमा लिप्त उच्च कर्मचारीहरूमध्ये अधिकांश चाकरी र चाप्लुसीमा लिप्त देखिन्छन्। मन्त्रीले जतिसुकै नराम्रा काम गर्न खोजे पनि त्यसको डटेर विरोध गर्ने हिम्मत अधिकांश सचिव, सहसचिव र उपसचिवले गर्न सक्दैनन्। अधिकृतहरू त विचराजस्ता बनाइएका छन्। मन्त्रीहरूलाई कन्भिन्स गरेर देश र जनताका हितमा निर्णय गराउन सक्ने हिम्मतवाला प्रशासक पाउन शिला नै खोज्नुपर्छ। अधिकांश कर्मचारी राजनीतिक नेतृत्वको आदेशको तामेलीमा नै मग्न हुने गरेका छन्। पूर्व मुख्य सचिव डा सोमलाल सुवेदी भन्छन्, इमानदारी र नैतिकता नहुनेहरू जस्तोसुकै आदेशलाई पनि शिरोपर गर्न तयार हुन्छन्। त्यस्तैको संख्या बढी हुनु दुर्भाग्यपूर्ण हो। कर्मचारीमुखी ऐन संघीय निजामती सेवा ऐनको विधेयक अघि बढिरहेको छ। कर्मचारीहरूले यसको मस्यौदा आफैंले बनाएका हुन्। मस्यौदा बनाउँदा मन्त्रीलाई नै अँध्यारोमा राख्न प्रशासकहरू सफल भएका छन्। प्रशासकहरूले अनेक उपाय लगाएर ५८ वर्षबाट उमेर हद ६० बनाउनुपर्ने प्रस्तावमा नेताहरूलाई सहमत बनाउन सफल भएका छन्। यसैगरी सहसचिव र उपसचिवमा खुला प्रतिस्पर्धा हटाएर बाहिरका दक्ष जनशक्ति आउने ढोका बन्द गराउन षड्यन्त्रमा पनि उनीहरू सफल हुँदै गएका छन्। यसअघिको निजामती सेवा ऐन जनताका लागिभन्दा पनि कर्मचारीकै लागि ल्याइएको थियो, तर अहिले संघीय शासन प्रणालीमा ल्याउन लागिएको संघीय निजामती सेवा ऐन पनि कर्मचारीकै हितमा केन्द्रित रहेर ल्याउन लागिएको छ। कतिपय पुरानै प्रावधान सारेर ल्याइएको छ। संघीय निजामती सेवा ऐनमा कर्मचारीले नागरिकलाई दिने सेवा सम्बन्धमा पनि स्पष्ट व्यवस्था गरेर ल्याउनुपर्ने तर्क लोकसेवा आयोगका अध्यक्ष उमेश मैनालीको छ। अध्यक्ष मैनालीले संघीय शासनमा संघीय निजामती सेवा ऐन कर्मचारीको भन्दा पनि आम नागरिकको हितलाई केन्द्रविन्दुमा राखेर ल्याउनुपर्ने आवश्यकता औंल्याए। बाहिर काम गर्न छुट यसअघि केन्द्रीकृत शासन प्रणालीमा बनाइएको निजामती सेवा ऐनमा कर्मचारीलाई विभिन्न बहानामा कार्यालय बाहिर काम गर्ने छुट दिइएको थियो। यसको चौतर्फी आलोचनासमेत भएको थियो, तर अहिले बन्न लागेको संघीय निजामती सेवा ऐनमा पनि कर्मचारीलाई बाहिरी काम गर्न छुट दिने प्रावधान यथावत् राखिएको छ। बाहिर काम गर्ने छुट दिइँदा सरकारी काममा उनीहरूले ठगी गर्ने निश्चित छ। प्राध्यापक पाण्डे प्रश्न गर्छन्, संघीय शासन प्रणालीमा पनि पुरानै प्रणालीअनुसार कर्मचारीलाई बाहिरी काम गर्न छुट दिने हो भने संघीय शासन आएको के अर्थ रह्यो र ? संघीय मामिला तथा सामान्य प्रशासनमन्त्री लालबाबु पण्डित भने यस्तो प्रावधान रहेको भए त्यसलाई हटाइने दाबी गर्छन्। कर्मचारीको विकल्प विश्वभर नै कर्मचारीतन्त्रकै विकल्प खोजिन थालेको छ। नेपालमा पनि कर्मचारीतन्त्रको विकल्प हुँदैन भन्ने प्रश्न गरिएको पाइन्छ। प्रशासनका जानकारहरू भने कर्मचारीतन्त्रको विकल्प इमानदार, सक्षम, जनमुखी र व्यावसायिक गुणले युक्त कर्मचारीतन्त्र नै हुने बताउँछन्। अब नेपालमा कर्मचारीतन्त्रलाई ती गुणमा रूपान्तरण गर्न ढिलाइ भइसकेको छ। सच्चिने विकल्प प्रधानमन्त्री ओलीले आफ्नो नीति तथा कार्यक्रममार्फत ल्याएको महत्वाकांक्षी कार्यक्रम पूरा गर्न पनि अब सक्षम, इमानदार र व्यावसायिक गुणले दक्ष कर्मचारीतन्त्र आवश्यक छ। ओलीले कर्मचारीतन्त्रलाई जनमुखी बनाउन सोहीअनुसारका कार्यक्रम ल्याउनुपर्छ। ओलीले आफ्नो पाँचबर्से मार्गचित्रलाई व्यावहारिक कार्यान्वायन गराउन पनि अहिलेको ब्युरोक्रेसीमा आमूल सुधार ल्याउनुपर्ने सझाव प्रशासनविद्हरूको छ। कर्मचारीले अब भने विगतका सारा कमजोरी सच्याउँदै लोभलालच त्यागेर असल राष्ट्रसेवकका रूपमा आफूलाई स्थापित गर्न ढिलाइ गर्नुहुँदैन। जनताका पक्षमा वास्तविक रूपमा लाग्ने हो भने सेवासुविधामा पनि बढोत्तरी गर्दा फरक पर्दैन। अबका कर्मचारीको एकलव्य दृष्टि र लक्ष्य नै मुलुक र जनताको सेवामा समर्पित हुन सक्ने हुनुपर्छ। ताकि आमजनताले कर्मचारीलाई वास्तविक रूपमै राष्ट्रसेवकका रूपमा अनुभूत गर्न सकून्।"
इन्टरनेटले फेरेको विवाह शैली,"इन्टरनेटले मान्छेको काम र सञ्चारको तरिकामा आमूल परिवर्तन ल्याइदिएको छ। यसले मनोरञ्जन उद्योगदेखि लिएर खुद्रा व्यापारसम्मलाई उल्टोपाल्टो बनाइदिएको छ। अझ यसको सबैभन्दा गम्भीर असरचाहिँ मानिसको जीवनको सबैभन्दा ठूलो निर्णयमा परेको छ। जीवनसाथी रोज्ने तरिकामा इन्टरनेटले ठूलो परिवर्तन ल्याइदिएको छ। सन् १९९० को दशकको सुरुवातमा अनलाइनमार्फत जीवनसाथी फेला पार्ने विचार सुन्दै अपत्यारिलो लाग्थ्यो। आज विश्वका थुप्रै ठाउँमा यो तरिका सामान्य बनिसकेको छ। स्मार्टफोनले मानिसको खल्तीमा संसार अटाइदिएको छ, जसका कारण जोडी नभएकाहरू सबै सामाजिक वा भौगोलिक सीमाबाट मुक्त भएर आपसमा भेटघाट गर्न सक्छन्। विश्वभर प्रतिमहिना कम्तीमा २० करोड मानिसले डिजिटल डेटिङ सेवा प्रयोग गर्छन्। अमेरिकामा हुने सम्पूर्ण विवाहको एकतिहाइ संख्याको परिचय अनलाइनबाट सुरु हुन्छ। अमेरिकामा सबैभन्दा बढी विपरीत लिंगी भेट हुने दोस्रो स्थान हो इन्टरनेट। अझै पनि सबैभन्दा बढी जोडी साथीको साथी का रूपमै भेटिन्छन् तर इन्टरनेटले यसलाई उछिन्दैछ। डिजिटल डेटिङ विशाल सामाजिक प्रयोग पनि हो। मानव समाजकै सबैभन्दा अन्तरंग र महत्वपूर्ण जोडी बाँध्ने प्रक्रियामा यसको उपयोग भइरहेको छ। यो प्रयोगको असर भर्खर मात्र देखिन सुरु हुँदैछ। आफ्नो जीवन साथीलाई अफलाइन भेट्नुभन्दा इन्टरनेटमा भेट्नु आधारभूत रूपमै फरक हुन्छ। भौतिक संसारमा जीवन साथी प्रायः पारिवारिक सञ्जाल वा साथीहरूको वृत्तमा भेटिन्छन्। अनलाइनमा भेटिने मानिसहरू अपरिचित हुने सम्भावना ज्यादा हुन्छ। परिणामस्वरूप डिजिटल डेटिङमा विकल्प बढी हुन्छन्। अफिस, मन्दिर, बारजस्ता तन्नेरी भेट हुने स्थानमा दसबीस सम्भावित जीवनसाथी फेला पर्छन्। अनलाइनमा दसौं हजार त्यस्ता व्यक्ति हुन्छन्। डिजिटल सम्बन्ध आपसी सहमतिमा मात्र सुरु हुने गर्छ। जसले गर्दा डिजिटल डेटिङ प्रत्यक्ष भेट्नुभन्दा सहज र प्रभावकारी हुन्छ। कसैकसैका लागि भने यो श्रापबराबर हुन्छ। किनभने विपरीत लिंगीबीच रोजी र छाडी चल्ने हुनाले केही पुरुषहरूले कहिल्यै पनि जोडी फेला पार्न सक्दैनन्। चिनियाँ डेटिङ एप टानटानमा पुरुषले देखेका महिलामध्ये ६० प्रतिशतप्रति चासो राख्छन्। तर महिलाचाहिँ एपमा आफूले देखेका पुरुषमध्ये ६ प्रतिशतसँग मात्रै आकर्षित हुन्छन्। यसको अर्थ हो, पाँच प्रतिशत पुरुषले कहिल्यै पनि जोडी फेला पार्न सक्दैनन्। प्रत्यक्ष भेटेर गरिने डेटिङमा चाहिँ रोज्न पाइने पुरुषको संख्या कम हुनाले अनलाइनमा मौका नपाउने पुरुष पनि महिलाहरूको रोजाइमा पर्ने सम्भावना बढी हुन्छ। धेरैजसो मानिसलाई भने डिजिटल डेटिङले फाइदै गरेको छ। विभिन्न अनुसन्धानबाट देखिएअनुसार अमेरिकामा अनलाइनमा भेटिएर विवाह गर्नेहरूको सम्बन्ध बढी समय टिक्ने गरेको छ, उनीहरू आफू बढी खुसी भएको पनि बताउँछन्। अनलाइनमा सम्बन्ध निर्माणको मौका बढी हुनाले परपुरुषस्त्रीगमन बढेको भन्ने दाबीको पनि कुनै प्रमाण छैन। अमेरिकामा इन्टरनेटको आविष्कार अगाडिसम्म सम्बन्धविच्छेदको दर बढिरहेको थियो। त्यसयता यो दर घटेको छ। इन्टरनेटले अन्तरजातीय विवाह बढाएको छ तर बराबरी शैक्षिक योग्यता र कमाइ भएकाबीच जोडी बाँध्ने प्रवृत्तिका कारण असमानता पनि बढेको छ। खास आवश्यकता भएकाहरूलाई अनलाइन डेटिङ वरदान सावित भएको छ। उदाहरणका लागि जेडेट नामक एपले यहुदी धर्म अपनाउन नचाहनेहरूलाई फिल्टर गरिदिन्छ। त्यस्तै समलिंगीहरूलाई पनि यसले ठूलो राहत दिएको छ। अमेरिकामा ७० प्रतिशत समलिंगीले आफ्नो जीवनसाथी अनलाइन फेला पार्छन्। तथापि प्रेमको यो आधुनिक तरिकामा समस्याचाहिँ छन्। डिजिटल डेटिङका क्रूर यथार्थको सामना गर्नुपर्दा तनाव बढ्ने थुप्रै प्रयोगकर्ता गुनासो गर्छन्। इन्टरनेटको युगअघि पनि शरीरको आकृति हेरेर नकारात्मक टिप्पणी गर्ने चलन थियो। तर इन्टरनेटका कारण यो समस्या अझ गम्भीर भएको छ। अपरिचितले तस्बिर हेरेकै भरमा को कति आकर्षक भनेर तुरुन्तै मूल्यांकन गर्छन्। डिजिटल डेटिङले डिप्रेसनको समस्या बढाएको बताइन्छ। अन्य प्लेटफर्मजस्तै डेटिङ साइटमा पनि करिब १० प्रतिशत अकाउन्ट नक्कली हुन्छन्। रोमान्सको यो नौलो संसारले समाजमा पनि नसोचिएको असर पार्न सक्छ। जोडी रोज्न चाहनेहरूका अत्यधिक विकल्पका कारण सामाजमा विद्यमान पर्खाल भत्किन सक्छन्। इन्टरनेटले अन्तरजातीय विवाह बढाएको देखिन्छ। यसले सजातीय सामाजिक समूहका अवरोधलाई पार गर्न सघाएको छ। तर यससँगसँगै आफूजस्तै जीवनसाथी खोज्ने प्रवृत्ति पनि बढेको छ। उत्तिकै शैक्षिक योग्यता र बराबरी कमाइ भएकाबीच जोडी बाँध्ने प्रवृत्तिका कारण असमानता अझ बढेको आरोप लाग्ने गरेको छ। यो प्रवृत्तिलाई अनलाइन डेटिङले अझ बल पुर्याउँछ। डेटिङ प्रोफाइलमा शैक्षिक योग्यतालाई विशेष प्राथमिकता दिइने गरिन्छ। यसलाई ध्यान दिने हो भने भविष्यका डेटिङ सेवामा जेनोम अपलोड गर्ने र त्यसले सुझाएका आधारमा जोडी खोज्ने परिदृश्य देख्न सकिने अनुमान सहजै गर्न सकिन्छ। डेटिङ सेवा प्रदान गर्ने कम्पनीले पनि घाटा बेहोर्नुपर्नेछ। किनभने जोडीबीच समस्या आएन भने ती कम्पनीलाई पैसा तिर्ने ग्राहकको संख्या घट्नेछ। चिन्ता गर्नुपर्ने अर्को विषय के हो भने अनलाइन डेटिङमाथि मुठीभर कम्पनी र तिनको अल्गोरिदमको एकछत्र प्रभुत्व छ। डेटिङ एप्सको नाफा कमाउने तरिका अन्य प्लेटफर्मको जस्तो हुँदैन। कुनै व्यक्तिको साथी सोही डेटिङ साइटमा हुनुपर्छ भन्ने छैन। तथापि डेटिङ एपका बढ्दो प्रयोगकर्ताका कारण विशाल तथ्यांकको भण्डारले भए पनि यस्ता एपमा थुप्रै चीज सुधार हुन बाँकी छ। डेटिङ एपको बजारमा २२ अर्ब प्रयोगकर्ताको डाटा लिएर फेसबुक प्रवेश गरेको छ। त्यसैले यस्ता प्लेटफर्म अब केही संख्यामा मात्र सीमित हुनसक्ने सम्भावना पनि छ। बजार यसभन्दा बढी संकेन्द्रित नभए पनि जोडी बाँध्ने प्रक्रिया भने निश्चय नै केन्द्रीकृत बनेको छ। पहिले क्लब, बार, मन्दिर, अफिसजस्ता स्थानमा हुने क्रियाकलापमा रोमान्स बाँडिएको हुन्थ्यो। अहिले ठूलो संख्यामा मानिसहरू आफ्नो जीवन साथी खोज्न केही डिजिटल कम्पनीमा निर्भर भएका छन्। यसबाट कसले कसलाई भेट्ने भन्ने निर्धारण गर्ने क्षमता सीमित संख्याका कोड निर्मातालाई दिन्छ। तिनकै हातमा परिणाम निर्धारण गर्ने असीमित शक्ति हुन्छ। खासगरी सर्वसत्तावादी समाजमा अल्गोरिदमका आधारमा विवाहको टुंगो लगाउने तरिकाले चिन्ता सिर्जना गर्न सक्छ। प्रतिस्पर्धाले त्यस्तो सम्भाव्यतालाई केही हदसम्म भए पनि रोक्न सक्छ। त्यस्तै प्रतिस्पर्धा हुँदा डेटिङ एप्सले अपनाउने तरिकामा पनि पारदर्शिता रहन सक्छ। जेसुकै भए पनि प्रेमको यो आधुनिक तरिकालाई यस्ता चिन्ताले अवरोध पुर्याउनु हुँदैन। सही जीवनसाथी परे भने एकअर्कालाई सहयोग र हेरचाह गर्नेछन्। गलत परे भने तिनले आफ्नो र अर्काको पनि जीवन बर्बाद पार्न सक्छन्। दसौं लाख मानिसलाई डिजिटल डेटिङले जीवनसाथी रोज्ने भरपर्दो उपाय प्रदान गरेको छ। योचाहिँ राम्रो पक्ष हो।"
जिन्दगीमा गर्न बाँकी कुरा,"जिन्दगीमा धेरै कुरा गर्न बाँकी छ सबैभन्दा ठूलो कुरो मर्न बाँकी छ। कवि क्षेत्रप्रताप अधिकारीद्वारा व्यक्त यी हरफमा जीवनको मार्मिक शब्दचित्र कोरिएको छ। मानिस जन्मेदेखि मृत्युको नजिक पुग्दासम्म केही न केही कर्म गरिरहेको हुन्छ र गर्नैपर्छ। कुनै वारेन्टी नभएको, कुन रात र कुन साथ अन्तिम हो भन्ने थाहा नहुँदानहुँदै पनि मानिस धेरै कुरा गर्न दौडधूप गरिरहन्छ। तर मानिसले आफूले गरेको कर्म गर्नलायक थियो या थिएन भन्ने जीवनको उत्तराद्र्धमा मात्र अनुभूति गर्ने गर्छन्। हाम्रा आफन्त, विशिष्ट तथा सफल व्यक्तिहरूले पनि जीवनमा आफ्नो पद, सम्मान, पेसा र धन अन्तिम लक्ष्य होइन भनेका छन्। उनीहरूका विचारमा जीवन केही न केही कर्म गर्नैपर्छ। एकजना अंग्रेजी व्याकरणका एक प्रोफेसर एकपटक डुंगा चढेर ताल सयर गर्दै रहेछन्। कुरैकुरामा उनले डुंगा खियाउने बोटेलाई सोधेछन्, के तिमीले कहिल्यै विज्ञान, व्याकरण र शास्त्र पढेका छौ ? बोटेले भनेछन्, छैन हजुर, मैले यस्ता कुरा कहिल्यै पढिनँ। प्रोफेसर चिच्याउन थालेछन्, तिमीले जीवन नपढेर बर्बाद गरेछौ। डुंगा खियाएर जीवन बिताएका बोटेलाई यो कुराले दुःखी बनायो। तैपनि उनी शान्त बसे। डुंगा खियाउँदै जाँदा तालको बीचमा पुगेपछि ठूलो तुफान आएछ। डुंगा पानीको लहरमा फसेछ। बोटेले सकेसम्म डुंगा खिचेर यात्रु र आफ्नो ज्यान बचाउने कोसिस गरे। उनले प्रोफेसरलाई सोधे, यो तुफान बढ्दै गयो र रोकिएन भने हामी पौडेर ज्यान बचाउनुपर्ने हुन्छ। तपाईंलाई पौडिन आउँछ ? प्रोफेसर रिसाउँदै भनेछन्, कस्तो कुरा गर्छौ तिमी ? मैले आफ्नो आधा जिन्दगी अध्ययन र विविध महत्वपूर्ण सिकाइमा बिताएँ। पौडिने कुरालाई मैले महत्व दिइनँ। त्यसैले मलाई पौडिन आउँदैन। बोटेले भनेछन्, ल तपाईंले आफ्नो आधा जिन्दगी त्यसै बर्बाद गर्नुभएछ। यो तुफानमा मैले केही गर्न सक्ने अवस्था छैन। डुंगा पल्टिनेवाला छ। तपाईं तालमै डुब्नुहुन्छ। मौलाना रुमीले सुनाएको यो कहानीले हाम्रो जीवनको यथार्थबोध गराउँछ। हामीले जीवनमा के सिकिरहेका छौं, के गरिरहेका छौं र कतिबेला कुन सिकाइ काम लाग्छ, थाहा छैन। मैले जानेको र मैले गरेको काम सही छ भनेर आफ्नो बाहिरी योग्यताको घमन्ड गर्नेहरूलाई यो कथाले गहिरो झापड दिन्छ। प्रायजसो मानिस आफ्नो जीवनमा धेरै गरेको छु, धेरै सिकेको छु, धेरै जानेको छु, धेरै कमाएको छु भन्ने घमण्ड गर्दछन्। नहोस् पनि किन, एउटा व्यक्तिले कखरा सिकेर सुरु गरेको जीवन हाईस्कुल हुँदै उच्च शिक्षासम्म पुग्दा करिब डेढ दशक शैक्षिक अध्ययनमा बिताएको हुन्छ। त्यसैगरी देश, विदेश अध्ययन भ्रमण, सेमीनार, गोष्ठी, कार्यपत्र प्रस्तुतजस्ता कार्य पनि सिकाइकै क्रियाकलाप हुन्। अर्कोतर्फ, एकाध मानिसहरू जीवनलाई सिर्जनाका काममा लगाउने तरिका नजानेर जीवन त्यसै खेर गयो भन्नेहरू पनि छन्। सांसारिक सिकाइमा जति समय र मेहनत लागेको छ, त्योभन्दा दुईतिहाइ कम समय ध्यानमा लगाउन सके मात्र पनि हामीले आफू हुनुको बोध गर्न सक्नेछौं। धेरैजसोले शारीरिक र मानसिक लक्ष्य प्राप्तिका लागि जीवन नै दिएका हुन्छन् तर स्वयंलाई चिन्ने, जान्ने र बोध गर्ने काममा समय दिन भ्याएका हुँदैनन्। अझ भन्दा मृत्युलाई कसरी सहज रूपमा लिने र मृत्युको तयारी गर्ने बुझ्नै भ्याएको हुँदैन। बुझ्ने जरुरी नै ठान्दैन र मृत्युको नजिक पुगेपछि मात्र पश्चात्ताप मात्र गर्दछ। धेरैको अनुभव र कुराकानीले यो तथ्यको पुष्टि गरिसकेको छ। जसरी जन्मका लागि १० महिना आमाको गर्भमा रहेर यो सुन्दर संसारमा आएका हुन्छौं, त्यसैगरी एक दिन यो संसार पनि छोडेर जानै छ। त्यसका लागि तयारी गर्नुपर्दैन ? मेरो विचारमा अवश्य तयारी गर्नुपर्छ। त्यो तयारी हो, आध्यात्मिक ज्ञान, ध्यान र स्वयंलाई जान्ने कला। सांसारिक सफलता बाहिरी सम्पन्नता मात्र हो। आफैंभित्र फर्केर हेर्नु अध्यात्म हो। आफ्नो स्वभावलाई जान्नु, आत्माको शान्ति, शून्यता, परम् विश्राम, परम् चैतन्यको अनुभूतिमा डुब्नु हो अध्यात्म। सांसारिक सफलताका लागि निकै दौडधूप, भनसुन र मेहनत चाहिन्छ भने आध्यात्मिक ज्ञानका लागि कुनै यस्तो दौडधूप आवश्यक छैन। यो त स्वाध्याय हो। आफ्नो भवदशा, आफ्नो स्वभावलाई जान्नु हो। ओशो भन्छन्, जब तिमी केही क्रियाकलाप नगरी विल्कुल शान्त, संसारका सबै कुराबाट पर, एउटा साक्षीका रूपमा रहन सक्छौ, त्यही ध्यानको अवस्था हो। ध्यान बुझेपछि अध्यात्म बुझ्छौ र अध्यात्म बुझेपछि आफूलाई बुझ्छौ। संसारका कुरालाई भोग्नु र जान्नु महत्वपूर्ण पक्ष हो। तर यो नै अन्तिम लक्ष्य भने होइन। अन्तिम लक्ष्य त जन्मिँदा सँगै आएको र मृत्यु हुँदा पनि आफैंसँग जाने आफूभित्रको सम्पदालाई जान्नु हो। आफ्नो जागृत अवस्थालाई पहिचान गर्नु हो। भित्री आनन्द, शान्ति, भक्ति, प्रीति र ऊर्जालाई हामीले सँगै लिएर आएका थियौं, संसारमा भोग्यौं र जाँदा सँगै जाने चिज पनि यिनै हुन्। संसारको सम्बन्ध, पदार्थ, द्रव्य सबै यहीं छुट्छन्। त्यसैले मृत्युको दिन हामीलाई बिदाइ गर्न जम्मा भएका मानिसको मुखबाट हामी के सुन्न चाहन्छौं ? त्यही काम गर्न बाँकी छ। मस्तिष्कले गर्नेभन्दा परको काम गर्नु छ। सांसारिक सिकाइमा जति समय र मेहनत लागेको छ, त्योभन्दा दुईतिहाइ कम समय ध्यानमा लगाउन सके मात्र पनि हामीले आफू हुनुको बोध गर्न सक्नेछौं। अरूलाई जान्ने कोसिस गरिरहनु, अरूका विचारमा चल्नु र भौतिक विकासको प्रभावमा पर्नु सांसारिक ज्ञान हुन् भने न अभाव, न प्रभाव, मात्र आफ्नो स्वभावको पहिचान गर्न सक्ने स्थितिमा पुग्नु ध्यान हो, अध्यात्मको ज्ञान हो र वास्तविक जिउने कला हो। सबै कर्म गरिसक्यौं अब केवल आफूलाई चिन्ने, जान्ने, मस्त र आनन्द रहने कर्म गर्न बाँकी छ। किनभने सबैभन्दा ठूलो कुरा मर्न बाँकी छ। मर्नुअघि ध्यान, होस र प्रेम मार्गमा हिँड्न बाँकी छ। अन्तर्मुखी चेतना जगाउन र भित्री ज्ञानमा दृष्टि लगाउन बाँकी छ।"
राणाकालीन टुुँडिखेल अब नमुुना रंगशाला,"धनकुुटा : राणाकालीन समयमा निर्माण भएको धनकुुटा सदरमुुकामस्थित ऐतिहासिक तल्लो टुँडिखेलको स्तरोन्नति भएसँगै नमुुना रंगशाला बन्न सफल भएको छ । धनकुुटा५ मा अवस्थित तल्लो टुुँडिखेलमा पक्की प्यारापिट, सुुविधायुुक्त मञ्चलगायतको पूर्वाधार निर्माण, मैदान सम्याउने र वरिपरि तार घेराबार गर्ने काम सम्पन्न भइसकेको छ । अघिल्लो आर्थिक वर्ष संसद् विकास कोषको १० लाख ५० हजार र राष्ट्रिय खेलकुुद परिषद्को पाँच लाख गरी १५ लाख ५० हजार रुपैयाँको लागतमा मैदान वरिपरि १२ फुुटको दुुई सय ४० मिटर तार घेराबार गरिएको थियो । त्यस्तै सोही आर्थिक वर्ष धनकुुटा नगरपालिकाको ७० लाख रुपैयाँ लागतमा पक्की प्याराफिट, बाटो र वाल लगाउने काम भएको थियो । निर्माण सम्पन्न भइसकेको पक्की प्याराफिट तीन हजार दर्शक अट्ने क्षमताको छ । जीर्ण अवस्थामा रहेको पुुरानो मञ्चलाई भत्काएर गत आर्थिक वर्षमा नगरस्तरीय बजेटबाट करिब ३० लाख रुपैयाँको लागतमा सुुविधायुुक्त पक्की मञ्च निर्माण गरिएको छ । त्यस्तै मैदान सम्याएर दुुबो रोप्ने काम अहिले धमाधम भइरहेको छ । दुुबो रोप्ने काम सम्पन्न भइसकेपछि धनकुुटा सदमुुकामको यो ऐतिहासिक टँुुडिखेल देशकै नमुुना रंगशाला हुुने धनकुुटा५ वडाका वडासदस्य तथा सहिद भीमनारायण स्मृति प्रतिष्ठानका महासचिव रोशन श्रेष्ठले बताए । नगरपालिकाले सहिद भीमनाराण गोल्डकपको लागि उपलब्ध गराएको दुुई लाख रुपैयाँ बजेटले अहिले दुुबो रोप्ने काम भइरहेको छ । मैदान स्तरोन्नतिको कामले सहिद भीमनारायण गोल्डकपको १४औं संस्करण प्रतियोगिता समयमै हुुन पाएन । उनले भने सो बजेटले मैदानमा दुुबो रोप्ने काम गरिएको र प्रतियोगितालाई अझ प्रतिष्ठित र व्यवस्थित बनाउन मैदानले सहयोग पुुग्नेछ । सहिद भीमनारायण अन्तर्राष्ट्रिय गोल्डकप पूर्वीक्षेत्रकै प्रतिष्ठित फुुटबल प्रतियोगिता भए पनि मैदानको स्तर राम्रो नहुुँदा ठूला क्लबले सहभागिता जनाउन मान्दैनथिए । तर अब स्तरोन्नति भएपछि देशमै नाम चलेका प्रतिष्ठित क्लब प्रतियोगितामा सहभागी हुुने उनले विश्वास गरे । प्रतियोगिताको १४औं संस्करण माघमा आयोजना गर्ने तयारी भइरहेको उनले बताए । धनकुुटा नगरपालिकाको स्वामित्वमा रहेको सो टुुँडिखेल धनकुुटा फुुटबल संघले २५ वर्षका लागि लिजमा लिएको थियो । जसको कारण अहिले मैदानको व्यवस्थापन संघले गरिरहेको छ । हाल मैदानको लम्बाइलाई बढाएर अहिले एक सय १० मिटर र चौडाहा बढाएर ७० मिटर बनाइएको छ । मैदानको माथिल्लो भेगमा रहेको प्याराफिट र मञ्चमा सुुन्तलाको पहिचान दिने खालको सुुन्तले कलरले रंगरोगन गरिएको छ । खेलमैदान स्तरोन्नतिको लागि भन्दै खेलमैदान खेलकुुद गतिविधि गर्न रोक लगाइएको छ । दुुबो हुुर्किसकेपछि सरोकारवाला निकायसँग छलफल गरेर मात्रै खेलकुुद गतिविधि खुुला गर्ने बताइएको छ । स्थानीयदेखि राष्ट्रियस्तरको खेलकुुद प्रतियोगिता हुुने सदरमुुकामको एकमात्र खेलमैदान मर्मतसम्भार अभावले जीर्ण बनेको थियो । राणा प्रधानमन्त्री देवशमशेर काठमाडांैबाट खेदिएर धनकुुटा आएपछि उनैको पहलमा यो टँुुडिखेल निर्माण भएको इतिहास छ । टुुँडिखेलको एक छेउमा जोर धरहरासमेत छ ।"
जापानकी इकीलाई कीर्तिमानी आठ पदक,"जाकार्ता : जापानकी रिकाको इकीले एकै एसियाली खेलकुद प्रतियोगितामा व्यक्तिगत सर्वाधिक आठ पदक जित्ने कीर्तिमान बराबरी गरेकी छिन् । शुक्रबार भएको पौडीतर्फको ५० मिटर फ्रि स्टाइलमा स्वर्ण जित्दै उनले एकै एसियाली खेलकुद प्रतियोगितामा व्यक्तिगत सर्वाधिक पदक जित्ने कीर्तिमान बराबरी गरेकी हुन् । १८ वर्षीया इकीले ३६ वर्ष पुरानो कीर्तिमान बराबरी गरेकी हुन् । यसअघि सन् १९८२ मा उत्तर कोरियाका सुटिङ खेलाडी सो जिन मानले आठवटा पदक जित्दै यो कीर्तिमान कायम गरेका थिए । शुक्रबार जाकार्ताको पौडी पोखरीमा चीनकी लिऊ झियाङ र ऊ क्विङफेङलाई पछि पार्दै स्वर्ण जितेसँगै उनले नयाँ कीर्तिमानमा आफ्नो नाम पनि लेखाएकी हुन् । सायद मैले प्रतिस्पर्धा गरेकोमध्ये सबैभन्दा नर्भस यसै स्पर्धामा बनेकी थिए, कीर्तिमानी पदक जितेपछि इकीले भनिन्, मैले साँच्चिकै सोचेकी थिइन् कि मैले पदक जित्छु भनेर । तर, अन्त्यमा आफूलाई पदकका लागि रोक्न सकिनँ । इकीले प्रतियोगितामा ६ स्वर्ण पदक जितिन् । उनी एकै एसियाली खेलकुद प्रतियोगितामा ६ स्वर्ण पदक जित्ने र समग्रमा आठ पदक जित्ने पहिलो महिला पनि खेलाडी बनेकी छिन् । एसियाली खेलकुद प्रतियोगिताको सफलताले सन् २०२० मा आफ्नै देशले आयोजना गर्ने ओलम्पिक खेलकुदमा समेत उनको सफलताको सम्भावना देखिएको छ । इकी जापानले दुई वर्षपछि आफैंले आयोजना गर्ने ओलम्पिक खेलकुदका लागि तयारीमा राखेको खेलाडीमध्येकी हुन् । इकीले जारी एसियाली खेलकुद प्रतियोगितामा कीर्तिमानी प्रदर्शन गर्दै देशले आफूमाथि गरेको विश्वास र लगानीको सही सदुपयोगसमेत गरेकी छन् ।"
सुखद रहेन बक्सिङको सुरुआत,"जकार्ता (इन्डोनेसिया) : १८औं एसियाली खेलकुद प्रतियोगिताको बक्सिङमा पनि नेपालको सुरुआत सुखद् रहन सकेन । बक्सिङको पहिलो दिन शुक्रबार नेपाली खेलाडी संगीता सुनार आफ्नो पहिलो खेलमै पराजित भइन् । महिला फिदर वेट ५७ केजी तौलसमूहको प्रिक्वार्टरफाइनल खेलमा थाइल्यान्डकी निलावान तेचासुएपले संगीतालाई ५० ले पराजित गरिन् । एसियाली खेलकुदको इतिहासमा बक्सिङ नेपाललाई दोस्रो सर्वाधिक पदक दिलाउने खेल हो । बक्सिङले हालसम्म एसियाली खेलकुदमा नेपाललाई ६ वटा कांस्य पदक दिलाएको छ । बक्सिङले सन् १९८६ को एसियाडमा पहिलो पटक पदक जितेको थियो । यसैगरी शुक्रबार भएको ब्याडमिन्टनको तीनवटै स्पर्धामा नेपाली खेलाडीले पराजय व्यहोरेका छन् । महिला डबल्सतर्फको प्रिक्वार्टरफाइनल खेलमा नेपालकी अमिता गिरी र रसिला महर्जनको जोडी दक्षिण कोरियाली खेलाडीसँग २० को सोझो सेटमा पराजित भए । दक्षिण कोरियाका किम हाइरिन र कोङ हियोङको जोडीसँग पहिलो सेटमा २१७ अंकले पछाडि परेको अमिता र रसिलाको जोडी दोस्रो सेटमा पनि २११ ले पराजित हुन पुगे । दक्षिण कोरियाली जोडीले लगातार १८ अंक बटुल्दासम्म पनि कमजोर प्रदर्शन गरेको नेपाली जोडीले भने खातासम्म खोल्न सकेको थिएन । दक्षिण कोरियाली जोडीले खेल जित्न दुवैै सेटमा आठआठ मिनेटमात्र समय खर्चिएका थिए । नेपालका अनुभवी खेलाडी रत्नजित तामाङ पुरुष एकल स्पर्धाको पहिलो चरणमै पराजित हुन पुगे । उनको पहिलो खेल पनि दक्षिण कोरियाली प्रतिद्वन्द्वीसँगै परेको थियो । रत्नजितलाई दक्षिण कोरियाका सन वान होले ८२१, ११२१ को सोझो सेटमा पराजित गरे । यसैगरी पुरुष एकलतर्फकै अर्को खेलमा नेपालका विकास श्रेष्ठ पनि पराजित भए । जापानका मोमोता केन्तोले विकासलाई पहिलो चरणको खेलमै २० को सोझो सेटमा पाखा लगाए । उक्त खेलमा मोमोतो २१९, २११० ले विजयी भएका थिए । थ्री बाई थ्री बास्केटबलमा भने शुक्रबार नेपाली टोलीले दुईवटा सफलता हात पायो । पहिलो खेलमा नेपालले माल्दिभ्सबाट वाकओभर पायो । अर्को खेलमा नेपालले जोर्डनमाथि २११० को जित हासिल गयो । सोही दिन भएको अर्को खेलमा भने नेपाली टोली सिरियासँग १९२१ ले पराजित हुन पुग्यो । यसैगरी पुरुष भलिबलमा पनि नेपाली टोली दक्षिण कोरियासँग पराजित भयो । समूह डी बाट प्रतिस्पर्धा गरिरहेको नेपाली टोलीलाई दक्षिण कोरियाले ३० को सोझो सेटमा हरायो । उक्त खेलमा दक्षिण कोरिया २५१६, २५१३, २५१४ अंकले विजयी भएको थियो । यसैगरी पौडीको महिला ५० मिटर फ्रिस्टायल स्पर्धामा नेपालकी गौरिका सिंह र टिशा शाक्य हिट चरणबाटै बाहिरिए । हिट तीनको लेन एकबाट प्रतिस्पर्धा गरेकी गौरिका सहभागी आठ खेलाडीमध्ये सातौं स्थानमा आइन् । १६ वर्षीया गौरिकाले निर्धारित दूरी २८५० सेकेन्डमा पूरा गरिन् । आफ्नो हिटमा पहिलो हुने चीनकी लिउ झिङभन्दा उनी ३३६ सेकेन्डले पछाडि परिन् । सोही स्पर्धामा अर्की नेपाली खेलाडी टिशा आठौं तथा अन्तिम स्थानमा रहिन् । १५ वर्षीया टिशाले निर्धारित दूरी पूरा गर्न २९६१ सेकेन्ड समय खर्चिएकी थिइन् । सन् २०१७ मा अमेरिकामा भएको वल्र्ड जुनियर च्याम्पियनसिपमा भने टिशाले सोही दूरी पार गर्न ३०७४ सेकेन्ड समय खर्चिएकी थिइन् । यसैगरी शुक्रबार नै भएको पुरुष ५० मिटर ब्रेस्टस्ट्रोक स्पर्धामा पनि नेपाली खेलाडी शुभम श्रेष्ठ हिट चरणबाटै बाहिरिए । हिट दुईको लेन एकबाट प्रतिस्पर्धा गरेका १७ वर्षीय शुभमले निर्धारित दूरी पार गर्न ३२४५ सेकेन्ड समय खर्चिएका थिए । उक्त स्पर्धामा सहभागी आठ खेलाडीमध्ये सातौं स्थानमा आएका शुभम आफ्नो हिटमा पहिलो हुने जोर्डनका खेलाडी अलवीर आम्रोभन्दा २८७ सेकेन्डले पछाडि परेका थिए । उक्त स्पर्धामा पाकिस्तानी खेलाडी आठौं स्थानमा रहे । शुभमले सन् २०१७ मा हंगेरीको बुढापेस्टमा भएको वल्र्ड च्याम्पियनसिपमा सोही दूरी ३२५० सेकेन्डमा पार गरेका थिए । यसैगरी आर्चरीको रिकर्भ मिक्स टिम स्पर्धाको इलिमिनेसन राउन्डमा कीर्गिस्तानले नेपाललाई ५४ ले पराजित गयो । स्पोर्ट्स क्लाइम्बिङको पुरुष कम्बाइन्ड क्वालिफिकेसन बोल्डरिङमा नेपालका पेम्बा शेर्पा २२औं र प्रनीलमान श्रेष्ठ २३औं स्थानमा रहे । सो स्पर्धामा २३ जना खेलाडी सहभागी थिए । फेन्सिङको पुरुष फोइल टिम स्पर्धाको प्रिक्वार्टरफाइनलमा फिलिपिन्सले नेपाललाई ४५३ ले हरायो । जस र अपजसको भागीदार हुन्छु राष्ट्रिय खेलकुद परिषद् (राखेप)का सदस्यसचिव केशवकुमार विष्टले १८औं एसियाली खेलकुद प्रतियोगिता (एसियाड) मा नेपाली टोलीको जित र हार दुवैको जस वा अपजसको भागीदार बन्न आफू तयार रहेको बताएका छन् । १८औं एसियाडमा विष्ट नेपाली टोलीका सेभ अफ दी मिसन (टोली नेता) पनि हुन् । जारी एसियाडमा निकै आशा गरिएको खेल तेक्वान्दोमा नेपाली खेलाडीले निराशाजनक प्रदर्शन गरेपछि पदक तालिकामा नेपालको उपस्थितिको विषयलाई लिएर सञ्चारकर्मीले अघि सारेको प्रश्नको जवाफमा सदस्यसचिव विष्टले भने, जिम्मेवार पदमा बस्ने व्यक्तिले राम्रो र नराम्रो दुवै कुराको भागीदार बन्नै पर्छ । त्यसलै यो एसियाडमा पनि नेपाली खेलाडीको हार र जित दुवैको जस वा अपजसको नैतिक जिम्मेवारी सबैभन्दा पहिले मैले नै लिने हो । उनले एसियाली खेलकुदजस्ता ठूला अन्तर्राष्ट्रिय प्रतियोगितापछि आफ्ना खेलाडीको प्रदर्शनदेखि लिएर सबै पक्षमा गहन विश्लेषण हुनु आवश्यक रहेको धारणा पनि व्यक्त गरे । हरेक ठूला अन्तर्राष्ट्रिय प्रतियोगितापछि सम्बन्धित खेल संघदेखि लिएर जिम्मेवार पदाधिकारीले समेत आफ्नो खेल र खेलाडीको प्रदर्शनको विषयमा गहन विश्लेषण गर्नु आवश्यक छ, शुक्रबार १८औं एसियाडको मुख्य मिडिया सेन्टरनजिकै रहेको कभर्डहलमा ब्याडमिन्टन हेर्न आएका विष्टले भने, एसियाडबाट फर्किएपछि यस विषयमा छलफल हुनेछ र यसले हामीलाई भविष्यमा आफ्नो कमीकमजोरी सुधार्न पनि सहयोग पुयाउनेछ । सदस्यसचिव विष्टले जारी एसियाडमा नेपालले पदक जित्ने सम्भावना कायमै रहेको दाबी पनि गरे । उनले नेपाली टोली कुनै एक खेलमा मात्र पदकको भर परेर एसियाड यात्रामा नहोमिएको धारणा पनि व्यक्त गरे । कुनै एउटा खेलमा पदक आएन भनेर आत्तिनुपर्ने अवस्था छैन । पदक जित्ने सम्भावना रहेका अरू थुप्रै खेल बाँकी नै छन् । हामी कुनै एक खेलको मात्र भर परेर एसियाड यात्रामा निस्किएका होइनौं, उनको कथन थियो । कराँते, बक्सिङ, जुडोजस्ता खेलका स्पर्धा बाँकी नै रहेकाले जारी एसियाडमा नेपालको पदक जित्ने सम्भावना कायमै रहेको टोली नेता विष्टको दाबी छ । उनले एसिया महादेशमा विश्व खेलकुदकै थुप्रै शक्तिशाली राष्ट्रको उपस्थिति रहेकाले नेपाली खेलाडीका लागि एसियाली खेलकुद पदक जित्नेभन्दा पनि आफ्नो प्रदर्शनमा थप निखार ल्याउने अवसर भएको प्रतिक्रिया दिए । एसियाली खेलकुदमा ओलम्पिकमा समेत तहल्का मच्चाउने चीन, जापान, कोरियाजस्ता शक्तिशाली राष्ट्रहरूको सहभागिता रहन्छ । त्यसैले हाम्रा खेलाडीका लागि यो प्रतियोगिता पदक जित्नेभन्दा पनि आफूभन्दा बलिया प्रतिद्वन्द्वीसँग भिडेर आफ्नो प्रदर्शनमा निखार ल्याउने महŒवपूर्ण अवसर हो । यद्यपि हामीले यस्ता प्रतियोगितामा समेत पदक जित्ने लक्ष्यलाई भने भुल्नु हुँदैन, जारी एसियाडमा २९ वटा खेल सहभागी गराइएको विषयमा सदस्यसचिव विष्टको तर्क थियो । सदस्यसचिव विष्टले १८औं एसियाडमा नेपाली खेलाडीको सहभागितालाई निकट भविष्यमा आफ्नै देशमा आयोजना हुने १३औं दक्षिण एसियाली खेलकुद (साग) को तयारीका रूपमा लिइएको पनि बताए । हाम्रा खेलाडीको लागि यो एसियाड १३औं दक्षिण एसियाली खेलकुदको तयारी गर्ने अवसर हो । पक्कै पनि यो सहभागिताले सागमा हामीलाई फाइदा पुग्नेछ, उनले भने । उनले खेलकुद क्षेत्रको विकासमा सरकारको लगानी नै कम भएको दुःखेसो पनि पोखे । कुल बजेटको एक प्रतिशत हिस्सा पनि खेलकुदको भागमा पर्दैन । भौतिक पूर्वाधारदेखि लिएर खेलाडीको दीर्घकालीन तयारीका लागि समेत बजेट अपर्याप्त छ । राज्यले गरेको लगानीलाई आधार मान्ने हो भने हाम्रा खेलाडीले एसियाडजस्तो ठूलो प्रतियोगितामा निकै राम्रो प्रदर्शन गरेका हुन्, विष्टको कथन थियो, अवस्था यस्तै निराशाजनक रहने हो भने भविष्यमा पनि हामीले ठूला अन्तर्राष्ट्रिय प्रतियोगितामा पदकको आशा नगरे हुन्छ । विष्टले नेपाली खेलकुदलाई नतिजामुखी बनाउन प्रशिक्षक र प्रशिक्षण विधिमा समेत परिवर्तन आवश्यक रहेको धारणा व्यक्त गरे । उनले भने, राष्ट्रिय खेलकुद परिषद्मा स्थायी प्रशिक्षक राख्ने प्रावधान नै गलत छ । प्रशिक्षकलाई राम्रो सेवा सुविधा दिएर निश्चित समयका लागि करारमा राख्नुपर्छ । राष्ट्रिय तथा अन्तर्राष्ट्रिय प्रतियोगितामा राम्रो नतिजा ल्याउन सके करार थप्ने, खराब नतिजा ल्याए जिम्मेवारीबाट अवकाश दिने परम्परा सुरु गर्नु आवश्यक छ ।"
