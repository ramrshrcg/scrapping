शीर्षक,विवरण
समृद्धिका वाधक,"दुईतिहाइसहितको स्थिर सरकार गठन भए पनि लगानीमैत्री वातावरण निर्माण हुन नसक्दा वैदेशिक लगानी झन् खुम्च्याउँदै गएको छ। प्रधानमन्त्री केपी शर्मा ओलीको अहिले एकल उद्देश्य देखिन्छ समृद्धि। आफ्नो हरेक भाषण, अन्तर्वार्ता तथा कुराकानीमा समृद्धिको चाहना दोहोर्याइरहेका छन्। निर्वाचनमा पनि उनी नेतृत्वको मोर्चाले समृद्ध नेपाल र सुखी नेपाली को नारा लिएर गएको थियो, जसलाई नेपाली जनताले करिब दुईतिहाइनजिकको मत दिएर अनुमोदन गरिदिए। यद्यपि प्रधानमन्त्रीले चाहेजस्तो समृद्धिको कुनै आधार बनेको छैन। सरकार बनेको आठ महिनामै समृद्धि आइहाल्छ भन्ने पनि होइन। तर सरकार त्यो बाटोमा हिँडेको छ कि छैन भन्ने महत्वपूर्ण प्रश्न हो। वर्तमान सरकारले समृद्धिका लागि आवश्यक पर्ने आधारभूत तयारी गरेको हुन सक्छ तर त्यो अझै ठोस रूपमा सार्वजनिक भने भएको छैन। दैनिक शासन प्रशासन चलाउनेभन्दा माथि कुनै पनि आशालाग्दो तथा विश्वासिलो कामको सुरुवात देखिँदैन, जसलाई सत्ताधारी दलका नेताहरूले पनि सार्वजनिक रूपमा स्विकार्दै आएका छन्। स्वयं प्रधानमन्त्रीले पनि आफू जादुगर नभएको अभिव्यक्ति दिनुले यसको आधारभूत तयारी नै भएको छैन कि भन्ने आशंका गर्न सकिन्छ। दुईतिहाइको सरकारले चाहेको समृद्धिको वाधक के हुन सक्छन् भन्नेमा यो लेख केन्द्रित छ। नेपालको संविधान २०७२ ले देशमा संघीय शासन प्रणाली स्थापना गर्यो। यतिबेला नेपालमा संघीय, प्रादेशिक तथा स्थानीय तह गरी तीन तहको सरकार छन्। समृद्धिको आधार तब मात्र तय हुन्छ जब यी तीनै तहको सरकारले पूर्ण रूपमा सुशासन गर्दै प्रभावकारी ढंगबाट वस्तु र सेवा प्रवाह गर्न थाल्छन्। तर यतिबेला सबैभन्दा ठूलो समस्या भनेको स्थानीय र प्रादेशिक तहको सरकारमा कर्मचारीकै अभाव छ। संघीयता कार्यान्वयनको दुई वर्षमा पनि संघीय सरकारले स्थानीय र प्रादेशिक तहमा आवश्यक कर्मचारी पुर्याउन सकेको छैन। जसले गर्दा प्रदेश सरकारका मुख्यमन्त्रीले पटकपटक संघीय सरकारसँग गुनासो र असन्तुष्टि सार्वजनिक गर्दै आइरहेका छन्। नेकपाको नेतृत्वको सरकारले प्रभावकारी काम गर्न नसक्नुका पछाडि कर्मचारीतन्त्रको हात रहेको नेकपाका अध्यक्ष पुष्पकमल दाहालले सार्वजनिक रूपमा अभिव्यक्ति दिँदै हिँडेका छन्। किन त ? किनकि कर्मचारीतन्त्रमा दलीय आधारमा खुलेका बलिया कर्मचारी संघसंगठन छन्। कुनै मन्त्रालयको कर्मचारी संघसंगठनका अध्यक्ष जुन सामान्य खरिदार तथा सुब्बा पदमा कार्यरत हुन्छन्, उनीहरू नियमतः मन्त्रिपरिषद्ले मात्र गर्न सक्ने सहसचिवको सरुवा गरिदिने हैसियत राखिरहेका छन्। शिक्षकको हालत यस्तै छ। शिक्षक संघसंगठनका नेताले पढाउनु पर्दैन, राजनीति गरेर हिँड्दा हुन्छ। प्राध्यापक संघसंगठनमा यस्तै छ। नेताले पढाउनु पर्दैन, संगठन विस्तार गरेर हिँडे पुग्छ। बिहान १० देखि साँझ पाँच बजेसम्म आफूलाई लगाएको काम गर्छु भनेर जागिरमा प्रवेश गर्नेले काम गर्नुनपर्ने र जसले काम नगरी राजनीति गर्छ उसकै बोली बिक्ने प्रथा दुईतिहाइवाला सरकारमा झनै झाँगिएको छ। यसले समृद्धिलाई सहयोगभन्दा बढी असहयोग नै पुर्याउने हो। यसैगरी नेपालमा च्याउ झैं खुलेका राष्ट्रिय तथा अन्तर्राष्ट्रिय गैरसरकारी संस्थाहरू आफैंमा समृद्धिका वाधक हुन्। भर्खरै पाकिस्तान सरकारले आईएनजीओहरूलाई आफ्नो कार्यक्रम तथा कार्यालय बन्द गरेर ६० दिनभित्र देश छाड्न निर्देशन दियो। सार्वजनिक तथ्यांकअनुसार पाकिस्तानले १८ वटा अन्तर्राष्ट्रिय दातृ संस्थाहरूलाई देशबाट निष्कासित गरिसकेको छ। नेपालमा सबै त नभनौं, अधिकांश गैरसरकारी संस्थाहरू नेपालको विकास तथा समृद्धिलाई योगदान गर्नुको साटो जासुसी र परनिर्भरता बढाउन उद्यत् छन्। नेपालमा पनि आईएनजीओकर्मी तथा एनजीओ सञ्चालकहरू नवधनाढ्य बनेका छन्। उनीहरूको काम र त्यहाँको शासन प्रणालीमा कुनै अनुगमन छैन। उनीहरूको सम्पत्तिमा खोजीनीति छैन। वर्तमान सरकार गठन भएसँगै यस्ता आईएनजीओलाई व्यवस्थित गर्र्र्न गैरसरकारी संस्थाका सञ्चालकले सम्पत्ति विवरण बुझाउनुपर्ने, पारदर्शी तथा जवाफदेही हुनुपर्नेलगायतको परिपत्र गरेको थियो, तर त्यसको कार्यान्वयन हुन सकेन। दुईतिहाइ सरकारलाई ती एनजीओवालाले झुकाइछाडे। सरकार पछाडि सर्यो। नेपालमा साना, मझौला तथा ठूला तीनै किसिमका उद्योग, कलकारखानाभन्दा गैरसरकारी संस्थाको संख्या झन्डै दोब्बर छ। यस्ता गैरसरकारी संस्थाले नेपालको समृद्धिको यात्रालाई अवरोध उत्पन्न गरिरहेका छन्, तर सरकार यसलाई व्यवस्थित गर्ने सन्दर्भमा निरीह बन्न पुगेको छ। सरकारीलाई धेरैले राम्रो रूपमा लिन्छन्। यो ठिकै पनि हो। दुग्ध सहकारी, महिला सहकारी, कृषक सहकारी, माहुरीपालकजस्ता सहकारीले नागरिक सशक्तीकरण तथा आर्थिक वृद्धिमा योगदान गरेका छन्। तर पैसा संकलन गर्ने र ऋणमा लगाएर ब्याजबाट नाफा आम्दानी गर्ने सेभिङ तथा क्रेडिट सहकारीले नेपालको समृद्धिलाई असर पारिरहेका छन्। केही समयअगाडि बैंकसँग लगानीयोग्य रकमको अभावका समाचार प्रकाशित भएका थिए। कर्जाको बढ्दो मागको तुलनामा बैंकले पर्याप्त निक्षेप संकलन गर्न नसक्दा लगानीयोग्य पुँजीको अभाव भइरहेको छ। यो अभाव निम्त्याउने धेरैमध्येको एउटा पक्ष सेभिङ क्रेडिटवाला सहकारी हुन्। सहकारीले पहिलो कुरा ठूलो रकम होल्ड गरेर राखेको छ, जसले गर्दा ठूला बैंकमा तरलताको सधैंभरि अभाव देखिएको छ। दोस्रो यस्ता सहकारीका सञ्चालकले मनोमानी रूपमा संकलित पैसा परिचालन गरिरहेका छन्, जसले सहरी क्षेत्रमा जग्गाको मूल्य अनावश्यक रूपमा बढिरहेको छ। तेस्रो कालो धनलाई लुकाउने काममा यस्ता सहकारी मतियार बनिरहेका छन्। चौथो भनेको यस्ता सहकारीको अनुगमन गर्ने प्रभावकारी र बलियो संस्था छैन। राष्ट्रबैंकले यस्ता सहकारीलाई अनुगमन गर्न कानुनले दिँदैन। त्यसैले नागरिकको पैसा संकलन गर्ने भाग्ने, अव्यवस्थित रूपमा कर्जा प्रवाह गर्नेजस्ता काम भइरहेका छन्। त्यो पैसा बैंकमा आउने हो भने त्यसले उत्पादनशील क्षेत्रमा लगानी गर्न रकमको अभाव हुन दिँदैनथ्यो। यस्ता सेभिङ तथा क्रेडिट सहकारीलाई व्यवस्थित गर्ने काम वर्तमान सरकारको प्राथमिकतामा परेको देखिन्न। समृद्धिका लागि सबैभन्दा महत्वपूर्ण तत्व भनेको लगानीयोग्य वातावरण निर्माण हो। तर विश्वबैंकले केही समयअगाडि सार्वजनिक गरेको डुइङ बिजनेस २०१९ प्रतिवेदनअनुसार नेपालमा व्यावसायिक वातावरण निरन्तर खस्किएको देखाएको छ। गत वर्ष १०५ औं स्थानमा रहेको नेपाल पाँच स्थान तल झर्दै यस वर्ष ११० औं स्थानमा पुगेको छ। नेपालको कर प्रणाली निकै झन्झटिलो भएकाले लगानीको वातारण खस्किँदै गएको उक्त प्रतिवेदनले औंल्याएको छ। यसैगरी चालु आर्थिक वर्षको पहिलो दुई महिनाको तथ्यांकलाई विश्लेषण गर्दा गत वर्षभन्दा ७६ प्रतिशतले विदेशी लगानी घटेको छ। दुईतिहाइसहितको स्थिर सरकार गठन भए पनि लगानीमैत्री वातावरण निर्माण हुन नसक्दा वैदेशिक लगानी घट्न पुगेको छ। बजारमा झाँगिएका विभिन्न सिन्डिकेटलाई खारेज गर्न नसक्दा लगानीमैत्री वातावरण बन्न सकेको छैन। जसले निजी क्षेत्रलाई एकातिर प्रतिस्पर्धी बनाउन सकेको छैन भने अर्कोतर्फ वैदेशिक लगानीलाई पनि झन् खुम्च्याउँदै लगेको छ। किन यस्तो भइरहेको छ ? दुईतिहाइको सरकार यस्ता पक्षलाई किन व्यवस्थित बनाउन चाहँदैन ? किनकि त्यहाँ भोेट लुकेको छ। दलीय आस्थाका आधारमा खुलेका कर्मचारी तथा शिक्षक संघसंगठन खारेज गर्ने आँट सरकारले देखाउन सकेको छैन। नेपाल यस्तो देश हो, जहाँ कूटनीतिज्ञ होइन गैरसरकारी संस्था सञ्चालक राजदूत हुन्छन्। यसलाई व्यवस्थित गर्ने काम यो सरकारको बुताभन्दा बाहिरै देखिन्छ। सेभिङ तथा क्रेडिटवाला सहकारीले जतिसुकै बदमासी गरे पनि त्यसलाई व्यवस्थित गर्ने ठोस कदम सुरु गर्न सकेको छैन। किनकि कर्मचारी, शिक्षक, सेभिङ तथा क्रेडिट सहकारीवालाहरू र गैससवालाहरूले संगठन विस्तार गरिदिएका छन्, जसको योगदानले ठूलो पार्टीको नेता बनेकाले त्यसलाई व्यवस्थित गर्ने आँट गर्न सक्ने कुरै भएन। यातायात क्षेत्रको सिन्डिकेटलाई खारेज गर्दा सत्ता नै हल्लिएको केही समयअगाडि देखिएकै हो। कालीमाटी तरकारी बजारको सिन्डिकेटलाई त हल्लाउन नसक्ने सरकारले सिन्डिकेटको अन्त्य गर्दै लगानीमैत्री वातावरण बनाउन सक्नेमा आशंका गर्न सक्ने प्रशस्त ठाउँ छन्। यसर्थ आफ्नो हित तथा स्वार्थमा जे पनि गर्न तयार हुने यस्ता स्वार्थी समूहलाई व्यवस्थित गर्ने र आवश्यक परे विघटन नै गर्ने सामथ्र्य जुन बेलासम्म दुईतिहाईवाला सरकारमा आउँदैन अनि लगानी मैत्री वातावरण तयार गर्दैन तबसम्म समृद्धि केवल कोरा नारामा मात्र सीमित हुन्छ। सुन्दा मीठो लाग्ने तर कहिल्यै प्राप्त गर्न नसकिने रहस्यमयी बन्न पुग्छ। नेपालमा समृद्धि तब मात्र आउँछ जब दुईतिहाइवाला सरकार भोटको राजनीतिबाट माथि उठ्ने आँट गर्छ।"
वामपन्थीका ढोंगहरू,"लोकतन्त्र भएको मुलुकमा एउटा व्यवसायीले गरिखान कम्तीमा ३९ थरीको कर तिर्नुपर्ने भएपछि उद्यमशीलता कसरी फस्टाउँछ ? सिद्धान्ततः राजनीति पनि एउटा विज्ञान मानिन्छ। किनभने यसले निश्चित समयमा एउटा गतिशील समाजको विविध मानचित्र प्रतिविम्बित गर्ने प्रयत्न गरेको हुन्छ। तर व्यवहारमा अहिलेको राजनीति, नीतिमा आधारित नभएर व्यक्ति र तिनका ढोंग एवं ढोलमा आश्रित भइराखेको यावत् श्रव्यदृश्यको माध्यममा देख्न वा सुन्न पाइन्छ। ती ढोंगहरू पनि यति कलात्मक बन्दै गएका छन् कि वास्तिकता के थियो वा हो भनेर छुट्ट्याउन निकै परि श्रम गर्नुपर्ने देखिन्छ। समाज र देशले जसरी धोखा खाइरहेको छ, त्यसनिम्ति राजनीतिक धुत्र्याईं जिम्मेवार छ। सांस्कृतिकधार्मिक धूर्तता सांस्कृतिक समृद्धिका खातिर नेपाली जनताले यसपालिको बडादसैंमा वामपन्थीहरूको ढोंगको उत्कृष्ट नमुना देख्न पाए। सायद २०७२ असोज २ गतेसम्म नेपालका वामपन्थीहरू राज्यको धर्म हँदैन भनेर तीन हात माथिसम्म उफ्रने गर्दथे। त्यसैले २०७२ असोज ३ गते जारी गरिएको संविधानको धारा ४ मा धर्म निरपेक्ष राख्न सफल भए। धर्म हरेक व्यक्तिको आआफ्नो नितान्त निजी मान्यता र आस्था हो, त्यसलाई बन्दुक पड्काएर नियन्त्रणमा लिन सकिँदैन भन्ने यथार्थ नेपाली कम्युनिस्टका इस्ट देवताहरू (माओ, लेनिन र माक्र्स) को वर्तमान भूमिस्थलमा भइराखेको धर्म र संस्कृतिका विभेद र विरोधाभासपूर्ण तथ्यले स्पष्ट इंगित गरेको छ। माओको सांस्कृतिक क्रान्तिको लाखौं व्यक्ति सफाया अभियानपश्चात् अहिलेको चिनियाँ संविधानको धारा ३६ ले देशका नागरिकलाई धार्मिक आस्थाप्रतिको स्वतन्त्रता को सिद्धान्त व्यवस्था गरिए पनि व्यवहारमा त्यहाँको राज्यपरिषद्ले बनाएका कानुनहरूले सबै नागरिकसमुदायलाई समान स्वतन्त्रता दिँदैन। उदाहरणका लागि करिब ६० लाख जतिका तिब्बतियन बौद्धमार्गीहरूको दुर्दशाबाट सिंगो संसार अनभिज्ञ छ। त्यसरी नै जम्मा दुई प्रतिशत मुस्लिम समुदायमध्ये पनि उइगरस हुन् वा फालुन गोङ सम्प्रदाय अथवा माजु देवीको पूजा गर्ने, सबैथरीलाई चिनियाँ शासकले हेर्ने दृष्टि फरक छ। उता सन् २०३० सम्ममा चीनमा संसारका सबैभन्दा धेरै बाइबल पढ्ने तथ्यांक प्रक्षेपण भएपछि चिनियाँ शासकहरूको मथिगंल घुमेको देखिन्छ। त्यसरी नै माक्र्स र लेनिनको राज्यमा कम्युनिस्ट शासनको १९८९९० को पतनपछि अहिलेका रसियनहरू आफूलाई बढी धार्मिक ठान्न थालेका सर्भेक्षणहरूले प्रष्ट्याउँदै गएको छ। सन् २०१६ मा प्यु अनुसन्धान केन्द्रले गरेको सर्भेक्षणअनुसार हरेक १० जना रूसीमध्ये सातजनाले आफूलाई अर्थोडक्स क्रिश्चियन ठान्दछन्। अब नेपाली कम्युनिस्ट नेताहरूले नेपालको मौलिक, वैदिक, सनातन धर्म र संस्कृति ध्वस्त पार्न के मात्र गरेनन्, मठमन्दिर र तिनका गुठी व्यक्तिमा दर्ता गर्नेदेखि गाई काटेर भैंसीपूजा गर्ने ढोंग अनि हातहातमा माओको रातो किताब लिँदै अर्थ न वर्थका माक्र्सका टुक्का जोडेर संस्कृतिलाई मृतभाषा मात्रै होइन सामन्तवादको स्रोत भन्न बाँकी राखेनन्। त्यस्तै २००९ मा जब अफगानिस्तानमा तलिवानजस्तो आतंककारी संगठनले छैटौं शताब्दीमा स्थापित बाभिमान बुद्ध को प्रतिमामा बम पड्काए, नेपाली कामरेडहरूले रातारात स्वागत मात्रै गरेनन् कि त्यसको प्रायश्चित गर्नका खातिर चिनियाँ ठेकेदारहरूसँगै मिलेर लुम्बिनीमा श्राद्ध गर्न उद्यत् हुन पुगे। अन्ततोगत्वा करोडौंको युरोको चलखेलपश्चात् नेपालको संविधानमा धर्मसम्बन्धी अधर्म गर्न कम्युनिस्टहरू सफल हुन सके। तर आज आम नागरिकले जेजस्तो प्रत्यक्ष देख्न र भोग्न थालेका छन्, ती सबै वामपन्थी ढोंग हुन् किनभने आज तिनीहरू सत्तामा छन्, त्यसैको शक्तिको तुजुक देखिन्छ। भोलि सत्ताबाट बाहिर पुग्नेबित्तिकै फेरि त्यही कुचक्र दोहोरिन सक्छ, किनभने देश र समाज रूपान्तरण गर्ने निहुँमा तिनीहरू र्याबिट होल (खरायो छिद्र) खन्दैछन्। तर केही सीमित वामपन्थी वर्गको असीमित उन्नति अवश्य पनि भएकै छ। देशको मौलिक संस्कृति र सबै धर्मलाई बन्धकी राखेर हिजो तिब्बतबाट दलाई लामा निर्वासित हुन पुगे, भोलि उत्तरतिरबाट रेड बाइबलधारी तिब्बत हुँदै नेपालमा नयाँ जनवादसमाजवादधम्मपदको नारा लिँदै छिरे भने नेपाली कम्युनिस्टहरूले जयजयकार गर्ने नै छन्। संघीयताको ढोंग सिद्धान्ततः कम्युनिस्टहरू संघीयताको भावना र मर्म स्विकार्दैनन्, यद्यपि त्यसबारेमा चर्का आदेशका वाक्यहरू खर्च गर्न पछि पर्दैनन्। त्यो तथ्य रूस र चीनबाट देखिएको छ। त्यसैले नेपाली कम्युनिस्टहरूले संघीयतालाई आफ्नोअनुकूल र निर्देशनअनुसार सञ्चालन गर्ने अन्यथा बलिको बोका खोज्ने कार्य हुने देखिँदैछ। हुन त संविधान लेख्न भनेर ६ वर्षभन्दा बढी समय अनि एक खर्बभन्दा बढी नै प्रत्यक्ष खर्च भयो, तर संघीयताका बारेमा खासै स्तरीय बहस हुन सकेन वा दिइएन। किनभने संघीयता धेरैथरी कथित विद्वत् वर्गको एकाध लेखरचना लेखेर आआफ्नो पण्डित्याईं देखाउँदै मागी खाने बाटो बनेको थियो। फेरि राजनीति गर्नेहरूले आआफ्ना कार्यकर्तालाई बिकाउने थप नयाँ ठाउँहरू उपलब्ध हुने भएकाले तिनीहरूको ओठेभक्ति राम्रै थियो तर वास्तविक जनताले संघीयताको राज न आज पाए न त हिजो नै। राज्य लुट्नैपर्छ भन्ने नितान्त गलत राष्ट्रवादी कम्युनिस्ट स्कुलिङ ले सिञ्चित यी यावत् सिन्डिकेटहरूले संघीयता असफल बनाउन सहयोग पुर्याइराखेको यथार्थलाई वामपन्थी नेतृत्व र बुझ्न चाहँदैन। हिजो पनि बहुदलीय व्यवस्थामा चुनाव जितेका जिल्लाका सभापतिहरूलाई अर्थ मन्त्रालयको खरदारसुब्बाले नियन्त्रण गर्दथे भने आजको लोकतन्त्र पनि त्यसमा कुनै तात्विक अन्तर आएको छैन। यसको प्रमाणस्वरूप हेर्नुस्, विगत तीन महिनामा सरकारले खर्च गरेको विकाससम्बन्धी रकम जम्मा सात प्रतिशत मात्र रहेको छ। एवंरीतले हिजोका दिनमा पञ्चहरूले दिने निर्देशन र आजका सत्तासीन कमरेडको उर्दीआदेशमा खासै भिन्नता आएको आम जनताले अनुभव गरेका छैनन्। त्यतिले नपुगेर अर्का अब्बली कामरेडले त आफ्ना प्रतिकूलको प्रदेशमा पुगेर धम्की दिन पछि परेनन्। यी यावत् क्रियाकलापले संघीयताको मूल्य र मान्यताको संस्थागत गर्ने होइन कि त्यसको बर्खिलाप गर्दछ। संविधानलार्इं कागजी घोडा बनाउन वामपन्थी सरकार चलाखीपूर्ण ढंगले अगाडि बढेको देखिन्छ। किनभने देशमा विद्यमान ७६१ वटै सरकारलाई आवश्यक पर्ने रकम विनियोजन गर्ने संवैधानिक बाटो भनेर धारा २५० बमोजिमको राष्ट्रिय प्राकृतिक स्रोत तथा वृत्त आयोग ले तयार पार्ने सूत्रअनुसार हो। सरकारी कामरेडहरूले त्यो आयोग बनाउन चाहेनन्, फलस्वरूप प्रायः सबैजसो स्थानीय सरकारहरूले आफूले जानेबुझेजति स्थानीय बजार एवं करार प्रक्रियाहरूमा कर लगाउन पुगे। अनि त विश्व बैंकजस्ता ठूला साहुहरूले सरकारको हुर्मत लिन कुनै कसर बाँकी राखेनन्। किनभने लोकतन्त्र भएको मुलुकमा एउटा व्यवसायीले गरिखान कम्तीमा ३९ थरीको कर तिर्नुपर्ने भएपछि यसमा कसरी उद्यमशीलता फस्टाउँछ ? कसरी रोजगार सिर्जना हुन्छ ? धन्य छ, राजनीतिक खेती जसमा न कुनै उद्यमशीलता चाहिन्छ, न त सीप र ज्ञान नै। त्यसैले त देशको राज्यसत्तादेखि बजार, व्यवसाय, विद्यालयमहाविद्यालयविश्वविद्यालय सर्वत्र सिन्डिकेट छ र सबैथरी राज्यको दोहोलो काढ्न प्रतिस्पर्धा गर्दैछन्। जसरी पनि राज्य लुट्नैपर्छ भन्ने नितान्त गलत राष्ट्रवादी कम्युनिस्ट स्कुलिङ ले सिञ्चित यी यावत् सिन्डिकेटहरूले संघीयता असफल बनाउन सहयोग पुर्याइराखेको यथार्थलाई वामपन्थी नेतृत्व र बुझ्न चाहँदैन। एउटा सानो यथार्थविगत चार महिनादेखि स्थानीय सरकारका कर्मचारीले तलब पाएका छैनन् तर कामरेड फित्ता लगाउनेहरूले राज्यको ढुकुटीबाट करोडौं (२७ करोड) बक्सिस पाइसके। समृद्धिको ढोंग अब समृद्धिको ढोंग र ढोलको थप आफ्नै दुःख छ। राज्यको स्रोत र साधनमा कब्जा जमाउन लागिपरेको नयाँ वामपन्थी शासक वर्गले अहिलेसम्म जानेको र बुझेको भनेको ठेक्कापट्टा करार र कमिसन (अग्रिम दस्तुर) निर्धारण हो। यदाकदा राष्ट्रिय पुँजी को बारेमा बोल्ने घनश्याम भुसालको आवाजलाई सरकारी कामरेडहरू खासै ध्यान दिँदैनन्। किनभने अहिलेका सरकारी कामरेडहरूलाई लाग्दैछ पहिले आफैं सम्पन्न बन्नु छ, बाँकी जनताले पछि रहलपहल भेट्ने नै छन्। वास्तवमा जनता यति निराश र हतास छन् कि त्यसको मापन गर्ने हैसियत न सरकार राख्छ न त राज्यसंयन्त्र नै। किनभने महँगी, बेरोजगार र भ्रष्टाचारले मुलुक निलिसकेको छ। सरकार स्वयं राज्य र जनताका दुस्मनहरू (महँगी, बेरोजगार र भ्रष्टाचार) लाई संरक्षण गर्दछ। उदाहरणका निम्ति महालेखाको पछिल्लो प्रतिवेदनले देशमा पाँच खर्बभन्दा बढीको बेरुजु देखाउँछ, जुन सरकारी लापरबाहीको चरम विन्दु भनेर बुझ्नुपर्ने हुन्छ। अब राजनीतिक दलहरू स्वयं बिचौलिया बनेको उत्कृष्ट अर्को उदाहरण एनसेलबाट राष्ट्रलाई प्राप्त हुने ६५ अर्ब लाभकरमध्ये २४ अर्ब लिएर बाँकी ककसले दामासाही गरे त्यसको लेखाजोखा समृद्धिको नारा लगाउनेहरूले अवश्य पनि गर्ने छैनन्। भ्रष्टाचारको सुनौलो उदाहरण ३३ किलो सुन राज्यबाट हराएको नै काफी छ, जसलाई सरकारकै एकदम उच्चस्तरीय छानबिन आयोगले सुन खाने भूत बंगाला पत्ता लगायो ? अब बलात्कारको बारेमा गृहमन्त्री स्वयंको नै चमत्कारपूर्ण अभिव्यक्ति थियो, पुँजीवादी व्यवस्था मा यस्तै हुन्छ ? वास्तवमा कम्युनिस्टको कानुनी राज्य कस्तो हुन्छ, यही नै प्रतिविम्ब हो। अहिले नेपाल समृद्धितिर नभएर दरिद्रतिर उन्मुख छ, जहाँ रोजगार छैन अनि महँगी र मुद्रास्फीतिले सामान्य जीवन धान्न गाह्रोे छ। तब राज्यको स्रोतमा धावा बोल्ने प्रवृत्ति बढ्दै गएको महालेखा प्रतिवेदनले देखाउँछ। फलस्वरूप राज्यका हरेक अंगप्रत्यंगमा भ्रष्टाचार संस्थागत हुन पुगेको आम जनताको भोगाइ छ। आज राष्ट्रिय संस्थाहरू यसरी निकम्मा बनाइएको छ कि कुनै पनि बेला कसैले नचिताएको दुर्घटनाउन्मुख छ नेपाल। ७६१ वटै सरकारदेखि सार्वजनिक सेवा एवं संस्थाहरू न्यायपालिकामा भइराखेको बिचौलियाहरूको व्यापटाइजेसन छिटोभन्दा छिटो रोकिनु आवश्यक छ। यदि कम्युनिस्ट वास्तविक ढोंगी होइनन् भने तिनीहरूले मुलुकमा कानुनी राज्यको प्रत्याभूति भएको प्रमाणित गर्नुपर्छ। अन्त्यमा एउटा नीतिश्लोक यस्तो छ, धर्मो रक्षति रक्षितः अर्थात् धर्मको रक्षा गर्नुस् त्यसले नै तपाईंको रक्षा गर्छ। त्यसको निम्ति मन्दिरको घन्टी बजाउने भन्ने मात्र होइन कि स्वधर्म मर्न नदेऊ भन्ने हो तर कमरेडहरूको शासनकालमा सत्तासीनहरूको स्वधर्म राष्ट्रिय पुँजीको विनिर्माण र लुछाचँडी नै हो ? अब उत्पादनभन्दा वितरणले तीव्रता पाएपछि कस्तो हुन्छ पूर्वसोभियत संघलाई हेर्नुस् कामरेडहरू। फेरि विगत तीन वर्ष भूकम्पपीडित, जसको जग हाल्ने कुनै आधार छैन, त्यस्तो निरपेक्ष सर्वहाराहरू जो पानीझरी होस् वा ठन्डी तुषारोको रात होस्, प्लास्टिककै भित्ता र छानोमा निर्वाह गर्न बाध्य छन्। तिनीहरूले त्यो वितरणमुखी राज्य व्यवस्थामा गुठियारहरूबाट किन सहयोग नपाएका ? सर्वहारा वर्गको प्रतिनिधित्व गर्ने ढोंगचाहिँ कसका लागि हो ? मुलुकले मौलिक सनातन आस्था र सोचलाई बिसर्जन गरेपछि अहिले आएर देखिएको दृश्यहरू भोलि टुँडिखेल हुँदै हरेक प्रदेश एवं मुख्यमन्त्री र वडाध्यक्षसमेतले देखासिखी गर्दै जनसाधारणलाई आशीर्वाद बक्सने परम्परा सुरु हुने नै छ।"
राष्ट्रिय स्वार्थ र सुरक्षा नीति,"नेपाल सरकार विगत एक दशकभन्दा लामो अवधिदेखि राष्ट्रिय सुरक्षा नीति (रासुनी) निर्माणमा जुटिरहेको छ। हाल अघिल्लो सरकारले तर्जुमा गरेको रासुनी परिमार्जन गर्दै समयसापेक्ष सुरक्षा नीति बनाउने समाचार सार्वजनिक भएको छ। नेपालमा धेरै विद्वान्, राजनीतिज्ञ, कर्मचारी तथा सुरक्षा अंगका विज्ञले अन्य मुलुकमा भएका रासुनी अध्ययन गर्ने अवसर पाएका छन्। विगतमा नेताहरूले नेपाललाई स्विजरल्यान्डसिंगापुर बनाउने घोषणा गरेजस्तो गरेर अन्य राष्ट्रको जस्तै रासुनी निर्माण गर्न पनि मिल्दैन। नेपाललाई अन्य राष्ट्रको भन्दा पृथक् रासुनी आवश्यक छ। जसले समृद्ध नेपाल बनाउने प्रतिबद्धतामा जगको काम गरोस्। रासुनीलाई हाम्रो राष्ट्रिय आर्थिक, सामाजिक, सांस्कृतिक, राजनीतिक र भौगोलिक धरातलीय यथार्थअनुरूप बनाउनुपर्छ। राजनीतिक नेतृत्वले सम्बन्धित सुरक्षा निकायमा रहेर रासुनी सम्बन्धित प्राविधिक ज्ञान हासिल गरेका पूर्व उच्च पदासीन कर्मचारी, सुरक्षा निकायबाट अवकाशप्राप्त जर्नेल तथा पूर्व प्रहरी उच्च अधिकृतहरूलाई सुटुक्क रासुनी परिमार्जनको जिम्मेवारी सुम्पिने समाचारले झस्काएको छ। रासुनी तर्जुमाको जिम्मेवारी र नेतृत्व रक्षामन्त्रीले नै गर्नुपर्छ भन्ने भ्रम पनि हाम्रो नेतृत्वमा छ। यस्तै भ्रमले रासुनीलाई सैनिक वा प्रहरीको डक्ट्रिन मा परिणत गर्छ। रासुनी भनेको बन्दुक र गोलीबाट खडा गरिने सेन्ट्री पोस्टजस्तो होइन। यो वान फर अल, अल फर वान सिद्धान्तमा आधारित राष्ट्रिय नीति हो। सत्रौंदेखि बीसौं शताब्दीको पहिलो चरणसम्म सेना, बन्दुक र गोलीलाई नै शक्ति मानिन्थ्यो। अहिले आर्थिक हैसियतले त्यसलाई थिचिसकेको छ। विश्व यतिबेला व्यापारमा प्रतिस्पर्धा गरिरहेको छ। विकसित मुलुकका रासुनी त्यसैअनुरूप फेरिइसकेका छन्। हामी पुरानै सोचमा छौं। सुरक्षाको विषय आयो कि हाम्रा नेता सेना वा प्रहरीले गर्ने सुरक्षाको विषय ठान्छन्। धनीले सिमेन्ट र कंक्रिटको घर र पर्खाल बनाएर आफूलाई सुरक्षित बनाउला भने गरिबले काठको घर पनि त्यहीअनुरूप सुरक्षित र बलियो बनाउला। यही सिद्धान्तमा सुरक्षा नीति बनाउने हो। विभिन्न राष्ट्रको रासुनी अध्ययन गर्ने हो भने गरिब राष्ट्रको सुरक्षा नीति प्रायजसो डिफेन्सिभ तथा प्रिभेन्टिभ किसिमको भेटिन्छ भने सम्पन्न राष्ट्रहरूको अफेन्सिब। राष्ट्रिय रक्षा नीतिमा आन्तरिक र बाह्य सुरक्षा गरी दुई विषयलाई समावेश गर्दै तिनलाई सम्बोधन गर्ने नीति समावेश गरिन्छ। रासुनी र राष्ट्रिय रक्षा नीति नेतृत्वले बुझ्न जरुरी छ, रासुनी भनेको समस्त मुलुकवासी भनेझैं सर्वसाधारण, किसान, व्यापारी, जागिरे, राजनीतिज्ञ, सेना, प्रहरीलगायत सबैको सुरक्षाका लागि मार्गदर्शन गर्ने मूल नीति हो। जबकि राष्ट्रिय रक्षा नीति मूलतः सेना र अर्धसैनिक बलबाट बनाइने देशको प्रतिरक्षा नीति वा दस्ताबेज हो। हाम्रोजस्तो मुलुकमा गाँस, वास र कपासको सिद्धान्तमा गरिबी निवारण सुनिश्चित गर्न, भौतिक पूर्वाधार निर्माण एवं व्यवस्थापन, राष्ट्रको भौगोलिक र सार्वभौमिक सुरक्षाजस्ता बहुआयामका विषय सम्बोधन गर्ने राष्ट्रिय रक्षा नीति रासुनीको अभिन्न अंग हो। राष्ट्रिय रक्षा नीति तर्जुमा तथा कार्यान्वयन गर्दा रक्षा तथा गृह मन्त्रालयलगायत अन्य राष्ट्रिय सुरक्षासँग प्रत्यक्ष सम्बन्ध राख्ने हुनाले सबैको सहभागिता रहन्छ। सामान्य रूपमा भन्दा राष्ट्रिय रक्षा नीति भनेको राष्ट्रिय सुरक्षा नीतिको सानो अंगमात्र हो। राष्ट्रिय रक्षा नीति, शिक्षा नीति, कृषि नीति, अर्थ नीति, परराष्ट्र नीति, गृह नीतिलगायतको मूल निचोड नै रासुनी हो। यसमा गृह वा रक्षा मात्र महत्वपूर्ण भनेर बुझ्नु हुन्न। रासुनी तर्जुमा गरिँदा सरकारका प्रायः सबै अंगजस्तै राष्ट्रिय योजना आयोग, विभिन्न मन्त्रालय तथा सुरक्षा निकायका प्रतिनिधि तथा विषयगत विज्ञ बसेर राष्ट्रिय स्तरका चुनौती केलाएर विश्लेषण गर्न आवश्यक छ। राष्ट्रिय स्वार्थ राष्ट्रिय स्वार्थ अर्थात् नेसनल इन्ट्रेस्ट बिनाको देश टाउको नभएको मूर्तिजस्तै हो। राष्ट्रिय स्वार्थलाई अर्को शब्द मा भन्नुपर्दा मूल मार्गदर्शक सिद्धान्त भनेर बुझ्नुपर्छ। यो थोरै र स्पष्ट हुनुपर्छ। गरिब वा धनी सबै राष्ट्रका आआफ्नो राष्ट्रिय स्वार्थ हुन्छन्। हरेक मुलुकले भौगोलिक र राजनीतिक सुरक्षा, विकास र समृद्धि चाहन्छन्। राष्ट्रिय सुरक्षाका चुनौतीको सामना गर्न राष्ट्रिय स्वार्थको पहिचान आवश्यक छ। राष्ट्रिय स्वार्थले नै मुलुककोे आन्तरिक व्यवस्थापन र परराष्ट्र मामलाको रूपरेखा तयार पार्ने मात्र होइन, कार्यदिशा निर्धारण गर्छ। हरेक मुलुकको भौगोलिक तथा राजनीतिक सुरक्षा तथा उसका नागरिकको स्थापित पहिचान बचाउने काम राष्ट्रिय स्वार्थमा आधारित हुन्छ। राष्ट्रिय स्वार्थविना रासुनी बन्दैन भने रासुनीविना सरकारी अंगले आफ्ना डक्ट्रिन अर्थात् मूल नीति निर्माण गर्न सक्दैन। मूल नीतिबिनाको राष्ट्र राडारविनाको जहाजजस्तो दिशाहीन हुन्छ। त्यस्तो अवस्थामा राजनीतिक र प्रशासनिक व्यवस्था व्यक्तिगत रूपमा चल्छ। यतिबेला हाम्रो मुलुक त्यस्तै अवस्थाबाट गुज्रिरहेको छ। राष्ट्रिय स्वार्थविना रासुनी बन्दैन भने रासुनीविना सरकारी अंगले आफ्ना डक्ट्रिन अर्थात् मूल नीति निर्माण गर्न सक्दैन। मूल नीतिबिनाको राष्ट्र राडारविनाको जहाजजस्तो दिशाहीन हुन्छ। राष्ट्रिय स्वार्थको सही पहिचानविना रासुनीको आधार प्यारामिटर निर्धारण गर्न सकिँदैन। परराष्ट्र, रक्षा, गृह, अर्थ, वाणिज्य, यातायातलगायतका सम्पूर्ण राष्ट्रिय नीति अधुरा हुन्छन्। रासुनीबाट निर्देशित भएन भने राष्ट्रिय योजना आयोगदेखि कुनै पनि सरकारी अंगले गर्ने कार्य मुलुक हितमा भएनभएको छुट्ट्याउन सकिँदैन। रासुनी राष्ट्रलाई गन्तव्यतर्फ उन्मुख हुन दिशानिर्देश गर्ने दस्ताबेज पनि हो। रासुनीबिना सञ्चालित कार्य धेरै अर्थमा विना मियोको दाइँ को प्रयास झैं हुनेछ। रासुनी प्रभावकारी नहुँदा राजनीतिक, प्रशासनिक र विशेषगरी कर्मचारीतन्त्र दिशाहीन र कमजोर बन्नेछ, जसले मुलुकलाई भ्रष्टाचारको जालोमा फसाउनेछ। कुनै पनि मुलुकमा संविधान निर्माणपछि राष्ट्रिय स्वार्थ (नेसनल इन्ट्रेस्ट्स) को निर्धारण गरिन्छ, त्यसैका आधारमा रासुनी तर्जुमा हुन्छ। निर्मित रासुनी सरकारबाट अनुमोदन भएपछि राष्ट्रिय योजना आयोगमार्फत (प्रायजसो) सम्बन्धित मन्त्रालय कार्यान्वयनार्थ निर्देशन हुन्छ। रासुनीको तर्जुमा प्रक्रिया नेपालले आफ्नो धरातल बिर्सेर अमेरिका, बेलायतका रासुनीलाई अनुकरण गर्नु वा गर्न खोज्नु मुलुकको दुर्भाग्य नै हुनेछ। हामीले घाँटी हेरेर हाड निले झैं नीति बनाउँदा नेपालको पूर्वपश्चिम, उत्तरदक्षिणका कृषक, शिक्षक, सिकर्मी, डकर्मी, जागिरे, महिला, जातजातिको प्रतिनिधित्व गरेर हिलो, धुलो, गोबर छोएको मान्छेको सहभागिता गराउन सक्नुपर्छ। राज्य सञ्चालनको वरिपरि घुमेका सीमित परिवारका लागि मात्र नीति बनाउने होइन। नागरिक समाजलाई समेत ख्याल गरेर नीति बनाउनुपर्छ। सबै प्रकारको धारणालाई सुनेर, वादविवाद, प्रतिवाद गरी टुंगोमा पुगेका बुँदालाई रासुनीमा समावेश गर्नु बुद्धिमानी हुनेछ। रासुनीका केही बुँदा अति गोप्य र संवेदनशील हुन्छन्। त्यस्ता संवेदनशील बुँदालाई भने सार्वजनिक छलफल गरिन्न। कतिपय विज्ञले धान र मकैको बोटसमेत देखेका हुँदैनन् तर अमेरिका र बेलायत बुझेका हुन्छन्। त्यही पात्रको आधारमा नीति बनाउँदा मुलुकको स्वार्थ पूरा हुँदैन। राष्ट्रिय सुरक्षाको व्यवस्थापन राष्ट्रिय सुरक्षाको व्यवस्थापन मुलुकको आवश्यकता र चुनौती सम्बोधन गर्नेअनुरूपको हुनुपर्छ। राष्ट्रिय आवश्यकताको सूक्ष्म ज्ञान अभावमा आयातीत सिद्धान्तबाट सञ्चालन गरिने सुरक्षा व्यवस्थापन रणनीति उपदेयता र औचित्यहीन हुनेछ। राष्ट्रिय सुरक्षाको व्यवस्थापन गर्ने विकल्पको खोज देशभित्रैबाट हुनुपर्छ। विद्यावारिधि गरेका व्यक्ति वा विदेशबाट आयातीतले मात्र गर्न सक्छन् भन्ने होइन। देश भित्रबाहिरबाट देखा परेका चुनौती (थ्रेट) लाई सम्बोधन गर्ने रणनीति अख्तियार गरेर नै राष्ट्रिय सुरक्षको व्यवस्थापन गर्ने हो। त्यसका लागि आवश्यक राजनीतिक पहल, मन्त्रालय, विभाग, आयोगहरू, पत्रकार जगत्, अन्तर्राष्ट्रिय सम्बन्ध, उपकरण आदि नै राष्ट्रिय सुरक्षाको आधारभूत तŒव हुन्। ती सबै पक्षको समन्वयबाट निस्केको निचोडले राष्ट्रिय सुरक्षा नीतिलाई मूर्तरूप दिन सक्छ। रासुनीलाई विश्वस्त, अतिगोप्य, गोप्य र साधारण कक्षामा वर्गीकरण गरी तिनको कार्यान्वयनको आधार तय गर्न सकिन्छ। खासगरी छिमेकी नीतिलाई विशेष ध्यान दिनुपर्ने हुन्छ। दुई छिमेकमध्ये कुन छिमेक नेपालका लागि खतरनाक हुन्, स्पष्ट पार्न सक्नुपर्छ। आधार तय गर्नुपर्छ। प्रतिकूल अवस्थामा देश बचाउन सेना, प्रहरी, जनता, छिमेकी मुलुक, क्षेत्रीय मित्र संगठन, अन्य मित्रराष्ट्र तथा संयुक्त राष्ट्रसंघलाई कसरी उपयोग गर्नेसम्मको तयारी हुनुपर्छ। गरिबी हटाउने, कूटनीतिक सम्बन्धलाई वर्किङ रिलेसनमा बदल्ने र सामाजिक एकता कायम गर्नेजस्ता विषय तय गर्नुपर्छ। सन् १९५० को सन्धि, बेलायत, सिंगापुर र भारतका फौजमा नेपाली भर्ना गर्न दिने प्रावधान, नेपालभर विदेशी सेनाको पेन्सन वितरण अफिसको नाममा खडा गरिएका सैनिक महत्वका अखडा, छिमेकीले गरेको सीमा अतिक्रमण, सरकारी अंगहरूले नियन्त्रण गर्न नसकेका गैरसरकारी संस्थाको भूमिका, आयातीत धर्म फैलाउने होडबाजी, मुलुकभित्र नै विखण्डनवादी नारा, जातीय र क्षेत्रीयलगायतको विषयलाई स्पष्ट सम्बोधन हुन जरुरी छ। अन्त्यमा, नेपालको दुस्मनको रूपमा रहेकोे गरिबी, अशिक्षा, अस्थिर राजनीति, भ्रष्टाचार, क्षेत्रीयजातीय पहिचान, काम नगरी धन कमाउने महŒवाकांक्षामा विशेष ध्यान दिनुपर्छ। नेपालको स्थायी र अस्थायी शत्रु कोही छैनन्, तर सम्भावित शत्रु सबैको हुन्छ। यसमा सचेत रहँदै विगतमा छिमेकबाट भएका विभिन्न खालका हत्कण्डालाई समेत ध्यान दिँदै सुरक्षामा सचेत नै हुनुपर्छ। नेपाल छिमेकीको लागि सफ्ट थ्रेट रहे पनि उच्च थ्रेटको रूपमा मानेका छैनन्। तर नेपालले उनीहरूले लिएको नीतिलाई नियाल्न जरुरी छ। सूक्ष्म अध्ययन आवश्यक छ। मन्त्रालयहरूले एकअर्कामा समन्वय नगर्ने परम्परादेखि सूचना बेच्नेसम्मको स्वार्थ भएकाबाट समेत सचेत हुँदै रासुनी तयार गर्नुपर्छ। सबैखाले विकासमा सुरक्षा अवधारणा जोडिएको हुन्छ। उदाहरणका रूपमा भैरहवा एअरपोर्टलाई लिन सकिन्छ। सरकार राष्ट्रिय सुरक्षाको इन्जिनियर हो भने सम्पूर्ण मन्त्रालय, नागरिक समाज, पत्रकार जगत्, विज्ञ भनिनेहरूदेखि आम जनता ज्यामी, डकर्मीसिकर्मी हुन्। सेना, प्रहरी र अन्य कर्मचारी भनेको ढुंगा, इँटा, माटो, बालुवा, सिमेन्ट, फलामे छड तथा पानी हुन्। यसमा सबैको महत्व उत्तिकै हुन्छ। अब बन्दुकले मात्र रासुनी सम्भव छैन। सबैको सहभागिता रहेको रासुनी ल्याएर मुलुक विकास गर्नुपर्छ। नेपाललाई अरू होइन नेपाल नै बनाउँछु भन्ने सपना देख्नुपर्छ।"
किन महँगो छ हाम्रो बिजुली ?,"जलविद्युत्मा तीव्र माफियाकरणका कारण बिजुली किन्ने साहु जहिल्यै टाटको टाट र बेच्नेहरू मालामाल हुने गरेका छन् एसियाली विकास बैंक (एडीबी) को नेपाल ऊर्जा क्षेत्र मूल्यांकन, रणनीति र मार्गचित्र नामक प्रतिवेदन भन्छ, सन् २०२२ मा नेपालमा ६ सय मेगावाटको बिजुली जगेडा हुनेछ। एकातिर माग सम्बोधन हुन नसकेर भारतबाट दैनिक आयात गर्नुपरेको छ। अर्कोतिर, बिजुली जगेडाले पिरोल्दैछ। यी दुई विरोधाभासले चित्रण गर्छ कि हाम्रो योजना र कार्यान्वयनबीचको समन्वय बिजुली वितरण र खरिदमा एकाधिकार पाएको विद्युत् प्राधिकरणलाई उक्त जगेडा बिजुली स्वाट्टै भारत छिराउन पाए हुन्थ्यो भन्ने छ। प्रतियुनिट भारु २३० (तीन रुपैयाँ ६० पैसा) मा भुटानसित बिजुली लिइरहेको भारतले नेपालको महँगो (औसत ८ रुपैयाँ) पर्ने बिजुली त्यति सजिलै कसरी लेला ? अब प्राधिकरण दोस्रो विकल्पमा जान्छ। त्यो हो स्वदेशमै खपत गराउने। प्राधिकरणको विद्युत् महसुल संरचना यस्तो छ जति धेरै खपत गर्यो उति महँगो पर्ने। अर्थशास्त्र र बजारशास्त्र अनि उपभोगवादको नियम प्राधिकरणको बिजुलीको हकमा लागू हुँदैन। धेरै परिमाणमा खरिद गरिने जुनसुकै वस्तुको प्रतियुनिट लागत कम पर्छ, अरू उत्पादन तथा उपभोगमा। तर प्राधिकरणमा जति धेरै उत्पादन गर्यो, उति नै बढी लागत बढी, उति नै घाटा। जति धेरै खपत गर्यो, उति नै महँगो। अर्थशास्त्र, बजारशास्त्रलाई समेत फेल गराउन सक्ने प्राधिकरणको खुबीलाई मान्नैपर्छ। ठेकेदार, परामर्शदातासित मिलेमतो गरी यो र त्यो कारण देखाउँदै लागत दोब्बर पारिएका आयोजनाहरूले समेत पैसा असुलिसकेका छन्। देशकै ठूलो कालीगण्डकी ए (१४४ मेगावाट) ले वार्षिक ८४ करोड २० लाख युनिट बिजुली उत्पादन गर्छ। प्राधिकरणको औसत बिक्री मूल्य १० रुपैयाँ चार पैसा छ। कर, ह्रास आदिलाई गणना नगर्ने हो भने कालीगण्डकी एले वर्षको आठ अर्ब ७५ करोड रुपैयाँ आम्दानी गर्छ। कालीगण्डकी एले उत्पादन गर्न थालेको सन् २००२ देखि अर्थात् १६ वर्ष भयो। लाटो हिसाबले कालीगण्डकीले अहिलेसम्म एक खर्ब ४० अर्ब रुपैयाँ आम्दानी गरिसक्यो। एवंरीतले प्राधिकरण निर्मित चमेलियाबाहेक अरू सबैले लगानी उठाइसके। तिनका बिजुली उत्पादन लागत प्रतियुनिट एक रुपैयाँभन्दा कम पर्छ। तैपनि प्राधिकरणको हविगत उस्तै। दुई मेगावाटका आयोजनाले पाँच वर्षभित्र सारा ऋण तिरेर लाभांश वितरण गर्ने समर्थ राख्छन्। प्राधिकरण लगानी गर्न नसक्ने अवस्थामा पुगेको छ, जसको प्रत्यक्ष मार जलविद्युत् विकास मात्र होइन, उपभोक्ताले महँगो बिजुली तिर्नुपरेको छ। अर्थतन्त्रको इन्जिन ऊर्जा हो। ऊर्जाविना अर्थतन्त्र चल्दैन। हिजो भारतले नाकाबन्दी गर्दा नेपालमा ऊर्जा (पेट्रोलियम) अभावले जनजीवन अस्तव्यस्त भयो। चिनी गुलियो छ भनेर चिच्याइरहनै पर्दैन, एकपटक चाखेपछि यस्तो रहेछ भन्ने बोध सबैलाई हुन्छ भनेजस्तै ऊर्जाको महत्व बालबालिकामा समेत भारतीय नाकाबन्दीले बोध गराइदियो। भारतीय नाकाबन्दीले आक्रान्त भएका बेला ओली जनताको सहानुभूति बटुल्न चीनतिर दौडिए। राष्ट्रवादी कहलिए। चुनाव जिते, प्रधानमन्त्री भए। अहिले भारतीय नाकाबन्दी छैन। तेल र बिजुली मजाले आइरहेको छ। ओलीलगायत सबै राष्ट्रवादीहरूलाई पुग्यो, मानौं अब उनीहरूलाई केही चाहिँदैन। भोलि भारतले नाकाबन्दी पनि लगाउँदैन। तेल र बिजुली उतैबाट आइरहेकै छ। यहाँ केही गर्नै पर्दैन। यही सोचले दुईतिहाइको राष्ट्रवादी र शक्तिशाली सरकार सुतेर बसेको छ। जतिसुकै घाटा होस्, विद्युत् प्राधिकरणका महारथिहरूलाई मतलब छैन। किनभने उनीहरूको खल्तीबाट तिर्नुपर्ने होइन। उनै अझै पीपीए दर वृद्धि गर्नुपर्छ भनिरहेछन्। एउटा मन्त्री आउँछ र नीति बनाउँछ यति प्रतिशत वृद्धि गरिदिने। पञ्चायतले विदेशीसित मागेरै जलविद्युत् आयोजनाहरू बनायो। स्वावलम्बनतर्प गएन। पञ्चायतपछि आएको बहुदलले जलविद्युत्लाई कमिसनमुखी बनाइदियो। वास्तविकभन्दा दोब्बर लागत देखाएर खिम्ती र भोटेकोसीका अमेरिकी डलरमा विद्युत् खरिद सम्झौता (पीपीए) भए। यो सम्झौतामा तत्कालीन एमाले, राप्रपा र कांग्रेसका शीर्ष तहका नेता संलग्न थिए। खिम्ती र भोटेकोसीले भिœयाएको कमिसनतन्त्र अद्यापि छ, जुन हामीले बूढीगण्डकीमा देख्यौं। सबै नेताका मिलिभगत। खिम्तीको लेभलाइज्ड लागत (सम्झौता अवधिभर) १८ अमेरिकी सेन्ट्स (तत्कालीन मूल्यमा प्रतियुनिट एक रुपैयाँभन्दा कम अर्थात् ९७ पैसा) हो। तर यसलाई ६५ अमेरिकी सेन्ट्स अर्थात् तत्कालीन मूल्यमा तीन रुपैयाँ ५१ पैसा देखाइयो। खिम्ती र भोटेकोसीको सम्झौता हुँदा एक डलर बराबर ५४ रुपैयाँ थियो। पहिलोपटक पीपीए गरिएकाले थाहा भएन, गल्ती भयो भनियो। तर जानीजानी खिम्तीको गल्ती भोटेकोसीमा दोहोर्याइयो। अवैध काम आफैंमा माफीयोग्य हुँदैन। किनभने कानुनका अगाडि अज्ञानताले छुट पाउँदैन। तर नियतवश भोटेकोसीको पीपीए गरियो, तत्कालीन प्रधानमन्त्री शेरबहादुर देउवाको डलरमोहका कारण। खिम्ती र भोटेकोसीले देखाइदिए कि पीपीए गर्दा र गराउँदा यतियति कमिसन आउँछ भनेर। अनि कथित निजी क्षेत्रका नाममा त्यही शैली अपनाइयो। अहिले प्राधिकरणको वर्षको ६० अर्ब रुपैयाँ कमाउँछ, ४५ अर्ब रुपैयाँ निजी क्षेत्रको बिजुलीलाई तिर्छ। ऋणमा चुर्लुम्म डुबेको छ। सञ्चिती नोक्सानी बढ्दै जाँदा सरकारले स्वाप (भड्ताल) गरिदिन्छ। जतिसुकै घाटा होस्, प्राधिकरणका महारथिहरूलाई मतलब हुने कुरो भएन। किनभने उनीहरूको खल्तीबाट तिर्नुपर्ने होइन। अहिले प्रतियुनिट ४ रुपैयाँ ८० पैसा र ८ रुपैयाँ ४० पैसाको दर चलेको छ। निजी क्षेत्र यसमा पनि सन्तुष्ट छैन। अझै पीपीए दर वृद्धि गर्नुपर्छ भनिरहेछन्। एउटा मन्त्री आउँछ, अनि नीति बनाउँछ यति प्रतिशत वृद्धि गरिदिने। वृद्धि गरिदिँदा सम्झौता अवधिभरमा करोडौंअर्बाैं रुपैयाँ थप आम्दानी हुन्छ उनीहरूलाई। निजीवालाले आपूले गरेको लगानीभन्दा ६ गुणा बढी कमाउँछन्। त्यही भएर जलविद्युत्मा मारामार भएको हो। निर्माण सामग्रीको भाउ बढ्यो, नाफा घट्यो भन्दै वृद्धि गराउँछन्। जलविद्युत् निर्माण सामग्री सिमेन्ट, छड आदिको अंश कुल लागतको पाँच प्रतिशतभन्दा बढी हुँदैन। तर प्राधिकरणले अहिले जुन पीपीए रेट दिइरहेको छ, त्यो आफैंमा महँगो छ। संसारमा लगानी गरेकोभन्दा १६ प्रतिशतभन्दा बढी प्रतिफल प्राप्त हुनु हुँदैन। अर्थात् रिटर्न अन इक्विटीको दर १६ प्रतिशत हो। तर प्राधिकरणले पीपीए गर्दा यस्तो दर जति पनि हुन सक्छ। उदाहरणका लागि माथिल्लो त्रिशूली १ को वास्तविक लागत ३५ अर्ब रुपैयाँ हो। तर यसलाई ६० अर्ब रुपैयाँ देखाइएको छ। त्यहीअनुसार पीपीए भएको छ, त्यो पनि डलरमा। तर यसको लेभलाइज्ड लागत (सम्झौता अवधिभरको प्रतियुनिट दर) तीन रुपैयाँभन्दा बढी हुँदैन। जलविद्युत्विज्ञ रवीन्द्रबहादुर श्रेष्ठका अनुसार नेपालमा औसत लेभलाइज्ड लागत बढीमा ३ रुपैयाँ हो। खिम्ती र भोटेकोसीको नजिर चिलिमे बन्यो। चिलिमेपछि हालसम्म पनि यही नजिरअन्तर्गत आएका हुन्। यो नजिरले लगानीको ६ गुणासम्म प्रतिफल लैजाने परिपाटी बन्यो। यसैकारण अहिले जलविद्युत्मा तीव्र माफियाकरण हुन पुग्यो। जबकि बिजुली किन्ने साहु जहिले टाटको टाट, तर बेच्नेहरू मालामाल। उपभोक्तालाई ढाड सेक्ने गरी एसियामै सर्वाधिक महँगोमा बिजुली बेचिरहेको छ। अर्थतन्त्रको इन्जिन नै महँगो भएपछि नेपाली उद्योग क्षेत्र कसरी फस्टाउन सक्छ ? प्रतिस्पर्धी भएन। बिजुली महँगो भएकैले ठूलाठूला उद्योग र होटलहरू पनि बिजुली चोर्न थाले। एकातिर निजी क्षेत्रलाई हाल दिइएको मूल्य नै ज्यादा भएको माथिका उदाहरणले प्रस्ट पारिसकेका छन्। त्यसमाथि आयोजना बनाउँदै गर्दा र बन्दै गर्दा पनि उनीहरू लटरपटर गर्न छाड्दैनन्। प्रतिमेगावाट १७ करोड रुपैयाँमा सम्पन्न हुने आयोजना २७ करोड रुपैयाँसम्म पुर्याउँछन्। कहाँसम्म भने पहिलेका गाविसजिविसले बनाएका सडकलाई पनि आयोजनाले नै बनाएको प्रवेश मार्ग (एक्सेस रोड) भन्दै त्यसको मूल्यसमेत आयोजनामा हालेर पुँजीकृत गर्छन्। निजी क्षेत्रले गर्ने यस्ता बेइमानीका उदाहरण धेरै छन्। गत वर्षदेखि प्रभावकारी भएको तर लागू नभएको विद्युत् नियमन आयोगले यस्ता विषय हेर्नुपर्छ। निजी क्षेत्रका वास्तविक लागत कति ? त्यसमा कति नाफा दिने ? यी दुई कुरा पारदर्शी रूपमा आयो भने विद्युत् क्षेत्रका विसंगति आफैं समाप्त हुन्छन्। तब मात्र आमउपभोक्ताले सस्तो विद्युत् पाउँछन्। हिजोको महसुल निर्धारण आयोग भनेकै भाउ बढाउन रोक्ने मात्र थियो, तर नेपालको विद्युत् बजारको वास्तविक लागत अब आयोगले स्वतन्त्र अध्ययन गर्नुपर्छ। विश्वका नजिर हेर्नुपर्छ।"
थ्रीस्टार शीर्ष स्थानमा,"काठमाडौं : थ्रीस्टार क्लब रेडबुल ए डिभिजन लिगको शीर्ष स्थानमा उक्लिएको छ । एन्फा कम्प्लेक्स मैदान सातदोबाटोमा आइतबार भएको खेलमा थ्रीस्टारले ब्रिगेड ब्वाइज क्लबलाई ५१ गोलले हरायो । टोलीका प्रभावशाली कप्तान विक्रम लामाले पुनरागमन गरेको एकपक्षीय खेलमा थ्रीस्टारले नवौं मिनेटमा पेनाल्टी गोलमार्फत खाता खोलेको थियो । थ्रीस्टारका नीराजन खड्कालाई डीबक्स भित्र ब्रिगेडमा रन्दीप पौडेलले फल हानेर लडाएपछि पाएको पेनाल्टीलाई रजिन धिमालले सदुपयोग गरेका थिए । पहिलो हाफमा १० को अग्रता बनाएको थ्रीस्टारले दोस्रो हाफमा चार गोल थपेको थियो । ५१औं मिनेटमा थ्रीस्टारका सुनील बलले दोस्रो गोल गरे । रञ्जन विष्टले ८४औं र नीराजन खड्काले ८९औं मिनेटमा गोल गरे । इन्जुरी समयमा कप्तान विक्रम लामाले गोल गर्दै टोलीको जित सहज बनाएका थिए । विक्रमको १० महिनाअघि धरानमा भएको बूढासुब्बा गोल्डकप खेल्ने क्रममा दायाँ खुट्टा भाँचिएको थियो । त्यसपछि उपचार गराइरहेका विक्रम लामो वि श्रामपछि खेलमा फर्किएका हुन् । ब्रिगेडका लागि ७५औं मिनेटमा राजन तिवारीले सान्त्वना गोल फर्काए । थ्रीस्टारका सुनील बल म्यान अफ दी म्याच घोषित भए । उनले १० हजार रुपैयाँ पुरस्कार पाए । लगातार दोस्रो जितसँगै ६ अंक बनाएको थ्रीस्टार तालिकाको शीर्ष स्थानमा छ । समान अंक बनाएको मनाङ मस्र्याङ्दी क्लब गोलअन्तरका आधारमा दोस्रो स्थानमा छ । थ्रीस्टारले पहिलो खेलमा फ्रेन्ड्सलाई २१ गोलले हराएको थियो । दुुवै खेल गुमाएको ब्रिगेडले खाता खोल्न सकेको छैन । ब्रिगेड पहिलो खेलमा मनाङसँग ३१ गेलले पराजित भएको थियो । खेलपछि थ्रीस्टारका प्रशिक्षक मेघराज केसीले एक महिनापछि पुनः सुरु भएको खेलमा खेलाडीले सन्तोषजनक प्रदर्शन गरेको बताए । ब्रिगेडले पहिलो हाफमा राम्रै टक्कर दिएको थियो । तर हामीले बल पोसेसन र आक्रमण जारी राख्दा दोस्रो हाफमा धेरै गोल भयो, मेघराजले भने । मनाङसँगको आगामी खेल थप प्रतिस्पर्धात्मक हुने उनले बताए । ब्रिगेडमा प्रशिक्षक उर्जन श्रेष्ठले सुरुआतमै पेनाल्टी गोल खाँदा टोलीको लय गुमेको बताए । थ्रीस्टार बलियो टोली हो । उसलाई हामीले बराबरीमा रोक्न चाहेका थियौं । विदेशी खेलाडीले पनि सोचेजस्तो खेल्न नसक्दा हार भयो, उर्जनले भने । यसैगरी आइतबारकै अर्को खेलमा विभागीय टोली नेपाल पुलिस क्लबले मच्छिन्द्र क्लबसँग गोलरहित बराबरी खेल्दै अंक बाँडेको छ । खेलमा आक्रामक देखिएको पुलिसले पहिलो हाफमा मात्र तीनवटा राम्रो गोल गर्ने अवसर खेर फालेको थियो । पुलिसविरुद्ध रक्षात्मक देखिएको मच्छिन्द्रले दोस्रो हाफमा सुधारिएको खेल खेले पनि गोल गर्न सकेन । पुलिसको गोल गर्ने प्रयास दोस्रो हाफमा पनि सफल बन्न सकेन । टोलीमा युवा खेलाडीको बाहुल्य रहेको पुलिसले दोस्रो हाफको अन्तिम १० मिनेट भोला सिलवाललाई उतारेको थियो । घाइते भएका कारण भोलाले दुई वर्षदेखि राष्ट्रिय टोली गुमाउँदै आएका थिए । उनी यही लिगमार्फत फुटबलमा फेरि जम्ने प्रयासमा छन् । बराबरीसँगै पुलिसले चार अंक बनाएको छ । पुलिसले पहिलो खेलमा जाउलाखेललाई १० गोलले हराएको थियो । दुवै खेलमा बराबरी नतिजा आत्मसाथ गरेको मच्छिन्द्रले दुई अंक बनाएको छ । मच्छिन्द्रले पहिलो खेलमा च्यासलसँग गोलरहित बराबरी खेलेको थियो । खेलपछि पुलिसका प्रशिक्षक अनन्त थापाले जितका लागि खेले पनि सम्भव नभएको बताए । मिडिल लाइनमा रहन चाहने टोलीहरू बराबरीका नतिजाका लागि खेल्ने गर्दछन् । आज पुलिसले मच्छिन्द्रको रक्षापंक्ति तोड्न सकेन, अनन्तले भने । मच्छिन्द्रका प्रशिक्षक धनेश्वर प्रजापतिले बराबरी नतिजाबाट सन्तुष्ट रहेको बताए ।"
बक्सिङमा विवाद : केन्द्रले कार्यक्रम खोसेको आरोप,"काठमाडौं : नेपाल बक्सिङ संघले आफ्नो पूर्वनिर्धारित कार्यक्रम खोस्नुका साथै रकम पनि नदिएको आरोप काठमाडौं जिल्ला बक्सिङ संघले लगाएको छ । जिल्ला संघले विगतदेखि नै आयोजना गर्दै आएको नोभिस कप प्रतियोगिता खोस्नुका साथै प्रतियोगिताका लागि राष्ट्रिय खेलकुद परिषद् (राखेप)बाट उपलब्ध गराएको पाँच लाख रुपैयाँ पनि केन्द्रले नदिएको काठमाडौं जिल्ला बक्सिङ संघका अध्यक्ष दिनकलाल श्रेष्ठले बताए । जिल्लाको बैंक खाता नभएका कारण केन्द्रको खातामा पठाएको पाँच लाख रुपैयाँ केन्द्रले दिन नमानेपछि रकम उपलब्ध गराइदिनका लागि राखेपमा उजुरीसमेत दिएको अध्यक्ष श्रेष्ठले जानकारी दिए । नोभिस कप बक्सिङ प्रतियोगिता जिल्लाले पहिलेदेखि नै आयोजना गर्दै आएको हो । यो प्रतियोगिताका लागि राखेपले पाँच लाख रुपैयाँ बजेट उपलब्ध पनि गराएको थियो । तर, केन्द्रले प्रतियोगिता खोस्नुका साथै उसको खातामा रहेको रकम पनि दिएन अध्यक्ष श्रेष्ठले भने । उनले नोभिस कपका नाममा आफूहरूले विगतमा दुईवटा राष्ट्रिय प्रतियोगितासमेत आयोजना गरिसकेको दाबी गरे । उनले यही मंसिर १३ गतेदेखि प्रतियोगिता आयोजना गर्ने तयारी गर्नुका साथै राष्ट्रिय खेलकुद परिषद्मा प्रस्ताव गरे पनि केन्द्रले मंसिर ५ देखि ८ गतेसम्म प्रतियोगिता आयोजना गर्ने घोषणा गरेको बताए । हामीले पहिले नै मंसिर १३ गतेदेखि प्रतियोगिता गर्ने तयारी थालेका थियौं । प्रतियोगिताका लागि परिषद्मा प्रस्ताव लैजानुका साथै आर्थिक सहयोग पनि मागेका थियौं । तर, हाम्रो पैसा पचाउनका लागि हामीभन्दा अगाडि नै प्रतियोगिता गर्ने प्रपञ्च केन्द्रले गयो काठमाडौं जिल्ला अध्यक्ष श्रेष्ठले भने हामीलाई केन्द्रबाटै अन्याय गर्ने काम भयो । जिल्लाले आयोजना गर्ने प्रतियोगिताका लागि १२ लाख स्वीकृति भएकोमा पाँच लाख केन्द्रको खातामा पठाएको र बाँकी सात लाख भने निकासा हुन बाँकी रहेको उनले बताए । नेपाल बक्सिङ संघका अध्यक्ष राम अवालेले भने जिल्लाले कार्यक्रम नगरेपछि केन्द्र आफैंले गर्न लागेको बताए । पटकपटकको निर्देशनपछि पनि काठमाडौं जिल्लाले कार्यक्रम नगरेपछि बाध्य भएर केन्द्रले नै प्रतियोगिता आयोजना गर्न लागेको हो केन्द्रीय अध्यक्ष अवालेले भने । उनले जिल्लाले कार्यक्रम नगरेपछि परिषद्बाट उपलब्ध गराएको रकम जिल्लालाई नदिएको बताए । उनले यही मंसिर ५ गतेदेखि हुने भनिएको नोभिस कप नरोकिने स्पष्ट पारे । नोभिस कप पूर्वनिर्धारित कार्यक्रम हो । यो कार्यक्रम निर्धारित मितिमै हुन्छ अध्यक्ष अवालेले भने । संघका महासचिव सविन भट्टाचार्यले भने पूर्ण कार्यसमितिको बैठक नबसेको लामो समय बितिसकेकाले आफूलाई यस विषयमा केही पनि थाहा नभएको बताए । संघको पूर्ण कार्यसमितिको बैठक नबसेको लामो समय भइसकेको छ । अधिकांश कामकारबाही अध्यक्षको तजबिजमा हुने गरेको छ । मलाई केही थाहा छैन महासचिव भट्टाचार्यले भने । राष्ट्रिय खेलकुद परिषद्का सदस्यसचिव केशवकुमार विष्टले पाँच लाख रुपैयाँ जिल्लाको नाममा नभई नोभिस कप प्रतियोगिताका नाममा निकासा गरेको बताए । हामीले जिल्लाका नाममा रकम निकासा गरेका छैनौं । त्यो रकम नोभिस कप बक्सिङ प्रतियोगिताका नाममा निकासा भएको हो सदस्यसचिव विष्टले भने जसले प्रतियोगिता आयोजना गर्छ, हामीले उसैलाई भुक्तानी दिने हो । उनले काठमाडौं जिल्ला संघले उजुरी दिए पनि उसले नै रकम पाउनुपर्छ भन्ने आधार नभएको बताए । आफूले प्रतियोगिता पनि नगर्ने अनि त्यो प्रतियोगिताका नाममा आएको रकम चाहिँ माग्नु उचित होइन सदस्यसचिव विष्टले भने प्रतियोगिताका नाममा निकासा भएको रकम जसले प्रतियोगिता गर्छ, उसैले पाउँछ ।"
