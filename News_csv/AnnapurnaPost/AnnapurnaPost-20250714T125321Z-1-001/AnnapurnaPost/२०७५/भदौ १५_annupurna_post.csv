शीर्षक,विवरण
भैंसेपाटीमा अन्तर्राष्ट्रिय मूर्तिकला उद्यान,"ललितपुरको भैंसेपाटीमा विश्वमैं विशिष्ट पहिचान बोक्न सक्ने अन्तर्राष्ट्रिय मूर्तिकला उद्यान निर्माणका लागि प्रधानमन्त्री ओलीको ध्यानाकर्षणको अपेक्षामा अहिले काठमाडौं बिम्स्टेकमय भएको छ। स्तम्भ लेखनमा कूटनीति, अर्थनीति, राजनीति, शिक्षा, स्वास्थ्यजस्ता ठूलाठूला ठानिएका विषयबारे लेख्दालेख्दै कहिलेकाहीं ससाना लाग्ने तर सुन्दर विषय ओझेलमा पर्ने रहेछन्। स्तम्भकारका रूपमा यो मेरो व्यक्तिगत अनुभव हो। त्यसैले म बेलाबखत ठूलाबाट साना ठानिएका विषयमा फर्किने गर्छु। ती विषय कुनै वास्तविकतासँग र कुनै सपनासँग जोडिएका हुन्छन्। बिम्स्टेकले काठमाडौंमा जताततै टालटुल र छेकछाक गरिरहँदा म भने सँगै जोडिएको ललितपुरको भैंसेपाटी आवास क्षेत्रमा रहेको एक सय २३ रोपनी सफा र खुला जग्गामा वर्षौंदेखिको एउटा सपनामा सयर गरिरहेको छु। हरेक बिहान वरपरका रूखहरूमा घुरिरहेका ढुकुरहरू, चिरबिराइरहेका भँगेराहरू, कराइरहेका सारुङ र कौवाहरू, एक्लै गाइरहेका धोबीचराहरू अनि खेतबारीमा चरिरहेका परेवाहरू। यी सबैले सिर्जना गरेको लयात्मकताको पृष्ठभूमिमा जब सो क्षेत्रको फन्को लगाउँछु, म सधैं केही स्थानीयबासी साथीहरूसँग देखेको एउटा सपना कसरी पूरा गर्न सकिएला भनेर सोच्ने गर्छु। हाल हामी त्यो सपना पूरा गर्न सक्ने अवस्थामा छैनौं। त्यसैले देशको गौरव बढाउने, इतिहास निर्माण गर्ने, पर्यटन प्रवद्र्धन गर्ने र कार्यरूपमा परिणत गर्न त्यति कठिन नहुने उक्त सपना प्रधानमन्त्री केपी ओलीले पूरा गरिदिऊन् भन्ने हाम्रो चाहना छ। उनले गरेनन् र राजनीतिमै भएका कारण कुनै दिन सो काम गर्न सक्ने अवस्थामा पुगें भने त्यो ठाउँमा म विश्वस्तरको विशिष्ट पहिचान बोक्ने एउटा अन्तर्राष्ट्रिय मूर्तिकला उद्यान (इन्टरनेसनल स्कल्पचर पार्क) निर्माण गरेरै छोड्छु। कैयौं अनौपचारिक छलफलका आधारमा सो कामका लागि स्थानीयबासीको लगभग पूर्ण समर्थन रहनेछ भन्नेमा म विश्वस्त छु। बेभर्लीहिल्स अफ काठमाण्डु भैंसेपाटी आवास इलाका काठमाडौं उपत्यकामा सबैभन्दा सुन्दर र व्यवस्थित क्षेत्र हो भन्दा फरक नपर्ला। चक्रपथबाट ठीक बाहिर, काठमाडौंको केन्द्रबाट न धेरै टाढा न धेरै नजिक। योजनाबद्ध बस्ती जसमा प्रशस्त त्रुटि पनि छन् तथापि उपत्यकाभित्र त्योभन्दा सुन्दर ठाउँमा अवस्थित व्यवस्थित बस्ती मैले अर्को देखेको छैन। पानीको अभाव छैन, धुलोधुवाँ कम छ। अलि उचाइमा छ, दक्षिणपट्टि नजिकै हरिया पहाड र अलि सफा मौसम भएका बेला उत्तरपट्टि हरिया पहाडसँगै १८० डिग्रीमा हिमाल देखिन्छ। साँझबिहान वृद्धवृद्धा आरामले खुला बाटोमा टहलिरहेका हुन्छन्। अहिले पशुपतिनाथ क्षेत्रमा ढुंगा र इँटले निर्माण गर्न सकिने संरचनाहरूसमेत कंक्रिटमा निर्माण भइरहेको देख्दा दिक्क लाग्छ। भन्दा नमीठो सुनिएला तर हाम्रो पुस्ताले आफैं गरिआएका अधिकांश काम त्यस्तै प्रकृतिका छन्। युवायुवती आफ्नै सुरमा मस्त हुन्छन् भने केटाकेटी साइकलमा कुदिरहेका, फुटबल, क्रिकेट खेलिरहेका देखिन्छन्। सो क्षेत्रमा बस्ने विदेशी कूटनीतिज्ञ र अन्य विदेशीहरू छोराछोरीलाई ट्रली मा घुमाइरहेका पनि भेटिन्छन्। राम्राराम्रा रेस्टुराँहरूले आकर्षण बढाएकै छ, घटाएको छैन। घरजग्गाको भाउ अकासिएको छ भने नेपालकै सबैभन्दा ठूलो र सुविधासम्पन्न निजी अस्पताल भैंसेपाटीमै निर्माण भएको छ। २२ मिटर चौडा बाटो भैंसेपाटी हुँदै हिँडेर पनि सजिलै पुग्न सकिने ऐतिहासिक महŒव बोकेका र नेवा कलाले पूर्ण दुईवटा बस्ती बुङमती र खोकनातिर जान्छ। ती सबैका कारणले होला एकपटक मलाई एकजना विदेशीले भनेका थिए, इन फ्याक्ट, यु क्यान कल भैंसेपाटी दि बेभर्लीहिल्स अफ काठमाण्डु (वास्तवमा भन्ने हो भने तपाईं भैंसेपाटीलाई काठमाडौंको बेभर्लीहिल्स भन्न सक्नुहुन्छ)। अमेरिकाको क्यालिफोर्नियास्थित बेभर्लीहिल्स विविध कारणले जसरी उच्च महŒव राख्छ, भैंसेपाटी त्यस्तै हुन लागिसक्यो भन्ने उनको संकेत थियो। त्यही भैंसेपाटीको बीचमा अत्यन्तै सुन्दर रूपमा अवस्थित छ, एक सय २३ रोपनी खाली जग्गा। त्यसैसँग जोडिएको अर्को झन्डै १९ रोपनी खाली जग्गा पनि छ, जसमा धेरैको कुदृष्टि परिरहेको छ। तर कैयौं ऊर्जाशील स्थानीयले त्यसलाई जोगाउने पहल थालिसकेका छन्। सांसद आवास बनाउने भनेर निर्णय गरिएको उक्त एक सय २३ रोपनी जग्गा अहिले नेपाल सरकारको स्वामित्वमा छ। सौभाग्य भन्नुपर्छ त्यस्तो विशिष्ट ठाउँ (प्राइम लोकेसन) धन्न सांसद आवासको नाममा कंक्रिटको जंगलमा रूपान्तरण भएन। सांसदहरूलाई आवास चाहिँदैन भन्ने होइन। तर सहरको सौन्दर्य र स्वस्थता बढाउन, पर्यटकीय र आर्थिक गतिविधि प्रवद्र्धन गर्न विरलै प्राप्त हुने राजधानीनजिकको त्यस्ता विशिष्ट ठाउँलाई कंक्रिटको जंगलमा रूपान्तरण गरेर हामीले यो सहर र यो देशमाथि धेरै पाप गरिसकेका छौं। त्यो पाप जारी नराखौं। सांसद आवासलाई अन्य प्रयोजनमा त्यति नआउने कुनै पनि स्थानमा राम्रो योजना बनाएर निर्माण गरे भइहाल्छ। तर कोहिनूर हिरालाई सामान्य ढुंगाको रूपमा प्रयोग नगरौं। सोचेजस्तो हुने भए काठमाडौं उपत्यका र सिंगो नेपालमै एउटा पनि स्तरीय पार्क छैन, अन्तर्राष्ट्रिय स्तरको त झन् परको कुरा भइहाल्यो। हुन त, स्तरीय र अन्तर्राष्ट्रिय स्तरको के कुरा गर्नु, हामी यति गिरिसक्यौं, कुनै काम गर्दा न्यूनतम स्तर को मापदण्ड पनि पूरा गर्दैनौं। तर म र कैयौं स्थानीय साथीहरू यस्तो पार्कको कल्पना गरिरहेछौं, जुन अन्तर्राष्ट्रिय स्तरको मात्र हुने छैन, त्यसले अन्तर्राष्ट्रिय रूपमै विशिष्ट पहिचान पनि राख्नेछ। संसारमा भएका मूर्तिकला उद्यानहरू मूलतः राष्ट्रिय मूर्तिकला उद्यान हुन्, जहाँ त्यही देशका विशिष्ट मूर्तिकारहरूका काम प्रदर्शित छन्। तर भैंसेपाटीमा परिकल्पना गरिएको मूर्तिकला उद्यान भने अन्तर्राष्ट्रिय प्रकृतिको हुनेछ र त्यसले अन्तर्राष्ट्रिय रूपमै विशिष्ट पहिचान बनाउनेछ ताकि काठमाडौं आएका पर्यटकहरूको नेपाल भ्रमण अन्तर्राष्ट्रिय मूर्तिकला उद्यान नपुगी पूर्ण नै नहोस्। जसरी कलामा रुचि नै नभएको पर्यटकले पनि प्यारिस गएर लुभ कला संग्रहालय गएन भने त्यो भ्रमण अपुरो सम्झिन्छ। रानीपोखरी र धरहरा बनाउनको नाम आज पनि हामीले स्मरण गरेजस्तै अन्तर्राष्ट्रिय मूर्तिकला उद्यान निर्माण गरेको खण्डमा प्रधानमन्त्री ओलीको नाम शदीयौंसम्म स्मरण गरिनेछ। भन्नेले भन्नेछन्, भएकै विश्व सम्पदाको पुनर्निर्माण गर्न र संवद्र्धन गर्न सकिएको छैन, केको मूर्तिकला उद्यानको कुरा ? ती तर्क आफैंमा गलत होइनन् तर त्यस्तै तर्कहरू गरिएका भए आज विश्वका अधिकांश सांस्कृतिक, कलात्मक र अन्तर्राष्ट्रिय गौरवका केन्द्रहरू बन्ने नै थिएनन्, जसले ती देशका नागरिकको जीवनस्तर र राष्ट्रको गौरव बढाएको छ। ती सबै केन्द्रहरू तत्तत् देशका विविध तात्कालिक प्रतिकूलतामाझ नै बनाइएका हुन्। अन्तर्राष्ट्रिय मूर्तिकला उद्यान निर्माणका लागि त प्रधानमन्त्री ओलीले धेरै ठूलो ऊर्जा, समय र स्रोत खर्च गर्नै पर्दैन निम्न काम पूरा गरे हुन्छः क) सबभन्दा पहिले म गरेरै छोड्छु भन्ने अठोट लिनुहोस् अनि मन्त्रिपरिषद्को बैठकबाट सो जग्गा अन्तर्राष्ट्रिय मूर्तिकला उद्यान निर्माणका लागि जुन निकायको नाममा नामसारी गर्नुपर्छ, त्यो गर्नुहोस्। त्यसरी नामसारी गर्दा अहिले केही व्यक्तिहरूले हडप्न खोजेका सँगैको झन्डै १९ रोपनी जग्गा पनि चलनचल्तीको मूल्यमा खरिद गरेर एक सय २३ रोपनीमै मिसाइदिनोस्, जसले गर्दा मूर्तिकला उद्यानको क्षेत्रफल अझ ठूलो हुनेछ। ख) माथि नै उल्लेख गरे झैं हामी स्तरीय त कुरै छोडौं, अधिकांश अवस्थामा न्यूनतम स्तरको काम पनि गर्न नसक्ने गरेर क्षयीकृत भइसकेका छौं। त्यसैले अन्तर्राष्ट्रिय मूर्तिकला उद्यानको डिजाइन र निर्माणका लागि अन्तर्राष्ट्रिय टेन्डर आह्वान गर्न लगाउनोस्। अथवा यस्ता काम विशिष्ट स्तरमा गर्न सक्ने युरोपका कुनै अथवा चीनजस्ता देशलाई सहयोग गरिदिन अनुरोध गरे पनि हुन्छ। हामीले आफैं गर्न खोज्यौं भने सिमेन्टको संरचना बनाएर त्यसमा इनामेल पोत्नेस्तरको काम हुनेछ। अथवा पशुपतिनाथ क्षेत्रजस्तो विश्व सम्पदा सूचीमा सूचीकृत केन्द्रमा गएर स्टिलको रेलिङ हाल्ने अनि देउता बस्ने होइन मान्छे बस्नेजस्तो ढलान गरेको घर बनाउने काम हुनेछ। अहिले पशुपतिनाथ क्षेत्रमा ढुंगा र इँटले निर्माण गर्न सकिने संरचनाहरूसमेत कंक्रिटमा निर्माण भइरहेको देख्दा दिक्क लाग्छ। भन्दा नमीठो सुनिएला, तर हाम्रो पुस्ताले आफैं गरिआएका अधिकांश काम त्यस्तै प्रकृतिका छन्। त्यसैले डिजाइन र निर्माणका विषयमा अत्यन्तै सावधान हुन जरुरी छ। ग) डिजाइनरहरूलाई यस्ता काम गर्दा पू्र्ण स्वतन्त्रता दिइनुपर्छ तर मूल भाव बारे थोरै निर्देशन दिन भने सकिन्छ। त्यो के हो भने त्यहाँ बन्ने संसारका विविध देशका मूर्तिहरू र त्यसले ओगटेको ठाउँ त मूर्तिकारको परिकल्पनाअनुरूप नै हुने भयो तर त्यसबाहेक सम्पूर्ण पार्कमा निर्माण हुने संरचना र पार्कको डिजाइनले काठमाडौं उपत्यकाको नेवाः कला र वास्तुकलालाई प्रतिबिम्बित गर्नैपर्छ। पार्क अन्तर्राष्ट्रिय भए पनि त्यो अन्तर्राष्ट्रियपना नेवाः संस्कृतिभित्र अटाउनुपर्छ, अटाउन सकिन्छ। पार्कभित्र बन्ने ढुंगेधारा, चोकहरू, ससाना स्टलहरू, पोखरीहरू, त्यहाँ प्रयोग हुने इँट, काठ र धातुका कुनै पनि संरचना नेवाः कलाविहीन हुनु हुँदैन। घ) डिजाइनबारे मेरो अर्को एउटा सपना पनि छ। भैंसेपाटीमा उक्त पार्क बन्ने हुनाले पार्कको प्रवेशद्वारमा भैंसीको संसारकै सबैभन्दा ठूलो ढुंगेमूर्ति निर्माण होस्। न्युयोर्कको टाइम्स स्क्वायरको सानदार जीवन्त साँढेजस्तै तर त्योभन्दा धेरै ठूलो। खुसीको कुरा के भने नेपालका विशिष्ट प्रस्तर कलाकार चन्द्रश्याम डंगोल भैंसेपाटीनजिकै खोकनामा बस्छन्। अहिले उनले बनाएको ३३ फिट अग्लो मञ्जु श्रीको पूर्ण कदको ढुंगाको विशाल मूर्ति चोभारको मञ्जु श्री पार्कमा प्रतिस्थापन गरिएको छ। हामीसँग यस्तयस्ता कलाकार छन्, जसबारे हामीलाई नै थाहा छैन। केही वर्षअघिको कुरा हो, नेपालका मूर्तिकार राजकुमार शाक्यले भुटान सरकारको अनुरोधमा त्यहाँ विश्वकै सबैभन्दा ठूलो पद्मसम्भवको मूर्ति निर्माण गरेका छन्। तर हाम्रा त सोचाइहरू यति खुम्चिसके कि हामी १२ फुटे बाटो भन्दा फराकिलो सोच विरलै राख्छौं। विश्वको सबैभन्दा ठूलो त हाम्रो कल्पनामै कहिल्यै आउँदैन। छेउमै चीन छ, जसले यति धेरै काम संसारमै सबैभन्दा उत्कृष्ट, सबैभन्दा विशिष्ट र सबैभन्दा ठूलो गर्ने गर्छ। तर हामीले उसबाट कहिल्यै सिकेनौं। कुरा पैसाको मात्र होइन, मूलतः सोचाइको नै हो। ङ) कागजी र थ्रीडी डिजाइन तयार भइसकेपछि काठमाडौंमा दूतावास भएका छब्बीसैजना राजदूतलाई प्रधानमन्त्री कार्यालयमा बोलाउनोस्। सबै राजदूतलाई भन्नुहोस्, हामी काठमाडौं उपत्यकामा संसारमै विशिष्ट पहिचान स्थापना गर्न सक्ने एउटा अन्तर्राष्ट्रिय मूर्तिकला उद्यान निर्माण गर्दैछौं तपाईंको देशका पाँचसातजना विशिष्ट मूर्तिकारमध्ये एकजनाले नेपाल आएर सो उद्यानमा एकएकवटा विशाल र भव्य मूर्ति बनाऊन् भन्ने मेरो चाहना छ। ती यस्ता मूर्ति हुन्, जुन हेर्दा मान्छेहरू एकछिन टोलाऊन्। तपाईंको देश, हाम्रो देश र मूर्तिकार सबैका लागि यो गर्वको विषय बनोस्। यति काममा तपाईंहरूले मलाई सहयोग गरिदिनुपर्यो। च) प्रधानमन्त्री स्वयंले बोलाएर आफ्नो देशको एकजना विशिष्ट मूर्तिकारलाई केही महिना नेपालमा राखी एउटा भव्य मूर्ति निर्माण गरिदिन गरेको तुलनात्मकरूपमा सानो अनुरोधलाई कुनै पनि राजदूतले टार्लान् जस्तो मलाई लाग्दैन। त्यसपछि फलोअप गर्ने काम परराष्ट्र मन्त्रालयले गरिहाल्छ। काठमाडौंमा राजदूतावास भएको हरेक देशले गर्ने भनेको आफ्नो देशको एकजना विशिष्ट मूर्तिकारलाई आमन्त्रण गरेर केही महिना नेपाल राखी एउटा मूर्ति बनाउन सहयोग गर्ने हो। त्यति काम गर्न पनि आर्थिक व्यवस्थापनको प्रश्न उठ्यो भने दुइटा तरिका अवलम्बन गर्न सकिन्छ ः या त नेपाल सरकारले सबै या आंशिक खर्चको जिम्मा लिन सक्छ। या अमेरिकाको टेक्सासस्थित लिबर्टी हिलमा रहेको अन्तर्राष्ट्रिय मूर्तिकला उद्यान निर्माणका बेला अपनाइएको उपाय अपनाउन सकिन्छ। त्यतिबेला लिबर्टी हिलका स्थानीय बासिन्दाले कयौं महिना मूर्तिकारहरूलाई आफ्ना घरहरूमा निःशुल्क खाने, बस्ने व्यवस्था गरिदिएका थिए। आज उनीहरू त्यसबारे गर्व गर्छन्। यदि प्रधानमन्त्री ओलीले यो विषयलाई गम्भीरतापूर्वक लिने हो भने अर्को दुई वर्षभित्रमा अर्थात् नेपाल भ्रमण वर्षका बेला काठमाडौं उपत्यकामा भव्य अन्तर्राष्ट्रिय मूर्तिकला उद्यान तयार भइसकेको हुनेछ। छ) भैंसेपाटीबाट ऐतिहासिक सम्पदाले भरिपूर्ण दुुइटा नेवाः बस्ती बुङमती र खोकना धेरै पर छैनन्। आधा घन्टामा हिँडेरै पुग्न सकिन्छ। भैंसेपाटीमा अन्तर्राष्ट्रिय मूर्तिकला उद्यान बन्यो भने ती ठाउँको महŒव ह्वात्तै बढ्छ। उद्यान निर्माणकै बेला तिनलाई सम्पदा बस्तीका रूपमा विकास गर्न योजना बनाउन सकियो भने गज्जबै हुन्छ। दक्षिण कोरियाको राजधानी सोल अत्याधुनिक बन्दै गएपछि सोलको ऐतिहासिक बस्ती कस्तो थियो भनेर आधुनिक दक्षिण कोरियाली तथा विदेशी पर्यटकहरूलाई देखाउन एउटा क्षेत्रको जगेर्ना गरियो। नामसानगोल हनोक गाउँ गएपछि पहिलेका घरहरू, जनजीवन, बगैंचा, खानपान, नाटक मञ्चन गर्ने ठाउँ आदि कस्ता थिए, सबै हेर्न पाइन्छ। अचम्मको कुरा त त्यहाँ ठ्याक्कै हामीकहाँ जस्तै ढिकी, जाँतो, नाङ्लो, डोको पनि देख्न सकिन्छ। बुङमती र खोकनालाई परम्परागत बस्तीका रूपमा जगेर्ना गर्न सकियो भने त्यहाँ त देखाउने र अनुभव गराउने कुरा कति छन् कति। परम्परागत नेवारी पहिरन लगाएर नेवारी परिकार खाँदै फोटो खिच्ने रहर कुनचाहिँ पर्यटकलाई हुँदैन होला ? ती दुवै बस्ती ठूलो पर्यटकीय आकर्षणको केन्द्र बन्नेमा कुनै शंकै छैन। मूर्तिकला उद्यान र ती संरक्षित बस्तीले एकअर्कालाई अत्यन्तै लाभदायीरूपमा परिपूरण गर्नेछन्। मूर्तिकला उद्यान कस्तो होला ? म कहिले आँखा चिम्लिएर त कहिले आँखा खोलेर कल्पना गर्छु। विविध प्रजातिका रूखबिरुवा र फूलहरू, ती रूखबिरुवा र फूलहरूमा रमाइरहेका विविध प्रजातिका चराचुरुंगीहरू, यत्रतत्र सानाठूला पोखरीहरू, ती पोखरीमा खेलिरहेका माछा र हाँसहरू, आफ्नै अनुहार पानीमा प्रतिबिम्बित भएको हेर्दै मुस्काइरहेका प्रेमिल जोडीहरू, पोखरीको छेउछाउका कलात्मक बेन्चमा बसेर सुस्काइरहेका वृद्धवृद्धाहरू, दौडिन मिल्ने हरियो चौरमा मस्त उफ्रिरहेका केटाकेटीहरू, राष्ट्रिय र अन्तर्राष्ट्रिय ख्याति कमाएका विभिन्न देशका मूर्तिकारका संक्षिप्त परिचय पढ्दै मूर्तिहरू अगाडि उभिएर, बसेर, ढलेर, हाँस्दै, स्वाङ पार्दै फोटो र सेल्फी खिचिरहेका पर्यटकहरू, उद्यानपरिसरमा रहेको बाटोपारिका घरको छतमा बसेर यो ठाउँ कस्तो स्वर्ग बन्यो, हगी ? भन्दै गफिएका स्थानीयबासीहरू, साँझ परेपछि बिजुलीकलाले मनमोहक देखिएका रूखबिरुवा, बगैंचा र मूर्तिहरू, मूर्तिकला उद्यानले बढाएको आर्थिक गतिविधिबाट राम्रो उन्नति गरेका स्थानीय व्यवसायीहरू, उद्यान प्रवेश शुल्कबाट उत्साहजनक आम्दानी गरिरहेका व्यवस्थापकहरू, काठमाडौं आएका अधिकांश पर्यटकले मूर्तिकला उद्यान भ्रमण नछुटाउँदा दंग परेका पर्यटन अधिकारी र व्यवसायीहरू ती सबै, हरेक दिन, भैंसेपाटी आबासको फन्को लगाउँदा मेरा आँखाअगाडि जीवन्तरूपमा नाचिरहन्छन्। कहिलेकाहीं सानो ठानिएको कामले ठूलो सपनाको स्वरूप प्रस्तुत गर्दछ। प्रधानमन्त्रीज्यू, के यो काम सम्भव होला ? म र कयौं मेरा स्थानीय साथीहरू तपाईंलाई मन, वचन र कर्मले सघाउन तयार छौं।  पूर्वपत्रकार मिश्र विवेकशील साझा पार्टीका संयोजक हुन्।"
बिम्स्टेकमा सार्क नबिर्सौं,"बहुपक्षीय प्राविधिक र आर्थिक सहयोगका लागि बंगालको खाडीको प्रयास (बिम्स्टेक) को चौथो शिखर सम्मेलन आज सम्पन्न हुँदैछ। नेपालमा पहिलोचोटि भएको उक्त संस्थाको शिखर सम्मेलनअगाडि समाचार माध्यममा बिम्स्टेकलाई भारतले सार्कको विकल्पको रूपमा स्थापित गर्न खोजेको क्षेत्रीय संगठनका रूपमा व्याख्या गर्ने गरिएको छ। के बिम्स्टेक साँच्चि नै भारतले सार्कको विकल्पमा अघि सारेको क्षेत्रीय संगठन हो त ? यसले सार्कलाई विस्थापित गर्नु फाइदा होला त नेपाल, भारत या अन्य दक्षिण एसियाका मुलुकलाई ? उद्देश्यमा समानता सार्कका आठ र बिम्स्टेकका सात सदस्य राष्ट्रमध्ये पाँच साझा सदस्य राष्ट्रहरू भएकाले, यी दुई संगठनहरूका उद्देश्य करिब उस्तै भएकाले, दुवै संगठनको सबैभन्दा ठूलो र शक्तिशाली राष्ट्र भारत भएकाले र हालै भारतले सार्कलाई भन्दा बिम्स्टेकलाई प्रोत्साहित गर्न खोजेकाले कतै बिम्स्टेक सार्कलाई विस्तारै कमजोर बनाउने र विस्थापित गर्ने उद्देश्यले स्थापित भएको त होइन ? प्रश्न उठ्नु स्वाभाविक हो। सन् १९८५ डिसेम्बर ८ मा सार्क स्थापना हुँदा हस्ताक्षर गरिएको बडापत्रअनुसार दक्षिण एसियामा मानिसहरूको जीवनको गुणस्तर उकास्न आर्थिक वृद्धिलाई गति दिने, सामाजिक र सांस्कृतिक विकासका माध्यमबाट यस क्षेत्रका सबै व्यक्तिहरूको क्षमता अभिव्यक्ति हुने र सम्मानपूर्वक जीवनयापन गर्ने वातावरण बनाउने उद्देश्य तोकिएका थिए। त्यस्तै दक्षिण एसियाली मुलुकबीच आपसी विश्वासको वातावरण बनाउन योगदान दिने, समस्याहरू एकअर्कालाई बुझाउने र आर्थिक, सामाजिक, सांस्कृतिक, प्राविधिक र वैज्ञानिक क्षेत्रमा एकअर्कासँग सहयोग र साझेदारी कायम गर्ने पनि सार्कको उद्देश्यमा समेटिएका थिए। साथै बाह्य मुलुक र अन्तर्राष्ट्रिय संगठनसँग पनि आफ्नो उद्देश्य हासिल गर्न साझेदारी गर्ने सार्कका उद्देश्य हुन्। सार्कको उद्देश्यलाई व्यवहारमा रूपान्तरण गर्न शिखर सम्मेलन, विदेशमन्त्रीहरूको समिति, स्थायी समिति, कार्य समिति, प्राविधिक समिति, विज्ञहरूको समूह निश्चित समयमा बैठक बस्ने गरी बनेका छन्। त्यस्तै सार्कस्तरीय केही क्षेत्रीय केन्द्रहरू स्थापित भएका छन्। सार्कअन्तर्गत भारतमा साउथ एसियन युनिभर्सिटी खुलेको छ। सार्कका आठै मुलुकका विद्यार्थी आएर अध्ययन गर्ने उक्त विश्वविद्यालय क्षेत्रीय सहकार्यको उत्कृष्ट नमुना बनेको छ। त्यसमा समेत कहिलेकाहीं भारत र पाकिस्तान मतभेदको छाया पर्ने गरेको छ। सार्कलाई जीवितै राखेर बिम्स्टेकमा पनि सक्रिय हुनु नेपालका लागि पनि अन्तर्राष्ट्रिय छवि उकास्न सहयोगी हुनेछ। सन् १९९७ मा बिम्स्टेक स्थापना हुँदा तत्कालीन सदस्य राष्ट्रहरू बंगलादेश, श्रीलंका, भारत र थाइल्यान्डले हस्ताक्षर गरेको घोषणापत्रअनुसार व्यापार र प्राविधिक पक्षमा बढी केन्द्रित भए पनि यो क्षत्रीय संगठनका सदस्य राष्ट्रहरूबीच आर्थिक, सामाजिक, सांस्कृतिक विषयहरूमा सहयोग र सहकार्य प्रवद्र्धन गर्ने उद्देश्य छ। २०१४ मार्चमा म्यानमारको राजधानी न्या पी तमा भएको बिम्स्टेकको तेस्रो शिखर सम्मेलनले सदस्य राष्ट्रका जनताका लागि आवतजावत सजिलो बनाउने उद्देश्यले भिसा नीतिलाई सजिलो बनाउने, व्यापार र लगानी अभिवृद्धि गर्न सजिलो वातावरण बनाउने, दिगो विकास र वातावरण संरक्षणसम्मका विभिन्न विषय घोषणापत्रमा समेटेको छ। यसरी हेर्दा सार्क र बिम्स्टेकका कतिपय साझा उद्देश्यहरू देखिन्छन्। शंकाका आधार भारतपाकिस्तान विवादका कारण सार्कले प्रगति गर्न नसकेपछि, भारतले चाहेअनुसार नहुने भएपछि, खासगरी नरेन्द्र मोदी प्रधानमन्त्री भएपछि भारतले सार्कको मूल्यमा बिम्स्टेकलाई वैकल्पिक क्षेत्रीय शक्तिका रूपमा उभ्याउन चाहेको भारतीय सरकारको भित्री कुरा थाहा पाउन सक्ने थिंक ट्यांकहरूको विश्लेषण छ। अध्ययनअनुसन्धानको बलियो संस्कृति र ज्ञानमा आधारित नीति बनाउने प्रचलन बसेको भारतमा सरकारको चाहना बुझ्न त्यहाँका थिंक ट्यांक र प्रभावशाली विश्लेषकहरूको अध्ययन, अनुसन्धान र सुझाव हेर्न सकिन्छ। नोभेम्बर २०१६ मा पाकिस्तानमा हुने भनिएको सार्कको शिखर सम्मेलनमा भारतपाकिस्तान द्वन्द्वका कारण भारतीय प्रधानमन्त्री नरेन्द्र मोदीले भाग नलिने निर्णय २०१६ सेप्टेम्बरमै भएपछि चर्चित भारतीय विश्लेषक सी राजामोहनले दि इन्डियन एक्सप्रेस मा यसको अर्थ केलाउँदै एउटा लेख लेखेका थिए। भविष्यमा पाकिस्तानसँग भारतको सम्बन्ध जस्तोसुकै हुने भए पनि भारतले सार्कको विकल्पमा एउटा गतिशील विकल्प खोजेको र त्यो बिम्स्टेक हुन सक्ने राजामोहनको ठहर थियो। त्यसका लागि मोदी सरकारले बिम्स्टेकलाई पुनः सक्रिय बनाउन चाहेको उनले बताएका थिए। सी राजामोहन अहिलेको भारतीय जनता पार्टीको सरकारसँग नजिक मानिन्छन्। सने २०१८ मै भारतको चर्चित थिंक ट्यांक अब्जर्भर रिसर्च फाउन्डेसनद्वारा प्रकाशित इस्यु ब्रिफ मा जोयिता भट्टाचार्जीले दक्षिण एसियामा सहयोगको वातावरण बनाउन सार्क असफल भएकाले बिम्स्टेक उचित विकल्प हुने बताएकी छन्। त्यसअगाडि उक्त संस्थाले नै नोभेम्बर २०१६ मा तयार पारेको अर्को इस्यु ब्रिफ मा सार्कको निराशाजनक असफलताका कारण बिम्स्टेक भारतका लागि भरपर्दो विकल्प हुने उल्लेख गरिएको थियो। भारतका अन्य प्रभावशाली विश्लेषक र थिंक ट्यांकहरूले पनि भारतका लागि सार्कभन्दा बिम्स्टेक उपयोगी हुने बताएका छन्। त्यसो त सार्कको स्थापनाकालमै पनि भारत र पाकिस्तान दुवै यो संगठनप्रति सशंकित थिए। बंगलादेशका तत्कालीन राष्ट्रपति जियाउर रहमानले दक्षिण एसियामा एउटा क्षेत्रीय संगठन स्थापना गर्ने पहल गरेपछि र त्यसमा नेपाल, श्रीलंका, भुटान, माल्दिभ्सलगायत मुलुकले सहमति जनाएपछि भारत र पाकिस्तानले कतै आफूलाई अप्ठेरो पार्ने त होइन भनी डराएका थिए। विश्वमा अन्तर्राष्ट्रियक्षेत्रीय संगठनहरूको स्थापना र तिनीहरूको निरन्तरता र उद्देश्यअनुरूपको क्रियाकलापमा शक्तिशाली र प्रभावशाली राष्ट्रहरूको भूमिका जहिले पनि महत्वपूर्ण हुन्छ। सार्कको स्थापनामा दक्षिण एसियाका साना मुलुकले पहल गरेको भए पनि यसको गतिविधिमा भारत र पाकिस्तानको सक्रियता र निस्क्रियताले धेरै फरक पार्छ। अहिले भएको पनि त्यही हो। भारत र पाकिस्तानबीचको सजिलै व्यवस्थापन हुन गाह्रो देखिएको गहिरो द्वन्द्वको प्रभाव परेकाले सार्क प्रभावकारी रूपमा अगाडि बढ्न नसकेको हो। स्थापनाको ३० वर्ष टेक्दा सार्कका शिखर सम्मेलन नै ११ पटक सरेका छन्। २०१६ नोभेम्बर पाकिस्तानमा हुनुपर्ने १९ औं शिखर सम्मेलन अहिलेसम्म हुन सकेको छैन। भारतको चासो दुई प्रभावशाली र शक्तिशाली राष्ट्रहरूको विवादले सार्क प्रगति पथमा अगाडि बढ्न नसकिरहेका बेला बिम्स्टेकका दुई शक्तिशाली र मुख्य राष्ट्रहरू भारत र थाइल्यान्डका बीचमा खासै विमति छैन। बिम्स्टेक अगाडि बढाउँदा यी दुवै मुलुकलाई रणनीतिक फाइदा हुने उनीहरूले सोचेका छन्। बिम्स्टेकमार्फत भारतलाई हुने केही फाइदा हुनेछन्। भारतले आफ्नो प्रभाव क्षेत्र मानेको दक्षिण एसियामा चीनले प्रभाव बढाएको र भारतको दीर्घकालीन टाउको दुखाइको कारण बनेको पाकिस्तानसँग सबै मौसमको मित्रता कायम गरेपछि भारतले पनि चीनको छिमेकमा रहेको दक्षिणपूर्वी एसियाका मुलुकहरूसँग सम्बन्ध विस्तार गर्न चाहेको छ। सन् १९९० को दशकपछि आर्थिक र सैनिक रूपमा पनि सबल हुँदै गइरहेको भारतलाई आफ्नो अन्तर्राष्ट्रिय हैसियत उकास्न पनि दक्षिणपूर्वी एसियाली राष्ट्रहरूसँगको सहकार्य महत्वपूर्ण नै हुनेछ। बिम्स्टेकको आधारमा आसियानका समेत सदस्य रहेका थाइल्यान्ड र म्यानमारसँग कनेक्टिभिटी र व्यापार अभिवृद्धि गर्न सक्ने हो भने भारतका लागि दक्षिणपूर्वी एसियाका राष्ट्रहरूसँग दीर्घकालीन व्यापार र लगानी अभिवृद्धि गर्ने अवसरहरू प्राप्त हुनेछन्। उत्तरपूर्वी भारतका आसाम, मेघालय, त्रिपुरा, मणिपुर, नागाल्यान्ड, मिजोरम र अरुणाचल प्रदेश आर्थिक, भौतिक हिसाबले तुलनात्मक रूपमा पिछडिएका मानिन्छन्। त्यसैकारणले यी राज्यहरूमा विभिन्न किसिमका जातीय द्वन्द्व पनि हुने गरेका थिए। धेरै समय यस क्षेत्रमा विभिन्न समूहले छुट्टै राष्ट्र माग गर्दै सशस्त्र आन्दोलन पनि गरे। यी प्रान्तहरूमा भारतको केन्द्र सरकारको ध्यान नपुगेको आरोप पनि लगाइने गरिन्छ। भारतको लुक इस्ट पोलिसी ले दक्षिणपूर्वी एसियाका मुलुकसँगको स्थल मार्ग कनेक्टिभिटीका लागि यो क्षेत्रलाई प्रयोग गरी यसलाई बाहिरी विश्वसँग जोड्ने र यो क्षेत्रमा यातायात र आर्थिक विकास गर्ने लक्ष्यसमेत राखेको छ। यसरी भारतको उत्तरपूर्वी क्षेत्रमा द्वन्द्व पनि कम हुने र उक्त क्षेत्रको विकासलाई आफ्नो मुख्यभूमि को हाराहारीमा पुर्याउन सकिने उसको आशा छ। त्यस्तै आफ्ना भूपरिवेष्ठित उत्तरपूर्वी प्रान्तमा मालसामान ओसारपसारका लागि भारत, बंगलादेश र म्यानमारका पनि सामुद्रिक बन्दरगाह प्रयोग गर्न चाहन्छ। ती राज्यमा भारतको पश्चिम बंगालको कलकत्ता र अन्य बन्दरगाहबाट सामानहरू लैजानभन्दा बंगलादेश र म्यानमारका बन्दरगाह प्रयोग गर्न छोटो दूरी पर्छ। बंगलादेश र म्यानमारलाई त्यसमा सहमत गराउन र त्यहाँ कनेक्टिभिटीको योजना अगाडि बढाउन भारतका लागि द्विपक्षीय प्रयासहरूभन्दा बिम्स्टेकजस्तो बहुपक्षीय संरचना बढी सहयोगी हुनेछ। बंगलादेश र म्यानमारसँग सहयोगका अरू आयामहरू खोज्न पनि भारतलाई सजिलो हुनेछ। औपनिवेशिक कालमा समेत कसैको उपनिवेश नबनेको थाइल्यान्ड पनि दक्षिण एसियाका मुलुकमा व्यापार र लगानी अभिवृद्धि गरेर आफ्नो अर्थतन्त्र उकास्न र दक्षिणपूर्वी एसियाभन्दा पर पनि प्रभाव फैलाउन चाहन्छ। त्यसैले उसले लुक वेस्ट पोलिसी बनाएको छ। कतिपय विश्लेषकले भारतको लुक इस्ट पोलिसी र थाइल्यान्डको लुक वेस्ट पोलिसी को उद्देश्य मिलेकाले पनि बिम्स्टेकलाई अगाडि बढ्न सहज हुने बताएका छन्। बिम्स्टेकका सदस्य राष्ट्रबीच ससाना मतभेद भए पनि सम्बन्ध तुलनात्मक रूपमा राम्रो छ। यी कारणले पनि भारतले सार्कभन्दा बिम्स्टेकलाई प्रोत्साहन दिन सक्छ। आतंककारीहरू प्रयोग गरी पाकिस्तानलाई दुःख दिँदै आएको आरोप लगाउँदै भारतले अन्तर्राष्ट्रिय मञ्चहरूमा पाकिस्तानलाई एक्ल्याउने प्रयास गरेको छ। सार्कको विकल्पमा पाकिस्तान सदस्य नहुने बिम्स्टेकलाई प्रोत्साहन गर्दा भारतलाई यस अर्थमा पनि रणनीतिक उपलब्धि हुनेछ। चाहिन्छ सार्क पाकिस्तानमा अहिले जनतामा आशाको सञ्चार गर्न सफल भूतपूर्व क्रिकेटर इमरान खान नेतृत्वको पाकिस्तान तहरिक ए इन्साफ (पीटीआई) पार्टीको नेतृत्वमा सरकार बनेको छ। नयाँ पाकिस्तान को नारामा चुनाव लडेको उक्त पार्टीले सरकारका नेतृत्व गर्ने राजनीतिज्ञको सेवासुविधामा व्यापक कटौती गरेर आशाको सञ्चार गरेको छ। पाकिस्तानका नवनिर्वाचित प्रधानमन्त्री इमरान खानले भारतसँगको सम्बन्ध सुधार आफ्नो प्राथमिकताको सूचीमा रहेको बताएका छन्। यसपालिको पाकिस्तानको चुनावमा अचम्मलाग्दो तरिकाले भारतविरोधी भावना भड्काउनेभन्दा पनि सम्बन्ध सुधार्ने नारामा पाकिस्तानका राजनीतिक दलहरू चुनाव लडेको विश्लेषक र सञ्चारमाध्यमहरूले बताएका थिए। पाकिस्तानको आन्तरिक राजनीतिमा धार्मिक समूह र खासगरी सेनाको बलियो प्रभाव भएकाले इमरान खानले चाहेर मात्रै भारतसँगको सम्बन्ध चाँडै सुधार होला भन्ने आशा गर्न गाह्रो छ। भारतको वर्तमान सत्तारुढ दक्षिणपन्थी भारतीय जनता पार्टीको सरकारमा पनि पाकिस्तानविरोधी भावनाले पनि भारतलाई पाकिस्तानसँग सम्बन्ध सुधारमा अप्ठेरो उत्पन्न हुन सक्छ। सम्भावना कम भए पनि यी दुई मुलुकबीच सम्बन्धमा नाटकीय रूपमा सुधार आयो भने सार्क राम्रैसँग पुनः जाग्न पनि सक्छ। उद्देश्यअनुरूप काम हुन नसके पनि सार्कमा एक किसिमको संस्थागत संरचना छ। दक्षिण एसियाली मुलुकका जनताको मनोविज्ञानमा समेत बसिसकेको छ सार्क। त्यसैमाथि एकपटक स्थापना भइसकेका अन्तर्राष्ट्रिय संगठनहरूको नाम फेरिने, उद्देश्य, कार्यक्षेत्र र सदस्यहरू थपघट हुने हुन्छ तर त्यस्ता संगठनहरू विघटन भएका उदाहरण विरलै पाइन्छन्। त्यहीमाथि काम सन्तोषजनक नभए पनि आफ्नो पहलमा सुरु भएको र चर्चा कमाइसकेको यो संगठनलाई जीवित राख्न दक्षिण एसियाका साना राष्ट्रहरूले भरमग्दुर प्रयास गर्लान्। बिम्स्टेकलाई भारतले सार्कको विकल्पमा उभ्याउन चाहेको र प्रचार गरेको भए पनि नेपाल, बंगलादेश, श्रीलंकालगायत मुलुकहरूका लागि यी दुई संगठनलाई परिपूरकका रूपमा प्रयोग गर्नु श्रेयस्कर हुनेछ। उद्देश्यहरूमा समानता भए पनि बिम्स्टेक बढी व्यापार, लगानी, प्रविधि केन्द्रित छ भने सार्क आर्थिक सहकार्यका अलावा सामाजिक, सांस्कृतिक, वैज्ञानिकलगायत जनताको तहमा सम्पर्क बढाउनमा केन्द्रित छ। यसर्थ यी दुई संगठनलाई एकअर्काको विकल्पभन्दा पनि परिपूरकका रूपमा अगाडि बढाउने सक्रिय पहल हुनुपर्छ। त्यसका लागि भारत र पाकिस्तानबाहेक अरू मुलुकले सक्रिय भूमिका खेल्न सक्छन्। सार्कलाई जीवितै राखेर बिम्स्टेकमा पनि सक्रिय हुनु नेपालका लागि पनि अन्तर्राष्ट्रिय छवि उकास्न सहयोगी हुनेछ।"
यसरी तयार गर्न सकिन्छ समृद्धिका आधार,"राज्य, सहकारी र निजी क्षेत्रको समन्वयकारी भूमिकाबाटै समृद्धिको आधार तयार गर्न सकिन्छ प्रधानमन्त्री केपी ओलीले अहिले समृद्ध नेपाल, सुखी नेपाली भन्ने नारा दिनुभएको छ। तर समृद्धि कसरी कताबाट आउँछ भन्नेमा विभिन्न मत छन्। हामीले राजनीतिक मुद्दा सकिसकेका छौं। गणतन्त्र स्थापना गर्र्यौं, समावेशी लोकतन्त्र स्थापना भयो। संघीयता स्थापित भयो। समृद्धिसँग मुख्यतः दुईवटा चुनौती जोडिन्छन् ः संघीयताको सबलीकरण र आर्थिक समृद्धि। संघीयताको सबलीकरण हाम्रो सबैभन्दा ठूलो जिम्मेवारी हो। हामीले संविधानमा लेखिएबमोजिम संघीय प्रान्त र स्थानीय सरकारहरू स्थापना गर्यौं। तर यी सबै अस्थिपञ्जर हुन्। यसमा रक्तसञ्चार हुन बाँकी नै छ। संघीय संरचना जीवन्त हुन बाँकी नै छ। यो समृद्धिको अभिन्न अंग हो। संघीयतामा तलमाथि भयो भने हाम्रो लोकतन्त्र असफल हुन्छ। संघीयतालाई सफल बनाउन तीनै तहका सरकारबीचको अन्तरसम्बन्ध पहिलो सर्त हो। त्यसो त संघीयता हाम्रोनिम्ति नौलो विषय हो। यसमा पक्कै पनि नयाँनयाँ समस्या आइरहनेछन्। ती समस्या निराकरण गर्दै गयौं भने पाँच वर्षपछि बल्ल हामीले संघीयताले जरो गाड्यो भन्न सक्नेछौं। आर्थिक समृद्धि भन्नासाथ दोहोरो अंकको वृद्धि बुझिन्छ। अहिले पनि ६ भन्दा बढी अंकको वृद्धि छ। राष्ट्र बैंकको गभर्नरले यही वर्ष ८ अंकको वृद्धि हुन्छ भन्नुभएको छ। त्यो असम्भव पनि छैन। तर प्रश्न हो दुई अंकको वृद्धि गर्ने कसरी ? दुई अंकको आर्थिक वृद्धिका लागि संविधानमै मार्गनिर्देशन गरिएको छ। संविधानले सरकारी, सहकारी र निजी गरी तीनै क्षेत्रको समझदारी, समन्वयकारी र प्रभावकारी भूमिका हुनुपर्ने व्यवस्था गरेको छ। अर्थतन्त्र बजारलाई मात्र जिम्मा दिएर हुँदैन भनेको छ। त्यसो त ०४६ पछि अपनाइएको उदारवादी र नवउदारवादी अर्थतन्त्रका दुष्परिणाम हामीले भोगिसकेका छौं। त्यसबाट पनि हामीले राज्यको भूमिका कमजोर हुन नहुने सिकिसकेका छौं। राज्यले खासगरी पूर्वाधार निर्माणमा जोड दिनुपर्छ। बाटो निर्माण, बिजुली विस्तार, जलस्रोत, पर्यटनका नयाँ गन्तव्यको विकासलगायतका पूर्वाधारको जिम्मा राज्यले लिनुपर्छ। त्यस्तै निजी क्षेत्र आउन नसक्ने क्षेत्रमा पनि राज्यले आफ्नो भूमिका देखाउनुपर्छ। सँगसँगै राज्यले निजी क्षेत्रको नियमनमा पनि भूमिका खेल्नुपर्छ। शिक्षा, स्वास्थ्य र रोजगारको जिम्मा पनि राज्यकै हो। सबै आर्थिक क्षेत्रमा राज्यले हात हाल्न हुन्न भन्ने शिक्षा सोभियत संघको हो। सोभियत संघजस्तो सबै प्राकृतिक स्रोतसम्पन्न देशमा पनि राज्यले सबै क्षेत्रमा हात हाल्दा असफलता बेहोर्नुपर्यो। त्यसैले निजी क्षेत्रलाई पनि सँगसँगै बढाउनु आवश्यक हुन्छ। निजी क्षेत्रको चर्चासँगै प्रत्यक्ष वैदेशिक लगानी (एफडीआई) पनि जोडिन्छ। हामीसँग आवश्यक बचत पुँजी नभएकाले एफडीआई ल्याउनुपरेको हो। दुई अंकको आर्थिक वृद्धिदरका लागि पनि एफडीआईको आवश्यकता पर्छ। विदेशी निजी क्षेत्रलाई आकर्षण गर्न हामीले प्रशस्त मेहनत गर्नुपर्नेछ। संविधानले तोकेको अर्को क्षेत्र हो सहकारी। हाम्रो आफ्नै अनुभवले सहकारी सफल भएको बताउँछ। सरकारी आँकडाअनुसार अहिले पनि ६० लाखभन्दा बढी मानिस सहकारीमा आबद्ध छन्, ३५ हजारजति सहकारी संस्था छन्। खर्बौंको पुँजी परिचालन भइरहेको छ। अहिले पनि कति गाउँमा राज्य र निजी क्षेत्रको उपस्थिति छैन तर सहकारीले काम गरिरहेका छन्। ग्रामीण अर्थतन्त्रको आधार सहकारीहरू ग्रामीण अर्थतन्त्रका आधार हुन्। खासगरी सहकारीले तीन क्षेत्रमा उल्लेखनीय भूमिका खेल्न सक्छन् कृषि, घरेलु उद्योग र लघु जलविद्युत्। तर अहिले हाम्रा सहकारीहरूले प्रभावकारी भूमिका खेल्न सकिरहेको पाइँदैन। यसको मुख्य कारण हो, हाम्रा सहकारीहरू वित्तीय कार्यमा बढी संलग्न छन्। उत्पादन सहकारी भने हामीकहाँ अहिले पनि कमजोर छन्। यसको अर्थ वित्तीय सहकारीको कुनै भूमिका छैन भन्ने होइन। वित्तीय सहकारीहरूले बचत कोष निर्माण र पुँजी परिचालनमा भूमिका खेलिरहेका छन्। तर त्यति नै मात्रामा उत्पादन सहकारी भने स्थापना भइरहेका छैनन्। उत्पादन सहकारीले भूमिका खेल्न सक्ने सबैभन्दा प्रभावकारी क्षेत्र कृषि नै हो। उत्पादन सहकारी नहुँदा अहिले राज्यले साना किसानलाई दिने अनुदान पनि किसानसँग पुग्न सकिरहेको छैन। सरकारले पाँच प्रतिशत ब्याजदरमा दिने ऋण पनि किसानसमक्ष पुगिरहेको छैन। कृषि मन्त्रालयको प्रतिवेदनले भन्छ विदेशबाट कृषिका लागि आउने अनुदान कार्यक्रम निर्माण, विज्ञको तलबभत्तामा सकिने गरेको छ। उत्पादन सहकारी भएको भए त्यो अनुदान तिनै सहकारीमार्पत किसानसमक्ष पुग्थ्यो। सहकारीको भूमिका त हामी चीनबाटै सिक्न सक्छौं। गरिबी निवारणका कार्यक्रम, साना किसान कार्यक्रमलगायतका ग्रामीणमुखी कार्यक्रमहरू यस्तै सहकारीहरूबाट लागू गर्न सकिन्छ। स्थानीय सरकारहरूले पनि आफ्नो बजेट सहकारीहरूमार्पत प्रवाह गर्न सक्छन्। उत्पादनमूलक र सेवामूलक क्षेत्रमा सहकारीले काम गर्न सक्छन्। त्यस्तै योजनाबद्ध तरकारी खेती र अन्य खाद्यान्न उत्पादनमा पनि सहकारीले काम गर्न सक्छन्। सहकारी भए भने कृषकहरूले पनि उचित मूल्य पाउँछन्। अहिले तरकारी व्यापारमा जस्तो बिचौलियाले ठाउँ पाउँदैनन्। कृषि उत्पादनलाई बजारसम्म पुर्याउन पनि सहकारीहरूले काम गर्न सक्छन्। त्यस्तै लघु जलविद्युत् सहकारीको अर्को क्षेत्र हुन सक्छ। लघु जलविद्युत्ले स्थानीय जलस्रोतको उपयोग हुन्छ। त्यसले उत्पादन पनि बढाउँछ। लघु जलविद्युत्मा ठूला निजी क्षेत्र लगानी गर्न जाँदैनन्। त्यहाँ सहकारीले काम गर्न सक्छन्। महिलालाई आत्मनिर्भर गराउन पनि सहकारीले काम गर्न सक्छन्। खासगरी आर्थिक स्रोत कम भएका र कृषि भूमि पनि नभएका महिलाले सामूहिक पशुपालनलगायतका आर्थिक गतिविधिमा सहकारीले भूमिका खेल्न सक्छन्। त्यस्तै गाउँमा बजार विस्तार गर्न पनि सहकारीले महत्वपूर्ण भूमिका खेल्न सक्छन्। उदाहरणका लागि धनकुटाको मुढेमा भएको सहकारीलाई लिन सकिन्छ। त्यहाँको सहकारीले उत्पादन गर्ने बन्दागोभीले कलकत्तासम्म बजार पाउने गरेको छ। गाउँगाउँमा बेरोजगार युवाहरूले सहकारी बनाएर उत्पादनमा भाग लिन सक्छन्। त्यसमा राज्यले सहयोग गर्नुपर्छ। उत्पादन बढाउन राज्यको सबैभन्दा ठूलो भूमिका छ। अहिले पनि सबैभन्दा ठूलो लगानीकर्ता राज्य नै हो। राज्यले लगानी गरेपछि निजी क्षेत्र पनि आउने हुन्। राज्यले स्थानीय सरकारहरूमार्फत सहकारी सञ्चालन गरेर उत्पादनमा लगानी गर्न सक्छ। उत्पादन सहकारी सञ्चालनमा स्थानीय सरकारको महत्वपूर्ण भूमिका हुन्छ। खासगरी कृषि उत्पादनमा यस्ता सहकारीले महत्वपूर्ण भूमिका खेल्न सक्छन्। विडम्बना अहिले हामी कृषि उत्पादनमा पनि परनिर्भर भइरहेका छौं। बर्सेनि एक खर्ब सात अर्बको कृषिजन्य उत्पादन हामीले भारतबाट ल्याइरहेका छौं। कृषि क्षेत्रमा निजी क्षेत्रले काम नगर्दा रहेछन् भन्ने पुष्टि भइसकेको छ। पहिले हामी कृषिमा यस्तो परनिर्भर थिएनौं तर अहिले भयौं यसमा मुख्य भूमिका नवउदारवादी नीतिको छ। नवउदारवादले कृषिलाई बेवास्ता गर्यो। उसले बजारले सबथोक निर्धारण गर्छ भनिदियो। कृषकहरूलाई बजारको सुनिश्चिततालगायतका सुविधा दिइएन। विडम्बना कस्तो छ भने संयुक्त राज्य अमेरिकाजस्ता नवउदारवादी देशहरूमा पनि कृषकलाई अनुदान दिइन्छ। भारतमा पनि अनुदान दिइन्छ, तर नेपालमा भने कृषिमा दिइएको अनुदान रोकियो। सहकारीहरूले गर्न सक्ने अर्को काम सामूहिक खेती प्रणाली पनि हो। अहिले भूमिको विखण्डन सबैभन्दा ठूलो समस्या हो। तिनै किसानले सहकारी निर्माण गरेर आआफ्नो भूमि स्वामित्व कायम रहने गरी सामूहिक खेती गर्न सक्छन्। त्यसले विखण्डित भूमिलाई जोड्न सक्छ र उत्पादन बढाउँछ। साथसाथै कृषिमा वैज्ञानिकता अवलम्बन गर्न पनि सहज गराउँछ। अहिले झापामा यस्तो अभ्यास भइरहेको पनि छ। तर यस्तो अभ्यासमा पनि स्थानीय सरकारले अग्रसरता लिनुपर्छ। आर्थिक वृद्धिका पाँच आधार दोहोरो अंकको आर्थिक वृद्धिका लागि पाँचवटा आधार हुन सक्छन्। ती हुन् : उत्पादन वृद्धि, लगानी वृद्धि, सामाजिक सुरक्षामा वृद्धि, रोजगार वृद्धि र पूर्वाधारको विकास। राज्य, सहकारी र निजी क्षेत्र मिलेर उत्पादन वृद्धि गर्ने अभियान नै सुरु गर्नुपर्छ। कृषिजन्य उत्पादन, औद्योगिक उत्पादन र म्यानुफ्याक्चर उत्पादन तीनैतिर ध्यान दिन आवश्यक छ। यो उत्पादनले रोजगार वृद्धि गर्छ। खासगरी कृषि विकासलाई जोड दिन आवश्यक छ। कृषिको विकासले रोजगार बढाउँछ। नेपालको पर्यावरणीय विविधताले कृषिलाई तुलनात्मक लाभको क्षेत्रका रूपमा स्थापित गरेको छ, तर कृषि उत्पादनलाई हामीले व्यापारमा लैजान सकिरहेका छैनौं। भारतसँग हुने हाम्रो व्यापारको मुख्य हिस्सा कृषि उत्पादनले ओगटेको छ। तर हामीले सबल कूटनीति अभ्यास नगर्दा हाम्रा कृषि उत्पादनहरू सहजतापूर्वक भारतीय बजारमा जान सकिरहेका छैनन्। त्यस्तै उत्पादनका अर्का आधार साना घरेलु उद्योग हुन सक्छन्। मितव्ययिता नबढाईकन पुँजी निर्माण हुँदैन। हाम्रो समस्या नै मितव्ययी नहुनु हो। राज्यसञ्चालकहरू नै मितव्ययी छैनन्। त्यस्तै म्यानुफ्यक्चरिङ उत्पादनहरू हाम्रा अर्का बलिया आधार हुन सक्छन्। पहिला म्यानुफ्याक्चरिङ उत्पादन थियो तर उदारवादी नीतिले गर्दा ती बन्द भए। त्यसका मालिकहरू अहिले व्यापारमा संलग्न छन्। उत्पादन कम भएको छ। औषधि उद्योगजस्ता म्यानुफ्याक्चरिङलाई जोड दिनुपर्छ। म्यानुफ्याक्चरिङ उद्योगमा निजी क्षेत्रको भूमिका हुन सक्छ। यसले रोजगार र व्यापार बढाउँछ। उत्पादनमा हामीले ध्यान दिन नसक्दा उद्योग डुब्ने बैंक मोटाउने भइरहेको छ। विदेशी लगानीले ठूलो उद्योग स्थापना गर्न सहयोग पुर्याउनेछन्। लगानी उत्पादनको प्रमुख आधार हो। लगानीबिना उत्पादन हुँदैन। लगानीका लागि राज्यले पुँजीगत खर्चमा जोड दिनुपर्छ। अहिले हाम्रोमा अनावश्यक खुद्रा खर्च बढी छ। मितव्ययिता नबढाइकन पुँजी निर्माण हुँदैन। हाम्रो समस्या नै मितव्ययी नहुनु हो। राज्यसञ्चालकहरू नै मितव्ययी छैनन्। मितव्ययिताको सुरुवात केन्द्रीय सरकारबाटै हुनुपर्छ, राष्ट्रपति र प्रधानमन्त्रीबाटै हुनुपर्छ। नेताहरूको सेवासुविधामा कटौती आवश्यक छ। त्यस्तै निजी क्षेत्रको लगानी बढाउन आवश्यक वातावरणको आवश्यकता छ। हाम्रो राज्य लोककल्याणकारी हो। यसमा सामाजिक सुरक्षाको दायरा फराकिलो हुनैपर्छ। सामाजिक सुरक्षा भनेको शिक्षा, स्वास्थ्यको सुनिश्चितता हो। त्यस्तै वृद्ध, एकल महिला र अपांगतायुक्त व्यक्तिको सुनिश्चितता हो। देशको आर्थिक उन्नतिसँगै सामाजिक सुरक्षा फराकिलो बनाउँदै लैजानुपर्छ। सामाजिक सुरक्षाका लागि राज्यले केही नाफादायक संस्था आफ्नो हातमा लिनुपर्छ। यसबारे बेलायतको लेबर पार्टीको उदाहरण प्रासंगिक हुन्छ। बेलायतको भ्रमणमा जाँदा मैले त्यहाँको लेबर पार्टीका नेताहरूसँग भेटेको थिएँ। उनीहरूले नेपाली कांग्रेस लाई आवर फ्रेन्ड (हाम्रा साथी) भन्दा रहेछन्। उनीहरूले मलाई भनेका थिए, नेपाल पुगेपछि हाम्रा साथीहरूलाई भनिदिनुस् टेलिकम्युनिकेसन राज्य आफैंले सञ्चालन गरोस्। उनीहरूले लोककल्याणकारी कार्यका लागि पनि राज्यले केही नाफामूलक व्यवसाय आफैंले सञ्चालन गर्नुपर्ने तर्क सल्लाह दिएका थिए। अहिले विदेशी टेलिकम्युनिकेसन कम्पनीले वर्षको ६०७० अर्ब विदेश लगिरहेको देख्दा उनीहरूको सल्लाह सम्झना हुन्छ। स्वदेशी पुँजी र प्रविधिले नपुग्ने ठाउँमा मात्र विदेशी पुँजी लगानी गर्न दिँदा उपयुक्त हुन्छ। पूर्वाधार विकास आर्थिक वृद्धिको अर्को सर्त हो। अहिले दुवै छिमेकीको साथ, सहयोग लिएर पूर्वाधार विकास गर्न सकिन्छ। चीनको बेल्ट एन्ड रोड इनिसिएटिभअन्तर्गत पूर्वाधार विकासमा धेरै काम गर्न सकिन्छ। तर पूर्वाधार विकाससँगै नागरिकको विकासमा पनि ध्यान दिन आवश्यक छ। आम जनताको जीवनस्तरमा सुधार नहुने तर सरकारले पूर्वाधार विकासको नारा दिइरहनु उचित होइन। एक दशकपछि देश विकास हुन्छ भनेर जनतालाई भोकै राख्नु हुँदैन। यी सबै क्षेत्रको विकाससँगै रोजगार वृद्धि हुनेछ। रोजगार वृद्धि हुँदा मानव विकास सूचकांकमा पनि वृद्धि हुँदै जानेछ। शिक्षा, स्वास्थ्य र गुणस्तरीय जीवनयापनमा आम जनताको क्षमता बढ्दै जानेछ।"
पाथीभरा गोल्डकप : रेड स्टार फाइनलमा,"ताप्लेजुङ : रेड स्टार क्लब झापा ताप्लेजुङमा जारी पाथीभरा गोल्डकप फुटबल प्रतियोगिताको फाइनलमा प्रवेश गरेको छ। बिहीबार सम्पन्न पहिलो सेमिफाइनलमा राष्ट्रिय जागृति क्लब इटहरीलाई टाइब्रेकरमा ४३ गोलले पराजित गर्दै रेड स्टार फाइनलमा प्रवेश गरेको हो। टाइब्रेकरमा रेड स्टारका पदम लामा, विवेक पौडेल, भूषण लिम्बू र कर्ण लिम्बूले गोल गरे। इटहरीका कप्तान रमेश राजवंशी, उमेश कार्की र रोमन लिम्बूले मात्र गोल गर्न सफल भए। इटहरीका दीपेन तामाङको प्रहार गोलपोस्ट्मा लागेर फर्किएको थियो भने तीर्थ बस्नेतले प्रहार गरेको बल बाहिरिएको थियो। निर्धारित र थप गरिएको समयमा दुवै टोलीले ११ गोलको बराबरी खेलेका थिए। भानु माविको मैदानमा भएको निकै प्रतिस्पर्धात्मक खेलमा अग्रता भने इटहरीले दिएको थियो। तीर्थ बस्नेतले पाँचौं मिनेटमा गरेको गोलमा इटहरीले अग्रता लिएको थियो। बस्नेतले डीबक्सबाट गोलकिपरलाई छक्याउँदै आकर्षक गोल गरेका थिए। दोस्रो हाफको ७३औं मिनेटमा निशान लिम्बूले बराबरी गोल फर्काएका थिए। तीन विदेशी खेलाडीसहित मैदानमा उत्रिएको रेड स्टार झापालाई इटहरीले कडा टक्कर दिएको थियो। खेलको म्यान अफ दी म्याच झापाका गणेश हेम्जन घोषित भए। दोस्रो सेमिफाइनलमा शुक्रबार डिफेन्डिङ च्याम्पियन चर्च ब्वाइज क्लब काठमाडौं र न्यु स्टार क्लब झापा भिड्नेछन्।"
नेपाली खेलाडी खर्च गराएर विदेश आउँछन् तर खेल्दैनन्,"जकार्ता (इन्डोनेसिया) : एक वर्षअघि तुर्कमिनिस्तानको अस्गबातमा एसियन इन्डोर तथा मार्सल आर्ट्स गेम्स आयोजना भयो । उक्त प्रतियोगितामा नेपालले सहभागिता जनायो । तर प्रतियोगिताका लागि अस्गबात पुगेका केही नेपाली खेलाडी स्पर्धामा भागै नलिई घर फर्किए । प्रतियोगिता छाड्नुको कारणबारे उनीहरूलाई सोधियो । केही खेलाडीले उत्तर दिए खेलको समयमा शौचालय गएका थियौं । केहीले आफूलाई खेल सुरु हुने समयबारे जानकारी नभएको बताए । केहीले भने बाटो बिर्सिएर खेलमैदान पुग्न ढिलो भएको दाबी गरे । सञ्चारमाध्यममा उक्त समाचारले प्राथमिकता पायो । यसपछि नेपाली खेलकुदको नेतृत्वदायी निकाय राष्ट्रिय खेलकुद परिषद् (राखेप) ले त्यस विषयमा छानबिन समिति बनायो । सोही समितिको प्रतिवेदनका आधारमा उसले केही खेलाडीलाई कारबाही गयो । केहीलाई भने सचेत मात्र गराएर उन्मुक्ति दियो । इन्डोनेसियाको जकार्ता र पालेम्बाङमा एसियाली खेलकुदको १८औं संस्करण आयोजना भइरहेको छ । यो एसियाको सबैभन्दा ठूलो प्रतियोगिता हो । तर, यो प्रतियोगितामा पनि केही नेपाली खेलाडीको व्यवहार अस्गबात घटनाकै झल्को दिने खालको छ । खेलाडीको निराशाजनक प्रदर्शन त छँदै छ, त्यसमाथि अन्तर्राष्ट्रिय प्रतियोगितामा पदक जितेर राष्ट्रको गौरव बढाउने उद्देश्यसहित विदेश पुगेका खेलाडीले आफ्नो खेल नै छाड्नु नेपालका लागि झनै दुःखको विषय बनेको छ । यसपालिको प्रतियोगितामा पनि नेपालका वीरमान लामाले उसुको पुरुष सान्दा ६५ केजी तौल समूहमा प्रतिस्पर्धा गर्ने कार्यक्रम थियो । लाओसका खेलाडी दाम्चोपोछ खिओसाभतसँग क्वार्टरफाइनल खेल्नुपर्ने उनी प्रतिस्पर्धामै उपस्थित भएनन् । फलस्वरूप बाई पाएर लाओसका खेलाडी अघिल्लो चरणमा पुगे । प्रतियोगिताका लागि विदेश गएका खेलाडी नखेल्ने मात्र होइन, तालिकासमेत थाहा नपाएर बिलखबन्दमा पर्ने गरेका पनि छन् । वीरमानले प्रतियोगिता छाड्नुको कारणबारे बुझ्न खोज्दा उनी अस्वस्थ रहेको जानकारी दिइयो । नेपालमै हुँदादेखि नै उनी ढाडको समस्याबाट पीडित रहेको बताइएको छ । यस्ता घटनामा खेलाडी त दोषी छन् नै, त्यसभन्दा पनि बढी कमजोरी खेल पदाधिकारीको छ । एसियाकै बलिया प्रतिद्वन्द्वीसँग प्रतिस्पर्धा गर्नुपर्ने थलोमा समेत एउटा अस्वस्थ खेलाडीलाई सहभागी गराइन्छ भने नेपालका लागि योभन्दा ठूलो दुर्भाग्य अरू के हुन सक्छ, एक खेल पदाधिकारीले भने, आफ्ना खेलाडीको प्रदर्शन र स्वास्थ्य अवस्थाको विषयमा सामान्य जानकारीसमेत नराख्ने पदाधिकारी यसका दोषी हुन् । यस्ता घटनाले ठूला अन्तर्राष्ट्रिय प्रतियोगिताका लागि हुने खेलाडी छनोट प्रक्रियामा समेत प्रश्न उठ्ने उनको भनाइ छ । बिरामी खेलाडीलाई एसियाडमा सहभागी गराइएको विषयमा आफूलाई कुनै जानकारी नरहेको राष्ट्रिय खेलकुद परिषद्का सदस्य सचिव केशवकुमार विष्टले बताए । खेलाडी छनोटदेखि लिएर अन्तर्राष्ट्रिय प्रतियोगिताका लागि खेलाडी सिफारिस गर्ने कामसमेत सम्बन्धित खेल संघहरूको हो, उनले भने, बिरामी खेलाडी ल्याइएको विषयमा मैले पछि मात्र थाहा पाएँ । यस विषयमा आवश्यक छानबिन हुन्छ । तर सम्बन्धित खेल अधिकारी भने यसमा खेलाडीको दोष देख्दैनन् । नेपालमा चिकित्सकले उनलाई प्रतियोगिता खेल्न सक्ने भनेर योग्य घोषित गरेका थिए । तर, जकार्ता पुगेपछि नेपाली टोलीका चिकित्सकले उनलाई प्रतियोगिता खेलाएर जोखिम उठाउन नहुने सुझाए । र पछि मात्र खेलाडीले भाग नलिएको ती अधिकारीको दाबी छ । यसैगरी एथलेटिक्समा नेपाली धावक यामसाजन सुनारले पनि आफ्नो खेल छाडेका थिए । पुरुष एक सय मिटर दौडमा सहभागिता जनाएका यामसाजनले तीन दिनपछि भएको दुई सय मिटर दौडको छनोट चरणमा भने भाग लिएनन् । मध्य जकार्तास्थित गेलोरा बुङ कार्नो रंगशालामा भएको एक सय मिटर दौडमा यामसाजन हिट चरणबाटै बाहिरिएका थिए । एक सय मिटरमा राम्ररी नै दौड पूरा गरेका यामसाजन आफ्नो हिटमा आठौं तथा अन्तिम स्थानमा आएका थिए । उनले निर्धारित दूरी पार गर्न ११ दशमलव ३९ सेकेन्ड समय लगाएका थिए । स्वास्थ्यमा समस्या आएको कारण देखाएर दुई सय मिटर दौडमा भने उनी आफैंले नखेल्ने निर्णय लिएका थिए । यसका लागि उनले आफ्नो तिघ्राको मांसपेसीमा समस्या आएको कारण देखाएका थिए । उनले कारणसहित सम्बन्धित निकायमा निवेदन दिएका पनि थिए । यद्यपि, त्यसअघि उनको मांसपेसीमा समस्या देखिएकोबारे कसैलाई जानकारी गराइएको थिएन । यामसाजनले आफ्नो तिघ्राको मांसपेसीमा समस्या आएकाले दुई सय मिटर दौडमा भाग लिन नसक्ने भन्दै राखेपका सदस्य सचिवलाई निवेदन दिएका थिए । खेलाडी आफैंले घाइते भएँ भनेपछि खेलाउने कुरा पनि आएन, राखेपअन्तर्गत तालिम तथा प्रशिक्षण विभागका निर्देशक रिम रानाभाटले भने । खेलका क्रममा खेलाडी घाइते हुनु स्वाभाविक हो । तर त्यसका लागि आधिकारिक चिकित्सकले खेलाडी घाइते भएको भएको र त्यस्ता खेलाडीलाई खेलाउँदा जोखिम हुने कुरा पुष्टि गर्नुपर्छ । राष्ट्रिय टिम तयारी समितिका संयोजकसमेत रहेका रानाभाटका अनुसार यामसाजनले राखेपमा दिएको निवेदनमा कुनै पनि चिकित्सकको प्रमाणपत्र संलग्न गरेका छैनन् । न त राखेपले नै खेलाडीको स्वास्थ्य परीक्षण गराउने चासो देखाएको छ । म्याराथन स्पर्धामा पनि दुवैजना नेपाली खेलाडीले बीचैमा दौड छाडेका थिए । पुरुष म्याराथनमा नेपाली धावक कृष्णबहादुर बस्नेतले लक्ष्यनजिक पुग्नुभन्दा करिब दुई किलोमिटर पहिले दौड छाडेका थिए । अर्का धावक गोपीचन्द्र पार्कीले पनि ३० किलोमिटर दूरी पार गरेपछि दौड त्यागेका थिए । इन्डोनेसियाको मौसमका कारण खेलाडीले दौड पूरा गर्न नसकेको नेपाली खेल अधिकारीको दाबी छ । एथलेटिक्समै लेट इन्ट्रीका कारण दुईजना धावकले सहभागिता जनाउन नपाएको विषय प्रकाशमा आएपछि दुई खेल निकाय राखेप र नेपाल ओलम्पिक कमिटी (एनओसी)बीच आपसमा आरोप प्रत्यारोपको घटना त झनै उदेकलाग्दो बन्न पुग्यो । विश्वरूपा बुढाले महिला १० हजार मिटर दौड र सोमबहादुर कुमालले पुरुष चार सय मिटर दौडमा निर्धारित समयभन्दा ढिलो नाम दर्ता गराएका कारण प्रतियोगितामा सहभागिता जनाउन नपाएको घटनापछि यी दुई खेल निकाय त्यसको दोष एकअर्कामाथि थोपर्न लागिपरेका छन् । यसअघि नेपाल एथलेटिक्स संघले एसियाडमा विश्वरूपाले १० हजार र पाँच हजार तथा सोमबहादुरले चार सय र आठ सय मिटर दौडमा भाग लिने बताएको थियो । तर, प्रतियोगितामा भने विश्वरूपाले १० हजार र सोमबहादुरले चार सय मिटरमा प्रतिस्पर्धा गर्न नपाएपछि यससम्बन्धी विवाद सुरु भएको थियो । दुवै खेलाडीले दुवै स्पर्धामा भाग लिने भनेर ओलम्पिक कमिटीमार्फत आयोजक समितिमा नाम पठाए पनि ओलम्पिक कमिटीले समयमै नाम दर्ता नगरिदिएका कारण खेलाडीले प्रतिस्पर्धा गर्न नपाएको राखेपको दाबी छ । कुनै पनि अन्तर्राष्ट्रिय प्रतियोगितामा सहभागिता जनाउँदा हरेक राष्ट्रले आफ्नो ओलम्पिक कमिटीमार्फत नै सम्पूर्ण प्रक्रिया अगाडि बढाउनुपर्छ। तर, ओलम्पिक कमिटीका पदाधिकारीले भने आफूले राखेपबाट प्राप्त सबै खेलाडीको नाम समयमै दर्ता गराए पनि खेलअघि हुने सम्बन्धित खेलका व्यवस्थापकको बैठकमा नेपाली प्रतिनिधि समयमै नपुगेकाले खेलाडीले खेल्न नपाएको दाबी गर्दै आएका छन् ।"
एसियाली खेलकुद : पहिलो खेलमै हारिन् फुपू,"जकार्ता (इन्डोनेसिया) : नेपालकी अनुभवी जुडो खेलाडी फुपूल्यामु खत्री १८औं एसियाली खेलकुदको आफ्नो पहिलो खेलमै पराजित भएकी छन्। फुपू दक्षिण एसियाली खेलकुद (साग) की पदकधारी खेलाडी हुन्। २१ वर्षीया फुपूले सन् २०१२ मा भारतमा आयोजना भएको १२औं सागमा स्वर्ण पदक जितेकी थिइन्। उनी नेपालका लागि सागमा स्वर्ण पदक जित्ने पहिलो महिला खेलाडी पनि हुन्। जारी एसियाडमा बिहीबार भएको महिला ६३ केजीभन्दा मुनिको तौलसमूहमा फुपू आयोजक राष्ट्र इन्डोनेसियाकी खेलाडीसँग हारिन्। पहिलो चरणमा बाई पाएर प्रिक्वार्टरफाइनलमा पुगेकी फुपूलाई इन्डोनेसियाकी फ्रादिभ्था अर्देलियाले पराजित गरिन्। प्रतियोगिताको १३औं दिन भएको खेलमा जुडोका थप दुई खेलाडी पनि आफ्नो पहिलो खेलमै पराजित भएका छन्। पुरुष ७३ केजीभन्दा मुनिको तौलसमूहमा नेपालका सञ्जित डंगोल साउदी अरेबियाका खेलाडी सुलेमान फाहदसँग पराजित भए। यसैगरी महिलातर्फको अर्को भिडन्तमा नेपालकी मनिता प्रधान श्रेष्ठ पनि आफ्नो पहिलो खेलमै हार स्विकार्न बाध्य भइन्। ५७ केजीभन्दा मुनिको तौलसमूहमा १९ वर्षीया मनितालाई भियतनामकी खेलाडी थी बिच नेगोकले पराजय स्विकार्न बाध्य पारिन्। यसअघि जुडोको पहिलो दिन बुधबार पनि दुईजना नेपाली खेलाडीले पराजय व्यहोरेका थिए। पुरुष ६६ केजीभन्दा मुनिको तौलसमूहमा नेपालका इन्द्रबहादुर श्रेष्ठ उत्तर कोरियाका खेलाडीसँग पराजित भएका थिए भने महिला ५२ केजीभन्दा मुनिको तौलसमूहमा पनि देविका खड्का जापानी प्रतिद्वन्द्वीसँग हारेकी थिइन्। जारी एसियाली खेलकुदमा निकै आशा गरिएका तेक्वान्दो, कराँते र बक्सिङले कुनै पनि पदक जित्न नसकेपछि अर्को महत्वपूर्ण खेल जुडोले पनि निराश पार्ने सम्भावना प्रबल बनेको छ। जारी एसियाडको २९ खेलमा एक सय ८५ जना खेलाडी सहभागी गराएको नेपालका अधिकांश खेल समाप्त भइसकेका छन्। जुडो भने शनिबारसम्म चल्नेछ। यसैगरी बिहीबार नै भएको पुरुष भलिबलमा नेपाली टोली श्रीलंकासँग ३१ सेटमा पराजित भएको छ। जारी प्रतियोगितामा नेपाली भलिबल टोली उपाधि होडबाट यसअघि नै बाहिरिइसके पनि वरीयता निर्धारण गर्न यो खेल खेलाइएको हो। १५ सय मिटरमा दौडेँदै नेपालकी सरस्वती भट्टराई (६३७) । भलिबलमा श्रीलंकाका खेलाडीको सट रोक्दै नेपाली खेलाडी । तस्बिर : अन्नपूर्ण श्रीलंकाविरुद्घको खेलमा पराजित भए पनि नेपाली टोलीले गतिलो प्रदर्शन गर्यो। पहिलो सेटको नतिजालाई २५२३ ले आफ्नो पक्षमा पारेको नेपाली टोली त्यसपछिका तीन सेटमा भने लगातार पराजित हुन पुग्यो। नेपाली टोली दोस्रो सेटमा १६२५, तेस्रोमा २४२६ र चौथो सेटमा २१२५ ले पराजित भएको थियो। यसैगरी बिहीबार सम्पन्न टेबुलटेनिसको पाँच स्पर्धामध्ये नेपाली खेलाडी एउटामा विजयी भए भने चार खेलमा पराजित भए। महिला एकलतर्फको आफ्नो पहिलो खेलमा नेपालकी नविता श्रेष्ठले मकाउकी ताम सुत फीलाई हराइन्। तर, दोस्रो चरणको खेलमा उनी हङकङकी दु ही केमसँग पराजित भइन्। महिला एकलतर्फकै अर्को खेलमा नेपालकी स्वेच्छा नेम्बाङ पहिलो चरणमै पराजित भइन्। उनलाई बेतावायर डोलिन्गुले हराइन्। यसैगरी पुरुष एकलतर्फको खेलमा नेपालका अमरलाल मल्ल मंगोलियन प्रतिद्वन्द्वी चिनवत एडनबायरसँग पराजित भए। सोही स्पर्धामा अर्का नेपाली खेलाडी स्यान्टु श्रेष्ठ पनि आफ्नो पहिलो खेलमै मकाउका चेओङ ची चेङसँग हारे। योसँगै टेबुलटेनिसमा नेपालको खेल पनि सकिएको छ। यसैगरी बिहीबार भएको सेपाकताक्रोमा भने नेपालले मि िश्रत नतिजा निकालेको छ। समूह बी बाट प्रतिस्पर्धा गरेको नेपालको पुरुष टोलीले पहिलो खेलमा पाकिस्तानलाई २० ले पराजित गर्यो। दोस्रो खेलमा भने नेपाली टोली इरानसँग ०२ ले पराजित हुन पुग्यो। यसैगरी एथलेटिक्सको बिहीबार भएको महिला १५ सय मिटर दौडमा नेपालकी सरस्वती भट्टराई १४औं स्थानमा रहिन्। २४ वर्षीया सरस्वतीले निर्धारित दूरी पूरा गर्न चार मिनेट ३४२६ सेकेन्ड समय खर्चिइन्। उक्त स्पर्धामा १९ जना खेलाडीले भाग लिएका थिए। उक्त स्पर्धामा बहराइनकी बेफकादु कल्किदानले स्वर्ण र बहराइनकै बेली टिगिस्टले रजत पदक हात पारे। पहिलो हुने बेफकादुले निर्धारित दूरी चार मिनेट ०७८८ सेकेन्डमा पूरा गरे। दोस्रो हुने बेलीले निर्धारित दूरी पार गर्न चार मिनेट ०९१२ सेकेन्डमा पार गरिन्। कांस्य पदक भने भारतीय खेलाडी चित्रा उन्निकृष्णन पालाकिजको पोल्टामा पर्यो। उनले निर्धारित दूरी पार गर्न चार मिनेट १२५६ सेकेन्ड समय खर्चिइन्।"
एसिया कपमा नेपाललाई मुस्किल,"काठमाडौं : लगातार दुई खेलमा पराजय बेहोरेपछि अर्काे महिना हुने एसियाली क्रिकेट काउन्सिल (एसीसी) एसिया कप खेल्ने नेपालको सम्भावना मुस्किल देखिएको छ। नेपाल बिहीबार भएको खेलमा संयुक्त अरब इमिरेट् (यूएई) सँग ७८ रनको भारी अन्तरले पराजित हुन पुग्यो। यससँगै भारत र पाकिस्तानका सिनियर राष्ट्रिय टोलीसँग अन्तर्राष्ट्रिय प्रतियोगितामा पहिलो पटक प्रतिस्पर्धा गर्ने नेपालको योजना पनि मुस्किल देखिएको छ। आफ्नो पहिलो खेलमा बुधबार ओमानसँग सात विकेटले पराजित भएको नेपाललाई छनोट सम्भावना सहज बनाइराख्न मलेसियामा जारी छनोट प्रतियोगिताको आफ्नो दोस्रो खेलमा बिहीबार यूएईलाई पराजित गर्नुपर्ने बाध्यता रहेको थियो। अब नेपाललाई छनोट प्रतियोगिताको फाइनल खेल्दै एसिया कपको छनोट पक्का गर्न बाँकी रहेको आफ्नो सबै खेलमा जित हात पारेर मात्रै पनि पुग्ने छैन, अन्य टोलीको खेलमा पनि निर्भर पर्नु पर्नेछ। राउन्ड रोबिन लिगमा शीर्ष दुई स्थानमा रहने टोलीले फाइनल खेलेपछि विजेता एक टोली आगामी सेप्टेम्बरको १५ देखि ३० तारिखसम्म यूएईमा हुने एसिया कपमा छनोट हुनेछन्। मलेसियाको किनारा ओभल एकेडेमीमा भएको खेलमा बलिङतर्फ सन्तोषजनक प्रदर्शन गरे पनि ब्याटिङतर्फ कमजोर प्रदर्शन गर्दा नेपाल पराजित हुन पुग्यो। टस हारी पहिले फिल्डिङको निर्णय गरेको नेपालले यूएईलाई निर्धारित ५० ओभरमा नौ विकेट लिँदै दुई सय ५४ रनको योगफलमा रोकेको थियो। जवाफी ब्याटिङमा आएको नेपाल ४८५ ओभरमा एक सय ७६ रनमै समेटिए पछि भारी अन्तरको पराजय बेहोर्न बाध्य भएको हो। नेपालका लागि प्रारम्भिक ब्याट्सम्यान सुवास खकुरेलले ५० रनको अर्धशतकीय योगदान दिए। एकदिवसीय अन्तर्राष्ट्रिय खेलमा आफ्नो पहिलो अर्धशतक प्रहार गरेका सुवासले ९७ बल खेल्दै एक छक्का र दुई चौका प्रहार गरेका थिए। त्यसपछि दीपेन्द्रसिंह ऐरीले ४० रन तथा सोमपाल कामीले अविजित २७ रन जोड्दा अन्य नेपाली खेलाडी सस्तो योगफलमै आउट हुन पुगेका थिए। आफ्नो पालीमा ३२ बल खेलेका सोमपालले एकएक छक्का र चौका प्रहार गरेका थिए। नेपालले खेलको सुरुवातबाटै विकेट गुमाउन सुरु गरेको थियो। खेलको पहिलो ओभरमै प्रारम्भिक ब्याट्सम्यान ज्ञानेन्द्र मल्ल चार रनमा आउट भए। सुरुवाती चार बलमा पहिलो विकेट गुमाउँदा नेपालको खातामा मात्र चार रन थियो। त्यसपछि कप्तान पारस खड्का १६ रन जोड्दा अहमेद राजाको बलमा विकेट किपर अब्दुल सकुरद्वारा कट बिहाइन्ड भए। पारस आउट भएलगत्तै अघिल्लो दिन ओमानविरुद्ध ८३ रनको आकर्षक पाली खेलेका सागर पुन पनि मात्र तीन रन जोड्दा आउट भएपछि नेपालले ठूलो झड्का बेहोरेको थियो। त्यसबेलासम्म नेपालले तीन महत्वपूर्ण विकेट गुमाउँदा खातामा मात्र ४३ रन थियो। त्यसपछि सुवास र दीपेन्द्रले चौथो विकेटका लागि ५८ रनको साझेदारी गर्दै नेपालको योगफल एक सय (१०१ रन) कटाएका थिए। यद्यपि उनीहरूको जोडी टुटेपछि फेरि नेपालको खातामा रन जोडिन रोकिएको थियो। आरिफ शेख तीन, रोहितकुमार पौडेल नौ, वसन्त रेग्मी १२ तथा सन्दीप लामिछाने दुई रनमा आउट हुँदा करण केसीले कुनै पनि रन जोड्न सकेनन्। यूएईका अहमेद राजा एक्लैले चार तथा मोहम्मद नाभिदले तीन विकेट लिँदा नेपाली ब्याट्सम्यान एकपछि अर्काे गर्दै आउट भएका थिए। त्यसअघि सन्दीप लामिछाने एक्लैले चार विकेट लिँदा नेपालले पनि यूएईलाई मध्यम योगफलमा रोकेको थियो। किफायती बलिङ गरेका सन्दीपले १० ओभरमा दुई मेडन निकाल्दै २४ रन खर्चिएका थिए। उनीबाहेक वसन्त रेग्मी र सोमपाल कामीले पनि दुईदुई विकेट लिएका थिए। यूएईका लागि प्रारम्भिक ब्याट्सम्यान चिराग सुरीले ६५ तथा अद्नान् मुफ्तीले ५७ रनको अर्धशतकीय योगदान दिएका थिए। यस्तै अस्फाक अहमेदले थप ४५ रन जोडेका थिए। प्रतियोगितामा यूएईको यो लगातार दोस्रो जित हो। बुधबार सिंगापुरलाई दुई सय १५ रनले पराजित गरेको यूएई ६ टोली सम्मिलित प्रतियोगिताको अंकतालिकाको शीर्ष स्थानमा उक्लिएको छ।"
फिफाका पूर्वउपाध्यक्षलाई ९ वर्ष जेल,जुरिच : विश्व फुटबल महासंघ (फिफा) का पूर्वउपाध्यक्ष जुआन एन्जल नउपोटलाई नौ वर्षको जेल सजाय गरिएको छ। दक्षिण अमेरिकी फुटबल महासंघको अध्यक्षसमेत रहेका पाराग्वेका ६० वर्षीय जुआनलाई फुटबलमा आर्थिक भ्रष्टाचार गरेको ठहर गर्दै फिफा इथिक्स कमिटीले उक्त सजाय दिएको हो। जुआन सन् २००७ देखि २०१४ सम्म पाराग्वे फुटबल संघका अध्यक्ष थिए। जुआनले ब्राजिल विश्वकप अघि ठूलो मात्रामा आर्थिक अनियमितता गरेको भन्दै उनीमाथि फिफाले छानबिन गरिरहेको थियो। जुआनलाई एक मिलियन डलर जरिवाना पनि गरिएको छ। फिफाले जुआनले विभिन्न फुटबल प्रतियोगितासहित मिडिया र मार्केटिङ सम्बन्धन दिँदा ठूलो मात्रामा आर्थिक अनियमितता गरेको ठहर पनि गरेको छ। फिफाले छानबिनका लागि सन् २०१५ मा जुरिचको एक होटेलबाट जुआनसहित फिफासम्बद्ध अन्य सातजना पदाधिकारीलाई पनि पक्राउ गरेको थियो। ब्राजिल विश्वकपका क्रममा ठूलो परिणामका आर्थिक भ्रष्टाचार गरेको भन्दै फिफाले ब्राजिल फुटबल पदाधिकारी जोस मारिया मारिनलाई यसअघि नै चार वर्षको जेल र ३३४ मिलियन अमेरिकी डलर जरिवाना गरेको थियो।
