शीर्षक,विवरण
सेयर बजारको भाउ घटाउने दाउ,"एक वर्षको अवधिमा २१ प्रतिशत सेयरको मूल्य घट्ने र १४ प्रतिशत कर्जामा ब्याज तिर्दा सेयरधनीको लगानीको हालत के होला ? ओली नेतृत्वको सरकार बनेयता ओरालो लागेको देशको अर्थतन्त्र दिनप्रतिदिन धराशायी हुँदै गरेको तथ्य सरकार र नेपाल राष्ट्रबैंकले प्रकाशित गरेका विभिन्न प्रतिवेदनहरूले देखाउन थालेका छन्। मुद्रास्फीतिबाहेक अरू सबैजसो परिसूचकहरूले अर्थतन्त्रमा खतराको घण्टी बजाइसकेका छन्। तीबाहेक बाहिरैबाट प्रत्यक्ष देखिने बैंक ब्याजदरले आकाश छुन थालेको छ भने देशको अर्थतन्त्रको ऐना मानिने सेयर बजार समस्यामा छ। सरकारी ढुकुटीमा पैसा थुप्रेको छ भने संघीयता कार्यान्वयन धरापमा छ। आयोजनाहरू लथालिंग छन् भने सरकारले आफ्नो कामको प्राथमिकतासमेत तोक्न सकेको छैन। गत वर्ष संसद्को चुनावअगाडि नै अबको चुनाव वाम गठबन्धनले जित्ने अलिअलि अनुमान सबैमा थियो। साथै सेयर बजार पनि त्यही निर्वाचन परिणामको पर्खाइमा थियो। जब चुनाव भयो र परिणाम आयो, वाम सरकारले लिने आर्थिक नीति पनि सेयर बजारले कुरेन। चुनावको दिन एक हजार पाँच सय ३६ अंकमा रहेको नेप्से परिसूचक वाम सरकार बनेको दिन एक सय २६ अंक घटेर एक हजार चार सय दस अंकमा पुग्यो। लगानीकर्तामा बाँकी रहेको अलिकति आशा त्यो बेला मर्यो जब आफ्ना विगतका सबै कुण्ठा पोख्दै अर्थमन्त्रीको पहिले श्वेतपत्रमार्फत अर्थतन्त्रको गलत व्याख्या गर्दै भयावह स्थिति देखाए, जुन सर्वथा गलत थियो। साथै त्यसको केही समयपछि आएको बजेट भाषणमा यो क्षेत्रलाई उपेक्षा गर्ने नीति सरकारले लियो। निरन्तर ओरालो लागेको सेयर बजार गत शुक्रबार बजार बन्द हुँदा एक हजार दुई सय १५ अंकमा रहेको छ। यसरी यो सरकार बन्ने पक्का भएको दिनदेखि गत शुक्रबारसम्ममा सेयर बजारले झन्डै तीन सय २१ अंक वा २१ प्रतिशत गुमायो। यो अंकलाई रुपैयाँमा भन्दा तीन सय ८५ अर्ब रुपैयाँ हुन्छ, जुन नेपालको अर्थतन्त्रको आकारमा ज्यादै ठूलो हो। बजार किन घट्यो ? बजार किन घट्यो भन्ने प्रश्नको उत्तर दिनुअघि संसारमै बजार कारोबारको प्रकृति कसरी चल्छ र यो कसरी बढ्छ भन्नेबारेमा बुझ्नुपर्छ। सेयर बजार नितान्त लगानी र कारोबार बजार हो। दुवैका लागि सरकारी नीति र सरकारप्रतिको जनविश्वास एउटा मात्रै आधार हुन्। झन्डै पाँच वर्षअघि भारतमा वर्तमान सरकार बन्दा त्यहाँको सेयर सूचकांक २० हजार अंकको हाराहारीमा थियो, जुन अहिले ३६ हजार अंकको हाराहारीमा पुगेको छ। त्यस्तै अमेरिकामा धेरैले विभिन्न कारणले गाली गर्ने वर्तमान राष्ट्रपतिले चुनाव जितेको दिन त्यहाँको प्रमुख सेयर सूचकांक डाउ जोन्स १८ हजार अंकको हाराहारीमा थियो, जुन अहिले २३ हजार अंकको हाराहारीमा छ। सरकारप्रतिको लगानीकर्ताको विश्वास भनेको त्यो हो। सेयर बजारमा दुई प्रकारका लगानीकर्ता हुन्छन्, पहिलो दीर्घकालीन र दोस्रो अल्पकालीन। दीर्घकालीन लगानीकर्ताले सरकारको भावी रणनीति हेरेर लगानी गर्दै बजार विस्तार गरिदिन्छन् भने अल्पकालीन लगानीकर्ताहरूले सरकार र उसले लिने नीति हेरेर बजार चलायमान बनाइराख्छन्। पहिलो पक्ष भविष्यप्रति आशावादी हुन्छ भने दोस्रो पक्ष वर्तमानमा बढी संवेदनशील हुन्छ। जतिजति सरकारले पहिलो पक्षलाई विश्वासमा लिन सक्यो स्थानीय र विदेशी लगानी बढ्छ। आजको दिनमा नेपालका अधिकांश व्यवसायी उद्योगीहरूले अरू लगानी थप्ने कल्पना पनि गर्न सकेका छैनन् बरु अनौपचारिक भेटमा उनीहरूले गरेको लगानीबाट आफूले हात झिक्न चाहेको बताइरहेका छन्। यसको एक मात्र कारण सरकारको व्यवसायीप्रतिको दृष्टिकोण र दीर्घकालीन नीतिको अभाव नै हो। जतिजति पहिलो पक्ष उत्साहित हुन्छन् दोस्रो पक्ष खुसी हुन्छ र बजारमा प्रवेश गर्छन्। पहिलो पक्षलाई बजारमा प्रवेश गर्न र निस्कन कठिन हुन्छ भने दोस्रो पक्षलाई सजिलो। पहिलो पक्षको अल्पकालीन सोच नाफामा र दीर्घकालीन सोच बजार मूल्यमा हुन्छ भने दोस्रो पक्षको सोच धेरै हदसम्म बजार मूल्यमा। लामो समयदेखि सेयर बजार र घरजग्गा कारोबारप्रति नकारात्मक रहेका सरकारका अर्थमन्त्रीले अब कमसेकम आफ्नो विगतको गल्ती मानेर यी दुई क्षेत्रको विकास नगरी अरू कुनै आर्थिक लक्ष्य हासिल गर्न सकिन्न भनेर बुझेर काम गरे बजारको आत्मविश्वास बढ्ला। यस अर्थमा प्रतिफल, बोनस सेयर आदि त बजारको मूल्य घटबढका सहायक कारण मात्रै हुन्। लामो समयपछि स्थायी भनिएको सरकार बनेपछि अहिलेसम्म झन्डै ३० प्रतिशतले सेयर सूचकांक बढ्नुपर्ने हो तर उल्टो घट्यो। किनकि सरकारले सेयर लगानीकर्तामाथि एकपछि अर्को प्रहार गर्यो। पटकपटक सरकारका जिम्मेवार पदमा रहेकाहरूले यो क्षेत्रलाई अनुत्पादक क्षेत्र भने। बैंक, बिमा, उद्योग सबैमा सेयर लगानी गर्ने यो क्षेत्र कसरी अनुत्पादक हुन्छ ? बरु योभन्दा उत्पादक क्षेत्र अरू छैन भन्न सकिन्छ। अझ गत साता सरकारका अर्थमन्त्रीको देशले लगानीकर्ता खोजेको हो, बजारमा कारोबारी खोजेको हैन भन्ने भनाइले त यो बजारलाई धराशायी बनाउनेमा कुनै शंका नै रहेन। त्यो भनाइ र त्यो स्तरको व्यक्तिबाट अरू कुनै देशमा आएको भए चार दिनमा सरकार नै ढलिसकेको हुन्थ्यो। अर्थमन्त्रीको भनाइ केलाउने हो भने अब सबै सूचीकृत कम्पनीका सेयरलाई सहकारी संस्थाको सेयरजस्तो गरे भइहाल्यो नि। किन चाहियो स्टक एक्सचेन्ज ? किन चाहिए ब्रोकर ? सहकारी संस्थामा अर्थमन्त्रीले भनेजस्तै लगानीकर्ता सदस्यहरू हुन्छन्, सेयर कारोबारी हैनन्। यो अर्थमा पनि अर्थमन्त्रीको त्यो भनाइ आपत्तिजनक छ। हालैको राष्ट्रबैंकको परिपत्रले के गर्छ ? जति अर्थमन्त्रीको सेयरबारे भनाइ आपत्तिजनक छ, त्यति नै नेपाल राष्ट्र बैंकले गत साता जारी गरेको सेयर कर्जाबारेको परिपत्र आपत्तिजनक छ। सरकारको यो क्षेत्रप्रतिको दृष्टिकोण, सरकारप्रतिको लगानीकर्ताको शून्य विश्वासका कारणले सेयर बजार घट्यो। केही कारोबारी आन्दोलनमा उत्रिए, जुन जायज थिएन। आन्दोलनबाट शक्ति आर्जन गरेर चुनाव जित्दै आएको सरकार आन्दोलनको नाम सुन्नेबित्तिकै आत्तियो, सुझावका लागि समिति बनायो। समितिको सुझावका आधारमा राष्ट्र बैंकमार्फत केही बुँदा राखेर परिपत्र जारी पनि भयो। त्यसको प्रमुख बुँदा भनेको सेयर धितोमा कर्जाको सरलीकरण मात्रै थियो। के सेयर बजार सेयर कर्जाको कडाइका कारणले मात्रै घटेको हो ? जति सेयर बजार उत्पादक क्षेत्र हो, त्यसविपरीत सेयर कर्जा त्यति नै अनुत्पादक क्षेत्र हो। पहिलो अधिकांश सेयर कर्जाको रकम घर खर्च, अरू सेयर किन्न र पहिले लिएको कर्जाको सावाँब्याज तिर्नमा खर्च हुन्छ। दोस्रो अहिलेको बेला कर्जा दिन प्रेरणा दिने बेला नै हैन। एकातिर केही बैंकहरू कर्जा दिन योग्य रकम अभावमा छट्पटाइरहेका छन् भने अर्कोतिर कर्जाको ब्याजदर बढ्दो छ। एक वर्षको अवधिमा २१ प्रतिशत सेयरको मूल्य घट्ने र १४ प्रतिशत कर्जामा ब्याज तिर्दा सेयरधनीको लगानीको हालत के होला ? फेरि कर्जा सरलीकरणले सेयरको मूल्य कुनै हालतमा बढ्दैन। केही लगानीकर्ताले गत साता आफ्नो घाटा कम गर्ने काम भने गरे तर अब फेरि यो बजार घट्नेमा दुईमत हुनै सक्दैन। अब सेयरको मूल्य घट्दा पहिलेभन्दा द्रूतगतिमा घट्नेछ। अब न कुनै परिपत्रले काम गर्छ न कुनै समितिका सुझावले। रोग एकातिर र औषधी अर्कोतिर गरेर कहीं हुन्छ ? यो त दुर्घटनामा परेको व्यक्तिलाई ज्योतिषीकहाँ लगेजस्तो हो। समाधानका उपाय के ? नेपालको सेयर बजार कुनै बजारको उपकरणका माध्यमबाट बढ्दै बढ्दैन। सेयर बजारको कुल कारोबारको ८५ प्रतिशत हिस्सा बैंक तथा वित्तीय संस्था र बिमा कम्पनीको सेयरको छ। सबैजसो बैंक तथा वित्तीय संस्थाको सेयर पुँजी नेपाल राष्ट्र बैंकले तोकेजति पुगिसकेको छ र बिमा कम्पनीहरूको पनि पुग्ने क्रममा छ। अब केही वर्ष बैंकहरूले बोनस सेयरको साटो नगद लाभांश दिन्छन् र कर्जाका लागि पुँजी कोष नपुगेको खण्डमा ऋणपत्र जारी गर्छन्। तसर्थ बोनस सेयरको लोभमा कसैले अब सेयर किन्दैनन्। अबको सेयरको खरिदबिक्री सरकारको नीतिमै भरपर्छ। तसर्थ सरकारले आफू लगानीमैत्री भएको लगानीकर्तामा विश्वास दिलाउन सक्छ, आफैंले हावाकै भरमा भए पनि तोकेको आठ प्रतिशतको वृद्धिदर पुर्याउन सक्छु भनेर काम गर्छ र आफ्नो ढुकुटीमा जम्मा भएको रकम साँच्चिकै विकास निर्माणमा खर्च गर्छ भने सेयर बजार नबढे पनि घट्दैन। त्यति मात्र नभई लामो समयदेखि सेयर बजार र घरजग्गा कारोबारप्रति नकारात्मक रहेका सरकारका अर्थमन्त्रीले अब कमसेकम आफ्नो विगतको गल्ती मानेर यी दुई क्षेत्रको विकास नगरी अरू कुनै आर्थिक लक्ष्य हासिल गर्न सकिन्न भनेर बुझेर काम गरे बजारको आत्मविश्वास बढ्ला। नेपाल पूर्व बैंकर हुन्।"
चोरलाई चौतारो साधुलाई सुली,"न्यायाधीश नियुक्तिमा राजनीतिक दलको हालीमुहाली भएकाले न्यायालयमा बेथिति मौलाएको छ न्यायपालिका न्यायपालिकाजस्तो रहेन भनेर जनमानसमा व्यापक गुनासा बढेको छ। सञ्चारमाध्यममा पनि व्यापक चर्चा हुने गरेको छ। अखबारहरूमा केही विद्वान्ले यसै विषयमा कटु आलोचना पनि गरेको पढ्न पाइयो। राज्यका अन्य अंगमा जस्तै न्यायपालिकामा पनि भ्रष्टाचारदेखि लापरबाहीलगायतका कमजोरी हुने गरेको म आफैंले पनि बारम्बार लेख्ने बोल्ने गरेकी छु। त्यसरी टिप्पणी गर्दा केहीले प्रधानन्यायाधीश भइसकेको व्यक्तिले न्यायपालिकाबारे बोलेर गोपनीयता उल्लंघन भएको आरोपसमेत लगाउने गरेका छन्। केही वरिष्ठ पत्रकारले त त्यसरी बोल्दा अन्तर्राष्ट्रिय रूपमै संस्थाको बेइनामी हुने आरोपसमेत लगाए। केहीले आफू बस्दा किन परिवर्तन गर्न नसकेको भनेर प्रश्न पनि गर्ने गरेका छन्। यी सबै जिज्ञासा, टिप्पणी, तर्क र व्यंग्यलाई ध्यानमा राख्दै यो लेखमा पनि न्यायपालिकाबारे चर्चा गर्दैछु। प्रधानन्यायाधीश भइसकेको मानिसले न्यायपालिकाबारे बोल्नै हुँदैन र त्यहाँ भएका कमजोरी उल्लेख गर्नै हुँदैन भन्नु त्यति उचित होइन। पदविहीन भइसकेपछि संस्थाको त्रुटि वा कमीकमजोरी लुकाउने भनेको आफूमर्दा यथार्थ पनि सँगै लैजानु हो। कोही कसैले पनि संस्थाको यथार्थ प्रकट नगर्ने हो भने कसरी सुधार आउँछ ? आफूले काम गरेको संस्थाको राम्रोनराम्रो, त्रुटि र कमजोरी उजागर गर्नु सबै प्रशासकको धर्म हो। संस्थाको मूल्यांकन गरी त्रुटि देखाउनु संस्थाको हुर्मत लिने र आफैंलाई महान् देखाउन खोज्ने प्रयत्न हो भन्नेमा सहमत हुन सकिँदैन। संस्थाका कमजोरी र त्रुटि न्यून गर्दै सेवा प्रवाहलाई गुणस्तरीय बनाउने हो भने त्यसमा भएका कमजोरी औंल्याउनैपर्छ। त्यहीं संस्थामा काम गरिसकेकाहरूले त सेवानिवृत्त भइसकेपछि पनि निरन्तर निगरानी गर्नु आवश्यक छ। त्यो किन पनि भने एक उनीहरूसँग उक्त संस्थाको कर्तव्य, सीमा र क्षमताबारे पर्याप्त जानकारी हुन्छ। अर्को, त्यहाँभित्रका सूचना स्रोतहरू पनि हुन्छन्। त्यसैले सेवानिवृत्त भइसकेकाहरूले आफूले काम गरिसकेको संस्थाको कार्यबारे निरन्तर जानकारी राखिरहनु र आवश्यक परेको खण्डमा टिप्पणी गर्न आवश्यक छ। सेवानिृवत्त भइसकेपछि पूर्व कार्यरत संस्थाबारे बोल्नै हुँदैन भनेर टिप्पणी गर्ने हो भने त कुनै पनि मुलुकमा क्रान्ति नै हुँदैन। कसैले पनि परिवर्तनको चाहना राख्न पनि मिल्दैन। बहुदलीय अभ्यास पनि चल्दैन किनभने हिजो सरकारमा रहेको दलले प्रतिपक्षमा रहँदा सरकारको कुनै पनि कामको आलोचना नै गर्न भएन। परिवर्तन र सुधारको पक्षधर भएकैले मैले भने आफूले जीवनभर काम गरेको संस्थाबारे आलोचनात्मक टिप्पणी गर्न नछोड्ने मनसाय नै राखेकी छु। नेपाली समाजमा एउटा उखान छ चोरलाई चौतारा साधुलाई सुली। न्यायालयको वर्तमान अवस्था हेर्दा त्यही उखान चरितार्थ भएको देखिन्छ। अहिले पदासीन सर्वोच्च अदालतका न्यायाधीश आनन्दमोहन भट्टराईलाई एकताका महाभियोग दर्ता गरी लगाउने तयारी गरेका थिए तत्कालीन सांसद र संसद्ले जबकि उनी इमानदार र दक्ष न्यायाधीश हुन्। संविधानले बेइमान र अकर्मण्य न्यायाधीशविरुद्ध महाभियोग लगाउने अधिकार दिएको छ। त्यो अधिकार दुरुपयोग गर्दै न्यायाधीश भट्टराईलाई महाभियोग लगाउने तयारी त सिनेमाको कास्टिङ पो रहेछ। तत्कालीन सत्ताले हेर हामीले भनेको मानेनौं र हाम्रा आज्ञाआदेश र निर्णयको बर्खिलापमा गयौं भने यस्तै हुनेछ भन्ने चेतावनी पो रहेछ। त्यतिबेला एक इमानदार न्यायाधीशविरुद्ध महाभियोगको तयारी गर्दा हामी सर्वोच्चका न्यायाधीश छक्क परेका थियौं। खुब घोत्लिएका थियौं हामी, चल्दैनचल्ने महाभियोगको प्रयास किन गरियोे ? तर त्यो त यो सुरुवात हो अझै हेर्दै जाऊ भन्ने सन्देश पो रहेछ। न्यायालयको बेथिति देखाएर धेरैले न्यायाधीशलाई दोष लगाउने गर्छन्। बहुसंख्यकले न्यायालय नै समाप्त भयो भन्न थालेका छन्। यस्तो आरोपले गर्दा न्यायालयभित्रका इमानदार व्यक्तिका लागि न्याय सेवा नै खाऊँ त वासी भात नखाऊँ भोको सात रात भएको छ। न्यायपालिकाको बेथितिमा केवल न्यायाधीश वा न्यायपालिकाका कर्मचारी जिम्मेवार छैनन्। पञ्चायतमा पनि न्यायपालिकामा राजनीतिक हस्तक्षेप हुने गथ्र्यो। तर त्यतिबेला प्रजातन्त्रको शक्ति पृथकीकरणको सिद्धान्त स्थापित भइसकेको थिएन। न्यायालयका नेतृत्वमा रहनका आफन्तले फाँटफाँटमा गएर आफूअनुकूलको पेशी तोक्न लगाउने गरेको देखिन्थ्यो, सुनिन्थ्यो। त्यतिबेला फाँटवालाको भागाभाग हुन्थ्यो। कति कर्मचारी त घर न घाटका भएका थिए। तिनले भनेको मानौं नेतृत्व परिवर्तन हुँदैछ नमानौं नेतृत्वकै दबाब छ, कर्मचारीलाई निकै धर्मसंकट हुन्थ्यो। एक इमानदार न्यायाधीशविरुद्ध महाभियोगको तयारी गर्दा हामी सर्वोच्चका न्यायाधीश छक्क परेका थियौं। खुब घोत्लिएका थियौं हामी, चल्दै नचल्ने महाभियोगको प्रयास किन गरियो? बहुदल आएपछि शक्ति पृथकीकरण स्थापित हुने आशा थियो, तर बहुदल स्थापनापछि पनि न्यायपालिकामा राजनीतिक हालीमुहाली रहने क्रम रोकिएन। बहुदलको स्थापनालगत्तै केही पुराना नेतृत्वले न्यायालयलाई स्वतन्त्र र दलीय प्रभावमुक्त बनाउने प्रयास गरेका पनि हुन्। तर त्यसपछि आउने नेतृत्वले आफूसमक्ष शिर निहुयाउने, घुँडा टेक्ने, आफ्नो ढोका ढोका धाउने र आफ्नो जयजयकार गर्नेलाई नै न्यायपालिकाको नेतृत्वमा ल्याउन रुचि राखे। हामीलाई नटेर्ने ? हामीले भनेको नमान्ने ? जस्ता अहंकार दलीय नेतामा देखा पर्न थाल्यो। न्यायपालिकामा नेतालाई टेर्ने नेतृत्व चाहिन्छ भने तिनले निर्देशित गरेका केही मुद्दासँगै आफ्ना दुईचार आफन्तका मुद्दा कोही न्यायाधीशले मिसाउनु गलत त हो तर अस्वाभाविक होइन। आखिर न्यायसम्पादनका सबै दोषको भागीदार त फेरि पनि न्यायाधीश नै हुने हो। न्यायसम्पादनको प्रसंगलाई लिएर न्यायाधीशलाई जति आलोचना गरे पनि न्यायाधीशमा बेथिति हुल्नेचाहिँ राजनीतिक दलका नेता नै हुन्। जनताले प्रत्येक नेताको एक्सरे गरेर हेरेकै छन्। संसदीय सुनवाइपूर्व १५ दिनसम्म न्यायाधीशको मुटुमा ढ्यांग्रो ठटाउने गरी तर्साउने सबै काम हुन्छन्। तर होटलहोटलमा बैठक चल्छन्। सारा मूल्यांकन र नापतौल त्यहीं हुन्छ। फलाना सांसद सहमत र फलाना फलाना असहमत भन्ने चर्चा चल्छ। रेडियोटेलिभिजनमा उजुरी परेजतिबारे तेलमसला लगाई हल्लाखल्ला हुन्छ। संसदीय सुनवाइमा कमसल प्रश्नको प्रहार हुन्छ। यसरी नुहाइधुवाई गरी सर्वोच्चका न्यायाधीशको नियुक्ति हुने गरेको छ। सुनेअनुसार सुनवाइ पूर्वदलहरूको काम गरिदिनुपर्ने दबाब र सर्तसमेत आउने गर्छन्। यसबारे पूर्वप्रधान न्यायाधीश रामप्रसाद श्रेष्ठले पनि अभिव्यक्ति दिनुभएको थियो। यदि माथिको धारणालाई अस्वीकार गर्ने हो भने मेरो सामान्य प्रश्न छ नेपालमा जेष्ठताका आधारमा नियुक्ति हुने गरे पनि संसद्ले कुनै छानबिन नै नगरी किन दीपकराज जोशीलाई प्रधानन्यायाधीश बनाइएन ? यो पनि हचुवाका भरमा कारबाही भएको थियो। संसद्मा केही कानुनका जानकार सांसद र युवा सांसद् पनि छन्, तर तिनलाई परिवर्तनको आवश्यकता बोध नै भएको छैन। खासमा न्यायाधीशमा भन्दा पनि न्यायाधीश नियुक्तिमा समस्या छ। राजनीतिक दलका नेतालाई न्यायाधीश नियुक्तिबारे अत्यधिक चासो किन हुन्छ ? जब नियुक्तिमा उनीहरूको मुख्य भूमिका हुन थाल्छ अनि सर्वोच्च अदालतजस्तो उपल्लो संस्थामा योग्यता र कार्य क्षमतामा विचार नपुयाई कसैको नियुक्ति गर्न दबाब आउँछ। कसैलाई उसले विगतमा गरेको गुन तिर्न नियुक्त गर्न जोड दिइन्छ। कोही राजनीतिक दलका नेतानिकटका मानिस हुन्छन्। दबाब प्रभावको कुनै बाटो नभएका जतिसुकै क्षमतावान् भए पनि पछि पर्छन्। कस्तोसम्म भने कोहीकोही मुटुका रोगी त नियुक्त नभएमा हृदयाघात हुनेसम्म पनि सुनियो। यस्ता नेतामा अडानलाई पालना नगर्ने हो भने नियुक्ति नै असम्भव अनि रोकियो वर्षौंका निम्ति न्यायालय भयो मसान। यस्तै कारणले नै २०७००७१ मा सयमा पाँच न्यायाधीशले काम गरेका थिए। न्यायपालिकामा निष्ठा, लोभ, पाप नभएका इमानदार र ज्ञानी व्यक्तित्वको छनोट हुनुपर्ने हो तर राजनीतिक दलका नेताको प्रवृत्तिबाट त्यस्तो सम्भव हुने कहिल्यै पनि देखिएन। हाम्रो देशमा केही यस्ता नेता छन्, जसलाई उनीहरूले भनेको सबै लागू हुनुपर्छ भन्ने लाग्छ। कतिसम्म भने कुनै न्यायाधीश उनका आदेश र निर्णयविरुद्ध गएमा आमसभामा नाम काढेरै विरोध गर्ने गर्छन्। न्यायपालिका कस्तो संस्था हो, न्यायाधीश र तिनको मानमर्यादा कस्तो हुन्छ भन्नेबारे अधिकांशलाई थाहा छैन। तिनले न्यायाधीशलाई कर्मचारी र न्यायालयलाई कार्यालय ठानेका छन्। त्यसैले त विज्ञहरूले भन्ने गरेका छन् नेपालमा दलतन्त्र आएको छैन बरु दलभित्रका नेताहरूको तन्त्र आएको छ। केही कानुन व्यवसायी र यस्ता पत्रकार छन्, जसले लोकमानसिंह कार्की प्रवृत्ति रुचाउँछन्। त्यस्तो शक्ति प्रदर्शन र त्यस्ताको आशीर्वादबाट उनीहरूको हैसियत बढ्ने भएकाले त्यस्तो प्रवृत्तिलाई जोड दिन्छन्। लोकमानले आफ्नो कार्यकालमा के गरे, के गरेनन्, त्यसबारे आम जनतालाई जानकारी छ। अधिकांशले उनको क्रियाकलाप रुचाएनन्। तर समाजमा एउटा यस्तो वर्ग छ, जो सधैंभरि आफ्नो बुद्धि र परि श्रमबाट भन्दा पनि शक्तिको भक्ति गरेर बाँच्न चाहन्छन्। न्यायालयमा इमानदार प्रधानन्यायाधीश हुँदा पनि एकथरी वकिल र सरकारी वकिलले बेच्न बहिष्कार गरेकै हुन्। तिनै सरकारी वकिलमध्येका केहीले मेरो बेन्चमा बहस नगर्ने हाम्रो बहिष्कार छ भनी प्रत्यक्ष भन्थे। आज पनि त्यस्तो प्रवृत्ति छ। पक्षविपक्ष सदैव हुँदो रहेछ। तर यति हो न्यायालयलाई भन्सार बनाउन एकथरी लागि परेका छन् तर अर्कोथरी जिम्मेवार पनि छन्। उनीहरू माफिया, दलाल र बिचौलियाको प्रभावबाट न्यायालय जोगाउन चान्छन्, तर न्यायाधीश नियुक्तिमा दलका नेताको भूमिकाले साधुलाई सुली र चोरलाई चौतारा मिलेकै छ।"
मेट्रो र मोनो रेलको विकल्प,"भर्खरै प्रयोगमा आएको छ ४८ किमि लामो हङकङ, जुहाइ र मकाउ जोड्ने संसारकै सबैभन्दा लामो पुल। जसले मेनल्यान्ड चाइनालाई मकाउ र हङकङसँग जोड्छ। अर्को १४२ किमि लामो ग्वान्जाउ, सेन्जेन, हङकङ तीव्र गतिको रेल सञ्जालको निर्माणले इच्छाशक्ति र त्यसप्रति इमानदारी हुने हो भने एक्काइसांै शताब्दीमा भौतिक संरचना निर्माणमा हासिल गर्न नसकिने केही छैन। छिमेकी मुलुकले भौतिक संरचना निर्माणमा अद्भुत सफलता हासिल गरिरहँदा दुर्भाग्यवश हामी अझै पनि साधारण रेल निर्माण सम्भावनाका बारेमा पक्षविपक्षमा बहस गर्दैछौं। उन्नाईसौं शताब्दीबाट व्यापकरूपमा यात्रु र मालवाहक रेल वेको सुरुवातदेखि एक्काईसौँ शताब्दीसम्म आइपुग्दा रेलवे सर्वसुलभ, सुरक्षित र आरामदायी यातायातका रूपमा विश्वभर स्थापित भएको छ। संयोगले केही वर्षयता नेपालमा रेल सर्वाधिक चासोको विषय भएकोमा दुईमत छैन। भर्खरै काठमाडौं तथा ललितपुर महानगरपालिकाले संयुक्तरूपमा घोषणा गरेको २७ किमि लामो मोनो रेल र पूर्वाधार लगानी कोषले आह्वान गरेको धुलिखेल नागढुंगा मेट्रो रेलको अवधारणाले नेपालको रेलवे विकासमा नयाँ तरंग उत्पन्न गरेको छ। कतिले यसलाई वर्तमान सरकारको सस्तो लोकप्रियताबाट प्रेरित र असम्भव योजना भनिरहेका छन् भने कतिपय यसलाई वर्तमान प्रधानमन्त्री केपी शर्मा ओलीको समृद्ध नेपाल समृद्ध नेपालीको अभियानमा कोसेढुंगा सावित हुने दाबी गरिरहेका छन्। तर जसले जुन रूपमा लिए पनि वास्तविकता के हो भने काठमाडौं लामो समयदेखि राम्रो, आरामदायी, प्रदूषणमुक्त र सर्वसुलभ यातायात सेवाको प्रतीक्षामा छ। द्रूत गतिमा बढ्दै गरेको सहरीकरण र बढ्दो जनसंख्याले वर्तमान अवस्थाको यातायातलाई कहालीलाग्दो मात्रै होइन, यात्रुका निम्ति कष्टपूर्ण र झन्झटलाग्दो पनि बनाएको छ। बढ्दो अव्यवस्थित आधुनिकीकरण र थामिनै नसकेको जनसंख्या, जीर्ण भौतिक संरचना र वायु प्रदूषणले जनताको स्वास्थ्यमा मात्रै होइन, आर्थिक, सामाजिक र समग्र विकासमा पनि अत्यधिक नकारात्मक प्रभाव पारिरहेको छ। काठमाडौंमा मोनो र मेट्रो रेल निर्माणको हल्ला भइरहँदा यससँगै काठमाडौंमा कस्तो रेल प्रविधि सबैभन्दा उत्तम विकल्प हुन्छ भन्ने विषयमा बृहत् छलफल हुन जरुरी छ। हतारमा निर्णय गर्ने र फुर्सदमा पछुताउने हाम्रो बानीको अर्को ज्वलन्त उदाहरण नबनोस् बहुप्रतिक्षित काठमाडौंको रेल। विश्वव्यापी रूपमा प्रयोगमा आएको मोनो रेल, लाइट रेल र मेट्रो रेल प्रविधिका सकारात्मक र नकारात्मक पक्षमा सूक्ष्म अध्ययन गरेर राम्रो निष्कर्ष निकाल्न सकियो र त्यसलाई व्यवहारमा परिणत गर्न सकियो भने मात्रै यसको उपादेयता र उच्च प्रभावकारिता हुनेछ। त्यसैले प्रविधिका बारेमा छनोट गर्दा यसको प्रभावकारिता, दूरगामी प्रभाव, लागत, नाफाघाटाका बारेमा गम्भीर विश्लेषण, छलफल र भलाकुसारी हुन आवश्यक छ। काठमाडौंमा राखिने भनेको मोनो रेल, सिल्क एलिभेटेड र्यापिड ट्रान्जिट सिस्टम हो। जुन एउट बिममा रबर टायरको माध्यमबाट गुड्छ। विश्वका अधिकांश देशमा मोनोरेल यात्रुवाहकभन्दा पनि पर्यटकीय र मनोरञ्जनको माध्यमका रूपमा प्रयोग भइरहेको छ। मोनो रेल अमेरिकाको सियटल र मलेसियाको क्वालालम्पुरमा लामो दूरीमा सफल भए पनि यसको निर्माणमा चाहिने उच्च उचाइको संरचना, भूकम्पीय जोखिम र सञ्चालनमा चाहिने उच्च प्राविधिक र दक्ष जनशक्तिको अभावमा यसले काठमाडौंमा आशातीत सफलता हासिल गर्नेमा गम्भीर शंका उत्पन्न गरेको छ। हतारमा निर्णय गर्ने र फुर्सदमा पछुताउने हाम्रो बानीको अर्को ज्वलन्त उदाहरण नबनोस् बहुप्रतिक्षित काठमाडौंको रेल। वर्तमान अवस्थामा विश्वका कम सहरहरूले मात्रै यो विकल्प अपनाएका छन्। मोनो रेल जमिनभन्दा माथि पिलर र बिमजस्ता संरचनाको माध्यमले बनाइने हुँदा निर्माण खर्च निकै बढी लाग्ने गर्छ। साथै यात्रुलाई उतार्न र चढाउन पनि लिफ्ट स्केलेटर र र्याम्प व्यापक रूपमा चाहिन्छ। यसको अर्को बेफाइदा भनेको ठूला दुर्घटना, भूक्षय र भूकम्प अथवा कुनै किसिमका प्राकृतिक प्रकोपपछि प्रविधि पुनः सञ्चालनमा ल्याउन चुनौतीपूर्ण र अत्यधिक समय र खर्च लाग्ने गर्छ। मेट्रो अहिले संसारभर सबैभन्दा बढी प्रयोगमा आएको आधुनिक र प्रभावकारी प्रविधि हो। यो प्रविधि पूर्णरूपमा भूमिगत र अर्ध भूमिगतका रूपमा विकास गर्न सकिन्छ। यो प्रविधि मुख्य गरेर घना जनसंख्या र ठूलो क्षेत्रफलमा फैलिएका लन्डन, न्युयोर्क र नयाँ दिल्लीजस्ता सहरमा यातायात क्षेत्रमा वरदान सावित भएको छ। तर हामीले भनेजस्तो धुलिखेल नागढुंगाको निम्ति यो प्रविधि अनुपयुक्त हुन सक्छ। काठमाडौंको अति नै संवेदनशील भौगोलिक बनावट, लगानी, मर्मतसम्भार, भूकम्पीय जोखिम, जहाँ गएको पचासी वर्षमा दुइटा महाभूकम्पका कारणले पनि मेट्रो रेलको अवधारणा हतारमा आएको राम्रो तर काठमाडौंको माटोसुहाउँदो प्रविधि होइन। पूर्ण भूमिगत रूपमा निर्माण गर्न सकियो भने यसको प्रयोग र सान्दर्भिकता बढी हुन सक्छ तर काठमाडौंमा पूर्ण भूमिगत बनाउन सकिने सम्भावना छैन। तर जहाँ पूर्णरूपमा भूमिगत मेट्रोरेल बनाउन सकिँदैन त्यहाँ मेट्रो रेल निर्माणको विकल्पमा लाइट रेलले राम्रो र असल निर्णयको प्रतिनिधित्व गर्छ। मेट्रो रेल निर्माणका लागि चाहिने पुल, टनेल, बिजुली र भौतिक संरचनाले यसको लागत बढाउनेछ भने व्यवस्थापन पनि चुनौतीपूर्ण हुनेछ। अहिले विश्वव्यापी रूपमा मुख्य सहरका मुख्य व्यापारिक र बसोवास भएका स्थान जहाँ यात्रुको चाप बढी हुने गर्दछ, त्यहाँ लाइट रेलको प्रयोग व्यापक रूपमा भएको छ। इथियोपियाको आदिसअबाबा, नाइजेरियाको अबुजा, अस्ट्रेलियाको सिड्नी, गोल्डकोस्ट, क्यानबेरा र अमेरिकाको मेरिल्यान्डमा यसको प्रयोगले पनि यसप्रतिको आकर्षण देखाउँछ। लाइट रेलको निर्माण अहिलेकै सडकको समानान्तर र जमिनको सतहमै गर्न सकिने भएकाले यसको निर्माण र सञ्चालन खर्च पनि कम लाग्छ। काठमाडौंजस्तो अस्तव्यस्त र घना बस्तीमा छोटोछोटो दूरीमा स्टेसन बनाउन पनि सजिलो र उपभोक्तालाई सहज सुविधा हुनेछ। ठूलो संख्यामा लिफ्ट, स्केलेटर र र्याम्प प्रयोग नहुने भएकाले दुर्घटना अथवा प्राकृतिक प्रकोपपछि पुनः सञ्चालन गर्न र जमिनी सतहमा हुने हुँदा यात्रुको उद्धार पनि छिटोछरितो गर्न सकिन्छ। लाइट रेलले प्राविधिक रूपमा सबै सेवाहरू मेट्रो रेलले जस्तै पुर्याउने तर लगानी भने निकै कम लाग्ने हुँदा यो सर्वोत्तम विकल्प हुन सक्छ। नयाँ संरचनाको निर्माण जहिले पनि चुनौती र जोखिमपूर्ण हुने गर्छ। नयाँ संरचनाको प्रयोग, आयु, त्यसको मर्मतसम्भार र सन्तोषजनक कार्यान्वयन र गुणस्तरको अनुगमन नेपालजस्तो विकासशील देशनिम्ति चुनौतीपूर्ण कार्य हो। हामीले भनेका ती प्रविधि कार्यान्वयन गर्न हामीसँग उपलब्ध जनशक्तिको उचित व्यवस्थापन, सही नीतिनियम, उपयुक्त कार्यसञ्चालन प्रणाली र मर्मतसम्भारको राम्रो ढाँचा तयार हुन जरुरी छ। रेल ल्याउँछु भनेर भनिरहँदा माथि उल्लिखित आवश्यकता र तथ्यहरूका बारेमा समेत विस्तृत अध्ययन हुन जरुरी छ। अन्त्यमा, रेल नेपालमा सर्वसुलभ, सुरक्षित र आधुनिक यातायातका रूपमा मात्रै होइन, आम जनताको दैनिक जीवनको अभिन्न अंग बन्नेमा शंका छैन। तर विनाछलफल र सस्तो लोकप्रियताको निम्ति मात्रै रेल लाउन खोजियो भने त्यसले नकारात्मक असर पार्ने मात्रै होइन, जनता र राष्ट्रले ठूलो मूल्य चुकाउनुपर्ने स्थिति निम्तिन सक्छ। त्यसैले हाम्रो अनुभवका आधारमा लाइट रेल काठमाडौंको निम्ति सबैभन्दा उपयुक्त र सान्दर्भिक प्रविधि हुनेछ। जसले काठमाडौंको यातायात समस्या मात्रै होइन, समुन्नत नेपालको निर्माणमा समेत नयाँ आयाम थप्नेमा दुईमत नहोला। पोखरेल र नेपाल इन्जिनियर तथा अधिकारी सहरी योजनाकार हुन्।"
आगलागी न्यूनीकरण गर्ने हो भने,"हालै कालिकोट जिल्लाको पलाँता गाउँपालिका १ खाडामा भीषण आगलागी हुँदा ५२ घर जलेर नष्ट भए। केही हप्ताअघि झापाको शिवसतासी नगरपालिका ७ को एउटा सिंगो परिवार आगलागीमा परी सकियो। सप्तरी, ताप्लेजुङ, तेह्रथुमका, इलामलगायत देशका विभिन्न स्थानमा सयौं घर आगलागीमा जलेर नष्ट भएका छन्। सरकार आगलागी न्यूनीकरणमा भन्दा पनि विपत्पछि दिइने केही राहतलाई आफ्नो कर्तव्य निर्वाह गरेको भ्रममा छ। सरकारले आफ्नो कर्तव्य पूरा नगररिरहेको बेला नागरिकले पनि आफ्नो जनधनको सुरक्षाका लागि पर्याप्त ध्यान दिइरहेका छैनन्। आगलागी सामान्यतया सुक्खा र गर्मी हुने मौसममा बढी हुन्छ अनि दुर्घटना, हेलचेक्र्याईं, विद्युत् सर्ट र जानाजान कसैले लगाउने मुख्य कारण हुन्। रोकथाम उपचारभन्दा राम्रो हो भन्ने प्रचलित भनाइ आगलागी जस्ता अन्य विपत्मा पनि लागू हुन्छ। अर्थात् आगो लागेपछि कसरी नियन्त्रण गर्नेभन्दा पनि आगो लाग्न नदिने उपाय अपनाउनु महŒवपूर्ण हुन्छ। चुरोटका ठुटा र सलाइका काँटी फाल्दा विशेष ध्यान दिने, खाना बनाउँदा भान्सामा अनिवार्य बस्ने, घरमा कोही नभएको बेला आगो वा हिटर बालेर नहिँड्ने, सजिलै आगो निस्कने पदार्थलाई केटाकेटीको सहज पहुँचमा नराख्ने, मैनबत्ती र धुप बाल्दा विशेष सतर्क हुने, राम्रो गुणस्तरको विद्युतीय सामग्री मात्र प्रयोग गर्ने, बिजुलीबाट हुने गडबडी कम गर्न वायरिङ राम्ररी गर्र्नेे, ग्याँस सिलिन्डर र मट्टीतेलजस्ता प्रज्जलनशील पदार्थलाई सुरक्षित ढगंले राख्ने, आगो तापिसकेपछि वा खाना पकाएपछि राम्ररी आगो निभाउनेलगायतका उपाय अपनाएको खण्डमा आगलागीबाट हुने ठूलो जनधन न्यूनीकरण गर्न सकिन्छ। सतर्कता र सावधानी गर्दागर्दै पनि आगलागी हुन सक्ने भएकाले आगो नियन्त्रण गर्ने उपाय र उक्त सूचना दिने प्रणालीमा ध्यान दिनुपर्छ। विकसित देशहरूमा फायर अलार्म सबै संरचनामा अनिवार्य रूपमा जडान गरिएको हुन्छ। धुवाँ र आगोको मात्राबमोजिम अलार्म बज्ने भएकाले आगो फैलिनुअघि नै नियन्त्रणमा लिन सजिलो हुन्छ। साथै आगो निभाउने सिलिन्डर पनि हुन्छ। आगो लागेको ठाउँबाट अर्को कोठामा सर्न नदिन सोहीबमोजिमको भित्ता र ढोकाहरू जडित हुन्छन्। सामान्यतया ३० मिनेटसम्म त्यस्ता ढोकाबाट आगो सर्न पाउँदैनन्। आगो निभाउन नसकिए तुरुन्त फोन गर्न सकिन्छ। साथै, आगोको मात्राबमोजिम सानो र ठूलो अर्लाम बज्ने गर्छ। ठूलो अर्लाम बजेको अवस्थामा आगलागी भएको सूचना सम्बन्धित निकायमा स्वतः पुग्ने प्रविधि हुन्छ। केही मिनेटभित्र प्रहरी, दमकल, एम्बुलेन्सहरू आइपुग्छन्। नेपालमा पनि फायर अलार्म प्रत्येक घरमा अनिवार्य रूपमा जोड्नुपर्ने कानुन बनाएर कडा कार्यान्वयन गर्नुपर्छ। विदेशमा नेपाली खाना बनाउँदा पनि अलार्म बजेर कहिलेकाहीं दुःख दिने गर्छ। तसर्थ कति तापक्रमभन्दा बढी वा कति मात्राभन्दा बढी धुवाँ आउँदा साइरन बज्ने अध्ययन गरेर सोहीबमोजिमका फायर अलार्म राख्नुपर्छ। नेपाली नागरिक नासादेखि माइक्रोसफ्टसम्म वैज्ञानिकका रूपमा कार्यरत छन्। नेपाल सरकारले इच्छाशक्ति देखाएको खण्डमा यस प्रकारको अलार्म बनाउन असम्भव छैन। धेरै अवस्थामा आगो लागेको थाहा पाउँदा आगो नियन्त्रण गर्न नसकिने अवस्थामा पुगिसक्ने हुनाले नै बढी जनधनको क्षति हुने गर्छ। नेपालमा पनि आगलागी भएको सूचना अलार्म र फोनमार्फत एक ठाउँबाट लिने अनि सबैभन्दा छिटो पुग्ने दमकललाई सीधै पठाउने व्यवस्था गर्न आवश्यक छ। तत्काल विकसित देशमा जस्तो प्रणाली विकास गर्न सकिएन भने पनि कम्तीमा अलार्म मात्र हुने हो भने पनि धेरै हदसम्म उपयोगी हुन्छ। अहिलेको स्थितिमा सरकारसँग कडाइका साथ कुनै पनि मापदण्ड कार्यान्वयन गर्ने नैतिक बल देखिएको छैन। विस्तृत अध्ययन गरी आगलागीको उच्च जोखिम भएका ठाउँमा विशेष पूर्वतयारी र सतर्कता अपनाउनुपर्छ। आगलागी नियन्त्रण र रोकथामबारे पर्याप्त सूचना र चेतना सर्वसाधारणलाई दिनुपर्छ। आगो निभाउने सिलिन्डर, पानी, बाक्लो ब्लांकेटलगायत उपकरण पर्याप्त मात्रामा राख्न पनि प्रोत्साहन गर्नुपर्छ। दमकललगायतका सहायता आउनुअघि स्थानीय स्तरमा पानी, स्याउलालगायतका सामग्री प्रयोग गर्न आवश्यक तालिम पनि दिनुपर्छ। आगो नियन्त्रण बाहिर हुने स्थितिमा मानवीय क्षति नहुने गरी सुरक्षित ठाउँमा भेला हुने तालिम पनि दिनुपर्छ। निश्चित ठाउँमा दमकल र दक्ष जनशक्ति पर्याप्त मात्रामा तयारी अवस्थामा राख्नुपर्छ। विडम्बना, एम्बुलेन्स, दमकलजस्ता अति आवश्यक सामग्री खरिद गर्न सधैं बजेट अभाव हुन्छ अनि दातृ निकायको निगाह कुरिन्छ तर शासकलाई करोडौंको गाडी किन्न भने कुनै समस्या हुँदैन। कतिपय अवस्थामा सवारी जाम, बिग्रिएको दमकल, दक्ष जनशक्तिको अभाव, पर्याप्त बाटोको अभावलगायतका कारण जनधनको क्षति रोक्न सकिँदैन। दमकल र एम्बुलेन्सलाई विशेष प्राथमिकता दिएर बाटो छाडिदिने संस्कारको विकास पनि नागरिकले गर्न आवश्यक छ। विकसित देशमा प्रत्येक घरमा आगलागी भएको खण्डमा बाहिर निस्किने र भेला हुने निश्चित ठाउँ तोकिएको हुन्छ। उक्त विवरण अनिवार्य राखिएको हुन्छ। सम्बन्धित निकायलाई सम्पर्क गर्न सकिने फोन नम्बरहरू पनि राखिएको हुन्छ। हाम्रो देशमा पनि यी सावधानीका उपाय लागू गर्न सकिन्छ। कर्मचारीको अभावमा कुनै संरचना जलेर नष्ट हुन नदिन प्रहरी, सेना र अग्निनियन्त्रकबीच समन्मय हुन आवश्यक छ। आगो नियन्त्रण गर्ने अन्य उपाय नहुँदा अनि सहायता समयमा नआइपुग्दा भगवान्लाई दोष दिन बाध्य हुनुपर्ने स्थिति छ। तर सरकार र नागरिकले पर्याप्त जिम्मेवारी वहन गरेको खण्डमा आगलागीजस्ता विपत्ति धेरै हदसम्म न्यूनीकरण गर्न सकिन्छ भन्ने तथ्य मनन गर्नुपर्छ। आगलागीपछिको केही समय राहत र नियन्त्रणका कुरा गर्ने तर लगत्तै सबथोक बिर्सने बानी पनि अब सुधार्न आवश्यक छ। साथै, विकसित देशहरूमा जस्तै सरकारले तोकेको मापदण्ड पूरा नगर्नेलाई हदैसम्म दण्डित गरिनुपर्छ। अहिलेको स्थितिमा सरकारसँग कडाइका साथ कुनै पनि मापदण्ड कार्यान्वयन गर्ने नैतिक बल देखिएको छैन। तसर्थ सरकारले आगालागी रोकथामका लागि कुनै कदम नचालेको अवस्थामा पनि आफ्नो जनधनको सुरक्षाका लागि नागरिक विशेष रूपमा सचेत हुनुपर्छ। औसत नेपाली नागरिकको जीवनभरको कमाइ अनि कतिपय अवस्थामा पुस्तौंदेखिको कमाइले घर बनाउने प्रचलन छ। यसरी बनाइएको घर जलेर नष्ट हुँदा उक्त घरका सदस्यहरूलाई ठूलो आर्थिक, सामाजिक र मनोवैज्ञानिक असर पर्ने गर्छ। सम्पत्ति र महŒवपूर्ण कागजात खरानी हुन्छन्। आगलागीले घरसँगै प्रभावित प्रत्येक व्यक्तिको सपना र जीविकोपार्जनको रणनीतिसमेत नष्ट हुन्छ। यस प्रकारको बज्रपातबाट सामान्य अवस्थामा आउन वर्षौं लाग्न सक्छ। तसर्थ लाखौं खर्चेर बनाइएको संरचनामा अलिकति थप खर्च गरेर आगलागी न्यूनीकरण गर्न आवश्यक उपकरण राख्न नागरिकले पनि ध्यान दिनुपर्छ। आगो सामान्यतया मानवीय कारणबाट लाग्छ तर मौसम परिवर्तन र बढ्दो तापक्रमका कारण आगलागी हुने र नियन्त्रण गर्न कठिन हुने स्थिति छ। अमेरिका, अस्टेलियाजस्ता धेरै विकसित देशहरूमा जंगलमा लागेको आगलागीको दोष मौसम परिवर्तनलाई पनि दिन थालिएको छ। धनी र प्रविधिले सम्पन्न देशहरूमा समेत हप्तौंसम्म आगलागी नियन्त्रण हुन नसकेको परिप्रेक्ष्यमा नेपाललाई कुनै दैविक शक्तिको कृपाले ठूला आगलागीबाट बचाएको छ भन्दा अत्युक्ति हुँदैन। प्रधानमन्त्री केपी ओलीले शेरबहादुर देउवा नेतृत्वको अघिल्लो सरकारलाई दिनदिनै गाडी पल्टिने कस्तो अलच्छिना सरकार भनेका थिए। अहिले दुईतिहाइको शक्तिशाली भनिएको सरकारको नेतृत्व ओलीले गरेका छन्, तर सवारी दुर्घटना, आगलागीलगायतका विपत् न्यूनीकरणमा उनको कुनै रुचि देखिएको छैन। आफ्नो तलब सुविधा बढाउन कुनै लाज नमान्ने, घर भएकाले समेत घरभाडा लिने, दोहोरो रूपमा इन्धनको पैसा लिने, भ्रमणका नाममा करोडौं स्वाहा पार्र्ने, भ्रष्टाचार गर्ने, अपराधीहरूको संरक्षण गर्नेजस्ता नैतिकहीन कृयाकलाप गर्ने नेताहरूको दबदबा रहेसम्म देश र जनताको हित हुन सक्दैन। अब दमकल खरिद गर्न र पर्याप्त जनशक्ति राख्न पनि बजेट नभएको निरिहता देखाउने अक्षम नेताहरूको विकल्प जनताले खोज्नुपर्छ।"
धनगढी प्रिमियर लिग : दुई सय पाँच खेलाडीको आवेदन,धनगढी : धनगढी क्रिकेट एकेडेमीको आयोजनामा आगामी माघ २६ देखि फागुन ११ सम्म धनगढीमा हुने धनगढी प्रिमियर लिग (डीपीएल) क्रिकेट प्रतियोगिताका लागि दुई सय पाँच खेलाडीले नाम दर्ता गरेका छन्। मंगलबारसम्म तोकिएको खेलाडी बोलकबोल (अक्सन)को आवेदनका क्रममा खेलाडीले नाम दर्ता गरेका हुन्। खेलाडी अक्सन शनिबार हुनेछ। अक्सनको एपीवान टेलिभिजनबाट प्रत्यक्ष प्रसारणसमेत हुनेछ। डीपीएलको प्रत्येक टोलीले एक ट्यालेन्ट हन्टबाट लिइएका र दुई विदेशी गरी १५ जना खेलाडीलाई टोलीमा अनुबन्ध गर्नुपर्नेछ। अक्सनका लागि खेलाडीको बोली न्यूनतम ३० हजारदेखि अधिकतम दुई लाख ५० हजार रुपैयाँसम्म तोकिएको छ। प्रतियोगितामा कुल १९ खेल हुनेछन्। लिग चरणमा प्रत्येक टिमले अरू टिमसँग एकएक खेल खेल्नेछन्। शीर्ष चार टोली प्ले अफमा पुग्नेछन्। त्यसमा पहिलो र दोस्रो हुने टिमको विजेता फाइनल पुग्नेछ। त्यसमा पराजित हुने टोलीले तेस्रो र चौथो हुने टिमसँगको विजेतासँग फाइनल प्रवेशको लागि खेल्नेछ।
संकटा सहिद स्मारक ए डिभिजन लिगको उपविजेता,"काठमाडौं : संकटा क्लब सहिद स्मारक ए डिभिजन लिगको उपविजेता बनेको छ। सातदोबाटोस्थित एन्फा कम्प्लेक्समा बुधबार भएको खेलमा संकटाले बलियो प्रतिद्वन्द्वी थ्रीस्टार क्लबलाई २१ गोलले हराउँदै उपविजेता बनेको हो। एक खेलअघि नै उपविजेता बनेको संकटाले दुवै गोल पेनाल्टीमा गरेको थियो। निकै प्रतिस्पर्धात्मक खेलमा सुरुआती अग्रता भने थ्रीस्टारले लिएको थियो। थ्रीस्टारका रञ्जन विष्टले ३०औं मिनेटमा गोल गरे। रञ्जनले डीबक्सभित्र संकटाका तीनजना रक्षकलाई छक्याउँदै उत्कृष्ट गोल गरेका थिए। थ्रीस्टारको अग्रतापछि जोसिएको संकटाले ४२औं मिनेटमा पेनाल्टीमार्फत बराबरी गोल फर्कायो। डीबक्सभित्र थ्रीस्टारका सुनिल बलले संकटाका अमित तामाङलाई फल गरेपछि संकटाले पेनाल्टीको अवसर पाएको थियो। उक्त पेनाल्टीलाई अमित तामाङले नै सदुपयोग गरे। टोलीका लागि दुई गोल गरेका अमितले दोस्रो गोल पनि पेनाल्टीमै गरेका थिए। ६४औं मिनेटमा थ्रीस्टारका पिटर सेगुनले संकटाका सौजन राईलाई लडाएपछि संकटाले पेनाल्टी पाएको थियो। दोस्रो गोलपछि रक्षात्मक देखिएको संकटालाई अग्रता जोगाउन खेलको अन्तिमसम्म धौधौ बनेको थियो। थ्रीस्टारले अन्तिममा लगातार आक्रमण बुने पनि थप गोल गर्न सकेन। थ्रीस्टारलाई दोस्रो स्थानको होड कायम राख्न संकटासँगको खेल जित्नैपर्ने बाध्यता थियो। यस हारले थ्रीस्टारको लक्ष्य तेस्रो स्थानमा पुगेको छ। जितसँगै संकटाले २८ अंक बनाएको छ। यसअघि २३ अंक बनाएको थ्रीस्टार तेस्रो स्थानमा छ। लिगको अन्तिम खेलमा थ्रीस्टारले हिमालयन शेर्पासँग खेल्नेछ। खेलपछि संकटाका प्रशिक्षक सल्यान खड्कीले लिगअघि संकटाको लक्ष्य शीर्ष पाँचमा रहने भए पनि खेलाडीको मेहनतले दोस्रो स्थानमा आउनु उपलब्धिमूलक भएको बताए। आज हामी जित्नकै लागि आएका थियौं। थ्रीस्टारसँग हारेको भए दोस्रो स्थानमा रहन गाह्रो हुन्थ्यो। लिगमा हामी विस्तारै सेट हुँदै गयौं। मनाङ मस्र्याङ्दीसँग नहारेको भए। उपाधिकै दौडमा हुने थियौं। डेढ महिनाको तयारीले उपविजेता बन्दा म, क्लब र खेलाडी सबै खुसी छौं, खड्कीले भने। यसैगरी थ्रीस्टारका प्रशिक्षक मेघराज केसीले संकटाले राम्रो खेल्दा हार खाएको बताए। आज जितेको भए दोस्रो हुने मौका थियो। पहिलो पेनाल्टी नै हारको कारण बन्यो। थ्रीस्टारको खेल विस्तारै खस्कँदै जानु र अरू टोलीले सुधार गर्दै जाँदा यसपटक सोचेजस्तो नतिजा आए। अर्को खेल जित्दै तेस्रो स्थानमा रहने प्रयत्न गर्नेछौं, केसीले भने। यसैगरी हल्चोक मैदानमा भएको अर्को खेलमा लिग च्याम्पियन मनाङले हिमालयन शेर्पा क्लबलाई २१ गोलले हरायो। लिगमा मनाङको यो अपराजित १२औं खेल हो। मनाङको जितमा ओलावाले अफिजले ३६औं र विशाल राईले ६३औं मिनेटमा गोल गरेका थिए। खेलमा सुरुआती अग्रता हिमालयन शेर्पाले लिएको थियो। शेर्पाका विश्वास श्रेष्ठले ४५औं मिनेटमा गोल गरे पनि टोलीलाई हारबाट जोगाउन सकेनन्। सबै खेलमा शतप्रतिशत नतिजा निकालेको मनाङले ३६ अंक बनाएको छ। १७ अंक बनाएको शेर्पा सातौं स्थानमा छ।"
"क्रिकेटरले दुई वर्षको तलब पाउने, कसलाई कति ?","काठमाडौं : नेपाली क्रिकेट खेलाडीले पछिल्लो दुई वर्षदेखि रोकिएको मासिक तलब पाउने भएका छन्। नेपाल क्रिकेट संघ (क्यान) निलम्बनमा परेपछि घरेलु क्रिकेटको सबै जिम्मेवारी सम्हाल्दै आएको अन्तर्राष्ट्रिय क्रिकेट काउन्सिल (आईसीसी) ले खेलाडीको रोकिएको तलब सुचारु गर्न लागेको हो। आईसीसीले मासिक तलब वितरण गर्न खेलाडीको पुनः वर्गीकरण गरेको छ। आईसीसीको निलम्बनमा पर्नुअघि क्यानले खेलाडीलाई ए, बी र सी तीन श्रेणीमा वर्गीकरण गरी सम्झौता गरेर सन् २०१५ को जनवरीदेखि मासिक तलब दिन सुरु गरेको थियो। यद्यपि क्यान निलम्बनमा परेसँगै खेलाडीको तलबसमेत रोकिएको थियो। यस क्रममा आईसीसीले गत सन् २०१७ को जुलाईमा खेलाडीलाई अघिल्लो एक वर्षको तलब दिएको थियो। त्यसपछि खेलाडीको अनुरोधमा त्यसयता दुई वर्षको तलब आईसीसीले खेलाडीलाई दिन लागेको हो। यस सम्बन्धमा अघिल्लो महिना नै आईसीसीले राष्ट्रिय खेलकुद परिषद् (राखेप) मा इमेल पठाएको छ। आईसीसीले राष्ट्रिय टोलीका प्रशिक्षक जगत टमाटा, कप्तान पारस खड्का र उपकप्तान ज्ञानेन्द्र मल्ललगायतसँगको परामर्शमा खेलाडीको नयाँ वर्गीकरण गरेको हो। जसअनुसार ए, बी र सी तीनै श्रेणीमा सातसात गरी २१ खेलाडीलाई समावेश गरिएको छ। ए श्रेणीमा पर्ने खेलाडीले मासिक ३५ हजार, बी श्रेणीका खेलाडीले मासिक २५ र सी श्रेणीका खेलाडीले मासिक १५ हजार रुपैयाँको हिसाबले दरले पछिल्लो दुई वर्षको तलब पाउनेछन्। त्यसमध्ये ए श्रेणीमा कप्तान पारससहित, उपकप्तान ज्ञानेन्द्र मल्ल, शरद भेषावकर, वसन्त रेग्मी, सोमपाल कामी, सन्दीप लामिछाने र दीपेन्द्रसिंह ऐरी रहेका छन्। बी श्रेणीमा आरिफ शेख, करण केसी, ललित भण्डारी, अनिलकुमार शाह, रोहितकुमार पौडेल, ललितनारायण राजवंशी र शक्ति गौचन रहेका छन् भने सी श्रेणीमा सुवास खकुरेल, सागर पुन, दिलिपनाथ, सुनील धमला, सुशन भारी, किशोर महतो र विनोद भण्डारी रहेका छन्। ए श्रेणीका खेलाडीले पछिल्लो दुई वर्षको एकमुष्ट आठ लाख ४० हजार पाउनेछन्। बी श्रेणीका खेलाडीले ६ लाख र सी श्रेणीका खेलाडीले तीन लाख ६० हजार रुपैयाँ प्राप्त गर्नेछन्। राष्ट्रिय खेलकुद परिषद् (राखेप) का सदस्यसचिव केशवकुमार विष्टले क्रिकेटरहरूलाई आईसीसीमार्फत तलब दिलाउने प्रक्रिया अघि बढाइसकिएको जानकारी दिए। आईसीसीले राखेपमार्फत नै खेलाडीहरूलाई तलब खुवाउने प्रस्ताव गरेको छ। त्यसअनुसार नयाँ वर्गीकरणसहित खेलाडीको सूची आईसीसीलाई पठाई सकिएको छ, सदस्यसचिव विष्टले भने, त्यसमा यसअघिको वर्गीकरणमा केही नयाँ खेलाडी पनि समावेश भएका छन्। प्रक्रिया अघि बढिसकेकोले खेलाडीहरूले चाँडै नै दुई वर्षको तलब पाउनेछन्।"
विवाद नमिले राखेपले खेलाडी छनोट गर्ने,"काठमाडौं : आठौं राष्ट्रिय खेलकुद कार्यकारी समितिको बुधबार राजधानीमा बसेको बैठकले प्रतियोगिताको मिति तय गर्न राष्ट्रिय खेलकुद परिषद् (राखेप) को आगामी बोर्ड बैठकमा प्रस्ताव लैजाने निर्णय गरेको छ। आगामी माघमा प्रदेश नम्बर ५ मा आयोजना गर्ने भनिए पनि आठौं राष्ट्रिय खेलकुदको मिति अझै निश्चित हुन सकेको छैन। मिति निश्चित हुन नसकेका कारण प्रतियोगिता आयोजनाको विषयमा अन्योल बढ्दै गएको छ। पछिल्लो समय भौतिक पूर्वाधार निर्माणमा भएको ढिलाइएका कारण प्रतियोगिता फागुनको दोस्रो सातामात्र आयोजना हुन सक्ने चर्चा चल्दै आएको छ। राखेपका सदस्यसचिव केशवकुमार विष्ट भने प्रतियोगिता निर्धारित समयमै आयोजना हुने दाबी गर्छन्। आठौं राष्ट्रिय खेलकुद निर्धारित समयमै आयोजना हुन्छ। प्रतियोगिता दुईदुई वर्षमा आयोजना हुने प्रावधान छ। त्यसैले आठौं राष्ट्रिय खेलकुद २०७५ सालभित्रै हुन्छ। प्राविधिक कारणले मिति ८१० दिन पर सर्नु सामान्य कुरा हो, विष्टले भने। सदस्यसचिव विष्टले २०४२ सालपछि पहिलो पटक राष्ट्रिय खेलकुद निर्धारित समयमै (दुई वर्षभित्र) आयोजना हुन लागेकोले पनि यसलाई सफल पार्न नेपाली खेलकुदका सम्बद्ध सबै पक्ष प्रतिबद्ध भएर लागिपरेको दाबी गरे। हाम्रा लागि यो ठूलो अवसर पनि हो। निकै लामो समयदेखि राष्ट्रिय खेलकुद कहिले पनि निर्धारित समयमा आयोजना हुन सकेको छैन। त्यसैले राष्ट्रिय खेलकुदलाई ट्र्याकमा ल्याउन पनि तोकिएकै समयमा आठौं संस्करण आयोजना हुनु आवश्यक छ। त्यसैले हामी यो अवसरलाई खेर फाल्ने पक्षमा छैनौं, विष्टले भने। विष्टकै संयोजकत्वमा बसेको कार्यकारी समितिको बैठकमा विभिन्न २० वटा विषयमा छलफल भएको थियो। आठौं खेलकुदका लागि हाल विवाद देखिएका खेल संघहरूका खेलाडी कसरी छनोट गर्ने भन्ने विषयमा पनि बैठकमा छलफल भएको बताइएको छ। संघहरूको विवाद आवश्यकताको सिद्धान्तअनुशार समाधान गर्ने र विवाद समाधान हुन नसके त्यस्ता संघका खेलाडी राखेप आफैंले छनोट गर्ने निर्णय बैठकले गरेको छ। त्यसअघि युवा तथा खेलकुद मन्त्रालयबाट राखेपका उपाध्यक्ष पिताम्बर तिमिल्सिनाको संयोजकत्वमा गठित विवाद समस्या समाधान र सहजीकरण समिति को नतिजालाई पनि हेरिने भएको छ। यसैगरी आठौं खेलकुदलाई ध्यानमा राखी प्रदेश खेलकुद समिति गठन गर्ने निर्णय पनि बैठकले गरेको छ। सम्बन्धित प्रदेशबाट राखेप बोर्डमा प्रतिनिधित्व गर्ने सदस्यलाई प्रदेश समितिको संयोजक बनाउने निर्णय बैठकले गरेको छ। प्रदेश समितिको सदस्यमा भने क्षेत्रीय खेलकुद विकास समितिका सदस्यहरू रहनेछन्। बैठकले आठौं राष्ट्रिय खेलकुदमा गैरआवासीय नेपालीलाई सहभागी गराउने विषयमा मन्त्रालयसँग छलफल गरी निष्कर्ष निकाल्ने निर्णय गरेको छ। यसैगरी बैठकले आठौं राष्ट्रिय खेलकुदका लागि ४८ करोड दुई लाख २२ हजार नौ सय ५० रुपैयाँ खर्च हुने र सोहीअनुसारको बजेट माग गर्ने निर्णय गरेको छ। बैठकमा जिल्ला छनोट तथा खेल सामग्रीका लागि निकासा भएको रकम अनुमोदन गर्ने, जिल्लाको कोटा अनुमोदन गर्ने, प्रदेशबाट राष्ट्रिय खेलकुदमा सहभागी हुने खेलाडी, प्रशिक्षक, व्यवस्थापक, संघका प्रतिनिधिको कोटा अनुमोदन गर्ने, आठौंका लागि गठित उपसमितिहरूलाई पूर्णता दिने, विभागीय टोलीहरूको छनोट खर्च निकासा गर्ने, मिडिया सेन्टर स्थापना गर्ने र एक सय २५ जना स्वयम्सेवक प्रशिक्षक नियुक्तिको अनुमोदन गर्ने विषयमा पनि छलफल भएको बताइएको छ। बैठकले आठौं राष्ट्रिय खेलकुदमा सहभागी खेलाडीको डोपिङ परीक्षण गर्ने र त्यसको जिम्मा स्वास्थ्य उपसमितिलाई दिने निर्णय गरेको छ।०००"
