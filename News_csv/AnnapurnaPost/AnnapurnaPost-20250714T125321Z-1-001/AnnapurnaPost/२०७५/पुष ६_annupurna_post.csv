शीर्षक,विवरण
दलको महत्त्व घटाउने शैली,"अहिले सतहमा रहेका दुई ठूला दलभित्रका गतिविधि सन्तोषजनक नदेखिँदा परिवर्तित व्यवस्थाप्रति नै नकारात्मक दृष्टिकोण जन्मिने खतरा बढ्दो छ। सरकारको स्थायित्व भएन। विधायिकामा जनअभिमतको प्रतिनिधित्व हुन छाड्यो। मुलुकको विकासले गति लिन सकेन भन्ने गुनासो तीव्र बन्दै गयो। सशस्त्र संघर्षको पीडा एकातिर थियो भने अर्कोतिर अस्थिर सरकारहरूका कारण देश गतिहीन बन्दै गयो। यसैको प्रतिफल थियो दलीय सरकारको बहिर्गमन र राजाको प्रत्यक्ष शासन। सशस्त्र संघर्षको उचाइ र दलीय नेताको दबाबपछि त्यो शासन धेरै टिक्न सकेन। त्यसले ०६२०६३ को उभार ल्याइदियो। संविधानसभा निर्वाचन, पहिलो बैठकबाट संघीय गणतन्त्रको घोषणा र राजतन्त्र विधिवत् अन्त्य भएको घोषणा र संविधानसभाबाट संविधान बनेपछि जनताको ६५ वर्षदेखि जनप्रतिनिधिमूलक संस्थाबाट संविधान बनाउने आशा पूरा भएको उद्घोष पनि भए। अब देशले गति लिन्छ। गति देशले नभई दलीय नेतृत्वले मात्र लियो। गणतन्त्र आएको दश वर्ष पुग्दा पनि हामी जहाँको तहिँ छौं भनिरहनुपर्ने अवस्थालाई सुखद् मान्न सकिन्न। धेरथोर विकास नभएको होइन तर सुशासन अभाव र भ्रष्टाचारमा बढोत्तरीले दुईतिहाइ बहुमतको नयाँ सरकार आएको आभास आमजनमानसमा हुन सकेको छैन। यसबीचमा संविधानतः तीन तहका निर्वाचन भए। केन्द्रदेखि स्थानीय तहसम्म नयाँ सरकारहरू बने। सिंहदरबारको अधिकार गाउँगाउँमा पुग्यो भनियो तर केन्द्रिकृत मानसिकताको प्रभाव अहिले पनि कायमै देखिन्छ। तीन तहका फरकफरक कामकारबाही र अधिकार छन् संविधानतः तर तिनलाई हेर्ने दृष्टिकोणमा कुनै बदलाव आएको छैन। निर्वाचनमा दुई ठूला कम्युनिस्ट दल मिलेर झन्डै दुईतिहाइ बहुमत हासिल गरे। कम्युनिस्ट आन्दोलन एकत्रित बनाएर बलियो सरकार बनाउन अग्रसर ती दलको सपना सार्थक पनि भयो। निर्वाचन परिणाम उनीहरूकै पक्षमा गयो। ती दल एकीकृत पनि भए तर जनताका इच्छा र आकांक्षाअनुरूप शासनसत्ता चल्न सकेको छैन। ती दलका कार्यकर्तासमेत सरकार र एकीकृत दल नेकपाका गतिविधिबाट सन्तुष्ट छैनन्। दलीय व्यवस्थामा दलीय सरकारका गतिविधिबाट असन्तुष्ट हुनुपर्ने अवस्थालाई शुभसंकेत मान्न सकिन्न। त्यसो त सरकार सुशासन स्थापित गरी भ्रष्टाचार निर्मुल पार्ने अभियानलाई सार्थक निष्कर्षमा पुर्याउने भनिरहेको छ। सरकारको त्यो इच्छा पूरा होस्। तर क्रियाकलापले त्यस्तो संकेत गरिरहेको छैन। भाषणबाट मात्र होइन व्यवहारबाटै अनुभूत गराउन सक्नुपर्छ। १६१७ टुक्रामा विभाजित कम्युनिस्टलाई एकाकार गर्ने प्रयास राम्रो सुरुवात हो। वैचारिक र कार्यनीतिक दृष्टिकोणले उनीहरूले गरेको कर्म एकरूपताको थिएन। कोही शान्तिपूर्ण आन्दोलनबाट परिवर्तन ल्याउन सकिन्छ भन्ने थिए भने कोही क्रान्तिकारी दृष्टिकोणले हतियारद्वारा मात्रै मौजुदा सामाजिक राजनीतिक व्यवस्था परिवर्तन गर्न सकिन्छ भनी लागिपरेका थिए। दोस्रो बाटोबाट आएकाहरू संसदीय व्यवस्थाको शान्तिपूर्ण बाटोमा आई तीनै तहका निर्वाचनबाट सत्ता आफ्नो हातमा लिन सफल भए। ऐतिहासिक पृष्ठभूमि र विभिन्न आन्दोलनद्वारा जनअधिकार स्थापित गर्दै आएको कांग्रेस जनमतबाट निर्वल साबित भएको छ। उ यतिबेला प्रतिपक्षको सशक्त भूमिका गर्नेपर्ने अवस्थामा छ। सबैले कांग्रेसबाट सकारात्मक भूमिका अपेक्षा गरेको आभास हुन्छ। संसद्को प्रमुख प्रतिपक्षको भूमिका निकै महत्त्वपूर्ण हुन्छ। गलत बाटोमा रहेको सरकारलाई सही बाटोमा डोर्याउन उसको भूमिका हुन्छ। सही कामको तारिफ र गलत कामको विरोध उसको धर्म हो। त्यो धर्म निभाउँदै सही र गलत कामको फेहरिस्त जनसमक्ष लैजान पनि सक्नुपर्छ। तर कताकता यतिबेला ऊ कमजोर सावित भएको छ। यतिबेला कांग्रेस महासमिति बैठकमा व्यस्त छ। नयाँ विधान स्वीकृत गर्ने र परिवर्तित अवस्थामा पार्टीलाई समयसापेक्ष रुपान्तरण गर्दै जाने मार्ग पहिल्याउन भन्दै महासमिति बैठक बोलाइएको बताइएको छ। सहमति भएका खबर आएका छन् यद्यपि कांग्रेस विधान निर्माणबारे मतान्तर कायम छ। विधान बनाउने, संगठनको स्वरूप बदल्नेसम्मका कुरा र नेतृत्वको सक्षमतामासमेत कार्यकर्ताले औंला ठड्याउन थालेका छन्। नेतृत्वको राजीनामा समेत मागिएका खबर आए। प्रजातन्त्रको संरक्षण र सम्बद्र्धनमा आफूलाई निरन्तर उभ्याउँदै र जनअधिकार स्थापित गर्न पटकपटक संघर्षरत रहेको यहाँ स्मरण गर्नैपर्छ। तर पृष्ठभूमिको संरक्षण र सम्बद्र्धनमा कांग्रेस चुकेको जारी महासमिति बैठकका गतिविधिले स्पष्ट पारेको छ। आन्तरिक लोकतन्त्रको विकासमा खरो उत्रन नसक्दा त्यसको प्रभाव केन्द्रदेखि गाउँसम्मको संगठनमा मात्र होइन दलीय व्यवस्थामै पर्न सक्छ भन्ने चेतना पलाउन आवश्यक छ। कांग्रेसउपर रचनात्मक प्रतिपक्षको भूमिका कसरी निर्वाह गर्ने, संगठनको स्वरूपलाई परिवर्तिन अवस्थाअनुकुल जनताको घरदैलोसम्म कसरी पुर्याउने, वर्तमान संवैधानिक व्यवस्थाअनुकुलको नेतृत्व विकास गर्ने,संगठनको प्रारूप कस्तो हुने र एकाकार भएका कम्युनिस्ट शक्तिसामु उच्च हैसियत कसरी स्थापित गर्ने भन्ने सर्वोपरि जिम्मेवारी छ। एकाकार भएर अत्यधिक बहुमतको आ श्रयमा केन्द्रीय, प्रादेशिक र स्थानीय तहसम्मका सरकारहरूले निरंकुश स्वभाव र प्रवृत्ति नदेखाओस् भन्नेतर्फ प्रतिपक्ष सधैं सचेत र सजग हुनुपर्छ। कताकता सरकारका गतिविधि त्यसअनुकूलको बाटोमा अग्रसर देखिन्छन्। प्रतिपक्ष पनि दरो रूपमा प्रस्तुत हुन नसक्दा त्यसको असर दलीय व्यवस्थामा मात्र होइन, आम नागरिकमा परेको छ। कांग्रेसले विगत निर्वाचनमा भएको जयपराजयको समीक्षा चित्तबुझ्दो तरिकाले गर्न सकिरहेको छैन। निर्वाचनमा पराजित हुनुमा को जिम्मेवार छ, कसले जिम्मेवार लियो भन्ने विषय राजनीतिक संगठनको निमित्त अपरिहार्य हो। प्रायः हरेकजसो मुलुकमा कुनै पनि दलले राजनीतिक हार स्वीकार्ने प्रचलन र त्यस्तो अवस्थामा नेतृत्व परिवर्तनसम्म भएका दृष्टान्तलाई पनि हामीले मनन गर्न जरुरी छ। खालि कम्युनिस्ट एक भएर हारियो भन्ने तर्कमा दम हुँदैन। तर, नेपालमा ऐतिहासिक पृष्ठभूमि भएको कांग्रेसभित्र त्यो अवस्था नदेखिँदा बौद्धिक समुदायमा ठूलो जिज्ञासाको विषय बन्न पुग्यो। यसतर्फ प्रतिपक्षले सर्तकता अपनाउनुपर्ने देखिन्छ। जिम्मेवार दलले सामाजिक परिवेशलाई आधार बनाएर संगठन निर्माणमा पनि समावेशी सिद्धान्त अपनाउनुपर्छ। कांग्रेसले केही हदसम्म अपनाउँदै आएको छ। तर पूर्ववत संगठनमा जसरी नेतृत्वको विकास गरिन्थ्यो त्यसलाई वर्तमान अवस्थामा चटक्कै बिर्सने काम भएको छ। दलको महत्त्व घट्ने शैली प्रदर्शन गर्दा विदेशीले खेल्ने अवसर पाउँछ। विदेशी स्वार्थको खेलमैदान बनाइयो भने त्यसको प्रभाव दूरदूरसम्म पर्ने छ। मुलुक अझ अन्योल र अस्थिरताबाट ग्रस्त हुनेछ। सबै वर्ग, जाति र समुदायको पहुँच राजनीतिक दलभित्र हुन सकेन भने कुनै पनि दलको नेतृत्व सफल हुन सक्दैन। त्यसरी नै युवा, महिला र विपन्न सामाजिक समुदायलाई पनि दलभित्र पसेर नेतृत्व लिने अवसर दिनु वान्छनीय छ। यसतर्फ पनि विकसित हुँदै गएका सोच र विचारको मन्थनमा राजनीतिक दलले प्राज्ञिक वर्गको सहयोग लिन उपयुक्त हुनेछ। गैरजिम्मेवार बोली, बचन र स्वभाव प्रदर्शनले जनमानसमा नकारात्मक अवस्था उत्पन्न हुनेछ। अहिलेको अवस्थामा शक्ति प्रदर्शन, सम्पत्तिको जोहो गर्ने प्रवृत्ति, आफन्त र नातागोताको नजिक रहने र सुरक्षा संयन्त्रमाथि उठेका प्रश्नलाई सर्वसाधारणले गम्भीर रूपमा नियालिरहेका छन्। त्याग, बलिदान, समाज सेवाको भावना आदि हराउँदै गएको देखिन्छ। यस्तो अवस्थामा दलहरूले आआफ्नो सोचलाई दूरगामी प्रभाव पर्ने गरी सच्याउनुपर्छ। आर्थिक पारदर्शिता, निर्वाचन पद्धति र प्रणालीमा आवश्यक सुधार र भविष्यको निमित्त जनतालाई आश्वस्त बनाउनु आजको आवश्यकता हो। अहिले सतहमा रहेका दुई ठूला दलभित्रका गतिविधि सन्तोषजनक देखिएका छैनन्। यसले व्यवस्थाप्रति नै नकारात्मक दृष्टिकोण जन्मिएका छन्। सबै दलले जनताले सुम्पेको जिम्मेदारी बहन र उत्तरदायी शासन व्यवस्था कायम गर्ने कसमसहित सत्तामा जाने प्रयास गर्छन्, त्यो स्वाभाविक पनि हो। सत्तामा गएपछि वा प्रतिपक्षमा रहँदा उनीहरूले त्यो दायित्व कति हदसम्म बहन गरेका छन् भन्ने सम्बन्धमा मतदाता चनाखोसँग हेर्न र महसुस गर्न सक्ने भएका छन्। उनीहरूको क्षमता विकसित भएको छ। आजका मतदाता नेताभन्दा बढी बुझ्ने भइसकेका छन्। त्यसैले नेतृत्वले त्यहीअनुकूल शासन चलाउन सक्नुपर्छ। केवल फोस्रा भाषण र झुटो प्रचारप्रसारले मात्र अहिलेको जनमतलाई उलटपुलट गर्न सकिन्छ भन्ने सोच नेतृत्ववर्गमा छ भने त्यो निरर्थक सावित हुनेछ। तसर्थ राजनीतिक दलले मुलुक विकासको कुरा गर्दा होस् या अर्थतन्त्र, व्यापार वा लगानीसम्बन्धी विषयमा जनसाधारणले चनाखो भएर हेरिरहेको छ। त्यसमा पनि सशक्त मिडियाको विकास भएकाले झन् अन्धकारमा राख्ने अवस्था छैन। यद्यपि मिडियाका विकासमा पनि केही अपचलनको अवस्था उत्पन्न हुन थालेको छ। माथिल्लो तहको नेतृत्व वर्गमा यी कुराको सुधार भए त्यसको प्रभाव तल्लो निकायसम्म पर्ने छ। बोली, वचन र कर्मबाटै उदाहरण बन्नुपर्ने अवस्था आएको छ। कांग्रेस र नेकपाभित्र चर्कंदो विवाद र गुटबन्दीले जनता आजित भएका छन्। सबै पार्टी गुटउपगुटले ग्रस्त छन्। को कति पानीमा छ भन्ने सबै यथार्थबारे सबै जानकार छन्। यस्तो अवस्थामा प्रतिक्रियावादी आउन सक्छन्। नेतृत्ववर्गको स्वार्थपरस्त गतिविधि र गुटबन्दीलाई आम मतदाताले नजिकबाट नियालिरहेका छन्। उनीहरूमा बुझ्न सक्ने क्षमता पनि छ। यो अवस्थामा पुरानै ढंग र शैलीमा आफू र दललाई चलाएर राम्रो प्रतिफल पाउन सकिन्न। मुलुकलाई के योगदान दिन सकिन्छ, त्यसका लागि कस्तो नेतृत्व आवश्यक छ भन्नेतर्फ सबैको ध्यान जान जरुरी छ। दलको महत्त्व घट्ने शैली प्रदर्शन गर्दा विदेशीले खेल्ने अवसर पाउँछ। विदेशी स्वार्थको खेलमैदान बनाइयो भने त्यसको प्रभाव दूरदूरसम्म पर्ने छ। मुलुक अझ अन्योल र अस्थिरताबाट ग्रस्त हुनेछ। अहिले कताकता जनमतलाई लोकतान्त्रिक आचरणविरुद्ध प्रयोग गर्न खोजिएको हो कि भन्ने आभास हुन थालेको छ। राष्ट्रपतिलाई सुविधा दिने, हेलिकोप्टर राख्न प्रहरी तालिम केन्द्र हटाउने भनी उनलाई विवादमा ल्याउने काम भइरहेको छ। यस्तो इच्छा र आकांक्षा राष्ट्रपतिमा पलाएको नहुन सक्छ। राष्ट्रपति आलोचित हुनुपर्ने अवस्था आउनु दुईतिहाइ बहुमतको सरकारको कमजोरी हो। राष्ट्रपति स्वयं यसप्रति आकर्षित हो भने नयाँ संस्थाको मर्यादा जोगाउन सकिन्न। राष्ट्रपति भनेको संस्था हो, संस्थाको सम्मान हुनुपर्छ तर त्यो संस्थालाई सुविधाको नाममा विवादमा ल्याइनु राम्रो होइन। यहाँनेर प्रतिपक्षको भूमिका पनि स्मरणीय छ। उसले पनि यो संस्थामा आँच आउने गरी हुने गतिविधिप्रति सशक्त प्रतिकार गर्न सक्नुपर्छ। सरकारलाई सचेत बनाउन आवश्यक परे संघर्ष पनि गर्न तयार हुनुपर्छ। तीनै तहका सरकारले गरेका कामको निगरानी गर्ने र छाया सरकारको भूमिका देखाउनुपर्छ। खालि प्रतिपक्षको भूमिकामा मात्र नभई सत्तापक्षको निगरानीसहित सत्यतथ्य र तथ्यबाहिरका प्रचारित कुरा जनसमक्ष राख्न सक्नुपर्छ। दलीय व्यवस्थाको स्थायित्व दलहरू सत्तामा पुग्नुले मात्र हुँदैन जनमतको उचित सम्मान र कदर पनि हुनुपर्छ। यतिबेला आम नागरिकको नजरमा सरकार भएको आभास छैन। यस्तो अवस्था देखिनु दुईतिहाइ बहुमतको सरकारका लागि मात्र होइन दलीय व्यवस्थाकै लागि दुर्भाग्य हुनेछ।"
बजार संयन्त्रको असफलता,"नीतिगत सुधार, नियमन र सहजीकरणबाट बजारमा उपभोक्ताको हित कायम हुने स्थिति उत्पन्न गर्नु सरकारको दायित्व हो । अर्थतन्त्रमा बजार संयन्त्रको ठूलो भूमिका हुन्छ। समाजवादी र पुँजीवादी आर्थिक दर्शनमा बजार संयन्त्रको स्थान फरक हुन्छ। पुँजीवादी आर्थिक दर्शनले बजार संयन्त्रको भूमिकालाई सर्वोपरि महत्व दिएको छ। यस दर्शनअनुसार बजार संयन्त्र नै त्यस्तो व्यवस्था हो जसले माग र आपूर्तिका बीच सन्तुलन कायम गरी वस्तु तथा सेवाको मूल्य निर्धारण गर्छ। अदृश्य हातले बजारलाई आफसेआफ सन्तुलनमा ल्याउँछ। यस दर्शनअनुसार बजार संयन्त्रले नै योजना, उत्पादन र वितरण गरी उत्पादक र उपभोक्ता दुवैको कल्याण गर्छ। यसलाई नै समग्रमा सामाजिक कल्याण भनिन्छ। शुद्ध पुँजीवादी अर्थतन्त्रमा योजनाको कुनै भूमिका हुँदैन। यसको ठीक विपरीत समाजवादी आर्थिक दर्शनमा योजनाको ठूलो महत्व हुन्छ। सीमित स्रोत र साधनको अधिकतम उपयोगका लागि योजनाको आवश्यकता हुने र योजनाबद्ध उत्पादन र वितरणले नै सन्तुलित विकासलाई सहयोग पुर्याई सामाजिक कल्याण कायम हुने दृष्टिकोण यस अर्थतन्त्रको केन्द्रीय पक्ष हो। हाल उत्तर कोरिया, क्युबाजस्ता केही अपवाद छोडेर कही कतै पनि पूर्णरूपमा समाजवादी अर्थतन्त्र छैन भने पूर्णरूपमा बजार अर्थतन्त्र पनि कतै छैन। अमेरिका, जापानजस्ता पुँजीवादी अर्थतन्त्र अँगालेका मुलुकहरूले समेत अर्थतन्त्रमा नियमन गरेका छन् भने चीन, रूसजस्ता मुलुकहरूमा बजार संयन्त्रको भूमिका ठूलो छ। यसरी आजको विश्वव्यापीकरणको युगमा रविन्सन क्रुसोको टापु अर्थतन्त्र जस्तो सैद्धान्तिक रूपमा शुद्ध समाजवादी र शुद्ध पुँजीवादी अर्थतन्त्रको स्वरूप व्यवहारमा दुर्लभ हुँदै गएको छ। पुँजीवादी र समाजवादी अर्थतन्त्रका सकारात्मक पक्षहरू लिएर मिश्रित अर्थतन्त्रको दर्शन बनाइएको छ। नेपालमा पनि मिश्रित अर्थव्यवस्थाको अभ्यास गरिएको छ। मिश्रित अर्थतन्त्रमा सरकार र निजीक्षेत्र दुवैको भूमिका महत्वपूर्ण हुने गर्छ। निजी क्षेत्रले बजार संयन्त्रको सञ्चालन गर्छ भने सरकारले नियमन र सहजीकरण गर्छ। तथापि अर्थतन्त्रमा विभिन्न कारणले गर्दा पटकपटक बजार संयन्त्रको असफलता (मार्केट फेलर) भई सरकारले हस्तक्षेप गर्नुपर्ने अवस्था देखा पर्छ। यसैगरी उत्पादन र वितरणका काममा अधिक नियमनकारी हुँदा सरकार असफल (गभर्मेन्ट फेलर) हुने अवस्था भयो भने निजीकरण गर्ने वा बजारको भूमिका स्वाभाविक रूपमा बढ्छ। नेपालका सरकारी संस्थानहरू अधिक सरकारी हस्तक्षेपका कारण असफल भएकाले निजीकरण गरिएको उदाहरण छ तर निजीकरण गरिएका संस्थानहरूलाई उचित नियमन तथा अनुगमन गर्न नसक्दा सामाजिक हित कायम हुन नसकेको उदाहरण पनि हामीसँग छ। विभिन्न विद्वानहरूले बजार संयन्त्रले काम गर्न नसक्दा सरकारले बजारमा हस्तक्षेप गर्नुपर्ने तर्क गरेका छन्। डि जान्भ्री र सेडलेट (२००५) ले बजारको कार्यकुशलता वृद्धि गर्न सरकारले हस्तक्षेप गर्नुपर्ने बिचार व्यक्त गरेका छन्। सार्वजनिक वस्तुको प्रकृति, बाह्य प्रभाव (एक्स्टर्नालिटी), उत्पादन परिमाण (इकोनोमिज अफ स्केल), बजार शक्ति (मार्केट पावर), कारोबार मूल्य (ट्रन्जेक्सन कस्ट) र बजारमा अपर्याप्त सूचना (इनपर्फेक्ट इन्फरमेसन) हुने कारण सरकारले हस्तक्षेप गर्नुपर्छ। यसैगरी वाट्सन (२००६) का अनुसार गरिबी घटाउन, आयको समतापूर्ण वितरण गर्न, अन्तरपुस्ता समता कायम गर्न तथा खाद्य र अन्य वस्तु तथा सेवाको सुरक्षाका लागि पनि बजारमा सरकारले हस्तक्षेप गर्नुपर्छ। नेपालको बजारमा एकाधिकार, कार्टेल तथा सिन्डिकेट कायम छ। पेट्रोलियम र विद्युत्मा आयल निगम, विद्युत् प्राधिकरण जस्ता सरकारी कम्पनीको एकाधिकार छ भने यातायात, स्वास्थ्य, शिक्षा र उपभोग्य वस्तुमा निजी क्षेत्रमा सिन्डिकेट अझै पनि कायम छ। पूर्ण प्रतिस्पर्धाको विपरीत मानिने यी क्रियाकलापले माग र आपूर्तिबीचको अन्तक्र्रियाद्वारा मूल्य निर्धारण हुने बजारको नियम मान्दैनन्। पूर्ण प्रतिस्पर्धामा उत्पादक, वितरक र विक्रेताहरूले बजार मूल्य निर्धारण गर्नुको सट्टा बजारमा रहेको मूल्य लिने वा प्राइसटेकरको रूपमा उपस्थिति जनाउँछन्। यस विपरीत मार्केट पावरमा व्यवसायीहरूले आफूखुसी मूल्य निर्धारण गर्ने अर्थात् प्राइसमेकरको भूमिका खेल्छन्। केन्द्रीकृत अर्थव्यवस्थामा एकाधिकार पाएका सरकारी संस्थाहरूले मूल्य निर्धारण गर्नुलाई अस्वाभाविक मानिँदैन तर उदारवादी वा मिश्रित अर्थ व्यवस्थामा खुला रूपले प्रतिस्पर्धामा उत्रिएका व्यवसायीले सिन्डिकेट गरी मूल्य र गुणस्तर नियन्त्रण गर्नुचाहिँ अस्वाभाविक हो। नेपालको यातायात क्षेत्रमा देखिएको सिन्डिकेट तोड्न प्रहरी, प्रशासन र सरकारी संयन्त्रलाई समेत अझै सफलता मिलेको छैन। यसैगरी निजी क्षेत्रका अस्पताल र स्वास्थ्यसंस्थाहरू नाफामुखी हुँदा सेवाको भावना हराएर गएको छ भने बिरामीको अत्याधिक चापलाई सरकारी अस्पतालले धान्न सक्ने स्थिति समेत छैन। शिक्षा क्षेत्रको हालत पनि उस्तै छ। दैनिक उपभोग्य वस्तुहरूमा दिनानुदिन मूल्य वृद्धि गरिने परिपाटी छ। नेपालको बजार संयन्त्रसँग नैतिकता, धर्म र इमान हराएर गएको छ। यी सबै बजार संयन्त्र असफलताका उदाहरण हुन्। अमेरिका, बेलायत, क्यानडा, जापान र यस्तै विकसित मुलुकहरूका बजारमा कडा अनुगमन छ। उपभोक्ताको स्वास्थ्यमा लापरबाही गरेको प्रमाण भेटिएमा व्यवसाय बन्द गर्नुपर्नेसम्मको अवस्था हुन्छ। निजी विद्यालय र स्वास्थ्य संस्थाहरू सरकारीको तुलनामा सस्तो भएको पनि पाइएको छ। यी देशहरूमा कन्जुमर इज किङ भन्ने अवधारणा छ। बजार असफल हुनुमा सरकारको भूमिका भएझैं उसले बढी नियमन गरेमा आफैं असफल हुने खतरा रहन्छ। आर्थिक विकासका लागि निरन्तर नीतिगत सुधारको आवश्यकता हुन्छ। चेर्नोमस र हड्सन (२०१७) का अनुसार नियमन, कर र अनुदानका माध्यमबाट सरकारले अर्थतन्त्रमा हस्तक्षेप गर्नुपर्छ। यसका अलावा मूल्य सीमा (प्राइस सिलिङ् र प्राइस फ्लोर) निर्धारण गर्ने न्यूनतम ज्यालादर (वेज फ्लोर) निर्धारण गर्ने जस्ता उपाय पनि सरकारले गर्नुपर्छ। बजार संयन्त्रले सही तरिकाले काम गर्न नसक्दा सरकारले बजारमा उपभोक्ताको हितका खातिर प्रत्यक्ष नियमन जस्ता उपाय पनि अवलम्बन गर्नुपर्छ। बजारलाई उपभोक्ताको क्रयशक्ति र खरिद गर्ने प्रवृत्तिको तथा उपभोक्तालाई प्रतिस्पर्धी उत्पादनहरूको गुणस्तर र मूल्यका बारेमा पूर्ण जानकारी हुने अवस्थालाई दुईतर्फी सूचना (इन्फर्मेसन सिमेट्री) को अवस्था भनिन्छ। यस अवस्थामा उपभोक्ताहरूले अधिकतम उपयोगिता प्राप्त गर्छन्। बजारमा पूर्ण प्रतिस्पर्धा हुन्छ। बजार संयन्त्रले उत्पादन र वितरणमा कुशलता हासिल गर्छ। उत्पादक र उपभोक्ता दुवैको हित हुन्छ। राज्यले पारदर्शी तरिकाले कर प्राप्त गर्छ। करलाई प्रगतिशील तरिकाले हुनेबाट लिएर नहुनेका लागि खर्च गर्छ। यसबाट सामाजिक कल्याण कायम हुन्छ। विकसित अर्थतन्त्रमा यस्तो अवस्था हुन्छ। यस्तो अवस्थामा बजार सिद्धान्तका नियमहरू लागू हुन्छन्। उत्पादक वा विक्रेतालाई मात्र उत्पादनको मूल्य र गुणस्तरको बारेमा थाहा हुने र उपभोक्तालाई थाहा नहुने अवस्थालाई एकतर्फी सूचना (इन्फरमेसन एसिमेट्री) भनिन्छ। यसैकारण बजारको असफलता हुने स्थिति पैदा हुन्छ। विकासशील तथा अविकसित देशहरूमा यस्तो अवस्था हुन्छ। निजी क्षेत्र र बजारको उद्देश्य नाफा कमाउनु भएपनि अनैतिक व्यवसाय गरी कमाइने नाफाबाट उपभोक्ता सबैभन्दा पीडित हुन्छन्। यसका अलावा सरकार जतिसुकै कमसल र निकम्मा भएपनि यसले नै जनताको अरूले भन्दा बढी हेरचाह गर्छ भन्ने मान्यता छ। सरकारी नीतिहरू सही छैनन् भने बजार वा निजी क्षेत्र पनि कुशल हुन सक्दैन। तसर्थ सही सरकारी नीति नभएको कारण बजार असफल हुने अवस्थालाई नीतिगत सुधारबाट समाधान गर्न सकिन्छ। तर कतिपय अवस्थामा सरकारले प्रत्यक्ष नियमन गर्नुपर्ने अवस्था पनि देखापर्छ। सरकारले राम्रो काम गर्नेलाई पुरस्कृत गर्नुपर्छ अनिमात्र गलत गर्नेलाई दण्ड गर्न सजिलो हुन्छ। राज्यलाई पारदर्शी तवरले कर तिर्ने र उपभोक्तालाई राम्रो सेवा दिने व्यवसायीलाई प्रोत्साहित गर्नु सरकारको दायित्व हो। यस्ता प्रयासहरूले निजी क्षेत्रलाई सकारात्मक ऊर्जा प्रदान गरी बजार संयन्त्र असफल हुनबाट बचाउँछ। नेपालको यातायात क्षेत्रमा स्वस्थ प्रतिस्पर्धाका माध्यमबाट असल व्यवसायीलाई प्रोत्साहित गर्नु आवश्यक छ। विद्यालयले दिने सेवा र सुविधाका आधारमा शुल्क निर्धारण हुने तथा प्रतिस्पर्धात्मक सेवाका लागि शिक्षा क्षेत्रका वर्तमान नियम, कानुन र संयन्त्रमा सुधार आवश्यक छ। यसैगरी उपभोक्ताको जीवनसँग सम्बन्धित अति संवेदनशील क्षेत्र भएकोले स्वास्थ्य क्षेत्रमा प्रत्यक्ष सरकारी नियमनको आवश्यकता बढी छ। नेपाल अहिले संघीयता कार्यान्वयनका लागि नयाँ संस्था निर्माणको चरणमा छ। संस्था निर्माण भन्नाले कानुन, नियम र कार्यान्वयन संयन्त्र निर्माण भन्ने बुझिन्छ। नयाँ संस्थाहरूको निर्माण आवश्यक परेका बेला बजारको असफलताबाट अर्थतन्त्रलाई पार लगाउने कानुन र सहजीकरण तथा नियमन गर्ने संस्थाहरू निर्माण गर्नुपर्छ। बजार असफल हुनुमा सरकारको भूमिका भएझैं उसले बढी नियमन गरेमा आफैं असफल हुने खतरा रहन्छ। तसर्थ नीतिगत सुधार, नियमन र सहजीकरणबाट बजारमा उपभोक्ताको हित कायम हुने स्थिति उत्पन्न गर्नु नै सरकारको प्रमुख दायित्व हो।"
ईपीएल हाइलाइट्स,"एभरेस्ट प्रिमियर लिग (ईपीएल) क्रिकेट प्रतियोगिता त्रिवि क्रिकेट मैदानमा जारी छ। प्रतियोगिताको समूहगत चरणका खेल सम्पन्न भइसकेका छन्। प्रतियोगिता अवधिमा भएका केही रोचक घटना : बाबरको छक्का र आयोजकको गाडी ईपीएलअन्तर्गत चितवन टाइगर्स र विराटनगर वारियर्सबीच खेल चलिरहेको थियो। हङकङका खेलाडी बाबर हायात विराटनगरबाट ईपीएलको जारी सिजनमा पहिलो खेल खेल्दै थिए। तेस्रो क्रममा ब्याटिङका लागि क्रिजमा छिरेका बाबरले ४२ बलमा ९० रन प्रहार गरे, जसमा बाबर एक्लैले आठ छक्का प्रहार गरेका थिए। त्यही छक्का प्रहार गरेकोमध्ये एक बलले लागेर ईपीएल आयोजक जोहरा स्पोर्टस् म्यानेजमेन्टका प्रबन्ध निर्देशक आमिर अख्तरको गाडीको सिसा फुट्यो। छक्का प्रहार गरेको बलले लाग्दा मिडिया ट्रिब्युनभन्दा पछाडिपट्टि पार्किङ गरी राखेको अख्तरको गाडीको अगाडिपट्टिको सिसामा क्षति पुगेको छ। बाबरको सशक्त प्रदर्शन भए पनि विराटनगर सो खेलमा पाँच रनले पराजित हुन पुगेको थियो। त्यसपछि सोमबार भएको समूहगत चरणको आफ्नो अन्तिम खेलमा काठमाडौं किङ्स इलाभेनसँग समेत पाँच विकेटले पराजित भएपछि साविक विजेता विराटनगर प्रतियोगिताबाटै बाहिरिएको छ। एकहाते क्याचलाई ५० हजार ईपीएलको जारी सिजनमा नयाँ प्रयोग बन्यो, दर्शकको एकहाते क्याच र त्यसको पुरस्कार राशि। खेलका क्रममा खेलाडीहरूले प्रहार गरेका छक्कालाई दर्शकले एक हातले क्याच गरे ५० हजार पुरस्कार दिइने घोषणा आयोजकले गरेको थियो। त्यसअनुसार समूहगत चरणको खेलमा त्यस्ता दुई दर्शक पुरस्कृत भए। तिनले खेलका क्रममा आफूतर्फ प्रहार गरिएको छक्का बललाई एकै हातले क्याच लिएका थिए। ईपीएलको पहिलो एकहाते क्याचसहित ५० हजार पुरस्कार रकम जित्ने दर्शक रहे, सरुन भट्ट। त्यसपछि जिते दर्शन ओलीले। ईपीएलले एक्सपर्ट एजुकेसन एन्ड भिजा सर्भिसेस्को प्रायोजनमा दर्शकका लागि यो व्यवस्था गरेको थियो। कीर्तिमानी दर्शक ईपीएल आयोजक जोहोरा स्पोर्टस् म्यानेजमेन्टले सर्वाधिक दर्शकले ईपीएलको खेल हेरेको दाबी गरेको छ। मैदानमै पुगेर झन्डै ६० हजार र टेलिभिजन र डिजिटल प्रसारणमार्फत ३० लाखले खेल हेरेको आयोजकको भनाइ छ। ईपीएलले समूहगत चरणको अन्तिम दुई खेल अघिसम्म मैदानमै पुगेर हेर्ने, टेलिभिजन र डिजिटल प्रसारणमार्फत हेर्ने दर्शकको संख्या अहिलेसम्मकै नेपालमा भएका कुनै पनि खेलकुद प्रतियोगितामध्येको कीर्तिमानी संख्या भएको दाबी गरेको छ। ईपीएलको फाइनल खेल यही शनिबार हुँदै छ।"
भैरहवा फाइनलमा,"काठमाडौं : शरद भेषावकरको कप्तानीमा रहेको भैरहवा ग्लाडिएटर्स एभरेस्ट प्रिमियर लिग (ईपीएल) क्रिकेट प्रतियोगिताको फाइनलमा प्रवेश गरेको छ । बिहीबार भएको दोस्रो क्वालिफायर खेलमा काठमाडौं किङ्स इलाभेनलाई ६ विकेटले पराजित गर्दै भैरहवा उपाधि नजिक पुगेको हो । भैरहवाले उपाधिका लागि शनिबार हुने खेलमा ललितपुर प्याट्रियट्ससँग प्रतिस्पर्धा गर्नेछ । ललितपुर यसअघि नै फाइनल पुगिसकेको छ । शरद नेतृत्वको टोलीले नेपालमा आयोजना हुने ईपीएलसहित तीन ठूला फ्रान्चाइज प्रतियोगिता धनगढी प्रिमियर लिग (डीपीएल) र पोखरा प्रिमियर लिग (पीपीएल) को पाँच संस्करणमध्ये चौथो पटक फाइनल खेल्न लागेको हो । शरदले नेतृत्व गरेको विराटनगर किङ्सले सन् २०१७ को डीपीएल, पोखरा पल्टनले सन् २०१८ को पीपीएल र ईपीएलको गत वर्ष भएको पहिलो संस्करणको फाइनल खेलेको थियो । संयोगले यी तीनै फाइनलमा शरदले पारस खड्का नेतृत्वको टोलीसँग उपाधि भिडन्त गरेको थियो । त्यसमध्ये डीपीएल र गत वर्ष ईपीएलको फाइनलमा पराजित भएको शरदको टोलीले पीपीएलमा भने त्यसको बदला लिएको थियो । त्यही लयलाई कायम राख्दै शरदको टोलीले जारी ईपीएलमा पनि फाइनलको यात्रा तय गरेको हो । बिहीबार त्रिवि क्रिकेट मैदानमा टस हारी पहिले ब्याटिङ गरेको काठमाडौंले निर्धारित ओभरमा सबै विकेट गुमाउनु अघि एक सय रनको योगफल तय गरेको थियो । जवाफमा भैरहवाले १७ ओभरमै केवल चार विकेट गुमाएर जित निश्चित गरेको हो । भैरहवाको जितमा बलिङतर्फ युवा खेलाडी कुशल मल्लले आफ्नो सशक्त प्रदर्शनलाई निरन्तरता दिए भने ब्याटिङतर्फ डच खेलाडी र्यान टेन डोस्काटेले ३८ बलमा ४५ रन तथा भारतीय खेलाडी रभी इन्दर सिंहले १९ बलमा ३१ रनको योगदान दिए । डोस्काटेले आफ्नो पालीमा पाँच चौका प्रहार गर्दा रभीले एक छक्का र तीन चौका प्रहार गरे। त्यस अघि कुशल एक्लैले महŒवपूर्ण तीन विकेट लिँदा काठमाडौं सस्तो योगफलमा समेटिन पुगेको थियो । चार ओभर बलिङ गरेका उनले मात्रै २० रन खर्चिएका थिए । कुशलले अमित श्रेष्ठ, केभिन ओब्राइन, नरेश बुढाऐरजस्ता काठमाडौंका मुख्य ब्याट्सम्यानलाई आउट गराएका थिए । अघिल्लो दिन इलिमिनेटरमा ब्याटिङतर्फ रोहित पौडेलसँग महŒवपूर्ण साझेदारी गर्दै भैरहवालाई दोस्रो क्वालिफायरमा पुर्याएका कुशलले बिहीबार बलिङतर्फ सशक्त प्रदर्शन गर्दै टोलीलाई फाइनलसम्म पुर्याए । सोही प्रदर्शनबाट उनी म्यान अफ दी म्याचसमेत चुनिए । दाइहरूले राम्रो खेल्नुपर्छ भनेर हौसला दिइरहनुभएको थियो । खेल पनि राम्रै भयो, टोलीको जितमा योगदान पुर्याउँदा खुसी लागेको छ । साथै अझै राम्रो गर्न सक्छु भन्ने हौसला पनि बढेको छ । उनीसँगै संयुक्त अरब इमिरेट्स (यूएई) का खेलाडी मोहम्मद नाभिदले समेत काठमाडौंको दुई विकेट लिएका थिए । काठमाडौंका लागि सन्दीप रजालीले २६ बलमा जाडेको २७ रन नै सर्वाधिक रह्यो । उनले आफ्नो पालीमा एक छक्का र एक चौका प्रहार गरेका थिए । त्यसपछि प्रदीप साहुले २२ बलमा २५ तथा अमित श्रेष्ठले १३ रन जोड्दा अन्य खेलाडीले भने दोहोरो अंकमा रन जोड्न सकेनन् । हार पछि काठमाडौंका कप्तान रोहन मुस्तफाले भैरहवाको बलिङ थेग्न नसक्दा पराजित हुनु परेको प्रतिक्रिया दिए । आज भैरहवाले निक्कै सशक्त बलिङ गरे । हामीले उनीहरूको बलिङ अघि राम्रो ब्याटिङ गर्न सकेनौं, मुस्तफाले भने, यद्यपि प्रतियोगिता अवधिभर सबै खेलाडीले उत्तिकै सशक्त प्रदर्शन गरे । सबैले मेहनत गरे । त्यसमा खुसी छु । भैरहवाका कप्तान शरदले कुशलको खेलको प्रशंसा गरे । हामीले कुशललाई इमर्जिङ खेलाडीका रूपमा ल्याएका हौं । यसको श्रेय शक्ति (गौचन) दाइले जान्छ की मैले सुनेअनुसार उहाँले दैनिक दुईतीन घण्टा कुशललाई दिएर सिकाउनु भएको थियो, शरदले भने, हिजा र आजको दुवै खेलमा कुशलले सशक्त प्रदर्शन गरेर आफ्नो क्षमता प्रदर्शन पनि गरिसकेका छन् । अब फाइनलमा सशक्त प्रदर्शन गर्दै उपाधि जित्ने प्रयास गर्नेछौं ।"
मन्त्रालयमा अधिकार राखे 'चेन अफ कमान्ड' टुट्छ,"लामो समयदेखि खेल संघहरूमा देखिएको विवादले खेलाडी मारमा परेका छन्। विवादकै कारण अन्तर्राष्ट्रिय प्रतियोगिताहरूमा राष्ट्रले अपेक्षित सफलता हासिल गर्न सकिरहेको छैन। आठौं राष्ट्रिय खेलकुद प्रतियोगिता संघारमै आइसकेको छ। तर, २०४६ को राजनीतिक परिवर्तनपछि राष्ट्रिय खेलकुद कहिल्यै निर्धारित समयमा आयोजना हुन नसकिरहेको परिप्रेक्ष्यमा आठौं संस्करणलाई लिएर पनि विभिन्न चर्चा परिचर्चा व्याप्त छन्। मुलुककै प्रतिष्ठासँग जोडिएको १३औं दक्षिण एसियाली खेलकुद (साग) को आयोजना पनि अन्योलमै छ। अन्तर्राष्ट्रिय खेलवृत्तमा राष्ट्रको प्रतिष्ठा धुमिल बन्दै गएको छ। कार्यकाल सकिन ६ महिना बाँकी रहेका राष्ट्रिय खेलकुद परिषद्का सदस्यसचिव केशवकुमार विष्टसँग यिनै विषयमा केन्द्रित रहेर गरिएको कुराकानीको सम्पादित अंश : तपाईंको चारवर्षे अवधि सकिन ६ महिनामात्र बाँकी छ, यो अवधिमा आफ्नो कार्यकाललाई कसरी मूल्यांकन गर्नु भएको छ ? आफैंले आफ्नो मूल्यांकन गर्नु सबैभन्दा अप्ठ्यारो कुरा हो। तर, नेपाली खेलकुदले विगतमा हासिल गरेको सफलता र उपलब्धिसँग तुलना गर्दा मैले गौरवको अनुभव गर्ने पर्याप्त ठाउँ छ। त्यसैले आफ्नो कामबाट म पूर्ण सन्तुष्ट छु। यस अवधिमा जति काम गर्नुपर्ने थियो, त्यति भने गर्न सकेको छैन। त्यसैले केही असन्तुष्टि पनि छ। तर, मेरो मात्र कारणले नभई मसँग जोडिएका मन्त्रालय, सरकार, बजेट, कर्मचारीलगायतका कारणले मैले सोचेअनुरूप काम गर्न सकेको छैन। तैपनि विगतलाई हेर्ने हो भने मैले धेरै सफलता हासिल गरेको छु। खेलकुद स्थापना भएको ५० वर्षमा नबनेको पूर्वाधार पछिल्लो चार वर्षमा बनेका छन्। पदककै कुरा गर्ने हो भने पनि पहिलेभन्दा धेरै गुणा बढी अन्तर्राष्ट्रिय पदक हामीले भित्र्याएका छौं। धर्मराउँदो अवस्थामा रहेको खेलकुदलाई ट्र्याकमा ल्याउने, यहाँ भएका विकृति विसंगतिलाई हटाउने र एकताको भावनाको विकास गर्ने काम भएको छ। यसका साथै खेल संघलाई व्यवस्थित गर्ने र खेलाडीका लागि आवश्यक सेवा सुविधा बढाउने काम भएको छ। खासगरी पूर्वाधार निर्माणलाई मेरो अहिलेसम्मको कार्यकालमा विशेष ध्यान दिइएको छ। चाहे जति काम गर्न सकिन भन्नुभयो, ती काम किन हुन सकेनन् त ? हाम्रा नीति, नियम, बजेट, सन्दर्भ र परिवेशका कारण पनि सम्भव हुन सकेन। कर्मचारीको संरचना, मानसिकताजस्ता कारणले पनि सोचेअनुरूप काम गर्न सकिएन। अझै पनि मसँग ६ महिनाको समय छ। यो अवधिमा धेरै काम हुनेछ। तीन वर्ष संघर्ष गरेपछि स्पोटर्स युनिभर्सिटीको अवधारणा मन्त्रिपरिषद्मा जाँदैछ। १५ वर्षदेखि रोकिएको कर्मचारीको बढुवा चाँडै हुँदैछ। यसैगरी खेलकुद अस्पताल र प्रशासनिक भवनको निर्माण कार्य सुरु भइसकेको छ। अब हरेक विद्यालयमा खेलकुद शिक्षक राख्ने काम सुरु हुन बाँकी छ। यो काम गर्न सकियो भने खेलकुदमा विद्यमान रहेको बेरोजगारीको समस्या समाधान हुन्छ। यसैगरी खेलाडीले हासिल गरेको उपलब्धिका आधारमा उनीहरूलाई विद्यालय वा विश्वविद्यालयको उपाधि बराबरको सर्टिफिकेट दिने र त्यसको इक्युभ्यालेन्ट गर्ने काम पनि हुन बाँकी छ। तपाईं पूर्वाधार निर्माणमा उल्लेख्य प्रगति भएको भन्नु हुन्छ, तर त्यो त देखिँदैन नि ? मेरो कार्यकालमा भौतिक पूर्वाधारमा भएको जस्तो प्रगति यसअघि कहिल्यै भएको थिएन। हामी सकारात्मक कुरामा भन्दा नकारात्मक कुरामा बढी चासो राख्छौं। सञ्चारमाध्यमले पनि नकारात्मक कुरालाई नै बढी प्राथमिकता दिने परम्परा छ। सञ्चारमाध्यममा उपलब्धि र सफलताका कथाहरू निकै कम देख्न पाइन्छ। कमीकमजोरीको मात्र चर्चा हुन्छ। विगत ५० वर्षमा नभएको काम पछिल्लो साढे तीन वर्षमा भएको छ। लामो समय खेलकुदमा अड्डा जमाएका शरदचन्द्र शाहको पालामा पनि दशरथ रंगशालालगायत केही संरचना मात्र त बनेको थियो। उनले जति खेलकुदमा बस्न पाएँ भने सयौं गुणा बढी काम गरेर देखाइदिन्छु। यसैगरी प्रतियोगिताका कुरा गर्ने हो भने पनि म आउँदा जम्मा तीनवटा प्रतियोगिता हुन्थे। अहिले परिषद्ले आयोजना गर्ने प्रतियोगिताको संख्या १९ पुगेको छ। दुई लाखभन्दा बढी पुरस्कार कुनै पनि गोल्डकपमा थिएन। हामीले गोल्डकपमा पुरस्कार राशि बढाएर २१ लाखसम्म पुर्याएका छौं। क्रिकेटको पाँच लाखभन्दा बढीको पुरस्कार राशिको प्रतियोगिता हुँदैनथिए तर, अहिले २० लाख पुरस्कारको प्रतियोगिता हुन्छ। पहिले भलिबलको पुरस्कार राशि एक लाखभन्दा माथि थिएन। अहिले १० लाख पुरस्कारको भलिबल प्रतियोगिता हुन्छ। पहिले एक अर्ब १५ करोड बजेट रहेको खेलकुदमा यो वर्ष सात अर्ब खर्च हुँदैछ। यी उपलब्धि होइनन् त ? खेलकुदमा २०४६ अघिजस्तो कुनै पनि काम हुन सकेन भनेर भनिन्छ नि ? दशरथ रंगशालाबाहेक अन्यत्रको संरचना नै नदेखेका र शरदचन्द्र शाहको पालामा फाइदा लिएका मानिसहरूले मात्र यस्ता कुरा गरिरहेका छन्। शरदचन्द्रको पालामा भएका राम्रा कामभन्दा विकृतिका फेहरिस्त धेरै छन्। यो कुराको चाहिँ चर्चा नहुने ! अहिलेको जस्तो दुईचार वर्षको कार्यकाल हो र शरदचन्द्रको ? उनी त लगातार १४ वर्ष सदस्यसचिव भए। यति अवधि हामीले काम गर्ने हो भने त खेलकुद कहाँ पुग्छ कल्पनै गर्न सकिन्न। निरंकुश तानाशाही पञ्चायती व्यवस्थाभित्र रहेर उनले काम गरेका थिए। निरंकुश ढंगले काम गर्दा त केही भएन भने अहिले त राजनीतिक अस्थिरताबीच पनि धेरै काम भएका छन्। आज खेलकुदभित्र जे जति विकृति विसंगति मौलाएका छैन्, त्यो सबै शरदचन्द्र शाहको कार्यकालमा रोपिएका बीउहरू हुन्। त्यो विकृतिले अहिले पनि खेलकुदलाई सताउन छाडेको छैन। तर, विगतको तुलनामा अहिले खेलकुदमा राजनीतिक हस्तक्षेप बढी देखिन्छ, होइन र ? शरदचन्द्र शाहको पालामा जत्तिको राजनीतिक हस्तक्षेप कुनै समयमा पनि भएको छैन। त्यो बेला राजनीतिक हस्तक्षेप भयो भनेर बोल्न सक्ने मानिस थिएनन्। कसैले पनि नेतृत्वको विरोधमा बोल्न नसक्नु भनेको राजनीतीकरण होइन ? पक्कै पनि पछिल्लो समयमा समेत राजनीतीकरण भएको छ। जो सत्तामा धेरै बस्यो उसैले राजनीतीकरण गरेको छ। अब दलगत स्वार्थका लागि खेलकुद प्रयोग हुँदैन। कसैले चाहेर पनि गर्न सक्दैन। मैले एउटा नजिर स्थापना गरिसकेकाले अब खेलकुद दलगत स्वार्थका लागि प्रयोग हुँदैन। अब पनि खेलकुदलाई दलगत स्वार्थमा प्रयोग गर्न खोजिए विद्रोह हुन्छ। तपाईं सदस्यसचिव भएयता पाँचजना खेलकुदमन्त्री परिवर्तन भइसकेका छन्। तपाईंले आफ्नो बढी समय काम गर्नुभन्दा पनि मन्त्रीलाई रिझाउनमै खर्चिनु भयो भनिन्छ नि ? कुनै मन्त्रीसँग पनि मेरो नराम्रो भएन। कुनै मन्त्रीसँग पनि नीतिगत रूपमा विवाद थिएन। जे जति काम भएका छन्, ती सबै आपसी समझदारीमै भएका छन्। हामी सबै राज्यले दिएको जिम्मेवारी पूरा गर्न आएका हौं। त्यो जिम्मेवारी पूरा गर्दा कहीँ कतै सामान्य बहस, छलफल भए होलान् तर विवाद चाहिँ कसैसँग पनि भएन। मैले आफ्नो पदका लागि गलत काम कहिले पनि गरिनँ। चाहेर पनि धेरै काम गर्न सकिनँ भन्नु भएको छ, यसको कारण के हो त ? बजेटको अपर्याप्तता, बाझिएको ऐन नियम र विभिन्न मन्त्रालयसँग समन्वयजस्ता कारणले चाहेर पनि धेरै काम हुन सकेन। धेरै समय मुलुक नै संक्रमणकालमा रहेका कारण पनि सोचेजस्तो काम गर्न नसकिएको हो। खेलकुदका कार्यक्रमलाई अन्य सम्बद्ध मन्त्रालयले कसरी लिने गरेका छन् ? आर्थिकसँग जोडिएका काममा निर्णय गराउन निकै अप्ठ्यारो परिरहेको छ। अन्य विषयमा भने समन्वय भइरहेको छ। अन्तरमन्त्रालय समन्वय गर्नुपर्ने भएकै कारण कतिपय राष्ट्रले खेलकुदमा गर्छु भनेको सहयोग भित्र्याउन पनि समस्या परिरहेको छ। धेरै राष्ट्रले पूर्वाधारलगायतका क्षेत्रमा सहयोग गर्छौं भनेर सदासयदा देखाउँदै आएका छन्। तर परिषद्ले मात्र समन्वय गरेर हुँदैन। यो काम मन्त्रालयबाटै हुनुपर्छ। तपाईंले कार्यभार सम्हालेपछि धेरै काम गरेँ भन्दै आउनु भएको छ तर, खेलकुदलाई नै दूरगामी असर पुर्याउने संघहरूको विवाद त जस्ताको तस्तै छ नि ? धेरै संघका विवाद मत्थर भएका छन्। म आउँदा फुटबल संघको विवादलाई लिएर सडक आन्दोलन नै भइरहेको थियो। त्यो विवाद हाम्रै पहलमा निर्वाचनमार्फत टुंग्यायौं। यसैगरी क्रिकेट भ्रष्टाचारको मुद्दामा गाँजिएको थियो। अहिले आईसीसीको निलम्बनमा त छ तर, त्यहाँभित्रको भ्रष्टाचार, गुटबन्दी र अनियमितता अन्त्य भएको छ। निलम्बन रहनुमा हाम्रो कारणले होइन। अदालतमा परेको मुद्दा फैसला नहुँदा क्यान ट्र्याकमा आउन मात्र ढिला भएको हो। यसैगरी तेक्वान्दो र कराँतेको विवाद पनि चाँडै समाधान हुन्छ। यसका लागि मन्त्रालय, ओलम्पिक कमिटी र राखेप एक हुनुपर्छ। पारा ओलम्पिकको विवाद पनि चाँडै समाधान हुँदैछ। संघहरूको विवाद मेरै कार्यकालमा पूर्ण रूपमा समाधान हुनेछन्। क्यानको निलम्बन चाहिँ कहिले फुकुवा हुन्छ ? कानुनी प्रक्रियामा रहेका कारण निलम्बन फुकुवा हुन केही ढिला भएको हो। अदालतमा मुद्दा हाल्नेले जति छिटो मुद्दा फर्ता लिन्छन्, उति चाँडो क्यानको निलम्बन फुकुवा हुन्छ। तेक्वान्दोको विवाद अहिले उत्कर्षमा छ। यसको समाधानका लागि के भइरहेको छ ? दुई तेक्वान्दो संघ अब छिट्टै एक हुन्छन्। यसका लागि ओलम्पिक कमिटी, मन्त्रालय र हाम्रो सहमति हुनु आवश्यक छ। यो तीनै पक्षको सहमति हुन सकेन भने चाहिँ तेक्वान्दो एक हुने अवस्था छैन। तर, कानुनी रूपमा हेर्ने हो भने युवराज लामाको पालामा दर्ता भएको तेक्वान्दो संघ तेक्वान्दो खेलका रूपमा नभई फरक खेलका रूपमा दर्ता भएको छ। कुन तेक्वान्दोले चाहिँ आठौं खेल्छ त ? तेक्वान्दो कुनै संघले खेल्ने होइन, खेलाडीले खेल्ने हो। हाम्रा साथीले जिल्ला जिल्लामा छनोट गर्छन्। जो छनोट भएर आउँछन्, उनीहरूले नै आठौं राष्ट्रिय खेलकुदमा प्रतिस्पर्धा गर्छन्। उनीहरू कतापट्टिबाट आउँछन्, त्यो हामीलाई सरोकार हुँदैन। आठौं राष्ट्रिय खेलकुद पूर्वनिर्धारित समयमै होला त ? निर्माणको कामको बजेट पर्याप्त आइसकेको छैन। बजेटले रोकिएन भने आठौं राष्ट्रिय खेलकुद निर्धारित समयमै हुन्छ। बजेटको ढिलाइ र मौसमका कारण केही समय सरे पनि आठौं २०७५ सालभित्रै हुन्छ। अब कसैले चाहेर पनि आठौं राष्ट्रिय खेलकुद रोकिँदैन। पूर्वाधारको काम कुन गतिमा भइरहेको छ ? अहिलेसम्म ६० प्रतिशत काम सम्पन्न भइसकेको छ। सुरुआतको काम ढिला हुने भएकाले केही कम प्रगति देखिएको हो। अब कामले तीव्रता लिन्छ। बजेटले नरोक्ने हो भने माघ १५ गतेभित्र सबै काम सम्पन्न हुन्छ। हामीलाई च्यालेन्ज भनेको नेपालगन्ज रंगशाला हो, त्यो पनि प्रतियोगिता अघि पूरा भइसक्छ। अन्तर्राष्ट्रिय मान्यताको खोल ओेढेर खेलकुदमा विवाद झिक्ने काम भइरहेको छ, यो समस्या किन समाधान हुन सकिरहेको छैन ? अन्तर्राष्ट्रिय खेल संघहरूले सम्बन्धित देशको कानुन पनि मान्नुपर्छ भन्दै आएका छन्। तर, हामीकहाँ आफ्नो वर्चस्व देखाउन र पदमा टिक्नका लागि खेल पदाधिकारीले फैलाएको अफवाह मात्र हो यो। यहाँको स्टेक होल्डर अर्थात् मन्त्रालय, ओलम्पिक कमिटी र परिषद् एक हुने हो भने कुनै पनि अन्तर्राष्ट्रिय संस्थाले हामीलाई चलाउन सक्तैन। यहाँ त मन्त्रालय, ओलम्पिक कमिटी र परिषद्लाई लडाएर उनीहरूले फाइदा लिइरहेका छन्। संघहरूमा सधैं एउटै अनुहार देखिने प्रवृत्तिले गर्दा पनि यस्तो विकृति आएको त होइन ? यी विकृतिहरू नयाँ ऐनसँगै समाप्त हुन्छन्। नयाँ ऐनले कुनै पनि खेल संघमा एउटै व्यक्ति दुई कार्यकालभन्दा बढी बस्न नपाउने भनेको छ। खेलकुदको नयाँ ऐन कस्तो आउँदै छ ? यसमा खासै तात्विक भिन्नता छैन। पहिले ड्राफ भएको ऐनमा धेरै परिवर्तन भए पनि अहिले संशोधनमा भइसक्दासम्म अधिकांश पुरानै ढाँचामा फर्किएको छ। सदस्यसचिव, बोर्ड सबै रहने व्यवस्था छ। सदस्यसचिव र बोर्डका बीचमा एउटा वर्किङ कमिटी गठन गरिएको छ। समयमै बोर्ड बैठक नबस्दा निर्णय गराउन समस्या भएपछि मेरै प्रस्तावमा यो प्रावधान राखिएको हो। नयाँ ऐनमा परिषद्को अधिकार कस्तो छ ? परिषद्को धेरै अधिकार कटौती गरिएको छ। जुन रूपमा परिषद्लाई स्वायत्त बनाउने परिकल्पना गरिएको हो, त्यो परिकल्पना अनुरूप स्वायत्त रहने देखिएको छैन। यसका लागि पूर्ण अधिकार बोर्डलाई दिनु पर्छ। जति धेरै अधिकार मन्त्रालयमा राख्न खोज्यो त्यति धेरै चेन अफ कमान्ड तुट्दै जान्छ। दक्षिण एसियाली खेलकुदको एजेन्डा कहाँ पुगेको छ ? दक्षिण एसियाली खेलकुद मार्चमा गर्न सक्ने अवस्था नभएपछि सेप्टेम्बरमा गर्ने भन्ने प्रस्ताव गरेका छौं। तर त्यो प्रस्ताव हामीसँगै सीमित छ। यसलाई अन्तर्राष्ट्रिय समन्वय गर्ने नेपाल ओलम्पिक कमिटीले हो। हामीले यो प्रस्ताव ओलम्पिक कमिटीलाई दिनै सकेका छैनौं। ओलम्पिक कमिटीले प्रस्ताव पाएपछि सबै देशसँग सहमति गरेर ओलम्पिक कमिटी अफ एसियाबाट अनुमोदन गर्नुपर्ने हुन्छ। तर, त्यो काम हुन सकेको छैन। सरकारले दिएको बजेटमा पूर्वाधार निर्माणको काम मात्रै अहिले भइरहेको छ। बाँकी अरू काम अगाडि बढेको छैन। आयोजनाको व्यवस्थापकीय र नीतिगत कुनै काम हुन सकेको छैन।"
सिमरा गोल्डकपको दशौं संस्करण माघमा,"सिमरा : रुस्लान सिमरा गोल्डकपको दशौं संस्करण माघ पहिलो साता हुने भएको छ।आयोजक नव जनजागृति युवा क्लबले शुक्रवार पत्रकार सम्मेलनको आयोजना गरी प्रतियोगिता माघ ३ गतेदेखि सुरु हुने जानकारी गराएको हो। अखिल नेपाल फुटबल संघ (एन्फा) को क्यालेन्डर अनुसार प्रतियोगिता १२ गतेसम्म सञ्चालन हुनेछ। सिमरा रंगशालामा हुने प्रतियोगितामा यस वर्ष ए डिभिजनका ६, मोफसलको तीन र एउटा विदेशी क्लब गरी १० टिमको सहभागीता रहने आयोजक क्लबका अध्यक्ष कासिम मियाले जानकारी दिए। प्रतियोगितालाई रोचक बनाउन यस वर्ष एक विदेशी टीमलाई सहभागी गराइएको पनि मियाले बताए। मोफसलका प्रतियोगितालाई व्यवस्थित बनाउन भन्दै एन्फाले मोफसलका २३ प्रतियोगिताको क्यालेन्डर बनाएपछि सहभागी हुने टीमको टुंगो लाग्न बाँकी रहेको आयोजकको भनाई छ। मोफसलको भने आयोजकसहित वीरगन्ज र हेटौडाका टीम रहनेछन्। विजय डिष्ट्रिलरीको मुख्य प्रायोजन रहेको प्रतियोगिताको बिजेताले ६ लाख र उपबिजेताले तीन लाख प्राप्त गर्नेछन्। पुरस्कार राशीमा आयोजकले यस वर्ष ५० हजार वृद्धि गरेको छ। अघिल्लो वर्ष विजेताले पाच लाख ५१ हजार र उपविजेताले दुई लाख ५१ हजार प्राप्त गरेका थिए। प्रतियोगिताको सर्वोत्कृष्ट खेलाडीले यस वर्ष पनि मोटरसाइकल वा स्कुटर प्रदान गरिने भएको छ। प्रतियोगिता अवधिभर उत्कृष्ट खेल प्रदर्शन गर्ने खेलाडीलाई पुरस्कृत गरिने विधागत पुरस्कार राशीमा यस वर्ष पाँच हजार थप गरिएको छ। प्रतियोगिताका उत्कृष्ट गोलरक्षक, डिफेन्स, मिडफिल्ड, हाई स्कोरर, फरवार्ड र प्रशिक्षकलाई जनही २० हजार प्रदान गरिनेछ । प्रतियोगिताको प्रत्येक खेलका म्यान अफ दि म्याचले १० हजार प्राप्त गर्ने महासचिव शम्भुसिंह ठकुरीले जानकारी दिए। आयोजकले यस वर्ष खेल उत्कृष्ट प्रदर्शन गर्ने युवा खेलाडी मध्ये एकजनालाई उदयीमान खेलाडी घोषणा गर्दै १५ हजार नगदले पुरस्कृत गर्ने भएको छ। प्रतियोगितामा सहभागी टिममध्ये १६ वर्षसम्मका एक खेलाडीको हौसला बढाउन उदयीमान खेलाडी चयन गर्न लागिएको महासचिव ठकुरीले जानकारी दिएका छन्। आयोजकले यस वर्ष पनि ३४ जना खेलाडी, अफिसियल, रेफ्री, ग्राउण्ड म्यानको पाच लाख र ५० जना दर्शकको एक लाखको बिमा गरेको छ । सानिमा जनरल ईन्स्युरेन्सले खेलाडी र दर्शकको बिमा गरेको उपाध्यक्ष दुर्गा थापाले जानकारी दिए। करिब ७७ लाख अनुमानित बजेट रहेको प्रतियोगिताको सहयोगीको रुपमा राष्ट्रिय खेलकुद परिषद, एन्फा र जीतपुरसिमरा उपमहानगरपालिका रहेको छ । प्रतियोगिताको सहप्रायोजकमा क्याल ग्रुप अफ इण्डष्ट्रिज, सूर्य नेपाल प्रालित, जगदम्बा स्टील्स्, हुलास स्टील्स्, क्लासिक इण्डष्ट्रिज, विश्वकर्मा सिमेन्टलगायत रहेका छन्।"
