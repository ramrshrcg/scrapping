शीर्षक,विवरण
डा तुलसी गिरी नायक कि खलनायक ?,"गिरीको राजनीतिक क्षमता सार्वजनिक जीवनमा स्वच्छता उनका विरोधीले पनि स्विकारेका हुन् नाम होस्, बदनाम होस् तर गुमनाम हुनु नपरोस्। हिन्दीको यो उखान भोगेका डा तुलसी गिरीको ९२ वर्षको उमेरमा निधन भयो। उनको निधनपछि नेपाली छापामा उनीबारेका केही टिप्पणी आए। धेरै नेपालीका दृष्टिमा डा गिरी खलनायक हुन्। १ पुस ०१७ को काण्ड गराउन राजा महेन्द्रलाई उक्साउने प्रमुख व्यक्तिमध्ये उनको नाम अग्रपंक्तिमा आउँछ। सीमित व्यक्तिहरूको दृष्टिमा भने उनी नायक हुन्। दुवै प्रकारका बुद्धिजीवीले स्वीकार गरेको तथ्य उनी असाधारण तर्क शक्ति भएका राजनीतिक नेता थिए। डा गिरी तर्कशक्तिको आधारमा बीसौं शताब्दीका दुई नेपाली राजनेता बीपी कोइराला र राजा महेन्द्रमाथि हावी भए। आखिर डा गिरी को हुन् ? धनुषाको एक सामन्ती जमिनदार परिवारमा जन्मेका गिरी ०७ सालको क्रान्तिका समयमा दरभंगा मेडिकल कलेजका छात्र थिए। नेपाली कांग्रेसका रामहरि जोशीका अनुसार ०७ सालको क्रान्तिप्रति उनी सकारात्मक थिएनन्। क्रान्ति मैदानमा घाइते भएका मुक्ति सेनाका जवान र सर्वसाधारणप्रति उनले कुनै सहानुभूति प्रकट गरेनन्। जोशीका अनुसार त्यही कार्यरत भारतीय चिकित्सकको सहयोगमा घाइतेको उपचार गर्नुपर्यो। तिनै डा गिरीलाई बीपीले ०१५ सालमा कांग्रेस महामन्त्री बनाएकोमा जोशी बीपीप्रति सधैं आलोचक बनिरहे। एमबीबीएस पूरा गरेर उनी सरकारी जागिर खान गएनन्। वीरगन्ज वा जनकपुरमध्ये एक ठाउँमा बसेर प्राइभेट क्लिनिक सञ्चालन गर्ने मनस्थितिमा रहेका गिरिको ०१२ सालमा वीरगन्जमा भएको कांग्रेस महाधिवेशनमा बीपीसँग भेट भयो। वीरगन्ज महाधिवेशन कांग्रेस इतिहासमा मात्र होइन, नेपालको राजनीतिलाई नयाँ दिशा दिने एक परिघटना थियो। त्यही अधिवेशनमा समाजवादी पार्टीहरूको नेतृत्व गर्ने सोसलिस्ट इन्टरनेसनलले कांग्रेसलाई भ्रातृ संस्थाका रूपमा मान्यता दियो। त्यस्तै एसियन सोसलिस्ट पार्टीका नेता वर्तमान म्यानमारकी नेतृ आङ साङ सुकीका पिता उबाँस्बेले पनि आफू सम्मिलित हुन नपाएकोमा दुःख व्यक्त गर्दै शुभकामना पठाएका थिए। वीरगन्ज अधिवेशनमा कांग्रेसका चार शीर्षस्थमध्येका सुवर्ण शमशेर र गणेशमान सिंह सभापतिको मैदानमा उत्रेका थिए। गणेशमानलाई हराउँदै सुवर्णशमशेर सभापति भए। सुवर्ण शमशेर सभापतिमा विजयी भएपछि कांग्रेसलाई समाजवादी पार्टी घोषणा गरे। त्यसपछि धेरै सामन्तीले कांग्रेस परित्याग गरे। अधिवेशनपछि सुवर्णशमशेरद्वारा महामन्त्री बनाइएका हृषिकेश शाहलाई राजा महेन्द्रले संयुक्त राष्ट्रसंघको स्थायी प्रतिनिधि र अमेरिकाको राजदूत नियुक्त गरे। शाहले कांग्रेस कार्यसमितिको बैठकमा एक दिन पनि भाग लिएनन्। त्यतिबेला बीपी टंगालमा वसन्त शमशेरका घरमा बस्थे। डा गिरीले पनि टंगाल दरबारकै आसपासमा डेरा लिए। त्यहीं उनको किशोरी राणासँग चीनजान भयो र उनीहरू विवाह बन्धनमा बाँधिए। वीरगन्ज अधिवेशनपछि कांग्रेसले आमनिर्वाचनको माग गर्दै सत्याग्रह गरेपछि ०१५ मा निर्वाचन गर्न राजा महेन्द्र बाध्य भए। जनताको मतमा विश्वास नगर्ने डा गिरी पछि महासभा (माथिल्लो सदन) मा मनोनीत भएर बीपीको नेतृत्वमा बनेको प्रथम जननिर्वाचित सरकारमा परराष्ट्रमन्त्री भए। तर आफंै संलग्न सरकारका विरुद्धको षड्यन्त्रमा लागे। चीनको औपचारिक भ्रमणबाट फर्कंदा हङकङमा भारतीय पत्रकारसँग कुरा गर्दै भारत र चीन चाहन्छन् भने उनीहरूका बीचमा मध्यस्थता गर्न नेपाल तयार छ भन्ने वक्तव्य दिए। त्यतिबेला भारत र चीनको सम्बन्ध बिग्रिसकेको थियो। गिरीको यो वक्तव्यले भारत नेपाल सरकारसँग क्रूद्ध भयो। दुई छिमेकीका बीचमा मध्यस्थता गर्ने कुनै सोच नै नेपाल सरकारले बनाएको थिएन। प्रधानमन्त्री बीपी अप्ठ्यारोमा परेपछि गिरीलाई परराष्ट्रबाट हटाएर ग्राम विकासमन्त्री बनाइयो। परराष्ट्र मन्त्रालयको कार्यभार बीपी आफंैले सम्हाले। छोटो समयमै सरकारले भारत, चीन, अमेरिका र सोभियत संघसँग आत्मीय सम्बन्ध बनाउनुका साथै पञ्चवर्षीय योजना बनाएर लागू गर्न थाल्यो। भूमिसुधार योजना लागू गरेर सरकार अघि बढ्न थालेपछि सरकारको लोकप्रियताबाट आत्तिएका राजा महेन्द्र सरकारविरुद्ध अनेक तानाबाना बुन्न थाले। सरकारविरुद्ध जनमत सिर्जना गर्न देश दर्शनमा निस्किए। पोखराबाट सुरु भएको भ्रमणमा प्रधानमन्त्री बीपी पनि सरिक हुनुभयो सवारीमन्त्री डा गिरी थिए। दाङबाट बीपी काठमाडौं फर्किए। नेपालगन्जमा आयोजित नागरिक जवाफमा जनप्रतिनिधिले यो नभुलून् मेरो पनि जनताप्रति कर्तव्य छ। मैले त्यस्तो कदम चाल्नु नपरोस् भन्ने आशयको लिखित भाषण गर्दा राजाको भाषणको कागज खोस्ने नाटक सवारीमन्त्री डा गिरीले गरे। सार्वजनिक मञ्चमा मन्त्रीले गरेको यो व्यवहारबाट उपस्थित भद्र भलाद्मी स्तब्ध भए। गिरीको यो हर्कत सरकारका विरुद्धमा ठूलो मसला भयो। नेपालगन्जको त्यो घटना महेन्द्र र गिरीले गरेको एक भद्दा नाटक थियो भन्ने पुस १ गतेको काण्डले प्रमाणित गर्यो। पुस १ गते प्रधानमन्त्री बीपीलगायत अरू सबै मन्त्री गिरफ्तार भए तर डा गिरी भएनन्। त्यसपछि बनेको राजा महेन्द्रको मन्त्रिपरिषद्मा उनी वरिष्ठ उपप्रधानमन्त्री बने। सायद डा तुलसी गिरीलाई लाग्यो होला, जसरी ०१७ साल पुस १ गते महेन्द्रले प्रजातन्त्रको हत्या गरेर निरंकुश पञ्चायत व्यवस्था सुरु गरेर ३० वर्ष शासन गरेका थिए त्यसैगरी ज्ञानेन्द्रको शासन पनि त्यही हिसाबले चल्नेछ। केही वर्ष महेन्द्रसँग काम गरेका गिरीले मन्त्रिपरिषद्को उपाध्यक्षबाट राजीनामा दिएर भारतीय पत्रिकासँग राजासँग मतभेद भएर राजीनामा गरेको खुलासा गरे। मतभेद केमा थियो डा गिरीले खुलासा गरेनन् न त राजदरबारले कुनै प्रतिक्रिया जनायो। कांग्रेसले सुरु गरेको सशस्त्र क्रान्ति २०१८ सालमा फिर्ता भएपछि राजा महेन्द्रका निम्ति डा गिरी र कांग्रेसलाई धोका दिएर सैन्य कू गर्न उक्साउने अर्का महामन्त्री विश्वबन्धु थापाको उपयोगिता महेन्द्रको निम्ति सकिइसकेको थियो। उनीहरू दुवैजनाभन्दा कनिष्ठ सूर्यबहादुर थापालाई मन्त्रिपरिषद्को अध्यक्ष बनाइयो। राजा महेन्द्र जीवित छउन्जेल सत्तामा उनीहरूको पुनरागमन भएन। बीसको दशकमा सम्पूर्ण दक्षिण एसियाको राजनीतिमा उथलपुथल सुरु भयो। सोभियत संघद्वारा अफगानिस्तान कब्जा, पाकिस्तान टुक्रिएर नयाँ राष्ट्रको रूपमा बंगलादेशको उदयपछि भारतीय प्रधानमन्त्री इन्दिरा गान्धीले सिक्किमलाई भारतमा विलय गरिन्। त्यसको असरबाट राजा महेन्द्र चिन्तित थिए। उनको चिन्ताको अर्को प्रमुख कारण थियो बीपीद्वारा सशस्त्र क्रान्तिको घोषणा। स्वयं महेन्द्रको स्वास्थ्य ठीक थिएन। २०२४ सालमा सिकार खेल्न कैलालीको टीकापुरमा गएको बेला उनलाई हृदयाघात भएको थियो। बाह्य रूपमा जतिसुकै राजाको जयजयकार गरे पनि पञ्चहरू गुट र उपगुटमा विभाजित थिए। आन्तरिक र बाह्य घटनाबाट चिन्तित राजा केही दिन आराम गर्न नारायणगढको दियालो बंगलामा गएका राजाले डा गिरीलगायतका केही पञ्चहरूसँग समग्र दक्षिण एसियाको राजनीति र मुलुकको आन्तरिक परिस्थितिका सम्बन्धमा अब कसरी अघि बढ्ने भनेर छलफल गरेका थिए। छलफलमा डा गिरी पनि थिए। भनिन्छ, डा गिरीलाई महेन्द्रले भनेका थिए, विश्वेश्वर पूर्ण प्रजातन्त्र दिनुपर्छ भन्छन्, तँ केही पनि सुधार गर्नु हुन्न भन्छस्। मैले मध्यमार्गबाट अघि बढ्न खोजेको छु। त्यतिबेला नारायणगढमा रहेका कांग्रेस नेता श्रीभद्र शर्माका अनुसार संविधान संशोधन गर्न संविधानको किताब किन्न दरबारका मान्छे बजारमा पठाएका थिए। तिनले एक कपी संविधान किनेर लगेका पनि थिए। त्यही राति हृदयाघात भई महेन्द्रको निधन भयो। महेन्द्रको निधनपछि नेपालको राजनीति संकट झन् गहिरिएर गयो। राजनीतिको कुनै अनुभव नभएका र सीधा वीरेन्द्र राजा भए। बेलायतमा पढेका वीरेन्द्रले निरंकुश पञ्चायत व्यवस्थालाई निरन्तरता दिन्छन्दिँदैनन् भन्ने पञ्चहरूमा अन्योल थियो। प्रजातन्त्रवादी पर्ख र हेरको मनस्थितिमा थिए। यसै बीचमा भारतमा आफ्ना विरोधीलाई तह लगाउन प्रधानमन्त्री इन्दिरा गान्धीले संकटकाल घोषणा गरिन्। पञ्चायतमा प्रवेश गरेर पनि आफ्नो राजनीति अभीष्ट पूरा गर्न नपाएका पूर्वकम्युनिस्टहरूले आफ्नो रणनीति कार्यान्वयन गर्न मौकाका रूपमा राजा वीरेन्द्रको शासनलाई लिए। इन्दिरा गान्धीको संकटकाल घोषणालाई सम्पूर्ण दक्षिण एसियामा उदार संसदीय व्यवस्था असफल भएको व्याख्या गरेर वीरेन्द्रलाई संविधानमा संशोधन गर्न दबाब दिए। महेन्द्रको निधन हुँुदा कीर्तिनिधि विष्ट प्रधानमन्त्री थिए। उनलाई हटाएर राजनीतिमा कुनै अडान नभएका जुट व्यापारी नगेन्द्रप्रसाद रिजाल प्रधानमन्त्री भए। उनको मन्त्रिपरिषद्को साँचो एकजना पूर्वकम्युनिस्टको हातमा थियो। पञ्चायतमा घुसेका कम्युनिस्टहरूको रणनीतिमा उनी चल्दथे। उनले भनेपछि प्रधानमन्त्री पनि नाइनास्ती गर्दैनथे। वीरेन्द्रको दरबारमा पनि घोर प्रजातन्त्रविरोधीको बेलवाला थियो। तिनकै जोडबलमा संविधानको दोस्रो संशोधन भयो र महेन्द्रको निर्दलीय पञ्चायत व्यवस्थामा पञ्चायत नीति तथा जाँचबुझ केन्द्र नाम दिएर अघोषित रूपमा पञ्चायतमा पोलिटब्युरोको व्यवस्था भयो। पञ्चहरूले पनि केन्द्रको पूर्वस्वीकृति लिएर मात्र चुनाव लड्न पाउने व्यवस्था गरियो। संविधान संशोधनको घोषणासँगै डा गिरी प्रधानमन्त्री भए। जाँचबुझ केन्द्रमा भने पूर्वकम्युनिस्टहरू कमलराज रेग्मी, डीपी अधिकारी, यज्ञप्रसाद आचार्य र नूतन देव खनाललगायतका पूर्व कम्युनिस्ट मनोनीत भए। दक्षिण एसियामा सुरु भएको उथलपुथलका बीचमा बीपी र गणेशमान राष्ट्रियतामाथि खतरा आइपर्यो भनी ०३३ साल पुस १६ गते स्वदेश फर्किए। त्यतिबेला बीपीविरुद्ध आठवटा मुद्दा विभिन्न अदालतमा दर्ता भएका थिए। केहीमा मृत्युदण्ड पनि हुन सक्थ्यो। अन्तर्राष्ट्रिय राजनीति तीव्र गतिमा अघि बढ्दा इन्दिरा गान्धीले संकटकाल फिर्ता लिएर गराएको चुनावमा उनको दल कांग्रेस आई नराम्रोसँग पराजित भयो, स्वयं गान्धीले चुनाव हारिन्। त्यही संकटकालको वीजारोपणबाट उनको हत्या भयो। विश्वव्यापी मानव अधिकारको नारा दिएका डेमोक्रेट उम्मेदवार जिमी कार्टर अमेरिकाको राष्ट्रपति भए। आन्तरिक र बाह्य राजनीतिमा देखा परेको यही उथलपुथलमा ०३४ सालमा डा गिरीलाई दरबारमा बोलाई स्वयं राजाले राजीनामा मागे। गिरीका लागि यो अप्रत्यासित थियो। भोलिपल्ट भैरहवाको मैदा मिलको उनले उद्घाटन गर्ने भनेर निमन्त्रणा कार्ड बाँडिएको थियो। राजालाई बिन्ती गरे मैदा मिलको उद्घाटन गरेर राजीनामा दिन्छु। तर राजा क्रूद्ध भएर अहिल्यै राजीनामा देऊ अन्यथा खोसिदन्छु भन्दै धम्की दिएपछि प्रधानमन्त्रीबाट राजीनामा दिएर दरबार बाहिरिए डा गिरी। भनिन्छ, माकुराले आफ्नै माउलाई खान्छ, पञ्चहरू पञ्चायत व्यवस्थाको बाउ राजा र आमा डा तुलसी गिरी हुन भन्दथे। माकुराको बच्चाले आफ्नै आमालाई खाए झैं २०३५ मा पञ्चायत सरकारले पूर्वप्रधानमन्त्री डा गिरी अर्थमन्त्री, डा भेषबहादुर थापा, वाणिज्यमन्त्री डा हर्क गुरुङ, राष्ट्रबैंकका गभर्नर कुलशेखर शर्मा, अर्थसचिव नरकान्त अधिकारीविरुद्ध नेपालबाट गलैंचा निकासी गर्दा परल मूल्यभन्दा कम देखाएर न्यून बीजकीकरण गरी ठूलो मात्रामा विदेशी मुद्रा बाह्य मुलुकमा राखेर राष्ट्रलाई हानिनोक्सानी पुर्याएको आरोपमा अख्तियार दुरुयोग निवारण आयोग खडा गरेर माथिका पदाधिकारीबाहेक धेरैजना व्यापारीमाथि मुद्दा दायर गर्यो। मुद्दा हेर्न सर्वोच्चका न्यायाधीश वासुदेव शर्मालाई तोक्यो। आयोगले अभियोजन दर्ता गर्ने र मुद्दा पनि उसैले हेर्ने व्यवस्था गरिएको थियो। यसले पञ्चायत व्यवस्थामा भन्दा पनि प्रशासनमा ठूलो हंगमा ल्यायो। तर बोल्न कोही सक्दैनथे। सीधा राजाबाट यो खडा भएको थियो। यो मुद्दा चल्दाचल्दै ०३६ सालमा विद्यार्थी आन्दोलन सुरु भयो। मुद्दा केही ओझेल परे पनि खारेज भने भएन। भनिन्छ, हरेक बुद्धिमान मानिसको दिमागको एउटा कुनामा मूर्खता पनि रहेको हुन्छ। डा गिरीको राजनीतिक क्षमता सार्वजनिक जीवनमा स्वच्छता उनका विरोधीले पनि स्विकारेका हुन्। जुन व्यवस्थाले उनको राजनीतिक र सार्वजनिक जीवन मेटाउने षड्यन्त्र गर्यो। ०३६ सालको जनमतसंग्रहमा पञ्चायतको प्रतिरक्षाको कवच गिरीले उठाए मण्डलेहरूले दात्रीरस खडा गरेर डा गिरीलाई महानायक बनाएर प्रस्तुत गरे। मण्डलेहरूले आयोजना गरेको आमसभामा डा गिरीले बहुदलपक्षीय नेताहरू बीपीसम्मको चरित्र हत्या गर्ने गरी बोले। जनमतसंग्रहमा पञ्चायतले जितेपछि त्यसको श्रेय उनले सधैं आफूभन्दा जुनियर मान्ने सूर्यबहादुर थापाले पाए। त्यसपछि बिरक्तिएका गिरीले स्वदेश र स्वधर्म नै परित्याग गरे। सुरुमा श्रीलंका र त्यसपछि भारतको ब्याङलोरमा बसेका गिरी पत्नी सहारासँगै क्रिस्चियन धर्मावलम्बी बने। ०६१ माघ १९ गते राजाले सत्ता कू गरेपछि राजालाई सहयोग गर्न नेपाल आएर ज्ञानेन्द्रको अध्यक्षतामा गठित मन्त्रिपरिषद्मा प्रथम उपाध्यक्ष बने। सायद उनलाई लाग्यो होला, जसरी ०१७ साल पुस १ गते महेन्द्रले प्रजातन्त्रको हत्या गरेर निरंकुश पञ्चायत सुरु गरेका थिए र ३० वर्ष पञ्चायत व्यवस्था चल्यो। ज्ञानेन्द्रको शासन पनि धेरै वर्ष चल्नेछ। पुस १ गते सैन्य कु गर्नुपहिले राष्ट्रिय र अन्तर्राष्ट्रिय परिस्थिति आफ्नो पक्षमा बनाएका थिए महेन्द्रले त्यसैले पञ्चायत ३० वर्षसम्म चल्यो। त्यसको ठीक विपरीत अन्तर्राष्ट्रिय र आन्तरिक परिस्थिति आफ्नोप्रतिकूल रहेको बेला ज्ञानेन्द्रले सत्ता हातमा लिए। त्यसपछि गिरी फेरि बिदेसिए। गणतन्त्र स्थापनापछि डा गिरी स्थायीरूपमा नेपालमै बसे। उनको निधन पनि नेपालमै भयो। अभिनेता मनीषा कोइरालाको बिहेभोजमा डा गिरी पनि आमन्त्रित रहेछन्। सोल्टी होटेलको विशाल हलमा अन्य व्यक्तिसँगै डा गिरीलाई पनि देखें। नजिक गएर डा साहेब नमस्कार भने नमस्कार फर्काउँदै सौहार्द रूपमा भने होमनाथजी, राजीतिमा असहमत हुँदैमा सामाजिक रूपमा भेटघाट पनि गर्न नहुने हो र ? उनको यो प्रश्नमा कहाँ बस्नु हुन्छ डा साहेब ? भने तपाईंकै नेताको घरछेउमा तपाईंको नम्बर दिनुहोस्, फोन गरेर भेट्न आउँछु। उनले आफ्नो टेलिफोन नम्बर दिए। हामीबीचमा कुरा भइरहेको थियो प्रचण्ड आइपुगे। प्रचण्डलाई देख्नासाथ गिरीले मेरो वाइफ तपाईंको फ्यान भइन् तपाईंसँग भेटेपछि। डा गिरीको यो शब्द सुनेपछि यस्तालाई के भेट्न जानु भनेर फोन पनि गरिनँ, भेट्न पनि गइनँ। त्यसपछि निधनअघिसम्म गिरीसँग भेट भएन।"
"भो, अब कम्युनिस्ट नाममा शासन नगर","गत वर्ष भारतमा नट इन माइ नेम नामक एउटा स्वस्फुर्त आन्दोलन चल्यो। धर्मका नाममा विवेकहीन भीडविरुद्धको सो आन्दोलन जे गर, तर मेरो नाममा हैन भन्दै प्रबुद्ध समाज सडकमा उत्रियो। नेपाली जनमत वामढल्को छ। समाजवाद र कम्युनिस्टप्रिय पनि छ। तर रूप र चरित्रै कतै पनि समाजवादउन्मुख नदेखिने दुईतिहाइको सरकारलाई जे गर, गर तर समाजवाद र कम्युनिस्टका नाममा भने नगर भन्ने त्यस्तो पत्यारिलो शक्ति सडकमा देखिँदैन। जे छैन् त्यही नाम लिँदै सरकार जनतालाई भीडमा फेर्न खोज्दैछ तर खबरदारीको हैसियतको कुनै समूह आन्दोलन भने सडकमा देखिँदैन। जो काम विरोधीले गर्नुपथ्र्यो, ऊ कम्युनिस्ट बाटै गराउन सफल भयो। जतिछिटो कम्युनिस्ट भ्रष्ट हुन्छन् त्यति नै फाइदा नग्नपुँजीवादलाई पुग्छ। पंक्तिकारजस्तो पाँच दशकको सशस्त्र संघर्ष र शान्तिमा सामेल लालझन्डेले समेत दुईतिहाइको समाजवादउन्मुख कम्युनिस्ट सरकारलाई छाती खोलेर सर्मथन गर्न सकिरहेको छैन। विचारमा पकड कमजोर वा विरोधीले मात्रै यसलाई कम्युनिस्ट सरकार भन्छन्। यसका चित्र, चरित्र र भूमिका नियाल्दा यो दक्षिणपन्थी सरकार हो। प्रधानमन्त्रीको संसद्मा व्यक्त तथ्यांक मिथ्यांक बन्छन्। सदनका भनाइ महाठट्टा लाग्छन्। सरकारी कुरा पत्याउन सक्ने एउटै परिणाम पाइँदैन। नाम र झन्डाले मात्र कम्युनिस्ट देखिने पार्टी र सरकारको समर्थन वा विरोध के गर्ने भनेर वामपन्थी नै ठूलो दबाबमा छन्। कम्युनिस्ट सरकार देखेर बुर्जुवासमेत लाज मान्न थालिसके। नेकपाका नेतासँग गौरवशाली इतिहास छ, तर गर्विलो इतिहासले मात्र भविष्य बन्दैन। ऐतिहासिक भूमिकाको आदर्श निरन्तरता आवश्यक हुन्छ। सार्थक मापन आदर्शको वर्तमान निरन्तरता हो। वर्ष दिन सरकारको बित्न लाग्दैछ। तर ओली सरकारलाई समयको सही प्रयोग गर्न निस्कँदा उपलब्धि नै बोझ देखिँदैछ। हरेक कुरा योजनाबद्ध विषयान्तर हुँदैछन्। महत्वहीन विषयलाई गम्भीर बहसमा उछालेर वास्तविक विषय ओझेल पारिँदैछ। वाइडबडीमा साँघुरो आदर्श देखियो। भ्रष्टाचार राष्ट्रिय चरित्र र सहमतिको राजनीति बन्यो। संसद्ले शक्तिको दम्भ र नियन्त्रण गर्न सक्थ्यो तर स्वयं अधिकांश सांसदमाथि नै औंला ठडिए। उपलब्धि गुम्ने त्रास देखाएर प्रधानमन्त्री आलोचनालाई रोक्न चाहन्छन्। भ्रष्टाचारमा सबै दल, गुट र गिरोह सिन्डिकेट देखिन्छ। त्यो सहमतिमा विषयलाई थकाऊँ, भुलाऊँ, गलाऊँ, लम्याऊँ, घर्काऊ, तन्काऊ र मत्थर पारौं भनेर लागिपरेका छन्। अर्को ठूलो घटनाले पुराना काण्ड र घटना ओझेल पारिदिन्छ। निर्मला काण्ड, सिन्डिकेट, आईएनजीओएनजीओ, धर्मप्रचारक संगठनप्रतिको नियन्त्रणनियमन, आयल निगम, होली वाइन, वाइडबडी जस्ता गम्भीर विषय यस्तै त हो भन्ने सहजीकरण गरिँदैछ। शक्ति केन्द्रीकरण गर्दै गएका प्रधानमन्त्रीलाई सफलताको सूत्र भनेको प्रशंसाबाट पग्लने र आलोचनाबाट उम्लिनु हुँदैन भनेर सल्लाह दिने देखिँदैनन्। विकसित घटनाक्रमले संसद्लाई भ्रातृसंगठन बनाउने कोसिस, संवैधानिक संस्थालाई सरकारी छायामा राख्ने, संसद्को सर्वोच्चता समाप्त पार्ने विषय शुभसंकेत भने जनाउ दिन्छ। दिगम्बर झा दूरसञ्चार प्राधिकरणमा नियुक्त हुनु के उनको दोष हो कि ! नियुक्ति गर्नेको ? उनी कलाकार हुन्, कला प्रयोग गरे। किन, के कारणले उनको नियुक्ति र के कारणले बर्खास्त गरियो ? आखिर दोषी को ? दण्ड कसले पाउने ? किन बालुवाटार नयाँ नयाँ दिगम्बर र कंसाकार खोज्दै जान्छ ? के भूमिकाले मागेका कलंकहीन योग्य नागरिक देशमै नभएकै हो। सिंहदरबारको शक्ति बालुवाटार खिचिएको छ र त्यस शक्तिलाई गैरसंवैधानिक पद सल्लाहकारले प्रयोग गर्दैछन्। बहस भएनन्, विषयान्तर गरियो। रेशम चौधरी प्रसंग गम्भीर विषयलाई बहसहीन बनाउने सरकारी औजार हो। उनी अपराधी हुन् भने संसद्को शपथ एक वर्षपछि गराउनु हुँदैनथ्यो, अदालती आदेश कुर्नुपथ्र्यो। उनी सांसद हुन भने शपथपछाडि जेल पठाउनु हुँदैनथ्यो। आखिर चौधरी अपराधी हुन् कि ! माननीय सांसद ! बहस, निमित्त बहसमा फेरिएका बेला आखिर सतहमा केके भइरहेका छन् त ! महाघुमक्कड बन्दै वर्ष दिनदेखि देश चहार्दै गर्दा तराईमधेस, हिमाल पहाडको पीडा र अवस्था भने समान देखिन्छन्। हिजोको जस्तो घृणाको आवेग फैलाएर सत्ता सिँढी चढ्ने अवस्था त अब छैन तर पार्टीहरूले जे कारण नारा र सपना देखाएर पहिचान र समाजवादकै नाममा सत्ता सिढी चढे, त्यसको ओझ भने थाम्न सकेका छैनन्। राष्ट्रिय विकृतिका कुरा गाउँबस्तीमा ती छताछुल्ल छन्।  राजनीतिक परिवर्तनले व्यक्ति वा समाजमा जागृति र चरम महत्वाकांक्षा बढायो। त्यसको उचित व्यवस्थापन हुन भने सकेन। नेतृत्वमा आएको आदर्शहीनताले महानिराशा छायो। समाज फेर्न गएका ठाकुरेदेखि भाकुरेसम्म आफैं पो फेरिए। सशस्त्र संघर्षले समाजवाद दिन त सकेन, स्वयं नेतृत्व गल्यो, थाक्यो तर भुइँमान्छेमा स्वर र सपना भने ह्वात्तै पलायो। मधेस विद्रोह, जनजाति र दलितका चेतना त्यसैको उपज बने।  गाउँका गाउँ युवाविहीन भएर कृषि उत्पादनमा मात्रै हैन, सामाजिक असन्तुलन बढ्दो छ। नेतृत्वका आदर्शहीन चरित्र देखेर निराशा युवाको राजनीतिसँग सरोकार घट्दो छ।  एनजीओले विकास सित्तै दिने नाममा स्थानीय परम्परागत बीउविजन र नश्ल सखाप हुँदैछन्।  विद्यार्थी १२ पास हुनेबित्तिकै विदेश कसरी, कुन देश जाने भनेर योजना बनाइरहेको छ। सामाजिक र राजनीतिक सरोकारबाट उदासीन यो पुस्ताका अध्ययन रोजाइमा इतिहास, भूगोल, साहित्य र समाजशास्त्र पर्दैनन्।  श्रम वा राजनीतिमा युवाको हस्तक्षेप र आकर्षण कसरी बढाउने कुनै पार्टीसँग योजना नै छैन। युवापंक्तिमा छाएको निराशा मुक्तिको खोजीले लागूपदार्थको खपत बढ्दो छ। सत्ताका प्रोत्साहनमै देश मदिरालय बन्दैछ। खाद्यान्न अभाव रहने जुम्लामा समेत ब्ल्याक लेबल हुस्की सहजै पाउन सकिन्छ।  श्रमको रुचि मरेको र सहज आम्दानीको सोचले अपराधका नयाँ शैली देखिन्छन्।  तर्क र तथ्यको कसौटीमा सत्यको खोजी गर्ने झन्झटबाट टाढिने र भगवान्भरोसे शिक्षित रुढिवाद बढ्दो छ।  सामाजिक सौन्र्दयको अर्थ फेएिका छन। चौतारी, चियागफ वा भट्टीगफमा अभिभावक छोराछोरी कुन देशमा छन् ? कुन स्कुलमा पढ्छन् ? कुन अस्पतालमा उपचार गराइयो ? कुन ठाउँमा घरघडेरी जोडियो भन्ने गफले सामाजिक हैसियत किटान गर्दो छ। बाउ खेताला खोज्न हैरान छन्, छोरो विदेशमा काम खोज्न हैरान्। जुन जग्गा बेचेर विदेश जान्छन्, फर्केर आउँदा त्यही किन्न सक्ने अवस्था पनि धेरैजसोसँग रहँदैन।  उदाउँदो नयाँ नवधनाढ्य वर्ग हरेक सुखान्त र दुखान्त घटनालाई उत्सव फेर्दैछन्। धर्मकर्म, चाडपर्व र मृत्युसंस्कार तुजुग थलो बन्दो छ।  भएका उद्योग कलकाखाना क्रमशः बन्द हुँदैछन्। राजधानीमा मात्रै हैन, अन्यन्त्र पनि बैंक र सहकारी, बोर्डिङ स्कुल र डिलक्स अस्पताल फैलिँदा छन्।  सरकारी स्कुलमा पढ्नुपढाउनु वा सरकारी अस्पतालमा उपचार गर्नुगराउनु मर्यादाहीन नागरिक रहेछु भन्ने हीनभाव जाग्दैछ।  तीव्रगतिमा धर्म परिवर्तन भइरहेका छन्। यसमा हिन्दु धार्मिक कट्टरताले धकेलिएका ज्यादा देखिन्छन्। केही भने आर्थिक प्रलोभनका पनि छन् भने अन्तर्राष्ट्रिय राजनीति र भूसंवेदनशील भूगोलका साथै दलित समूहमा आएको स्वाभिमान र आर्थिक समृद्धि पनि अर्को पाटो हो।  विकासको नाममा गाउँदेहातमा दारे आतंक (डोजर) छ। पर्यावरण ध्वस्त प्राकृतिक सुन्दरता कुरूप पारेको छ।  गाउँबाट चोक, बजार, सहरतिर बसाइँसराइ बढ्दो छ।  सिंहदरबार गाउँमा त पुगेको छ तर भ्रष्टाचार संस्थागत लिएर। त्रिपत्री करले (संघ, प्रदेश र स्थानीय) संघात्मक व्यवस्थाप्रति नै आक्रोश र घृणा छ। संघीयताको मर्म कतै देखा परेन बरु गलत दिशामा जाँदैछ। थेग्न कठिन पर्छ कि !  राजनीतिकर्मीको एउटा नयाँ सामाजिक समूह उपभोक्ता समितिका नाममा स्थानीय सिन्डिकेट राजनीति र भ्रष्टाचारको चोर दुलो बनेको छ।  अधिकांश जनप्रतिनिधि पूूर्वएनजीओेकर्मी छन्। स्थानीय योजना आईएनजीओले बनाइरहेका छन्।  आधुनिकता र ठूले पहिचान फास्टफुडे समाज मात्रै हैन, भत्ता, राम्रो होटेलको खानाखाजाले आसे एनजीओसमाज पनि बन्दैछ। फास्टफुडे समाजमा राजनीकिकर्मी, कर्मचारी ठेकेदार र एनजीओकर्मीको नयाँ रसायन बनेका छन्।  कर्णालीमा चीनलक्षित आईएनजीओ फन्डिङ बढेको छ। प्रायजसो नेताका एनजीओ छन्, प्रत्यक्ष वा परोक्ष सामेल छन्। कर्णालीमा सञ्चालित १७ सामुदायिक रेडियोमध्ये १४ एनजीओको स्वामित्व छ।  सशस्त्र संघर्षले गरेका सामाजिक, सांस्कृतिक, राजनीतिक हस्तक्षेप र परिवर्तन पूरै उल्टिएका छन्। हिजैका हुकुमे समूह हरेक क्षेत्रमा फेरि हाबी भए।  घुस नदिईनखुवाई केही पनि काम बन्दैन भन्ने मान्यता बढ्दो छ।  गाउँबस्तीमा नयाँ अनुहारका जिम्वाल जन्मिरहेका छन्।  सरकारी नेकपाको तल्लो कमिटी अझै माओवादी केन्द्र र एमालले नै छन्। तन मिले पनि मन मिल्न नसकेका। युद्धकालीन तुष अझै नमेटिएको अवस्था छ।  राजनीतिक पार्टी र नमस्तेका नारा फरक भए पनि सबैका चित्र र चरित्र एकै छन्। पार्टीका साइनबोर्ड र नमस्तेका शब्द हटाइदिने हो भने पार्टीका भिन्नता पाउन सकिँदैन।  राष्ट्रिय राजनीतिमा सिन्डिकेट रहेजस्तै भ्रष्टाचारमा स्थानीय तहमा पनि सबैको सहमति छ। एक छन्।  राजनीति अब समाज सेवा रहेन, व्यवसायी र महँगो पनि अचाक्ली नै। केही पछौटे नलगाए नेताका हैसियत नै नभएको ठहरिने। कार्यकर्ता पोस्न विवश नेता पनि भ्रष्ट बन्न बाध्य छ। अन्त्यमा, सबै काम लोकतन्त्रका नाममा, कम्युनिस्टका नाममा, वामपन्थी सरकारका नाममा भइरहेका छन्। समस्याको हल गर्ने जसरी केन्द्रीय सरकारमा नीति, योजना र इच्छाशक्ति छैन, त्यस्तै प्रादेशिक सरकार वा स्थानीय सरकारमा पनि। जे गर्छौं गर तर लोकतन्त्र र समाजवादका नाममा भने नगर भन्ने खबरदारी गर्ने शक्ति पनि देखिँदैन। यो शुभसंकेत भने पटक्कै हैन। हाइलाइट शासनमा हुनेहरूले जे गर्छौं आफ्नै नाममा गर तर कम्युनिस्ट नामको बिल्ला झुन्ड्याएर वास्तविक कम्युनिस्टलाई लज्जित नपार।"
किन चाहिन्छ सुरक्षा नीति ?,"राष्ट्रको मूलभूत मान्यता र राष्ट्रिय हितको सही पहिचान नै राष्ट्रिय लक्ष्य प्राप्तिको बाटो पहिचान हुनु हो कुनै पनि राष्ट्रले आफ्नो सार्वभौमिकता, भौगोलिक अखण्डता तथा राष्ट्रिय स्वतन्त्र बचाउन राष्ट्रिय सुरक्षा नीति (रासुनी) को तर्जुमा गरेको हुन्छ। निर्धारित राष्ट्रिय आकांक्षालाई आन्तरिक र बाह्य चुनौतीबाट सुरक्षित, प्रवद्र्धन गर्नु र वैज्ञानिक ढंगले व्यवस्थापन गर्नु आजको सन्दर्भमा राष्ट्रिय सुरक्षा हो। हरेक राष्ट्रको आफैंमा सुदृढ, विकसित र समृद्ध हुने जुन चाहना हुन्छ, त्यसको सुनिश्चितताका निम्ति मुलुकले अवलम्बन गर्ने समग्र नीति पनि यही नै हो। हरेक मुलुक आआफ्नै मौलिक मूल्य र मान्यतामा स्थापित भएका हुन्छन्। उनीहरूको आआफ्नै राष्ट्रिय स्वार्थ र हित पहिचान गरिएको हुन्छ, जसको आधारमा राष्ट्रले आफ्नो राष्ट्रिय लक्ष्य निर्धारण गर्छ। रासुनीको आवश्यकता हरेक आधुनिक राज्यको आफ्नो मौलिकतामा आधारित बलियो सुरक्षा नीति हुन्छ। दीर्घकालीन सोचअनुसार राष्ट्रिय रणनीतिका आधारमा तय भएको सुरक्षा नीतिले राष्ट्रलाई सबल र बलियो बनाउँछ। बदलिँदो सुरक्षा वातावरणअनुसार उत्पन्न हुन सक्ने सुरक्षा चुनौती सामना गर्न, राष्ट्रिय स्रोतसाधनको समुचित उपयोग गरी राष्ट्रिय एकता र सामाजिक सद्भाव अक्षुण्ण राख्न, उत्पन्न हुन सक्ने सबै प्रकारका जोखिम र प्राकृतिक खतराको सम्बोधन गर्न तथा राष्ट्रका सुरक्षा संयन्त्र र संरचनालाई आधुनिक प्रविधि र उपकरणले सुसज्जित गरी सुदृढ र सक्षम तुल्याउनसमेत दरिलो सुरक्षा नीति चाहिन्छ। त्यसैगरी राष्ट्रिय एकता र विश्व शान्तिका लागि क्षेत्रीय तथा अन्तर्राष्ट्रिय विश्वास र सहयोग अभिवृद्धि गर्नुका साथै शान्ति र द्वन्द्व दुवै समयमा राष्ट्रिय सुरक्षा संयन्त्रलाई क्षमताका साथ परिचालित हुन सक्ने अवस्था निर्माण गर्न पनि सुरक्षा नीतिको खाँचो पर्छ। त्यसैले कुनै पनि राष्ट्रका लागि सर्वस्वीकार्य राष्ट्रिय सुरक्षा नीति अति नै आवश्यक हुन्छ। सुरक्षा नीति निर्माणका आधार राष्ट्रिय सुरक्षा नीति तर्जुमा गर्नुभन्दा पहिला सुरक्षा नीति निर्माणका आधार केके हुन्, यसको तार्किक चेन के हो ? कसरी बन्छ सुरक्षा नीति ? यो बनाउने जिम्मेवारी कसको हो ? भन्नेबारे गहिरो अध्ययन र जानकारी राख्नु पहिलो सर्त हो। साथै यसबारे राष्ट्रिय र अन्तर्राष्ट्रिय अभ्यासहरू र आधारित सिद्धान्तलाई पनि मध्यनजर राख्नु पर्ने हुन्छ। यस लेखमा यसका महत्वपूर्ण केही आधारहरूको मात्र उल्लेख गर्ने कोसिस गरिएको छ। मूलभूत मूल्य र मान्यता : कुनै पनि राष्ट्रको मूलभूत मूल्य र मान्यता आआफ्नै मौलिकतामा आधारित भएर आफ्नै सांस्कृतिक घ्राणबाट निकालिएको हुन्छ। राष्ट्रको मूलभूत मान्यता भनेको राजनीतिक, स्वतन्त्र र भौगोलिक अखण्डता, सामाजिक सद्भाव, राजनीतिक स्थायित्व, राष्ट्रिय एकता, आर्थिक सुरक्षा र सुरक्षित वातावरण हो। त्यसैले रासुनी निर्माणको दौरान राष्ट्रको मूलभूत मूल्य र मान्यता पहिचान गरी गहन अध्ययन र विश्लेषण गरी समावेश गर्न आवश्यक हुन्छ। राष्ट्रिय सुरक्षा नीति राष्ट्रको बृहत् दृष्टिकोण र परिकल्पना हो, जुन दीर्घकालीन सोचका आधारमा निर्धारण गरिनुपर्छ। राष्ट्रिय हितस्वार्थ : राष्ट्रिय सुरक्षा नीति तर्जुमा गर्दा राष्ट्र हितको स्पष्ट पहिचान हुन आवश्यक हुन्छ। राष्ट्रिय हित सुरक्षा गर्न र राष्ट्रिय लक्ष्य प्राप्तिका लागि राज्यका सबै संयन्त्र परिचालन गर्न राष्ट्रिय चाहनाको आवश्यकता पर्छ। साधारणतया राष्ट्रिय हितस्वार्थलाई प्राथमिकताअनुसार मुख्य स्वार्थ, अति महत्वपूर्ण, महत्वपूर्ण र थोरै महत्वको स्वार्थ गरी चार तहमा वर्गीकृत गरिएको पाइन्छ। कुनैकुनै मुलुकमा राष्ट्रिय हितलाई, मातृभूमिको सुरक्षा, परोक्ष रूपमा मातृभूमिमाथिको खतरा र मातृभूमिमाथिको गम्भीर खतराको रूपमा वर्गीकृत गरिएको पाइन्छ। राष्ट्रिय हितस्वार्थलाई जसले जसरी वर्गीकरण गरे पनि प्रायः सबै राष्ट्रले चारवटा आधारभूत मान्यतालाई राष्ट्रिय स्वार्थका रूपमा समान दृष्टिकोण राखेको पाइन्छ। पहिलो मातृभूमिको प्रतिरक्षा, दोस्रो आर्थिक सम्पन्नता, तेस्रो सुहाउँदो क्षेत्रीय तथा अन्तर्राष्ट्रिय परिस्थिति र चौथो मूल्यमान्यताको प्रवद्र्धन। राष्ट्रिय सुरक्षा नीति निर्माण गर्दा राष्ट्रिय हित के हो भन्ने स्पष्ट पहिचान हुनुपर्छ। राष्ट्रिय लक्ष्य : राष्ट्रको मूलभूत मान्यता र राष्ट्रिय हितको सही पहिचान नै राष्ट्रको लक्ष्य प्राप्तिको बाटो पहिचान हुनु हो। राष्ट्रलाई त्यही लक्ष्यअनुसार राष्ट्रिय हितका आधारमा अगाडि बढाउन सकियोस्। राष्ट्रले तय गर्ने राष्ट्रिय लक्ष्य राष्ट्रका बहुसंख्यक जनसमुदायबाट अनुमोदित भएमा राष्ट्रिय स्वार्थ र लक्ष्यले राष्ट्रको रणनैतिक आवश्यकतालाई स्थापित गर्छ। प्रायः राष्ट्रहरूको मुख्य रासुनी भौगोलिक अखण्डताको रक्षा, राजनीतिक स्वन्त्रता र सार्वभौमिकताको जगेर्ना, आर्थिक विकासको प्राप्त र प्रजातन्त्रको रक्षा र विकास गर्दै मानव सुनिश्चिततामा अडेको हुन्छ। बृहत् रणनीतिराष्ट्रिय सुरक्षा : माथि उल्लिखित राष्ट्रिय सुरक्षाको मुख्य मूल्यमान्यताको सही पहिचान नै राष्ट्रिय सुरक्षाको जग हो। राष्ट्रिय सुरक्षा भनेको प्रतिरक्षा रणनीति हो कि भनी मान्नु स्वाभाविक हो। तर राष्ट्रिय सुरक्षा भनेको केवल सेना वा हातहतियारले मात्र गर्ने सुरक्षा हैन, यो त अर्थात् बृहत् राष्ट्रिय रणनीतिमार्फत तय हुने सुरक्षा नीति हो, जसमा राष्ट्रको विविध पक्षलाई समेटिएको हुन्छ। जस्तै : सामाजिक, आर्थिक, भौगोलिक, धार्मिक एवं सांस्कृतिक, औद्योगिक, प्राकृतिक स्रोत र सम्पदा, वातावरणीय प्रभाव, खाद्यवस्तुलगायत राष्ट्रिय एकता र भौगोलिक अखण्डताको सुरक्षा। राष्ट्रिय सुरक्षा नीति राष्ट्रको बृहत् दृष्टिकोण र परिकल्पना हो, जुन दीर्घकालीन सोचका आधारमा निर्धारण गरिनुपर्छ। बृहत् राष्ट्रिय रणनीति, राष्ट्रिय सुरक्षा नीति, प्रतिरक्षा नीति हुँदै सेनाका लागि चाहिने डक्ट्रिन समेत सुरक्षा नीतिले निर्देशित गर्छ। यही डक्ट्रिनले अन्ततोगत्वा त्यो देशको सैन्यकला निर्धारण गर्ने हो, जसले राष्ट्रलाई रक्षात्मक, प्रतिरक्षात्मक र स्वाभाविक रूपमा जाने भन्ने विषयलाई निर्देशित गर्छ। रासुनीको विकासक्रम नेपालको इतिहासका विभिन्न कालखण्डमा राष्ट्रको सुरक्षासम्बन्धी नीति तथा विषयवस्तुलाई आआफ्नै मौलिकतामा आधारित भई लागू गरेको पाइन्छ। तत्कालीन बडामहाराजा पृथ्वीनारायण शाहले नेपाललाई दुई ढुंगाबीचको तरुल हो भन्ने मूलभूत सिद्धान्तअनुरूप मुलुकको विभिन्न नीतिहरू प्रतिपादन गरेको पाइन्छ। त्यसैगरी राणकालमा पनि नेपालको भूराजनीतिक संवेदनशीलतालाई विचार गरी विश्व समुदायमा एक स्वतन्त्र एवं सार्वभौम राष्ट्रको मान्यता पाउन क्रियाशील देखिन्छ। २०४२ सालमा तत्कालीन पञ्चायती व्यवस्थाको समयमा राष्ट्रिय मूल नीति का रूपमा राजनीतिक, धार्मिक, सामाजिक, आर्थिक, जनसंख्या, सूचना, विकेन्द्रीकरण, वैदेशिक र प्रतिरक्षासम्बन्धी विभिन्न नीतिहरू तर्जुमा गरेको पाइन्छ। २०४७ सालको संविधानमा राष्ट्रिय सुरक्षा परिषद् गठन गर्ने व्यवस्था भएअनुरूप राष्ट्रिय सुरक्षा परिषद् सचिवालय स्थापनापश्चात् रासुनी निर्माणसम्बन्धी बृहत् अध्ययन र छलफलपछि ड्राफ्टसमेत तयार गरेको जानकारी बाहिर आएको थियो। विभिन्न समयमा राष्ट्रिय सुरक्षा नीति निर्माणसम्बन्धी विभिन्न कार्यदल गोष्ठी, सेमिनार तथा आयोगहरू गठन भई राष्ट्रिय सुरक्षा नीति निर्माण गर्ने प्रयास हुँदै आए। अन्ततः २०७३ असार २७ गते नेपाल सरकार रक्षा मन्त्रालयद्वारा रासुनी२०७३ जारी गरी नेपालमा पहिलोपटक रासुनीसम्बन्धी औपचारिक दस्ताबेज आयो। प्रजातन्त्र पुनस्र्थापनापछि यति लामो समय लगाएर पहिलोपटक रासुनी प्रकाशित हुनु महान् कार्य र उपलब्धि हो। सुरक्षा नीतिसम्बन्धी एउटा आधिकारिक दस्ताबेज मुलुकले पायो। साथसाथै राष्ट्रिय सुरक्षा नीतिलाई समयानुकूल परिमार्जनको आवश्यकता महसुस भयो। उक्त दस्ताबेज परिमार्जनका लागि कार्यदल गठन भई काम भइरहेको छ। पहिलो चरणको मस्यौदा तय भएका समाचार सार्वजनिक भएका छन्। करिब अढाइ वर्ष (२१२ वर्ष) पहिला निर्माण गरिएको सुरक्षा नीति कार्यान्वयनबिना नै कागजी दस्ताबेजकै रूपमा रही यस्तै प्रकारका दस्ताबेज बन्दै जाने हो भने खालि दस्ताबेजकै संख्या मात्र बढ्नेछ। त्यसैले बनेको नीतिलाई व्यावहारिक कार्यान्वयनमा उतार्न सक्नुपर्छ। कार्यान्वयनमा आएपछि त्यसमा देखिएका कमीकमजोरी तथा त्रुटि सच्याई समयानुकूल परिमार्जन गर्दै लैजान सहज हुन्छ। रासुनी परिमार्जनको आवश्यकता हरेक राष्ट्रले परिवर्तित राष्ट्रिय तथा अन्तर्राष्ट्रिय परिवेशअनुसार आफ्नो सुरक्षा नीतिलाई समयानुकूल परिमार्जन गर्दै लैजानुपर्छ। राष्ट्रिय, क्षेत्रीय र अन्तर्राष्ट्रिय सुरक्षा वातावरण, वातवरणीय प्रभाव, प्राविधिको विकास तथा विश्वव्यापीकरण आदि विषयवस्तुलाई मूल्यांकन र विश्लेषण गरी मौजुदा सुरक्षा नीतिमा परिमार्जन गर्नुपर्छ। राष्ट्रिय सुरक्षा नीति देशको संविधानपछिको महत्वपूर्ण दस्ताबेज हो। बृहत् छलफल र सहमतिबिनै यस्ता नीतिहरू बन्दा विवादमा आउन सक्ने विषयप्रति पनि ध्यान पुर्याउन आवश्यक छ। त्यसैले पनि बृहत् छलफल र राष्ट्रिय सहमतिअनुसार राष्ट्रले धान्न सक्ने मौलिकतामा आधारित राष्ट्रिय सुरक्षा नीति बनाइनुपर्छ। राष्ट्रिय सुरक्षा नीति कुनै पनि पार्टीको विचारधारा र निर्देशनबाट हैन, यो त सबै नेपालीको साझा सहमति, साझा प्रयास र सर्वमान्य विचारका आधारमा पहिला बृहत् राष्ट्रिय रणनीति तय गरेर मात्र रासुनी बन्न सके पटकपटक फेरबदल नभई सफल कार्यान्वयन हुन सक्छ। दीर्घकालीन रणनीतिक सोच, विचार र दृष्टिले बनेका नीतिहरू, राष्ट्र र राष्ट्रिय एकतालाई सबल र मजबुत बनाई राष्ट्रिय विखण्डन र आन्तरिक कहलबाट बचाउन सक्छ भन्ने उदाहरण कैयन् विकसित र विकासोन्मुख राष्ट्रहरूबाट पाठ सिक्न सकिन्छ। राष्ट्रिय सुरक्षा नीति फितलो भएकै कारण अफ्रिकी राष्ट्र कंगो आन्तरिक द्वन्द्वमा फसिरहेको सर्वविदित छ। दरिलो र मौलिक सुरक्षा नीति नहुँदा अफगानिस्तान पटकपटक विदेशीको परेड ग्राउन्ड हुन पुगेको हामीले देखिरहेको छौं। बलियो राष्ट्रिय सुरक्षा नीति भएकै कारण अर्को अफ्रिकी मुलुक युगान्डाले छोटो समयमै आफूलाई समृद्धिको यात्रामा अग्रपंक्तिमा उभ्याउन सकेको छ। त्यसैले समयानुकूल परिमार्जित हुँदै जाने रासुनीले राष्ट्र र नागरिकको सुरक्षा मात्र हैन, यसले समग्र राष्ट्रको विकास र समृद्धिमा पनि उत्तिकै भूमिका खेल्न सक्छ भन्ने सरोकारवाला सबैले मनन गर्नुपर्ने हुन्छ। निष्कर्ष रासुनी राष्ट्रिय हितमा केन्द्रित रही सम्भावित सबै चुनौती सामान गर्न सक्ने गरी राज्यका सबै अंगको सहभागिता र बृहत् राष्ट्रिय सहमतिका आधारमा निर्माण गर्नुपर्छ। राष्ट्रिय सुरक्षा बहुआयामिक र बृहत् विषय भएकाले सकेसम्म सरोकारवाला सबै पक्षलाई समटेर बनेको सुरक्षा नीति प्रभावकारी र दिगो हुन्छ। समय, काल, परिस्थिति र राष्ट्रिय अवस्था तथा राष्ट्रिय लक्ष्यअनुसार सुरक्षा नीति तर्जुमा गरी सोहीअनुसार यसको पुनरावलोकन र परिमार्जित गर्दै जानुपर्छ। त्यसैले राष्ट्रिय सुरक्षा नीति बृहत् राष्ट्रिय रणनीतिका आधारमा दीर्घकालीन रणनीतिक सोच र दृष्टिका आधारमा समयसापेक्ष परिमार्जनसहित निर्माण हुन सके कार्यान्वयन आई सर्वस्वीकार्य हुनेछ। कार्की नेपाली सेनाका अवकाशप्राप्त मानार्थ उपरथी हुन्।"
श्रमको सम्मान,"एउटा मिटिङमा जान हतार थियो, अमेरिकी एम्बेसीछेउबाट ट्याक्सी चढें । मुखमा मास्क लगाएका, पातलो शरीर र अलि नौलो गेटअप देखेर ड्राइभरलाई सोधें, तपाईंलाई त यो ट्याक्सी स्टेन्डमा पहिला देखेकी थिइनँ नि । उनले भर्खर चलाउन थालेको भने । पुनः सोधें पहिला कुन रुट चलाउनु हुन्थ्यो ? उनले अप्ठ्यारो मान्दै भने पहिला त सरकारी कर्मचारी, रिटायर्ड भएपछि किन त्यत्तिकै बसौं भनेर ट्याक्सी चलाउन थालें । मैले भनें सेताम्मे कपाल फुलेका नेपाल सरकारको पूर्वकर्मचारीले ट्याक्सी चलाएको खबरले मेरा कानै पवित्र भए । कामको सम्मान भएछ क्यार, उनी फनक्क पछाडि फर्केर मुस्कुराए । दुई वर्षअघि राति ट्याक्सी चढ्दा पनि यस्तै गर्वानुभूति भयो । ट्याक्सीका सिट सफा थिए । गीत चर्को बजेको थिएन । कुरैकुरामा मलाई ड्राइभरको भाषा परिस्कृत लागेर सोधें । उनी त बहालवाला ओभरसियर पो रहेछन् । साँझ ६ बजेदेखि तीन घन्टा ट्याक्सी चलाउँदा अफिस छुट्टी लिनुनपर्ने, दिनभरि काम गरेर फेरि ट्याक्सी चलाउँदा नथाकिने, ट्याक्सी चलाउनुपर्छ भन्ने दिमागमा भएपछि जाँगर चल्छ, बालबालिकाले पनि मेहनत गरेको देख्छन्, सिक्छन् नि म्याम भनेको सुन्दा गज्जब लाग्यो । वास्तवमा मेहनत गरे बालबालिकाले सिक्छन् भन्ने तिनका कुरा धेरै ठूलो लाग्यो । कतिपय अभिभावक भ्रष्टाचार गरेर छिटो धनी बन्ने, राजनीतिमा लागेर सरकारी ढुकुटी दोहन गर्ने, सर्टकर्ट हान्ने स्लो पोइजनरूपी ज्ञान र सीप बालबालिकालाई दिइरहेका छन् । यसले श्रम गर्ने बानी त बस्दैन नै, जेलको संख्या बढाउनुपर्ने स्थिति पो बन्छ । अफिसमा शारीरिक परि श्रम गर्ने तल्लो स्तरको काम भन्ने ठालु संस्कृति स्थापित भएको छ, तर सबैतिर यस्तो छैन । पोहोर साल सर्बिया जाँदा त्यहाँको सरल जीवनशैली देख्दा खुसी लाग्यो । एयरपोर्ट फर्कंदा ट्याक्सीका ड्राइभर ६५ वर्षजतिका पाका थिए । उनले ट्याक्सी चलाउने व्यवसायबाट खुसी छु भने । उनले मैले ट्याक्सी चलाएको भर्खरै हो, पेसाले म अर्थशास्त्री हुँ भने । अर्थशास्त्री पनि ड्राइभर ! म आश्र्चयमा परें । नेपालमा त अर्थशास्त्री ड्राइभर पेसामा जाने कल्पना पनि गरिँदैन भनें । उनले भने हाम्रा लागि हरेक व्यवसाय समान हुन्छन् । आफ्नो खर्च आफैं उठाउनु भनेको आत्मसम्मानको कुरा हो । मलाई पूरा समय अफिसमा जागिर खान मन लागेन । फेरि ट्याक्सी चलाउँदा झन् बढी पैसा आउँदो रहेछ । यसबाट म खुसी छु । श्रमको सम्मान गर्ने र कामको सानो र ठूलो वर्गीकरण नगर्ने त्यहाँको चलन राम्रो लाग्यो । नेपालमा श्रमको सम्मान छैन । लगानी गर्न पुँजी छैन । काम गर्न चाहना छ, तर कसरी गर्ने थाहा छैन आदि मात्र सुनिन्छ । हाम्रा खेतबारी बाँझा छन्, तर वरिपरि रहेका हात्तीजस्ता सम्भावना देखिँदैन । नेपालमा अधिकांश तालिम र ऋण दिने ढाँचा पारम्परिक छन् । बजार माग सम्बोधन गर्ने खालका छैनन् । कोष तथा ऋणमा आम मानिसको पहुँच नै छैन भन्ने गुनासो छ । उदाहरणका लागि नेपालले बाख्रापालन तालिम गरेको गयै छ अनि वार्षिक पाँच लाख खसी पनि किनेको किन्यै छ । यसले आवश्यकता, बदलिँदो टेन्ड, योजना, समन्वय र सहजीकरणबीच तालमेलको ठूलै अन्तर रहेको देखाएँछ । केही दिनअघि आयोनले आयोजना गरेको उद्यमशीलता कार्यशालामा एक युवाले कुषिमा पाउने दुई लाख अनुदानमा हातमा एक लाख चानचुन मात्रै परेको सुनाए । अर्थात् बाँकी कर्मचारीलाइ दाम राखेको आशय थियो । व्यापार घाटाको फेहरिस्तमा नयाँ थप क्याटागोरी, जनै, गुन्द्रुकदेखिे छ्याङसमेत पर्न थालेको छ । लाग्छ नेपाली फगत छिमेकीका उपभोक्ता हौं, यी राष्ट्रिय लज्जाका विषय हो । तर समयले कोल्टो फेर्दैछ । हिजोआज पढेकै विषयमा काम गर्नुपर्छ भन्ने छैन । नेपालमा पनि श्रमको सम्मान गर्ने बाटा फराकिला हँुदैछन् । ८० वर्षकी इन्दिरा कोइराला तयारी पोसाक बेचेर आफू मात्र होइन, अरूलाई पनि रोजगार दिन्छिन् । नीता राईले फुडमारीया भन्ने वेबसाइटमार्फत अनलाइन अडर लिएर खाना बेच्छिन् । यसले होटलको भाडा खर्च बच्यो, लगानी पनि ठूलो परेन । प्रतिभा श्रेष्ठले घरमै बदामको बटर बनाएर विदेशी ग्राहक बनाएकी छन् । विराटनगरकी मधु राईले कोदाको सेलरोटी बेच्छिन् । फेसन डिजाइनिङ गरेकी सरिता जोशीले घरबाटै फापरको मोमो होम डेलिभरी गर्छिन् । काठमाडौं नगरपालिकाको मेयर पदका उम्मेदवार रञ्जु दर्शनाले आमाले बनाएको सेलरोटी डेलिभरी गर्छिन् । थकाली, नेवारी, मधेसी हिमाली मौलिक स्वाद र सीपलाई बजारमा ल्याउने प्रयास भएका छन् । भक्का, सेल, यमरी खान वर्षौं कुर्नुनपर्ने भएको छ । हाम्रा युवाले सस्तो डिल, किराना, खल्ती डटकम, टुटल, पठावो, जस्ता अनलाइन बजार र सेवा सुुरु गरेका छन् । फार्मस मार्केटबाट करेसाबारीलाई बजारमा पुयाउने राम्रा प्रयास देखिएका छन् । वास्तवमा यस्ता नौलो श्रममा नयाँ पीढीका युवामा जोस जाँगर देखिन्छ । अस्ट्रेलिया र नेपाल पढेका निकुञ्ज, विकास र ऋचाले नेपाली धोबी बाइक सरर, लुगा घरघर को नवीन प्रयोग गरेका छन् । काठमाडौंमा पानीको सधैं अभाव, छुट्टीको एक दिन शनिबार कता लुगा धुने समस्यालाई तीन युवाले अवसर बनाए । इन्जिनियरिङ पढेका राहुल क्षेत्रीले अमेरिकामा मासिक २५ सय डलर बचाउन सक्दैनथे तर अहिले बुवाकै होटलमा घान्द्रुकमा भान्से काम गर्दा पर्यटन सिजनमा दैनिक एक लाख कमाइ भएको खबर छापामा आएको छ । अँध्यारोलाई सराप्नुभन्दा जे जानेको छ, त्यसमा एउटा मैन बत्ती बाल्नु राम्रो । वर्षौं कमाउने काम नगरेकाको मनोविज्ञान बुझ्ने र सोहीबमोजिमको लचिलो कार्यक्रमको आवश्यकता देख्छु । लचिलो यस मानेमा कि जेलिएका, पुराना शैली र सोचविचारले अब काम गर्दैन । समय श्रमको सम्मान गर्ने वातावरण बनाउन मानसिकता र व्यवहार बदलिन दिगो विकासका लागि काम गर्ने हो । यसका लागि युवा व्यवसायीलाई रोल मोडल बनाई देशभरिका युवालाई हौस्याउनुपर्छ । भनिन्छ नक्कल गर्न पनि अक्कल चाहिन्छ । यस्ता नवीन श्रमका अनुभव सुन्ने, दख्ने, ज्ञान र सीप बाँड्ने प्रयास भए, टपक्क नक्कल गर्न धेरैले सक्नेछन् । यसले तरकारी, फलफूल, मासु विदेशमा आत्मनिर्भर हुन प्रतिवर्ष यति प्रतिशत आयात घटाउने लक्ष्य राख्नुपर्छ । नेपालीको कपाल काट्न, कुर्ता सिलाउन, घर बनाउन, टायलको काम गर्ने ज्ञान र सीप नेपालीमा हस्तान्तरण गर्ने कार्यक्रम ल्याउन त्यत्तिकै आवश्यक छ । यस्ता फ्लागसिप कार्यक्रमबारे सूचना दिने उद्यमशीलताबारे परामर्श दिने, मेन्टरिङ गर्ने आवश्यकताअनुसार बीउ, पुँजी र बजारसँग लिंक गराउने कार्यक्रम अबको पन्ध्रौं योजनामा पर्नुपर्छ । इजिप्टबाट फर्केकी कान्छीमाया तामाङले यसै वर्ष श्रमको सम्मान नेपालको अभियान भन्ने झन्डा सगरमाथामा पुयाएकी छन् । श्रमको सम्मान हरेक नेपाली र सरकारको डीएनएमै पर्नुपर्छ ।"
सिमरा गोल्डकपमा हिमालयन शेर्पासँग पुलिस स्तब्ध,"सिमरा : खप्तड गोल्डकप उचालेर सिमरा आइपुगेको नेपाल पुलिस क्लब दशौं सिमरा गोल्डकपको पहिलो खेलबाटै बाहिरिएको छ। सिमरा रंगशालामा सोमबार भएको खेलमा पुलिसले हिमालयन शेर्पासँग २० को पराजय ब्यहोरेको हो। धनगढीबाट सडक मार्ग हुदै सिमरा आएको पुलिसले आकर्षक प्रदर्शन गर्न नसक्दा सिमरा गोल्डकपको यात्रा सुखद् हुन सकेन। पुलिसलाई स्तब्ध बनाउने क्रममा शेर्पाका त्रिदेव राई र बिश्वास श्रेष्ठले समान एकएक गोल गरे। दोस्रो विशाल मेमोरियल गोल्डकपको फाइनल खेलेर सिमरा आइपुगेको शेर्पाले अन्तिम १० मिनेटमा पुलिसविरुद्ध दुई गोल गरेको थियो। दुई टिमको खेल रोमाञ्चक हुने अपेक्षा गरिएपनि दुबै टिमको प्रदर्शन फिलतो देखियो। खेलको सुरुवातदेखि नै दुबै टिममा तालमेलको अभाव देखिन्थ्यो। पहिलो हाफमा दुबै टिमले आकर्षक अवसर बनाउन सकेनन्। सिमरा रंगशालाबाटै नेपाली फुटबलमा उदाएका रवि पासवान घरेलु मैदानमा चल्न सकेनन्। सिमरा गोल्डकपको पाचौं सस्करण खेलेर मनाङ हुदै पुलिसमा आवद्ध भएका पासवान पाँच वर्षपछि सिमरा रंगशालामा उत्रिएका थिए। खप्तड गोल्डकपमा सर्वोत्कृष्ट खेलाडी भएका रविसहित पुलिसका तेज तामाङ, अभिषेक रिजाल जस्ता स्टार खेलाडी चल्न सकेनन्। दोस्रो हाफमा पुलिसले केही लय समाते पनि नजिता भने शेर्पाको पक्षमा गयो। शेर्पाले खेलको ८६औं मिनेटमा पुलिसविरुद्ध खाता खोल्यो। त्रिदेव तामाङले डिबक्स भित्रबाट उत्कृष्ट प्रहार गर्दै टिमलाई अग्रता दिलाए। उनको प्रहार पुलिसका गोलरक्षक शत्रुघन चौधरीले ठम्याउन समेत सकेनन्। पुलिसविरुद्ध अग्रता लिएपछि खेलमा शेर्पा हाबी भयो। अन्तिम समयमा लगतार आक्रामक खेल खेल्दै शेर्पाले पुलिसलाई दवावमा राख्यो। शेर्पाले खेलमा अग्रता लिएपछि दवावमा देखिएको पुलिसले अन्तिम समयमा दोस्रो गोल खान पुग्यो। निर्धारित ९० मिनेटको खेल सकिएपछि थपिएको पाँच मिनेट ईन्जुरी समयको अन्तिम समयमा शेर्पाका लागि विश्वास श्रेष्ठले उत्कृष्ट गोल गर्दै टिमलाई २० को जीत दिलाए। विश्वास खेलको म्यान अफ दि म्याच घोषित भए। उनले नगद १० हजार प्राप्त गरे। विश्वासलाई ट्राफिक प्रहरी उपरिक्षक किरण बज्राचार्यले पुरस्कार वितरण गरिन। शेर्पासँगको हारपछि स्तब्ध पुलिसका प्रशिक्षक अनन्त थापाले आफ्नो खेलाडी थकित भएका कारण सोचेजस्तो प्रदर्शन हुन नसकेको बताए। 'खेलाडीले कम्तीमा ४८ घण्टा आराम पाउनुपर्छ। खप्तड गोल्डकप सकेर हामी आज (सोमबार) बिहान मात्रै हामी यहाँ आईपुग्यौ, खेलाडीले आराम पाएकै छैनन् थापाले भने 'त्यसैले पनि खेलाडी चल्न सकेनन्। टिम पराजय हुनुको कारण पनि यही नै हो। हिमालयन शेर्पाका प्रशिक्षक सुवास लिम्बुले जीतबाट खुशी भएपनि टिमले स्तर अनुसारको प्रदर्शन गर्न नसकेको बताए। उनले पनि खेलाडीले आराम नपाएको प्रतिक्रिया दिए। 'सबैको टिम र खेलाडीको समस्या उस्तै छ। थकानका कारणनै खेलाडीले खेल्न सकेका छैनन्। लिम्बुले भने,'अन्तिम समयमा पाएको एउटा अवसरलाई सदुपयोग गरेपछि खेल हामीले जित्न सक्यौ। अन्तिम समयमा अग्रता लिने जो कोही पनि खेलमा हावी हुन्छ, आज त्यही भयो र अर्को स्कोर गर्न सक्यौं।' प्रतियोगिता अन्तर्गत मंगलबार अन्तिम क्वाटरफाईनल खेलमा आठौं संस्करणको विजेता सिएमजी संकटा र रुस्लान थ्रिस्टार क्लबबीच खेल हुनेछ।"
विद्यार्थी र अभिभावकबीच फुट्सल,"काठमाडौं : जुनियर फुटबल एकेडेमी (जेएफए नेपाल) ले एकेडेमीमा रहेका विद्यार्थी र उनीहरूका अभिभावकबीच मैत्रीपूर्ण फुट्सल सम्पन्न गरेको छ। आइतबार सानेपास्थित ललितपुर फाइभ ए साइट फुट्सलमा सम्पन्न खेलमा करिब २ दर्जनभन्दा बढी विद्यार्थी तथा अभिभावकको संलग्नता थियो। एकेडेमीका संस्थापक तथा प्रशिक्षक प्रज्वलप्रताप क्षेत्रीका अनुसार विद्यार्थी र अभिभावकलाई एउटै मैदानमा उतार्दा उनीहरूले एक अर्काको मनोविज्ञान बुझ्ने तथा मित्रवत् व्यवहार हुने भएकोले खेल आयोजना गरिएको हो। अभिभावकले छोराछोरीको लागि समय दिने तथा बच्चाहरूको स्वभावको बारेमा अभिभावकलाई ज्ञान तथा अभिभावकको स्वभावको बारेमा बच्चाहरूलाई थप ज्ञान हुने हुनाले यस्तो कार्यक्रमको आयोजना गरिएको उनले बताए। अखिल नेपाल फुटबल संघ (एन्फा) तथा काठमाडौं जिल्लाबाट सम्बन्धन प्राप्त जेएफए नेपाल सन् २०१० मा स्थापना भएको एकेडेमी हो। जेएफएले विद्यालय शिक्षा हासिल गरिरहेका ५ वर्षदेखि १६ वर्षसम्मका विद्यार्थीहरुलाई प्याकेजमा फुटबल ट्रेनिङ गराइरहेको छ। ट्रेनिङमा अब्बल विद्यार्थीहरुलाई थप प्रशिक्षणको लागि अभ्यास भ्रमण अन्तर्गत थाइल्यान्ड, चीन लगायतका देशहरूमा समेत पठाइरहेको छ।"
बार्सिलोनाको लगातार सातौं जित,"म्याड्रिड : स्पेनिस ला लिगा फुटबलको सोमबार बिहान खेलिएको खेलमा बार्सिलोनाले लेगानेसमाथि ३१ गोलको जित हात पारेको छ । जितसँगै लिग लिडर बार्सिलोनाले आफ्नो निकट्तम प्रतिद्वन्द्वी एट्लेटिको म्याड्रिडसँग पुनः पाँच अंकको अग्रता लिएको छ । सबै प्रतियोगितालाई मिलाउँदा बार्सिलोनाको यो लगातार सातौं जित हो । घरेलु मैदानमा खेलिएको खेलमा लियोनल मेसी, लुइस स्वारेज र ओसमेन डेम्बेलले एकएक गोलको योगदान गरे । खेल सुरु भएको ३२औं मिनेटमा डेम्बेलले बार्सिलोनाका लागि पहिलो गोल गरे । सोही गोलका कारण पहिलो हाफमा बार्सिलोना अगाडि रह्यो । ५७औं मिनेटमा लेगानेसका मार्टिन ब्राथवेटले जवाफी गोल गर्दै खेललाई बराबरीमा ल्याए । उनी मिडल्सब्रोबाट ऋणमा लेगानेसमा आबद्ध भएका हुन् । यसैगरी ७१औं मिनेटमा उरुग्वेका अनुभवी खेलाडी स्वारेजले बार्सिलोनालाई २१ को अग्रता दिलाए । निर्धारित समयको खेल सकिनुभन्दा ठिकअघि अर्जेन्टिनी स्टार मेसीले अर्को गोल थप्दै बार्सिलोनालाई सहज जित दिलाए । मेसी ६४औं मिनेटमा परिवर्तित खेलाडीका रुपमा मैदानभित्र प्रवेश गरेका थिए । प्रशिक्षक अर्नेष्टो भाल्भर्डले खेलको प्रारम्भमा मेसीलाई बेञ्चमा राखेर डेम्बेल, स्वारेज र फिलिप कोउटिन्होलाई विपक्षीको पोष्टमा आक्रमणको जिम्मा सुम्पिएका थिए । सहभागी सबै टोलीले २०२० खेल खेलिसक्दा साविक विजेता बार्सिलोना ४६ अंकसहित तालिकाको पहिलो स्थानमा छ । ४१ अंकसहित एट्लेटिको म्याड्रिड दोस्रो, ३६ अंकसहित रियल म्याड्रिड तेस्रो, ३३ अंकसहित सेभिल चौथो र ३२ अंकसहित डेपोर्टिभो आल्भेस पाँचौं स्थानमा छन् । लेगानेस भने २२ अंकसहित १४औं स्थानमा छ ।"
हात्ती कार्निभल सौराहा,"चितवन राष्ट्रिय निकुञ्जसँगै जोडिएको प्रख्यात पर्यटकीय गन्तव्य सौराहा स्वदेशीविदेशी घुमन्तेका लागि अत्यन्त लोकप्रिय छ। सौराहा पुग्ने जोकोही यात्रु सदा एक विशेष किसिमको सम्मोहनमा पर्ने गर्छन्। कारण हो, यहाँको मोहक वातावरण। समय र मौसमसँगै रूप फेरिरहने यहाँको प्राकृतिक छटाले सबैलाई लोभ्याउँछ। वनस्पति, जनावर, चराचुरुंगी र मानवीय (विशेषगरी थारू) संस्कृतिका अनेक गतिविधिले पर्यटकको मनमा छुट्टै छाप छोड्छन्। ००० हात्ती र सौराहा पर्यायवाचीझैं लाग्छन्। प्रत्येक वर्ष यहाँ हात्ती महोत्सव हुन्छ। यस वर्ष पनि पुस ११ देखि १५ सम्म सौराहाको बाघमारा चौरमा हात्ती महोत्सव सकिएको छ। सौराहाका लागि यो हात्तीको महाकुम्भ मेलाजस्तै थियो। हात्तीपोलो। हात्ती सुन्दरी प्रतियोगिता। हात्तीको शृंगार र हात्ती फास्ट वाक। हात्तीको पिकनिक। यी सबै हात्तीलाई नै लक्षित गरेर सञ्चालित विविध कार्यक्रम थिए, जसमा मानिसहरू मस्त रमाए। हात्तीहरू झनै रमाए। हात्तीहरूको पिकनिक कुनै महाभोजजस्तो लाग्थ्यो, रोमाञ्चकारी। नितान्त नौलो र रोमाञ्चक। सयजति हात्ती लहरै राखेर उभ्याइएको थियो। उनीहरूलाई मन पर्ने मीठामीठा खानेकुरा (कुची) खुवाइयो। त्यसमा उखुदेखि फलफूलसम्म थिए। मेला भर्न त्यहाँ पुगेका असंख्य मानिसका लागि त्यो दृश्य साँच्चिकै दुर्लभ थियो। मानौं कि फिल्मी दृश्य ! हात्तीमेलालाई सबैले बडो चाख दिएर अवलोकन गरे। मानव र जनावरबीच सदियौंदेखि चलिआएको सुमधुर सम्बन्ध दर्शाउने यो एक बलियो उदाहरण थियो। सोही उद्देश्यका साथ हात्तीको पिकनिक आयोजना गरिएको थियो। सौराहामा आन्तरिक पर्यटन प्रवद्र्धन गर्ने उद्देश्यले २०६१ सालदेखि सुरु भएको हो, हात्ती महोत्सव। महोत्सवले हाल १५औं संस्करण सम्मको यात्रा तय गरिसकेको छ। यसले आन्तरिक मात्र होइन, बाह्य पर्यटकसमेत तानिरहेको छ। हुन त विश्वका धेरै देशका संरक्षण क्षेत्रमा पनि हात्तीसम्बन्धी विविध कार्यक्रम गरिँदै आएका छन्। नेपालको सन्दर्भमा भने यो हात्तीहरूको महाकुम्भ मेलाजस्तै हो, नितान्त चित्ताकर्षक र मौलिक। वाइल्ड लाइफ हब हुनुले पनि सौराहाको छुट्टै महत्व छ। यसपटकको मेलामा कोही हात्ती सुन्दरी प्रतियोगितामा रमाए त, कोही हात्तीपोलोमा। कोही हात्तीका छावाको फुटबल हेरेर मक्ख परे त, कोही हात्तीको क्याटवाकमा। धेरैको आकर्षण भने यहाँ हात्तीको पिकनिक नै थियो। युवकयुवतीदेखि वृद्धवृद्धासम्म बडो चाखका साथ चार दिनसम्म अलगअगल स्वादका हात्तीमैत्री कार्यक्रम हेरेर दंग परे। ००० हात्ती महोत्सव चितवनको पर्यटन प्रवद्र्धन गर्ने उद्देश्यले आयोजना गरिएको क्षेत्रीय होटल संघ चितवनका अध्यक्ष सुमन घिमिरेले जानकारी दिए। पुस महिना आफैंमा चिसो हुने र पर्यटनका लागि अफ सिजन मानिने हुँदा पर्यटक तान्न हात्ती महोत्सव आयोजना गरिने रहस्य उनैले खुलाए। सौराहा सधैंका लागि सिजनल छ भन्ने सन्देश सबैतिर फैलियोस् भनेर नै महोत्सवमा यस्तो अवधारणा ल्याइएको रहेछ। सुरुको वर्षमा हात्तीको एउटा मात्रै खेलबाट सुरु गरिएको थियो महोत्सव। १५औं संस्करणसम्म आइपुग्दा आधा दर्जनभन्दा बढी हात्तीमैत्री खेलहरू थपिँदै लगिएको रहेछ। आउने वर्षहरूमा पनि कार्यक्रमलाई थप व्यवस्थित र परिमार्जित गर्दै लगिने घिमिरेले सुनाए। सौराहाका लागि ब्रान्ड बनिसकेको हात्ती महोत्सव सिंगो चितवनकै समष्टिगत चिनारी पनि बनेको छ। उसो त एकसिंगे दुर्लभ गैंडा पनि यहाँको मुख्य ब्रान्ड हो। वन्यजन्तु संरक्षणकर्मी टीकाराम गिरीका अनुसार यस महोत्सवले नेपालको वाइल्ड लाइफ टुरिजमलाई विश्वसामु चिनाउन ठूलो भूमिका खेलेको छ। पूर्वपश्चिम राजमार्गसँगै जोडिएकाले सौराहा सबैको पहुँचमा छ। यहाँ होटल, रेस्टुरेन्टहरूको पनि राम्रो विकास भएको छ। थरीथरीका खाद्य परिकार पाइने र मनोरम स्थल भएकाले सौराहा सबैका लागि उपयुक्त गन्तव्य बनेको छ। चितवन राष्ट्रिय निकुञ्जको मुख्य विशेषता भनेको कम समय र सुरक्षित वातावरणमा धेरैभन्दा धेरै वन्यजन्तु सजिलै अवलोकन गर्न पाइनु पनि हो। यहाँ जोसुकैले जंगल सफारीको अनुभव बटुल्न सक्छन्। बालबालिका, वृद्धवृद्धादेखि अशक्तसम्मले जंगलभित्रै पुगेर बाघ, गैंडा लगायतका जनावर आँखैअगाडि अवलोकन गर्दै असाधारण अनुभव सँगाल्छन्।"
लिभरपुललाई पछ्याउँदै म्यानचेस्टर सिटी,"लन्डन : इङ्लिस प्रिमियर लिगको आइतबार राति भएको खेलमा म्यानचेस्टर सिटीले हडर्सफिल्ड टाउनलाई उसैको मैदानमा ३० गोलले हराएको छ। जितसँगै तालिकाको दोस्रो स्थानमा आसिन म्यानचेस्टर सिटीले लिग लिडर लिभरपुलसँगको दूरी पुनः चार अंकमा छोट्याएको छ। हडर्सफिल्डविरुद्धको सोही खेलसँगै म्यानचेस्टर सिटीले जारी सिजनमा आफ्नो एक सय गोल पनि पूरा गरेको छ। खेल सुरु भएको १८ औं मिनेटमा ड्यानिलोले म्यानचेस्टर सिटीका लागि पहिलो गोल गरे। त्यसपछि म्यानचेस्टर सिटीले खेलको दोस्रो हाफमा तीन मिनेटको बीचमा लगातार दुई गोल थप्यो। निर्धारित समयको ५४ औं मिनेटमा रहिम स्टर्लिङले म्यानचेस्टर सिटीको अग्रता दोब्बर बनाए। ५६ औं मिनेटमा लेरोय सानेले टोलीका लागि तेस्रो गोल थपेका थिए। सानेले प्रिमियर लिगको पछिल्ला १७ खेलमा आठ गोल गरेका छन् भने १२ गोलका लागि पास उपलब्ध गराएका छन्। २३ औं चरणको खेलको समाप्तिपछि ६० अंकसहित लिभरपुल पहिलो र ५६ अंकसहित म्यानचेस्टर सिटी दोस्रो स्थानमा छन्। टोट्टनहाम ५१ अंकसहित तालिकाको तेस्रो स्थानमा छ। ४७ अंकसहित चेल्सी चौथो, ४४ अंकसहित आर्सनल पाँचौं र समान अंक जोडेको म्यानचेस्टर युनाइटेड गाोलअन्तरका आधारमा छैटौं स्थानमा आसिन छन्। हडर्सफिल्ड भने ११ अंकसहित तालिकामा सबैभन्दा तल छ। सोही राति भएको अर्को खेलमा टोट्टनहामले फुलहामलाई उसैको मैदानमा २१ गोलले हरायो। टोट्टनहामका लागि डेल अली र ह्यारी विंक्सले एकएक गोल गरे। खेल सुरु भएको १७औं मिनेटमै टोट्टनहामका फर्नान्डो लरेन्टबाट आत्मघाति गोल भएको थियो। साविक विजेतासमेत रहेको म्यानचेस्टर सिटीले पछिल्ला तीन खेलमा १९ गोल गरिसकेको छ। हडर्सफिल्डले घरेलु मैदानमा खेलिएका पछिल्ला पाँचवटा लिग खेलमा लगातार हार भोगेको छ। यसअघि सन् २००० को अप्रिलदेखि सेप्टेम्बरको बीचमा हडर्सफिल्डले घरेलु मैदानमा लगातार सात खेलमा हार भोगेको थियो।"
