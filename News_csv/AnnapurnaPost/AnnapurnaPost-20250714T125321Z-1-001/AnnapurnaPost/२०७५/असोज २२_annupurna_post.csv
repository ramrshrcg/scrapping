शीर्षक,विवरण
किन चाहँदैन भारत नेपालको बिजुली ?,"भारतीय बिजुलीले लोडसेडिङ टारेकोलाई ठूलै उपलब्धि हासिल भएजस्तो गरी गौरव गरिएको छ। यतिमा मात्र सीमित हुने हो भने दुईतिहाइको औचित्य के रह्यो र ? चीन र बंगलादेशसित ऊर्जा सम्झौता भए। अब यहाँबाट धमाधम बिजुली निकासी हुन्छ भन्दै रमाउनेहरू थुप्रै देखिए। भारतले हामीलाई सबै कुरामा ङयाँकेको छ। उकुसमुकस पारेको छ। भारतीय एकाधिकार र हैकमबाट कहिले मुक्ति पाइएला भन्ने छ, तर व्यवहारमा भारतप्रति दिनका दिन निर्भरता बढ्दो छ। भारतीय बिजुली आयात गरेर अहिले देश लोडसेडिङमुक्त छ। ऊर्जामा बढ्दो निर्भरताले राष्ट्रिय सुरक्षालाई चुनौती दिन्छ, जुन हामीले भारतले लगाएको नाकाबन्दीमा भोगिसकेका छौं। अहिले राष्ट्रिय विद्युत् प्रणाली भारतको हातमा छ। यो भनेको डरलाग्दो अवस्था हो। परनिर्भरताबाट उन्मुक्ति पाउने कहिले हो, अझै टुंगो छैन। ठूला जलाशययुक्त आयोजनाको आवश्यकता अहिले आएर बोध भएको होइन। यो वर्षौँअघि नै थाहा थियो। तर शासन सत्तामा बस्नेहरूको नालायकी र अक्षमताले बनेन। राज्यको सुरक्षासित प्रत्यक्ष जोडिएको बहुउद्देश्यीय आयोजना विदेशीलाई सुम्पन जहिले पनि हतार मात्र गर्छाैं। यति धेरै भोगिसक्दा पनि सरकारी कर्मचारी संयन्त्र र हाम्रा नेताहरूमा कहिल्यै पनि चेत आएन। भारतले पहिले नेपालबाट केही गरी बिजुली आयो भने कर लगाउनुपर्छ भन्ने नीति लियो। त्यो नीति तीन वर्षअघि विद्युत् व्यापार सम्झौता हुनुअघिसम्म कायमै थियो। यो नीतिले नेपालको जलविद्युत् क्षेत्रमा सम्भावित सबै वैदेशिक लगानी रोकिदियो। यसको प्रत्यक्ष मारमा परेको थियो पश्चिम सेती। अस्ट्रेलियन कम्पनी स्मेकले भारतले बिजुली किनिदिन्छ कि भन्ने आसमा १६ वर्ष व्यतीत गर्यो। यता राज्य अस्ट्रेलियन कम्पनीले सक्छ भन्ने विश्वासमा परिरह्यो। भारतसित ऊर्जा व्यापार सम्झौता भयो। सम्झौतामा कुनै कर नलिने उल्लेख गरियो। यो सम्झौतापछि नेपालमा आन्तरिक र बाह्य लगानीको ओइरो लाग्ने अपेक्षा थियो। किनभने स्वदेशी निजी क्षेत्रले जलाशययुक्त बनाउन नसक्ने। नदी प्रवाही आयोजनाको मात्र बिजुली लिन नेपालको एकमात्र क्रेता विद्युत् प्राधिकरण नसक्ने। आफ्नै बिजुली खपत नहुने स्थितिमा प्राधिकरण छ। त्यही भएर अहिले विद्युत् खरिद सम्झौता (पीपीए) समेत अघोषितरूपमा अवरुद्ध छ। राज्य भन्छ १५ हजार मेगावाट बिजुली उत्पादन गर्ने। प्राधिकरण पाँच हजार मेगावाटको पीपीए गरेर थाकिसकेको छ। अब पनि गर्यो भने जगेडा हुन्छ, बरु भारततिर निकासी गर्न पाइयो भने जति पनि पीपीए गर्न सकिन्छ। सोच यस्तो छ राज्यको। नेपालसित विद्युत् व्यापार सम्झौता भएपछि त्यसको कार्यान्वयनमा भारतले कहिल्यै पनि ध्यान दिएन, पञ्चेश्वरजस्तै। टनकपुरमा हडपेको नेपाली भूमिलाई अन्तर्राष्ट्रिय वैधता दिलाउन महाकाली सन्धि गराउन ऊ सफल भयो। ६ महिनाभित्र पञ्चेश्वरको डीपीआर बनाउने भन्यो। आज महाकाली सन्धि गरेको २१ वर्ष भयो। अनि हामी ऊर्जा सम्झौता गरेर भारतलाई बिजुली निकासी गरेर समृद्ध देश बनाउने कार्यदिशामा छौं। ऊर्जा व्यापार सम्झौताको मसी सुक्न नपाउँदै भारतले अर्को तगारो झिक्यो सीमापार विद्युत् व्यापार निर्देशिका। यो निर्देशका भन्छ शतप्रतिशत वा कम्तीमा ५१ प्रतिशत सेयर भएको भारतीय कम्पनीले उत्पादन गरेको बिजुली मात्र उसको प्रणालीमा भित्रिन्छ, अरू लिइँदैन। यो गाँठो फुकाउन नेपाल सरकारले लाखौं कोसिस गर्यो, तर भारत टसको मस छैन। दुईतिहाइ सरकारको सोच राज्यले बिजुली बनाउने भन्ने छैन। बेच्नमा छ। बेच्दा आउने कमिसनले उसलाई लोभ्याइरहेको छ। आखिर भारत के चाहन्छ ? ऊ किन नेपालको बिजुली लिन चाहँदैन ? जबकि हामीलाई भन्दा उसलाई बढी जलविद्युत्को खाँचो छ। दुईतिहाइभन्दा बढी तापीय ऊर्जा उत्पादन गरेको भारतले ऊर्जा मि श्रण नीति लागू गरेको छ। यो भनेको कार्बनडाइअक्साइड उत्पादन गर्ने तापीय ऊर्जाको अनुपात घटाउने, त्यसको ठाउँमा नवीकरणीय ऊर्जा भर्ने। यता उत्पादन बढी हुँदा उता ऊर्जाको भाग पनि बढी नै छ। यद्यपि नेपालको कुल सम्भावित उत्पादन नै उसको निम्ति हात्तीको मुखमा जिरासरह हो। झन्डै तीन लाख मेगावाट जडित क्षमताको प्रणाली रहेको भारतमा नेपालले गर्व गर्दै आइरहेको ८३ हजार मेगावाटको सम्भावनासमेत केही होइन। एक अर्ब २५ करोड जनसंख्या भएको मुलुकलाई खाद्य सुरक्षा र ऊर्जा आपूर्ति पेचिलो मुद्दा बनिसकेको छ। ऊर्जाको चरम आवश्यकता छ। उपायहरूको खोजी पनि गरिरहेकै छ, तर व्यवहारमा नेपालको बिजुलीलाई एक प्रकारले उपेक्षा गरेजस्तो देखिन्छ। यसका केही कारण छन्। पहिलो, नेपालको बिजुलीले उसको उल्लेखनीय आवश्यकता पूरा गर्न सक्दैन। दोस्रो, ऊर्जाभन्दा पनि नेपालको जलस्रोत उसको रणनीतिक प्राथमिकता हो। तेस्रो, ऊ कहिल्यै पनि कुनै आयोजनाविशेषमा डिल गर्दैन, एकीकृत तवरले पानी र बिजुली दुवै एकसाथ लैजान चाहन्छ। कोशी, गण्डक, महाकाली सन्धि यसका उदाहरण हुन्। यी तीनवटै ठूला सन्धिमा बिजुली गौण र पानी प्रमुख हुन्। बाध्यतावश, अभावमा परेर, दबाबमा परेर वा प्रलोभनमा परेर गरिएका यी सन्धिहरू नेपालको हितमा छैनन् नै। यी सन्धिमा उल्लिखित प्रावधान लागू गरे मात्र नेपाललाई भएको हानिको थोरै भए पनि क्षतिपूर्ति हुन्थ्यो। तर सन्धिका सर्तमा भारत कि उल्लंघन गर्छ कि उदासीन हुन्छ। यस्तो अप्ठेरो छिमेकीसित पानीका मुद्दा छिनोफानो गर्न त्यति सजिलो छैन, जति सन्धिमा उल्लेख गरिएको हुन्छ। भारतीय बजार ताकेर बसिरहेको सरकारले यी तथ्य नबुझेको पक्कै होइन, तर पनि आफ्नो नीतिमा किन परिवर्तन गर्दैन ? मुख्य कुरो यही हो। नीति हुनुपर्थ्यो नेपालमुखी, तर छ भारतमुखी। कहाँसम्म भने नेपालले बनाउन लागेका आयोजनाको विस्तृत परियोजना प्रतिवेदन (डीपीआर) समेत यस्तो र उस्तो हुनुपर्छ भनेर लबिङ गर्छ। नेपालीहरू त्यहीअनुसार बनाइदिन्छन्। यसको उदाहरण हो बूढीगण्डकी। डुबान क्षेत्र फराकिलो, बाढी नियन्त्रण धेरै र हिउँदमा पानीको प्रवाह गतिलो बनाउन बूढीगण्डकीको बाँधको उचाइ बढाइएको छ। जति बाँधको उचाइ कम हुन्छ, यसमा निहित जोखिम कम हुन्छ र लागत कम पर्छ। तर यहाँ भएको छ उल्टो। यसरी डीपीआरको माइक्रो म्यानेजमेन्ट मा समेत भारतीय संलग्नता छ। उसको स्वार्थको रक्षा उसले गर्नु उसको धर्म हो। तर हामी उसको स्वार्थ पूरा हुने गरी काम गरिरहेका छौं देशप्रतिको गद्दारीजस्तो गरी। यही फरक छ। बहुउद्देश्यीय जलाशययुक्त आयोजनाहरू विदेशीलाई दिइन्छ, जुन संसारमा कहीं हुँदैन। बहुउद्देश्यीय भन्नेबित्तिकै विदेशीलाई त्यति चासो हुँदैन। जसरी स्मेकलाई पश्चिम सेती बहुउद्देश्यीय बनाउन अप्ठेरो परेको थियो। लागत उच्च हुन्छ। उसको लगानीले भ्याउँदैन। अर्को, जलाशययुक्त आफैंमा महँगो आयोजना हो, नाफाको मात्र दृष्टिकोण राख्यो भने लगानी अयोग्य हुन्छ। त्यही भएर जलाशययुक्तलाई राज्य नै बनाउनुपर्छ भनिएको। एउटा उदाहरण हेरौं, कर्णाली राजमार्ग लगानीयोग्य छैन, राज्यले लगानी गर्नु हुँदैन भन्थ्यो विश्व बैंक। विश्व बैंकसँग नजिक भएका कतिपय अर्थमन्त्रीहरूले यो कुरो माने। तर राज्यले पछि बुद्धत्व प्राप्त गर्यो र कर्णाली राजमार्ग बन्न सफल भयो। राज्यले लगानी नगरेको भए आजसम्म पनि कर्णालीमा बाटो पुग्ने थिएन। अहिले चर्चामा रहेका जलाशययुक्त आयोजनाहरू बहुउद्देश्यीयसहित अघि बढाउनुपर्छ। सिँचाइ, हिउँदको पानी, बाढी नियन्त्रणबाट प्राप्त हुने फाइदाले बिजुलीको लागतलाई स्वाट्टै घटाइदिन्छ। अनि मात्र त्यस्ता आयोजना लगानीयोग्य हुन्छन्, तर दुईतिहाइ सरकारको सोच राज्यले बनाउने भन्ने छैन। बेच्नमा छ। बेच्दा आउने कमिसनले उसलाई लोभ्याइरहेको छ। सरकार बनेको ६ महिना कटिसक्दा राज्यले यो यो गर्नेछ भनेर आउनुपर्थ्यो। अहिले भारतीय बिजुलीले लोडसेडिङ टारेकोलाई ठूलै उपलब्धि हासिल भएजस्तो गरी गौरव गरिएको छ। यतिमा मात्र सीमित हुने हो भने दुईतिहाइको औचित्य के रह्यो र ? नौ महिनामा फेरिने सरकारहरूले पनि भारतबाट बिजुली आयात गरेकै हुन्। खोलानाला बेचेकै हुन्। तिनै काम यस्तो शक्तिशाली सरकारले गरिरहेको छ।"
ओली सरकारलाई चौथो मौका,"खड्गप्रसाद ओली नेतृत्वको सरकार बनेको ६ महिना भयो। आगामी साढे चार वर्ष कसरी सरकार चल्छ ? कस्तो काम गर्ला ? मुलुकसामु उपस्थित चुनौतीका सामना कसरी गर्ला ? यो बहसको विषय हो। तर गत ६ महिनामा सरकारले दिएको स्पष्ट संकेत के हो भने आगामी साँढे चार वर्ष पनि यसरी नै, यही तौरतरिकाले सरकार चल्नेछ। सरकारले कुनै चमत्कार गर्नेवाला छैन। जसरी विगतका सरकारहरू कामचलाउ पाराले चल्थे, यो सरकार पनि त्यही पाराले चलिरहनेछ। आगामी दिनमा पनि यसको गति र मती यही रहनेछ। सरकारले ६ महिनामा माखो मारेन। त्यसो भए यो सरकार तथा केपी ओलीको नेतृत्वलाई किन कायम राख्ने ? किन सरकार परिवर्तन नगर्ने ? तर यो सरकार गतिलो नभए पनि यसलाई पूरै पाँच वर्ष टिकाउनुको विकल्प छैन। राष्ट्रिय हित, लोकतन्त्रको संस्थागत विकास र स्थिरताका लागि अक्षम नै भए पनि केपी ओली सरकारलाई पाँच वर्ष नेपाल र नेपालीले सहनैपर्ने हुन्छ, यद्यपि पाँच वर्षको अवधिमा ओली सरकारले अनेक विकृतिलाई जन्म दिनेछ, संस्थागत गर्दै लैजानेछ। अहिले यही लक्षण देखियो। लोकतन्त्र संस्थागत हुँदै गयो भने ओली सरकारले रोपेका विकृति विसंगतिको उपचार भविष्यमा हुन सक्छ। ओली सरकारको नेतृत्वमा देश ठीक ठाउँमा छैन। ओलीको विकल्प खोजियो भने त्यसले पनि देशलाई ठीक ठाउँमा पुर्याउँदैन। बरु झन् गलत ठाउँमा पुर्याउनेछ। विभिन्न खराब विकल्पमध्ये कम खराब विकल्प हो ओली सरकार। त्यसैले यो सरकार पाँच वर्ष चल्नुपर्छ। करिब सात दशकदेखि मुलुकले निरन्तर अस्थिरता भोगिरहेछ। यसबीच चारपटक बहुमतको बलियो सरकार बने। पहिलोपटक १३ जेठ २०१६ मा बीपी कोइरालाको नेतृत्वमा नेपाली कांग्रेसको दुईतिहाइको सरकार बन्यो। १ पुस २०१७ मा बीपीको सरकारलाई कू गरियो। त्यसपछि राजनीतिक व्यवस्थाका रूपमा ३० वर्ष निरन्तर पञ्चायती व्यवस्था रह्यो। तर त्यसबेला पनि व्यवस्थाभित्रको अव्यवस्थाको सिकार सरकार बनिरह्यो। प्रधानमन्त्री फेरिनु राजाको बायाँ हातको कान्छी औंलाको खेल थियो। देशले दोस्रोपटक १५ जेठ ०४८ मा बहुमतको स्थिर सरकार पायो। गिरिजाप्रसाद कोइराला नेतृत्वमा पाँच वर्षका लागि कांग्रेस सरकार बन्यो। त्यो पनि पाँच वर्ष टिकेन। ०५१ मंसिर १४ सम्म कोइराला सरकार रह्यो तर त्यसअघि नै प्रतिनिधिसभा विघटन भई चुनाव घोषणा भएर कोइराला सरकार कामचलाउमा परिणत भइसकेको थियो। १७ जेठ २०५६ मा कृष्णप्रसाद भट्टराईको नेतृत्वमा कांग्रेसको बहुमतको सरकार गठन भयो। देशले पाएको यो तेस्रो स्थिर बहुमतको सरकार थियो तर, बहुमत अर्थहीन भयो। भट्टराईले राजीनामा दिए। बहुमतभित्रै अस्थिर सरकारको दुर्दान्त खेल सुरु भयो। ओलीको नेतृत्वमा देशले चौथो मौका पाएको छ, स्थिर र बहुमतको सरकारको। बीपी कोइरालाको सरकार राजाको कूबाट गिर्यो। त्यसपछिका बहुमतको दुइटा सरकार आफ्नै पार्टीभित्रको आन्तरिक विग्रहले भताभुंग भयो। जब कुनै पार्टीले पाएको संसदीय बहुमत अर्थहीन हुन्छ, त्यसको सिकार देश बन्छ। सम्बन्धित पार्टीले भोग्ने क्षतिको कालान्तरमा भरपाइ हुनसक्छ तर देशले भोग्ने क्षति दीर्घकालीन हुन्छ। विगतका अस्थिर सरकारका कारण उत्पन्न विकृतिविसंगतिको मूल्य देशले अकल्पनीय रूपमा चुकाउनुपरेको थियो र अहिले पनि परिरहेछ। विगतको यही तीतो शिक्षालाई ध्यानमा राखेर वर्तमान केपी ओली सरकार पाँच वर्ष चल्नुपर्छ। ओली सरकारले पाँच वर्षको म्यान्डेट पाएको छ। यस्तो अवस्थामा सरकार पाँच वर्ष चल्नुपर्छ भन्नु अर्थहीन कुरा लाग्न सक्छ। सरकार बनेकै पाँच वर्षका लागि छ भने पाँच वर्ष चलिहाल्छ भन्न सकिन्छ, तर राजनीति सरल रेखामा चल्दैन। नेपालजस्तो तेस्रो विश्वको विपन्न मुलुकको राजनीति त सरल रेखामा चल्ने कुरै भएन। विगतको अनुभवले पनि यही देखाउँछ। विगतमा तीनपटक बहुमतको सरकार भत्कियो। त्यसैले यो सरकार पनि भत्किन सक्छ भनेर आशंका गर्न सकिने ठाउँ प्रशस्त छ। ओली सरकारलाई कताबाट खतरा छ ? यो समीक्षाको विषय हो। ओली सरकारको अलोकप्रियता यसरी नै बढ्दै जाने हो र सरकार यसरी नै अकर्मण्य हुँदै जाने हो भने जनआक्रोश चरममा पुग्नेछ। त्यो अवस्थामा सरकार स्थिर तर समाज अस्थिर बन्नेछ। सामाजिक असन्तोषले अन्ततः सरकारलाई खतरा हुनेछ। राज्यमा विद्रोह सिर्जना हुनेछ। सबै प्रकारका विद्रोहहरूको उपचार लोकतन्त्रले दिन सक्छ भन्ने ठानिन्छ। लोकतन्त्रभित्रै जनअसन्तोषको विद्रोह भयो भने त्यसले लोकतन्त्रलाई खान्छ। अर्थात्, ओली सरकार अलोकप्रिय हुँदै जानु, अकर्मण्य बन्दै जानु भनेको लोकतन्त्रमाथि खतरा आइलाग्नु हो। सरकारलाई अर्को खतरा प्रतिपक्षबाट हो। कांग्रेससँग बहुमत छैन। त्यसैले संसद्भित्रबाट सरकारलाई कुनै खतरा छैन। कांग्रेसले ओली सरकारको विकल्प खोज्नुपर्छ भनेको छैन। यो सरकारले राम्रोसँग काम गर्नुपर्छ र पूरा अवधि काम गर्न पाउनुपर्छ भन्ने कांग्रेसको धारणा हो र हुनुपर्छ। तसर्थ प्रतिपक्षबाट सरकारलाई कुनै खतरा नभएको ठहर गर्न सकिन्छ। ओली सरकार अलोकप्रिय हुँदै जानु, अकर्मण्य बन्दै जानु लोकतन्त्रमाथिको खतरा हो। नेपालको विगत अनुभवले भन्छ बहुमतप्राप्त सरकारलाई मूलतः दुई कोणबाट खतरा हुन्छ। पहिलो हो, सैनिक कू, दोस्रो हो, पार्टीभित्रको आन्तरिक विग्रह। आजको सभ्य लोकतान्त्रिक युगमा सैनिक कू या अन्य अवाञ्छित तरिकाले सरकार ढल्छ भन्नु कल्पना पनि गर्न नसकिने कुरा हो। ओली सरकारमाथि खतराका यावत् कारण निष्प्राण देखिन्छन् तर एउटा कारण भने बलवान् देखिन्छ। त्यो हो, पार्टीभित्रको आन्तरिक विग्रह। पार्टीभित्रको आन्तरिक विग्रह कम्युनिस्ट पार्टीको मात्र नभएर कांग्रेसको पनि समस्या हो, सबै पार्टीको समस्या हो। आन्तरिक विग्रहका कारण बहुमत हुँदाहुँदै पनि दुईपटक स्थिर सरकार दिनबाट कांग्रेस चुक्यो। ०४८ सालपछि बनेको गिरिजाप्रसादको सरकार र ०५६ मा बनेको कृष्णप्रसादको सरकार कांग्रेसको आन्तरिक विग्रहका कारण ढलेको थियो। कांग्रेसमा भन्दा कम्युनिस्ट पार्टीमा आन्तरिक विग्रह धेरै हुने गरेको जगजाहेर छ। दुईपटक आफ्नो सरकार ढलेपछि कांग्रेसले आन्तरिक विग्रह व्यवस्थापनमा केही हदसम्म सजगता अपनाएको देखिन्छ। तर आन्तरिक विग्रहका कारण बहुमतको सरकार ढलेको अनुभव नेकपालाई छैन। नेकपामा मिसिएका एमाले र माओवादी केन्द्र दुवै पार्टीले विगतमा कहिल्यै बहुमत पाएका थिएनन्। यसपटक पनि बहुमत पाएका होइनन्, दुवै मिलेको गठबन्धनले बहुमत पाएको हो। तथापि, ओलीले बहुमत प्राप्त पार्टीको सरकारको नेतृत्व गरिरहेछन्। यो सरकारलाई आफ्नै पार्टीभित्रबाट खतरा छ। नेकपा भर्खरै एकीकरण भएको छ। यसमा वैचारिक र भावनात्मक एकीकरण हुन बाँकी नै छ। नेकपाको एकतामा प्रक्रियामा समस्या देखियो भने त्यसको असर सरकारको स्थिरतामा पर्नेछ। पार्टी विभाजनले मात्र सरकार गिर्छ भन्ने होइन। पार्टी एकीकृत नै रहिरहने तर बहुमत प्राप्त सरकारचाहिँ गिर्ने पनि हुनसक्छ। विगतमा कांग्रेसको बहुमत हुँदा यस्तो भइसकेको छ। तत्कालीन एमालेभित्र पनि आफ्नै पार्टीको नेतृत्वको सरकार गिराउने कुटिल खेल मञ्चन भइसकेको छ। माओवादीका डा बाबुराम भट्टराईको सरकार पनि पार्टीभित्रैबाट गिराइएको हो। अर्थात् आफ्नै पार्टीको सरकार गिराउने काम विभिन्न पार्टी र नेताहरूले गरिसकेका छन्। विगतमा जतिजति पटक अस्थिरताको मञ्चन गर्दै सरकारको नेतृत्व फेरियो, त्यतित्यति देश ओरालो लाग्यो। हुन त अस्थिर सरकार भए पनि राम्रो विकास र आर्थिक उन्नति गरेका देशहरू छन्। बेल्जियमले राजनीतिक अस्थिरताबीच नै आर्थिक उन्नति गरेको हो। श्रीलंकाले गृहयुद्धबीच पनि राम्रै प्रगति गरेको हो। भारतमा दुई दशकसम्म बहुमतप्राप्त पार्टीको सरकार थिएन, तीन वर्षअघि मात्र भारतीय जनता पार्टीले बहुमतको सरकार बनायो। भारतको सन्दर्भ अलि फरक छ। त्रिशंकु संसद भए पनि त्यहाँ सरकारले निरन्तरता पायो। बारम्बार सरकारको नेतृत्व परिवर्तन भएन। तथापि बहुमतको सरकार बनेपछि भारतले हासिल गरिरहेको आर्थिक प्रगति लोभलाग्दो छ। राजनीतिक स्थिरतापछि इथियोपियाले विश्वमै उदाहरणीय आर्थिक वृद्धिदर हासिल गरिरहेछ। नेपालकै उदाहरण हेर्दा के देखिन्छ भने ०४८ सालमा गिरिजाप्रसाद कोइरालाको नेतृत्वमा कांग्रेस सरकारले मुलुकको दीर्घकालीन हितमा जेजस्ता नीति लियो, जेजे काम गर्यो, ती ऐतिहासिक थिए। कोइरालाको नेतृत्वमा पछि पनि सरकार बन्यो, तर ०४८ सालमा जसरी काम गर्न सकेन। किनभने पछि कोइराला प्रधानमन्त्री बन्दा राजनीति अस्थिर भइसकेको थियो, सरकार गिराउने खेलमा राजनीतिक दल तथा नेता अभ्यस्त भइसकेका थिए। प्रधानमन्त्रीले देश विकासमा समय नदिएर आफ्नो सरकार टिकाउन समय खर्च गर्नुपर्ने अवस्था आयो। नेपालको अनुभवले भन्छ विकास र प्रगतिका लागि राजनीतिक स्थिरता चाहिन्छ। अहिले नेकपासँग बहुमत छ, केपी ओली प्रधानमन्त्री छन्। यो अवसरको उपयोग गरिनुपर्छ, त्यसैले पूरा अवधि सरकार चल्न दिनु मुलुकको हितमा छ। यो सरकार पाँच वर्ष चल्ने कि नचल्ने भन्ने मूलतः प्रधानमन्त्री ओलीमै भर पर्छ। त्यसपछि नेकपाका नेताहरूमा निर्भर हुन्छ। त्यसपछि मात्र विपक्षीमा भर पर्छ। सरकारको स्थिरतामा कांग्रेसको पनि महत्वपूर्ण भूमिका हुने देखिन्छ। ओली सरकारलाई गलत निर्णय गर्नबाट रोक्ने काम कांग्रेसले गर्न सक्नुपर्छ। यो काम कांग्रेसले सडकबाट गरेर हुँदैन, संसदबाट गर्नुपर्छ। कांग्रेसले संसदीय फाँट तथा संसदीय कार्यलाई प्राथमिकता नम्बर एकमा राख्नुपर्छ। ओली सरकारलाई पाँच वर्षसम्म गलत काम गर्न रोक्ने दायित्व कांग्रेसको हो र ओली सरकारलाई पाँच वर्ष टिकाउने दायित्व पनि कांग्रेसकै हो। किनभने वर्तमान राजनीतिक व्यवस्था मूलतः कांग्रेसको अवधारणा हो। यसो गरेर मात्र कांग्रेसले लोकतन्त्रमा आदर्श प्रतिपक्षीको मानक स्थापित गर्न सक्छ।"
सार्वजनिक सेवा सुधार्ने हो भने,"बिरामी जाँच्ने बेलामा डाक्टर कार्यकक्षमा नभेटेर बिरामीका आफन्त अस्पतालका हाकिम र डाक्टरहरूका लागि अन्य काम गर्न र आराम गर्न छुट्ट्याइएको तलामा उक्लिए। उनी निकै आक्रोशित देखिन्थे। अस्पतालको प्रशासनिक कामकारबाहीसँग सम्बन्धित नभए पनि अगाडि परेकाले मलाई कड्किँदै सोधे, हामी तल पर्खिरहने तर डाक्टर भने नआउने ! खै कता छन् ? मैले देखिरहेको थिएँ उनीहरू एक बैठक गर्दैछन्। मैले यही व्यहोरा जानकारी गराएँ। उनी झन् रिसाए, बिरामीलाई पर्खाएर बैठक गर्ने ! यो बैठक बिरामी जाँच्ने काम सकेपछि गरे हुन्न थियो ? यो प्रश्नको उत्तर मैले दिन सक्दैनथें तर उनले देखाएको आक्रोश भने मलाई जायज लाग्यो। मैले बैठक गर्दै गरेको कक्ष देखाइदिएँ। उनी त्यहीं गएर सोधे, बैठक कुन बेला सकिन्छ ? हामी दर्जनौं बिरामी डाक्टर साहेबलाई एक घन्टादेखि पर्खिरहेछौं। पहिले बिरामी जाँचेर सकेपछि यो बैठक गर्नु पो पर्यो। निकै कडा शब्द र टोनमा प्रतिक्रिया जनाउलान् भनेको थिएँ तर आक्रोशको तुलनामा बैठक कक्षमा पसेर उनले देखाएको प्रतिक्रिया अलि नरम थियो। सायद उही डाक्टरसँग नै जचाउनुपर्ने भएकाले पनि होला नरमरूपमा प्रस्तुत भएको। त्यति भएको पाँच मिनेटमै बैठकका सहभागी निस्किए र डाक्टरहरू कार्यकक्षतिर लागे। जुन कक्षमा त्यो बैठक भएको थियो, त्यो हेर्दा बिरामी कुराएर बस्नुपर्ने बैठक थिएन त्यो। त्यो नमुना दृश्य हो हाम्रा सरकारी निकाय र कर्मचारीहरू आफ्ना सेवाग्राहीप्रति कति असंवेदनशील हुन्छन् भन्ने विषयको। ती सेवाग्राहीले त्यति नभनेको भए र प्रतिक्रिया नजनाएको भए त्यो बैठक अझ लम्बिन सक्थ्यो र बिरामीहरू डाक्टर कुन बेला आउलान् भनी अझ कति बेर कुरिरहेका हुन्थे। बिरामीलाई कुराएर बैठक गर्नु हुन्न, सामान्य बैठक बिरामी जाँच्ने समयमा पर्नु हुन्न भन्ने सामान्य जिम्मेवारी बोध नगर्नुले सेवाग्राहीप्रति त्यो अस्पताल र डाक्टरको कस्तो सेवाभाव छ भन्ने झल्को दिन्छ। एक सेवाग्राहीले त्यति भनेपछि त्यहाँ देखाइएको प्रतिक्रिया सकारात्मक देखियो, तुरुन्त बैठक स्थगित गरियो। हामीले आजसम्म भोगेका आधारमा यस्तो प्रत्युत्तर आउन नसक्ने होइन कर्मचारीबाट, अनुभवका आधारमा भन्न सकिन्छ र यो अतिशयोक्तिपूर्ण अनुमान पनि होइन किनकि यस्तो सुन्दै, भोग्दै आएका नै छौं, तपाईंको मात्र काम गर्न बसेका हौं र ? हाम्रा अरू पनि त काम छन्। कुन बेला कुन काम गर्नुपर्छ, तपाईंले भन्ने होइन। सरकारी निकायहरू मूलतः सेवाग्राहीलाई सेवा दिन सञ्चालित भए पनि त्यहाँका संरचना र कर्मचारीको व्यवहार कत्ति पनि सेवाग्राहीमुखी हुन सकेको छैन। तिनको व्यवहार आफूलाई पुरानो जमानाको ऋणी र सेवाग्राहीलाई बेलामा ऋण तिर्न नसक्ने आसामीजस्तो ठानेको देखिन्छ पूर्णतः हेपाहा। त्यसैले त सोधेको प्रश्नको जवाफ पाइन्न, पाएमा पनि झर्केर, फर्केर दिइन्छ जवाफ, सेवा लिने पालो मिलाइएको हुन्न, बस्ने ठाउँ हुन्न, पिउन पानी पाइन्न, रंगभेद नीति रहँदा दक्षिण अफ्रिकामा रहेको जस्तो कर्मचारी र सेवाग्राहीका लागि छुट्टै शौचालय हुन्छ पछिल्लोको शौचालय कहिल्यै सफा गरिन्न, पानीको व्यवस्था हुन्न, त्यसैले डुङ्डुङ्ती गनाउँछ। यी र यस्तै अवस्था सेवाग्राही भएर भोग्दै आएका छौं। सरकारी कर्मचारी आफंै पनि कुनै ठाउँमा सेवाग्राही हुन्छन् र यही नियति बेहोर्छन्। अनि सेवाग्राही भएर भन्छौं सरकारी कार्यालयमा सेवा लिन जानु भनेको नर्कको यात्रा हो। नर्क पनि यस्तो कि नगइनहुने, धर्म गरे पनि एकपटक भोग्नु नै पर्ने नर्क, त्यो पाप कतै नेपालमा हुनुले लागेको हो कि जस्तो गरी ! यो तिरस्कारपूर्ण अवस्थाबाट त्राण पाउन चिनजानको सर्कल राम्रो हुनेहरू उपाय खोज्छौं आफ्ना वा कोही चिनजानको मानिस सेवा लिन जानुपर्ने सरकारी कार्यालयमा काम गर्छन् कि ? चिनजानको सूत्र फेला परे भन्छौं सहजै, म फलानो, उहाँ फलानोले कुरा गर्नुभएको मानिस म हुँ। यसको अर्थ हुन्छ पालो मिचेर सेवा दिने, कुर्सीमा बस्न दिने, स्टाफ ट्वाइलेटको साँचो दिने, चियापान पनि गराउने विशेष सहुलियत पाउनुपर्छ भन्ने अपेक्षा। म व्यवस्था बिग्रेकोमा दुःख मान्दिन, बरू विशेष सहुलियत पाउन सकेकोमा पौरख ठान्छु हाम्रो प्रवृत्ति। हुन पनि हो म पूरा सरकारी निकायको सेवा प्रवृत्ति फेर्न सक्दिनँ, अनि के गर्नु त सामान्य मनोविज्ञान नै हो। सेवाग्राहीले सेवाको मूल्यांकन गर्ने कुरा यस्तै बाटो हो, तर यो बाटो नगई सरकारी सेवामा सुधार आउन्न। आम सेवाग्राहीप्रति पूर्णतः निस्पृह, आफ्ना मानिसको लागि विशेष व्यवहार गर्ने ठालु र साहु पाराको प्रशासन हाम्रो छ। प्रशासनमा सुधारका धेरै कुरा विगतमा भए र आगामी दिनमा पनि हुँदै जाला तर दुःखको कुरा प्रशासनलाई सेवाग्राहीमुखी अर्थात् क्लाइन्टओरिएन्टेड बनाउने खास उपाय अपनाउने प्रयास गर्नमा चुक्दै आइएको छ। नागरिक बडापत्र बनाउने एक प्रयास भयो, लागू भयो तर काम गरेन त्यसले। लीलामणि पौडेल मुख्य सचिव हुँदा बडापत्रअनुसार सेवा नदिइएको खण्डमा सेवाग्राहीलाई क्षतिपूर्ति भराउनेसम्मको अग्रगामी कदम उठाउने प्रयास भएको थियो, त्यो अगाडि खासै बढेन। सेवाग्राहीमा असन्तुष्टि व्यापक छ तर क्षतिपूर्ति दाबी छैन, पाएको हुने त कुरै भएन त्यसो भएपछि। मानिसलाई क्षतिपूर्ति पाउन पनि सकिन्छ भन्ने कुरामा विश्वास नै लाग्दैन त, अनि के गरून् उजुरी ! प्रशासनिक व्यवहारलाई चाहे त्यो संघीय होस् कि प्रादेशिक वा स्थानीय, सेवाग्राहीमुखी नबनाई जनताले पाउने सेवामा खासै परिवर्तन आउन्न। त्यो गर्ने मुख्य सूत्र हो सेवाग्राहीले गर्ने मूल्यांकनलाई महत्व दिनैपर्ने पद्धतिको विकास गर्ने। सेवाग्राहीलाई गर्ने व्यवहार र दिने सेवा कर्मचारीको वृत्ति विकासको आधार नबन्ने, राजनीतिक दलसँग वा प्रभावशाली व्यक्तिसँगको सम्बन्ध नै कर्मचारीले पाउने धेरै कुराको आधार बन्ने अनि कर्मचारीको मूल्यांकन सुपरिवेक्षक र पुनरावलोकनकर्ताले मात्र गर्ने प्रणालीबाट प्रशासन सेवामुखी बन्न सक्दैन। जसलाई सेवा दिने हो, उसले कस्तो सेवा पाएँ भनेर भन्न नपाउने हो, तिनको भनाइ र मूल्यांकन मेरा लागि केही होइन, त्यसले कुनै रौं हल्लन्न भने म किन बाक् क्ल (अचेलको पुस्ताले प्रयोग गर्ने शब्द) मतलब गर्छु यो सोच्नु मानवीय स्वभाव नै हो। त्यही भइरहेछ,  र त सार्वजनिक सेवा गएगुज्रेको छ हाम्रो। सेवाको गुणस्तर सुधार्ने हो भने प्रारम्भबिन्दु र शाश्वत कुरा हो सेवाग्राही मैले दिएको सेवाप्रति सन्तुष्ट हुन सके, सकेनन् भन्ने कुरालाई मतलब को बनाउनु। विश्व बैंकले प्रकाशित गरेको गरिबका लागि सेवा विषयक विश्व विकास प्रतिवेदन २००४ मा विश्वका धेरै देशको अनुभवका आधारमा लेखिएको छ गरिब र उपेक्षितसम्म सेवा पुर्याउन सेवाग्राहीप्रतिको जवाफदेहितालाई जति छोटो बनाउन सकियो, उति नै सेवा पुग्छ, प्रभावकारी पनि हुन्छ। वास्तवमा स्थानीय तहलाई बढी अधिकारसम्पन्न गराउँदा सेवा प्रभावकारी हुन्छ भन्नुको पछाडिको दर्शन त्यही हो। त्यसको अधिकतम रूप भनेको सेवाग्राहीबाटै सेवाको मूल्यांकन गर्ने प्रणाली लागू गर्नु हो। निजी क्षेत्रले यो गरेका छन्, जसले तिनको सेवामा सुधार ल्याएको छ। एक बैंकबाट मैले ऋण लिनुपर्यो। ऋण लिएको केही दिनपछि फोन आयो मलाई, तपाईंले सेवा ठीकसँग पाउनुभयो ? मैले भनें, अलि धेरै दिन लाग्यो एकदुई दिनपछि ऋण प्रक्रियामा संलग्न व्यक्तिले ढिलाय हुनुको प्रस्टीकरण दिँदै फोन गरे। सायद उनलाई सोधियो किन ढिलाय भएको थियो मेरो केस। यसैगरी विदेश जाँदा एयरपोर्टदेखि होटलसम्मको सेवा कस्तो लाग्यो ? कुनै सिकायत छ कि ? भनी सानो कार्ड भर्न लगाएको र यस्तो भर्न लगाउनेको सेवा गुणस्तरीय रहेको हाम्रा नेता र वरिष्ठ कर्मचारीले अवश्य देखेका छन्। राम्रो कुरा त सिक्नु नै पर्छ जोकोहीबाट। आखिर विदेश जानु भनेको नयाँ कुरा सिक्न नै हो। नेपालकै निजी क्षेत्रले गरिसकेको, विदेश जाँदा देखेको, भोगेको कुरा हामी सरकारी सेवामा अवलम्बन गर्न सक्दैनौं ? यसो गर्नु सार्वजनिक सेवाको गुणस्तर सुधार्नमा एक ठूलो फट्को हुनेछ। सरकारी सेवामा कसैले आम सेवाग्राहीसँग प्रत्यक्ष सम्पर्कमा रही सेवा दिनुपर्ने र कसैले नपर्ने हुँदा मूल्यांकन गर्न कठिनाइ हुन्छ भन्नेलगायत अनेक तर्कसहित यो फट्कोको विरोध हुनेछ नै किनकि सजिलो र सुरक्षित बाटो छाडेर अर्को बाटो कोही हिँड्न चाहन्न। सेवाग्राहीले सेवाको मूल्यांकन गर्ने कुरा यस्तै बाटो हो, तर यो बाटो नगई सरकारी सेवामा सुधार आउन्न। कर्मचारी वर्ग सायद यो पद्धति अपनाउन खुसी हुनेछ, सहजै स्विकार्नेछ। तसर्थ कर्मचारी वर्गले यसको नेतृत्व लिँदैन। लिनुपर्छ जनताको मत पाएर चुनाव जित्नुपर्ने राजनीति गर्नेले किनकि सरकारी सेवाको गुणस्तर सुधारे फेरि चुनाव आफूले जित्ने हो। जनताको चासोको प्रतिनिधित्व गर्ने पनि उनीहरू हुन्। त्यसैले यसमा पहल गर्नुपर्छ। धेरै देशमा सार्वजनिक सेवाका सेवाग्राहीको प्रतिक्रिया लिने सेवाग्राही पृष्ठपोषण कार्डर सेवा मूल्यांकन कार्ड लागू भएका छन्। राजनीतिक वर्गले अठोट गरून्, तरिका, मापदण्ड र प्रक्रिया त तयार हुन्छन्, त्यसपछि विज्ञ र कर्मचारीबाट नै। राजनीतिक नेतृत्वले चाहेको कुरा कर्मचारीले नगरेर सुख पाउन्नन्। संघीयतामा गइसकेपछि प्रदेश र स्थानीय तहले आआफ्नो प्रशासन सञ्चालन गर्न पाएका छन्। यो प्रणाली सुरु गर्न अब तिनले पाउँछन्। कसैले यो प्रणाली सुरु गरेर अग्रणी बनेर देखाऊन् प्रशासनिक इतिहासमा सबैले सम्झिनेछन्, तिनको सिको गर्नेको लाम बढ्दै जानेछ।"
भुवनको गोलले दमक अन्तिम चारमा,विराटनगर : दमकको पूर्वाञ्चल भेट्रान क्लब विराटनगरमा जारी प्रदेश १ स्तरीय दोस्रो भेट्रान फुटबल प्रतियोगिताको अन्तिम चारमा प्रवेश गरेको छ । सहिद रंगशालामा आइतबार भएको संघर्षपूर्ण खेलमा विराटनगरको हाटखोला भेट्रान क्लबलाई १० गोलले हराउँदै दमक सेमिफाइनलमा पुगेको हो । दमकको जितमा भुवन राईले निर्णायक गोल गरेका थिए । उनी म्यान अफ दि म्याच पनि घोषित भए । भुवनले खेल सुरु भएको ३७औं मिनेटमा लक्ष्मीप्रसाद लिम्बूले कर्नर लाइनबाट दिएको पासलाई वान टचमा जाली चुमाएका थिए । खेलमा हावी देखिएको दमकले गोल गर्ने अन्य तीनवटा सुन्दर अवसरलाई भने सदुपयोग गर्न सकेन । लगातार विपक्षीको पोस्टमा आक्रमण गरेको दमकले आठौं मिनेटमै अग्रता लिने अवसर गुमायो । दिलीप सुब्बाको प्रहारलाई हाटखोलाका गोलरक्षक तुलसी श्रेष्ठले बचाउन खोज्दा रिवाउन्ड भएको बललाई भुवन राईले पोस्टको दिशा दिन सकेनन् । यसैगरी २९औं मिनेटमा दिलीपकै क्रसमा लक्ष्मीप्रसाद लिम्बूले गरेको हेड प्रहारलाई हाटखोलाका गोलरक्षक तुलसी श्रेष्ठले विफल बनाए । ३३औं मिनेटमा भुवन राईले विपक्षी रक्षापंक्तिलाई विट गर्दै गरेको प्रहार पोलमा लागेर बाहिरियो । त्यसको चार मिनेट पनि बित्न नपाउँदै उनकै प्रहारले जाली चुम्दा हाटखोला दबाबमा पर्यो । खेल अवधिभर हाटखोलाले गोल गर्नका लागि एउटा मात्रै राम्रो अवसर पाएको थियो । सोमबार आयोजक सीएमजी स्वास्थ्य क्लब र साबिक विजेता सुनसरीको धरान भेट्रान क्लबबीच प्रतिस्पर्धा हुनेछ । यसअघि अर्कै फोटो पर्न गएकोले सच्याइएको छ।  सम्पादक
"रहस्यले भरिएका बलरको कमाल, एकै ओभरमा बनाए २८ रन",युएई : अफगानिस्तानका स्टार बलर राशिद खानलाई समकालिन क्रिकेट विश्वका उत्कृष्ट बलरका रुपमा जानिन्छ । तर यस पटक राशिद आफ्नो बलिङबाट नभइ ब्याटिङबाट समाचारको शीर्षकमा छाएका हुन् । युएईमा जारी अफगानिस्तान प्रिमियर लीगको तेस्रो भिडन्तमा राशिदले छक्काको बर्षात् नै गरे । काबुलका कप्तान राशिद खानले रवि बोपाराको ओभरमा ४ छक्का र एक चौकाको मद्धतमा २८ रनमा एपीएलको तेस्रो भिडन्तमा मोहम्मद नबीको कप्तानीमा बल्ख लिजेन्ड्स र राशिद खानको कप्तानीमा काबुल ज्वानन आमनसामने भएका थिए । पहिले ब्याटिङ गर्दै काबुलले राशिद खानको ५६ रन सहयोमा १७६ रन बनाएको थियो । तर बल्खले १९ ओभरमै खेल जित्यो । यो खेलमा काबुलले पराजय भोगे पनि बलिङमा चम्किने राशिदले ब्याटिङमा पनि समर्थको मन जिते । राशिद त्यो बेला ब्याटिङ गरिरहेका थिए जुन बेला काबुल संकटमा थियो । १२ औँ ओभरमा ७६ रन बनाएको अवस्थामा ५ ब्याट्सम्यान गुमाएको अवस्थामा राशिद मैदान छिरेका थिए ।
जब एम्बाप्पे चम्किए : १३ मिनेट भित्र गरे ४ गोल,"एजेन्सी : फ्रान्सका १९ वर्षीय फुटबलर केलियन एम्बाप्पेले पेरिस सेन्ट जर्मेन (पीएसजी) का लागि १३ मिनेटमै चार गोल गरेका छन् । आइतवार फ्रेन्च लीग 'लीग १' मा पीएसजीले लियोनलाई ५० ले हराउने क्रममा एम्बाप्पे एक्लैले चार गोल गरेका हुन् । त्यसक्रमम एम्बाप्पे थप तीन गोल गर्न चुकेका छन्, जसलाई लिएर अहिले उनी पछुतो मानिरहेका छन् । एम्बाप्पेले यी सबै गोल खेलको दोस्रो हाफमा गरेका हुन् । उनले ६१ औँ, ६६ औँ, ६९ औँ र ७४ औँ मिनेटमा गोल गरेका हुन् । एम्बाप्पेले फ्रेन्च लीगका तीन खेलमा प्रतिबन्ध झेलेपछि पुनरागमन गरेका थिए । एक सेप्टेम्बरमा निमेसविरुद्ध तेजी सेभेनियरसँग ठोक्किएपछि उनीमाथि तीन खेलमा प्रतिबन्ध लगाइएको थियो । जसविरुद्ध उनले फ्रेन्च फुटबल फेडरेशनमा अपिल गरेका थिए । फेडरेसनले उनको अपिललाई खारेज गरिदिएको थियो । चार गोल गरेपछि उनले भने, 'मैले कयौँ मौका गुमाएँ, म अझै गोल गर्न सक्थेँ । राम्रो खेलका लागि म लगातार काम गरिरहेको छु र मैले आफूमाथि कहिल्यै शंका पनि गरेको छैन । मलाई थाहा थियो कि मलाई सदैव टिमका साथीले मलाई साथ दिइरहनेछन् ।' यस वर्ष रुसमा भएको फिफा विश्वकपमा एम्बाप्पेले ४ गोल गरेका थिए । उनले दुई गोल प्रिक्वार्टर फाइनलमा लियोनल मेसीको टिम अर्जेन्टिना र दुई गोल क्रोएसियाविरुद्ध फाइनलमा गरेका थिए । उनी फिफा विश्वकपका उत्कृष्ट युवा खेलाडी पनि चुनिए । एम्बाप्पेले आफ्नो त्यही लयलाई कायम राख्दै यस सिजन फ्रेन्च लिगका पाँच खेलमा ८ गोल गरिसकेका छन् । पीएसजीका पहिलो आइतवारको खेलमा पहिलो गोल स्टार खेलाडी नेमार जुनियरले नवौँ मिनेटमा पेनाल्टीबाट गरेका थिए । उनले यस जितलाई पुरै टिमको मेहनतको नतिजा भनेका छन् ।"
नेपालको फराकिलो जित,"काठमाडौं : सन् २०२० मा अस्टेलियामा आयोजना हुने अन्तर्राष्ट्रिय क्रिकेट काउन्सिल (आईसीसी) टीट्वेन्टी विश्वकपअन्तर्गत पहिलो चरणको एसियाली छनोट प्रतियोगितामा नेपालले सहज जित हात पारेको छ । आइतबार भएको आफ्नो तेस्रो खेलमा नेपालले थाइल्यान्डलाई डकवर्थ लेविस नियमको आधारमा एक सय ४० रनले पराजित गयो । मलेसियाको क्वालालम्पुस्थित वायुवास ओभलमा नेपालले दिएको एक सय ७३ रनको लक्ष्य लिएर थाइल्यान्डले जवाफी ब्याटिङ गरिरहँदा वर्षाले खेल प्रभावित पारेको थियो । वर्षाले खेल रोकिनुअघि थाइल्यान्डले ८५ ओभरमा नौ विकेट गुमाएर १८ रन मात्रै जोड्न सकेको थियो । त्यसपछि खेल सम्भव नभएपछि ८५ ओभरमा थाइल्यान्डलाई एक सय ५८ रनको नयाँ लक्ष्य दिइएको थियो । थाइल्यान्डका कुनै पनि ब्याट्सम्यानले दोहोरो अंकमा रन जोड्न सकेनन् । उसका जिउल होकी र वाङचना उइसुकले समान सात रन जोडे । थाइल्यान्डका पाँच ब्याट्सम्यानले खाता खोल्न सकेनन् । तीन खेलाडीले मात्र एक रन जोड्न सके । थाइल्यान्डको पालीलाई ध्वस्त बनाउन सन्दीप लामिछानेले आठ रन दिएर पाँच विकेट लिए । यस्तै करण केसीले तीन तथा ललित राजवंशीले एक विकेट हात पारे । यसअघि टस हारेर पहिले ब्याटिङ गरेको नेपालले निर्धारित २० ओभर खेल्दै सात विकेट गुमाएर एक सय ७२ रन बनाएको थियो । नेपालका लागि करण केसीले विस्फोटक ब्याटिङ गर्दै १४ बलमा चार छक्का र दुई चौकाको मद्दतमा ४० रन बनाए । उनी खेलको म्यान अफ दि म्याच पनि चुनिए । यस्तै शरद भेषवाकरले ३४, दीपेन्द्रसिंह ऐरीले ३०, अनिल साहले २५ र विनोद भण्डारीले १५ रन बनाए । कप्तान पारस खड्का पाँच रनमा पेभेलियन फकिँदा उपकप्तान ज्ञानेन्द्र मल्लले सात रन मात्र बनाउन सके । थाइल्यान्डका पायुपुथ सुङ्नार्डले चार तथा भिचानाथ सिंहले दुई विकेट लिए । प्रतियोगिताअन्तर्गत नेपालले सोमबार भुटानको सामना गर्नेछ । जितसँगै नेपाल अंकतालिकाको शीर्ष स्थानमा उक्लिएको छ । नेपाल र सिंगापुरले लगातार तीनतीन खेल जित्दै ६ अंक जोडे पनि रन रेटमा नेपाल अगाडि छ ।"
"फेरि रोकियो बार्सिलोना, शीर्ष स्थान गुम्यो, रियल मड्रिड झन पछि",काठमाडौं : स्पेनिस ला लिगामा डिफेन्डिङ च्याम्पियन बार्सिलोनाले खराब प्रदर्शन जारी राखेको छ । आइतबारको खेलमा भेलेन्सियासँग ११ को बराबरीमा रोकिएको बार्सिलोनाले पछिल्ला ३ खेलबाट २ अंक मात्रै बटुल्न सक्यो । भ्यालेन्यिसाको घरेलु मैदान मेस्टाल्लामा भएको खेलमा दोस्रो मिनेट मै इजेक्वेल गारीको गोलबाट भ्यालेन्यिसाले अग्रता बनाउन सफल भयो । २३ औं मिनेटमा बार्सिलोनाका लागि मेसीले गोल गरी खेललाई बराबरीमा पुयाए । त्यसपछि खेलको अन्त्यसम्म गोल गर्ने दुवै टोलीको प्रयास सफल हुन नसक्दा दुवैले अंक बाँडे । शीर्ष स्थानमा रहेको बार्सिलोना हारपछि दोस्रो स्थानमा झरेको छ । आइतबार कै अर्काे खेलमा सेभिल्लाले सेल्टाभिगोमाथि २१ को जित निकाली शीर्ष स्थानमा उक्लिन सफल भएको छ । १० खेलाडीमा सीमित सेल्टाभिगोमाथि जित निकाल्ने क्रममा सेभिल्लाका लागि पाब्लो सारावियाले ३९ औं मिनेटमा र बेन यड्डरले ६१ औं मिनेटमा गोल गरे ५८ औं मिनेटमा डिफेन्डर नेस्टर अराउडो दोहोरो पहेलो कार्ड खादै मैदान छाड्न बाध्य भएपछि सेल्टाभिगो १० खेलाडीमा सीमित भएको थियो । ७० औं मिनेटमा मैदान छिरेका सोफिने बाउफलले ८५ औं मिनेटमा गोल गरे पनि सेल्टाभिगो हारबाट भने जोगिन सकेन । आइतबार नै भएको खेलमा रियल बेटिसमाथि १० को जित निकालेको एथ्लेटिको मड्रिडले उपाधि दाबेदार अर्काे टोली रियल मड्रिडलाई पछि पारेको छ । शीर्ष स्थानमा उक्लिएको सेभिल्लाको ८ खेलबाट १६ अंक भएको छ । दोस्रो स्थानमा झरेको बार्सिलोनाको समान खेलबाट १५ अंक छ । ८ खेल नै खेलेको एथ्लेटिको मड्रिड १५ अंकसहति तेस्रो स्थानमा उक्लिएको छ । शनिबारको खेलमा हार व्यहोरेको रियल मड्रिड भने १४ अंकसहित चौथो स्थानमा सीमित भएको छ ।
