शीर्षक,विवरण
"इरान र अमेरिका, रूस र इजरायल","गत मंगलबार अमेरिकी राष्ट्रपति डोनाल्ड ट्रम्पले १४ जुलाई २०१५ मा इरानसहित अमेरिका, रूस, चीन, बेलायत, फ्रान्स र जर्मनीबीच इरानको परमाणु कार्यक्रममाथि नियन्त्रण र अनुगमन सम्बन्धमा सम्पन्न सम्झौता (ज्वाइन्ट कम्प्रिहेन्सिभ प्लान अफ एक्सन) बाट अमेरिका बाहिरिएको घोषणा गरे। अन्तर्राष्ट्रिय आणविक ऊर्जा एजेन्सीले सम्झौताको सर्त पालना भएनभएको अनुगमन गर्ने गरी २० जुलाई २०१५ मा राष्ट्रसंघ सुरक्षा परिषद्ले समेत अनुमोदन गरेको सो सम्झौताले इरानको आणविक कार्यक्रमलाई नियन्त्रण गर्नेभन्दा पनि उक्त सम्झौताको आडमा इरानले निर्धक्क भएर आणविक हतियार विकास कार्यक्रमलाई अघि बढाउन सक्ने जनाएर इजरायली प्रधानमन्त्री बेन्जामिन नेत्यानाहुले सुरुदेखि नै उक्त सम्झौताको विरोध गर्दै आएका थिए। इजरायलसँग त्यति मित्रवत् नरहेका राष्ट्रपति बाराक ओबामाको पहलमा भएको उक्त सम्झौताको विरोध अमेरिकामा पनि सुरुदेखि नै भइरहेको थियो। अमेरिकी राष्ट्रपति ट्रम्पले इरानसँगको सम्झौता रद्द गरेको भोलिपल्टै इरानले सिरियामा रहेका आफ्ना सैन्य अड्डाबाट गोलान हाइट्समा रहेका इजरायली सुरक्षा सैन्य संरचनाहरूलाई लक्ष गरेर २० वटा रकेट आक्रमण गर्यो। २० मध्ये चार रकेटलाई इजरायली हवाई प्रतिरक्षा प्रणालीले बीचैमा समात्यो र बाँकी रकेटहरू सिरियाली भूमिमा नै खसेको समाचार इजरायली र अन्तर्राष्ट्रिय समाचार माध्यमले दिए। त्यसको बदलामा इजरायलले सिरियास्थित इरानी सैन्य शिविर, हतियार भण्डारण स्थलहरू, आपूर्ति व्यवस्थापन केन्द्र र गुप्तचर अड्डाहरूमाथि आक्रमण गरेर तिनलाई ध्वस्त पारिदिएको जानकारी हा अरेज टाइम्स अफ इजरायल लगायत इजरायली दैनिकहरूका साथै अन्तर्राष्ट्रिय समाचारमाध्यमले दिएका थिए। उक्त आक्रमणमा कुनै हताहतीको खबर प्राप्त नभएको र इरानले पनि कुनै प्रतिक्रिया नदिएको मे १० मै ब्रिटिस दैनिक गार्जियनले उल्लेख गरेको छ। इजरायली दैनिक हा अरेज ले एक सुरक्षा अधिकारीलाई उद्धृत गर्दै दिएको जानकारीअनुसार सिरियाभित्र इजरायलले गरेको उक्त आक्रमण १९७३ पछिको सबैभन्दा व्यापक थियो। गार्जियनका अनुसार इरानले सिरियामा ड्रोन र क्षेप्यास्त्रहरू ओसारिरहेको तर इजरायलले हरहालतमा इरानलाई सिरियामा स्थायी सैनिक अड्डा स्थापना गर्न नदिने चेतावनी दिएको छ। इजरायलका प्रधानमन्त्री बेन्जामिन नेत्यानाहुले सुरुदेखि नै इरानले अमेरिका र विश्व समुदायलाई झूटो बोल्दै आइरहेको बताइरहेका थिए। त्यसको प्रमाण गएको अप्रिल ३० मा प्रधानमन्त्री नेतान्याहुले टेलिभिजन वार्ताका क्रममा गरेका थिए। उक्त अन्तरवार्तामा नेत्यानाहुले इजरायलका गुप्तचरहरूले इरानबाट संकलित अनेकौं आधिकारिक इरानी कागजात, प्रतिलिपि, प्रतिवेदन र सीडीहरू प्रदर्शन गरेका थिए। इरानसँगको उक्त सम्झौता निश्चय नै कुनै आदर्श सम्झौता थिएन तर इरानका इस्लामिक कट्टरपन्थीहरूको आणविक महत्वाकांक्षालाई नियन्त्रण गर्न र इस्लामिक उदारवादीहरूको प्रभाव र सामथ्र्यमा वृद्धि गर्न पनि इरानलाई अन्तर्राष्ट्रिय समुदायसँग कुनै न कुनै सहकार्यमा संलग्न गराउनुपर्नेमा रूस, चीनलगायत बेलायत, फ्रान्स, जर्मनी र ओबामा प्रशासन सहमत थिए। इरानमा इस्लामिक उदारवादीहरूलाई सघाउने र कट्टरपन्थीहरूको प्रभाव बढ्न नदिन पनि इरानलाई अन्तर्राष्ट्रिय समुदायसँग आबद्ध गराइरहने पनि उक्त सम्झौताको प्रयोजन थियो। सिद्धान्ततः इरानलाई अझ व्यापक र मान्य आणविक सम्झौतामा संलग्न गराउन वा साविकको सम्झौतामा संशोधन गराउन खोज्नुलाई ट्रम्प वा नेतान्याहुको गलत आशय हो भनेर बुझ्न सकिन्न। तर इरानले अमेरिका वा इजरायलको दबाबलाई स्वीकार गर्ने कुराको सुनिश्चित कसले र कसरी गराउने अनि इरानमा कट्टरपन्थीहरूको वर्चस्व स्थापना हुन गयो भने त्यसले समग्र मध्यपूर्व र मध्य एसियाको भूराजनीतिमा पर्ने असरबारे कसैले अनुमान नै गर्न नसक्नेमा राजनीतिज्ञ र विज्ञहरू सहमत भएको स्टेफेन एम वाल्टले मे २ मा फरेन पलिसी पत्रिकामा उल्लेख गरेका थिए। इजरायलसहित इरान, सिरिया र त्यस क्षेत्रका अन्य मुलुकसँग समेत घनिष्ट सम्बन्ध भएको रूस मध्यपूर्वमा सबैलाई मान्य शक्तिका रूपमा आफ्नो पहिचान बनाइरहेको छ। विडम्बना के रह्यो भने युरोप र अमेरिका नेतृत्व शून्यता देखिएका छन्। शताब्दीयौंदेखि विश्व व्यवस्थाको केन्द्रमा रहेको युरोप दोस्रो विश्वयुद्धपछि त्यस्तो केन्द्र रहिरहन सकेन। तर विन्स्टन चर्चिल, चाल्र्स देगाल, मार्गरेट थ्याचरजस्ता युरोपका नेताहरूको विराट व्यक्तित्वका कारण उनीहरूको उपस्थिति र भूमिकाबेगर विश्व व्यवस्था पनि पूर्ण हुन सक्ने अवस्थामा थिएन। तर हाल आएर युरोप त्यो स्थितिमा पनि छैन। नेतृत्वविहीन अमेरिका र युरोपसृजितले भूराजनीतिक अन्योल उता दोस्रो विश्वयुद्धपछिका रुजबेल्ट, ट्रुमन, आइजनआवर, केनेडी, जोन्सन, फोर्ड, रेगन र जर्ज एच डब्लू बुसहरूले विश्व व्यवस्थालाई कुशल, श्रेष्ठ र प्रभावकारी नेतृत्व प्रदान गरे। अमेरिका विश्व व्यवस्थाको केन्द्रमा नै थियो र छ। तर पनि जिमी कार्टर, बिल क्लिन्टन, जर्ज डब्लू बुस हुँदै ओबामा र ट्रम्पहरूले वास्तवमा अमेरिकाको त्यो अन्तर्राष्ट्रिय शक्ति र प्रभावको विश्वस्त नेतृत्व गरिरहन नसकेका कारण विश्व क्रमशः अराजक र अस्थिर बन्दै आइरहेको छ। अर्कोतिर रूसमा पुटिन, चीनमा सी र भारतमा मोदीजस्ता शक्तिशाली नेताहरूको उदय र ती मुलुकको बढ्दो प्रभाव र वर्चस्वले वर्तमान विश्व व्यवस्थामाथि पुर्याएको दबाब, तनाव र चुनौतीले साविकको विश्व व्यवस्थालाई प्रभावकारी बन्न पनि दिइरहेको छैन। तर विडम्बना रूस, चीन र भारत नयाँ विश्व व्यवस्थाको नेतृत्व गर्ने त कुरै छोडौं, आफ्नै वरिपरिका क्षेत्रीय व्यवस्थाहरूको पनि नेतृत्व गर्न सकिरहेका छैनन्। यस्तो परिवेशमा ट्रम्प घोषणापछि इरानसँगको आणविक सम्झौता एक किसिमले वारेसविहीन बन्न पुगेको छ। युरोपका बेलायत, फ्रान्स, जर्मनीजस्ता मुलुकहरू उक्त सम्झौताको खारेजीको पक्षमा छैनन्। इरानको आणविक महत्वाकांक्षाबाट उत्पन्न घातप्रतिघातको असर भौगोलिक निकटता र मध्यपूर्वको तेल निर्यातमा पर्ने भएकाले मध्यपूर्वको स्थिरता र सुरक्षा युरोपीय शान्ति र सुरक्षाकै अंग बन्न पुगेको छ। तर बेलायत, फ्रान्स र जर्मनीजस्ता युरोपका प्रमुख शक्ति राष्ट्रहरू अमेरिकी राष्ट्रपति ट्रम्पलाई आफ्नो सुरक्षा संवेदनशीलताप्रति गम्भीर बनाउन सफल भइरहेका छैनन्। रूस र चीनलगायत राष्ट्रसंघ सुरक्षा परिषद्का पाँच स्थायी सदस्य राष्ट्र र जर्मनीको धेरै वर्षको निरन्तरको प्रयास र प्रतिबद्धताको परिणामको रूपमा इरानसँग आणविक कार्यक्रमसम्बन्धी सम्झौता भएको थियो। त्यसैले अमेरिकाबाहेकका ती मुलुक क्षेत्रीय, राजनीतिक र रणनीतिक स्थिरताका लागि अर्को नयाँ सम्झौता वा वर्तमान सम्झौताको नवीकरणका पक्षमा छैनन्। तर मध्यपूर्वको वर्तमान क्षेत्रीय भूरणनीतिक अवस्था आफ्नो पक्षमा नभएका कारण अमेरिका इरान र सिरियामा सत्ता परिवर्तनको पक्षमा छ। साउदी अरब, इजरायल र अमेरिका एकातिर चीन, रूस, बेलायत, फ्रान्स, जर्मनी र भारतजस्ता मुलुकहरू इरान सवालमा अर्को पक्षमा छन्। यता चीन इरानको मुख्य व्यापारिक साझेदार राष्ट्र मात्र नभएर उसको मुख्य तेल आपूर्तिकर्ता पनि हो। चीनले इरानमा ठूलाठूला तेलका स्रोतको विकास र प्रशोधन उद्योगमा व्यापक लगानी गरिरहेको छ। इरानमा संसारको सबैभन्दा ठूलो प्राकृतिक ग्यास उत्पादन क्षेत्रमा पनि चीनको विराट लगानी छ। इरानको मुख्य खाद्य आवश्यकताको परिपूर्ति पनि रूस र चीनले गरिरहेका छन्। इरान र सिरियामा आफ्नो रणनीतिक उपस्थिति कायम राखेर रूस पनि मध्यपूर्व र पूर्वीयुरोपमा आफ्नो प्रभुत्व स्थापना गर्न लागिरहेको छ। इरान प्राचीनकालदेखि नै पूर्वी र पश्चिमी सभ्यताको संगमस्थल मात्र नभएर ऐतिहासिक सिल्क रोडको मुख्य केन्द्र पनि थियो। वर्तमानमा चिनियाँ राष्ट्रपति सी जिनपिङको समृद्ध, महान् र शक्तिशाली चीनको लक्षको केन्द्रमा रहेको बेल्ट एन्ड रोड अभियानको केन्द्रमा पनि इरान छ। चीनले इरानलाई ठूलो परिमाणमा त्यस्तो सुविधाका लागि ऋण सुविधा पनि उपलब्ध गराउँदै आएको छ। इरान रूसी हतियार, ट्यांक र लडाकु विमानहरूको ठूलो बजार हो। रूस र इरान दुवैले अमेरिकी आर्थिक नाकाबन्दीको सामना गरिरहेका छन्। दुवै मुलुकमाझ गहिरो रणनीतिक साझेदारी विकास भइरहेको छ। दुवै मुलुकले आफ्ना तेल र ऊर्जा नीतिमा समन्वय गरिरहेका छन्। रूसले इरानको तेल र ग्यास विकासमा गरेको लगानी झन्डै ५० अर्ब डलर पुगेको पेप्से इस्कोबार ले १ मे २०१८ मा एसिया टाइम्स मा उल्लेख गरेका छन्। अमेरिकाविरोधी चेतनाको शक्तिशाली केन्द्र बनेको इरान क्षेत्रमा रूसलाई स्थायी रूपमा उपस्थित गराएर आफ्ना रणनीतिक विकल्पहरूलाई फराकिलो पार्न चाहन्छ। रूस पनि युरोप, एसिया र अफ्रिका तीनै महादेशको सामरिक केन्द्र बनेको उक्त क्षेत्रमा आफ्नो बलियो प्रभाव चाहन्छ। इरान यसै वर्षको अन्त्यसम्ममा रूसी नेतृत्वको युरेसिया इकोनोमिक युनियनको सदस्य बन्दैछ र सन् २०१९ मा सांघाई कोअपरेसन अर्गनाइजेसनको पूर्ण सदस्य बन्दैछ। इरानमा इस्लामको सिया सम्प्रदायको धार्मिक कट्टरपन्थी शासन र इस्लामको सुन्नी सम्प्रदायको साउदी अरबबीचको प्रतिद्वन्द्विता पनि वर्तमान संकटको एउटा मुख्य कारण हो। साउदी अरब लामो समयदेखि अमेरिकासँग रणनीतिक साझेदारी गरिरहेको छ। त्यो क्षेत्रमा अमेरिकी हातहतियारको ठूलो बजार पनि हो साउदी अरब। सिरिया, यमन, लेबनानजस्ता मुलुकहरूमा एकअर्काका रणनीतिक सरोकारहरूविरुद्ध प्रहार गर्नमा दुवै मुलुक लागिरहेकै छन्। यसरी मध्यपूर्वमा अमेरिका, इजरायल र साउदी अरब एकातिर र चीन, रूस, भारतलगायत प्रमुख युरोपेली राष्ट्रहरू अर्कोतिर उभिएका छन्। २ रूसइजरायल सम्बन्धमा नयाँ आयाम पूर्वसोभियत संघ र इजरायल कट्टर शत्रुशक्तिको रूपमा चिनिन्थे। सोभियत संघको तुलनामा इजरायल सानो शक्ति थियो। तर मुलुकको सैन्य सामथ्र्य सेनाको संख्या, हातहतियारको श्रेष्ठता र परिमाण मात्रै होइन भन्ने कुराको प्रमाण हो इजरायल। सैन्य मनोबल र लक्ष निष्ठामा अद्वितीय इजरायलले आफ्नो इतिहासमा अनगिन्ती, अचुक र असम्भव देखिने सैन्य अभियान सञ्चालन गरेको छ। त्यसै क्रममा १८ अप्रिल १९७० मा इजरायलविरुद्ध इजिप्टको पक्षमा लड्न आएका पाँच अत्याधुनिक र शक्तिशाली लडाकु विमानहरूलाई तीन मिनेटभन्दा कम समयमा ध्वस्त पारेर उसले सारा संसारलाई चकित बनाएको थियो। अमेरिकाले इरानसँगको आणविक सम्झौताबाट अलग भएको घोषणा गरेको भोलिपल्ट अर्थात् मे ९ मा उक्त सम्झौताका कट्टर विरोधी इजरायली प्रधानमन्त्री बेन्जामिन नेतान्याहु नाजी जर्मनीविरुद्ध विजय प्राप्त गरेको ७३ औं वार्षिकोत्सवको अवसरमा मस्कोमा आयोजित सैन्य परेड तथा प्रदर्शनीका प्रमुख अतिथिका रूपमा उपस्थित थिए। नेतान्याहुको उक्त भ्रमणको अवसरमा पुटिनसँगको वार्तामा दुवै मुलुकका सेना प्रमुख र गुप्तचर संगठनका प्रमुखहरूसमेतको सहभागिताले विशिष्ट महत्व राखेको इजरायली दैनिक हाअरेजले मे ११ मा उल्लेख गरेको छ। हाअरेजअनुसार गएका केही वर्षदेखि रूस र इजरायलबीचको रणनीतिक सम्बन्ध घनिष्ट बन्दै आएको छ। दुवै मुलुक आफ्ना सामरिक लक्ष र भूराजनीतिक सवालमा सार्थक समन्वय र समझदारीको चरणमा पुगेका छन्। अझ विस्मयको कुरो के रह्यो भने मस्कोको सैन्य प्रदर्शनीमा नेतान्याहुले रूसनिर्मित विमानभेदी तोपहरूसमेतको निरीक्षण गरेका थिए। तर सो निरीक्षणको १२ घन्टा पनि नबित्दै सिरियामा तैनाथ र सिरियाली सेनाको स्वामित्वमा रहेका कम्तीमा त्यस्ता पाँच तोपहरूलाई नेतान्याहुकै आदेशमा इजरायली विमानहरूले ध्वस्त पारिदिए। विजय दिवसमा सहभागी हुन विमान चढ्नुअघि मात्रै नेतान्याहुले सिरिया संकट निदानका लागि रूसी र इजरायली सेनाबीच समन्वयको आवश्यकताबारे उल्लेख गरेका थिए। नेतान्याहु रूस जाने क्रममा विमानमै रहेको बेलामा इरानी सेनाले गोलान हाइट्समा इजरायली सैन्य संरचनाविरुद्ध प्रहार गरेको थियो। इजरायलले सिरियामा तैनाथ इरानी सैन्य संरचनाहरूमा महिनांैदेखि आक्रमण गरिरहेको छ तर इरानसँग निकटतम सम्बन्ध रहेको रूसले इजरायलका प्रधानमन्त्रीलाई जस्तो हार्दिकता प्रदर्शन गरेर भव्य स्वागत गर्यो। अब त्यस क्षेत्रमा नयाँ रणनीतिक सम्भावनाका द्वारहरू उघ्रिएका छन्। इजरायलले सिरियामा सन् १९७४ पछाडिको सबैभन्दा ठूलो आक्रमण गरिरहेको छ तर सिरियाको संरक्षकको रूपमा रहेको रूसलाई इजरायलले सहमतिअनुरूप आक्रमणपूर्व त्यसको जानकारीसमेत गराइरहेको छ। विश्लेषकहरूअनुसार सिरियामा रूसको प्रमुख रणनीतिक लक्ष भनेको राष्ट्रपति बसर अलअसद शासनको निरन्तरता हो। रूसको विचारमा असदलाई पदबाट हटाउन सक्ने क्षेत्रीय शक्ति इजरायल मात्रै हो। अमेरिका र इजरायल एकै स्थानमा उभिएको अवस्थामा मात्र असदको बहिर्गमन निश्चित हुने देखिन्छ तर त्यस्तो बहिर्गमनमा इजरायलको कुनै रुचि नभएको जानकारी नेतान्याहुले पुटिनलाई दिइरहेका छन्। अर्कोतिर रूसले इरानसँगको सामरिक सम्बन्धलाई उच्चतम प्राथमिकतामा राखिरहेको छ। इरानमा रूसी सैन्य अड्डा छन् र त्यहाँस्थित रूसी हवाई सैन्य अड्डाबाट सिरियामा असद सरकारविरोधी लडाकुविरुद्ध आक्रमण गर्दै आएको छ। त्यसैले इरानमा रहेका आफ्ना सैन्य अड्डा र त्यहाँ तैनाथ आफ्ना सैनिकहरूको सुरक्षाका लागि पनि इरानसँग घनिष्ट सम्बन्ध कायम राख्नु रूसको बाध्यता हो। तर सिरियामा रूस र इरानका फरक रणनीतिक लक्षहरू छन्। रूसको सरोकार असद सरकारमार्फत भूमध्य सागरतटमा सिरियाली भूभागमा रहेका जलसैन्य अड्डा र सिरियामै रहेका उसका हवाई सैन्यअड्डाहरू हुन्। संसारको संवेदनशील क्षेत्रमा रहेका आफ्ना सैन्य अड्डाहरूका स्थायित्वका लागि रूस सिरियामा राजनीतिक स्थिरता चाहन्छ तर इरानको धार्मिक शासनको मुख्य सरोकार भने सिरियालगायत क्षेत्रका अन्य मुलुकमा कट्टर सिया वर्चस्वको स्थापना हो। स्वाभाविक रूपमा इरानको उक्त सरोकारमा रूसको चासो छैन। इजरायलसहित इरान, सिरिया र त्यस क्षेत्रका अन्य मुलुकसँग समेत घनिष्ट सम्बन्ध भएको रूस मध्यपूर्वमा सबैलाई मान्य शक्तिको रूपमा आफ्नो पहिचान बनाइरहेको छ। यसले रूसलाई मध्यपूर्वको समस्या समाधानमा एउटा बलियो समन्वयकारी शक्तिका रूपमा उठाएको छ। यसले युरोपमा समेत उसको प्रभाव र वर्चस्वलाई स्थापना गर्न सक्नेछ। निश्चितरूपमा इरानअमेरिका, रूस र इजरायल सम्बन्धमा विकसित नयाँ रणनीतिक परिवेशले मध्यपूर्व र युरोपमा नयाँ रणनीतिक इतिहास रच्दै गरेको प्रस्ट छ। तर उक्त क्षेत्रमा तनाव बढ्दै गएमा, इरानमा सत्ता परिवर्तनको लक्ष राखेको अमेरिका र इरानबीचको सम्बन्ध झन्झन् तनावपूर्ण हुँदै गयो र पूर्ण युद्धको स्थिति निर्माण भयो भने एकैसाथ इजरायल, इरान र सिरियासँग सन्तुलित सम्बन्ध कायम राखिरहने विकल्प रूससामु रहने छैन। त्यस अवस्थामा इरान र सिरियामा रहेका रूसी सैन्य अड्डाहरूको निरन्तरतामा आउने चुनौतीसहित आफ्नो तेल आपूर्तिको मुख्य स्रोत रहेको इरान र पर्सियाको खाडी युद्ध क्षेत्रको रूपमा विकास हुँदा सो सम्बन्धमा चीनको नीति महत्वपूर्ण हुन आउँछ। त्यसले नै मध्यपूर्व, अफगानिस्तान र मध्य एसियाको भावी रणनीतिक नक्सा निर्माण गर्ने सामथ्र्य राख्छ। भट्टराई नेपाल इन्स्टिच्युट फर स्ट्राटिजिक स्टडिज (निस) सँग सम्बद्ध छन्।"
अराजकीय 'राजकीय भ्रमण',"नेपालमाथि लगाएको नाकाबन्दीका कारण भारतीय प्रधानमन्त्री नरेन्द्र मोदीलाई नाकाबन्दी अपराध थियो भनेर सम्झना दिलाए पनि नेपाल सरकारले मोदीको भव्य स्वागत गरेर उनलाई स्वदेश फिर्ता पठाएको छ। स्वागत र सम्मान आफ्नो ठाउँमा छ तर परराष्ट्र मन्त्रालय, सरकार र देशको प्रतिष्ठा आफ्नो ठाउँमा छ। हाम्रो पक्षबाट हुने भारतको भ्रमण र भारतीय पक्षबाट हुने नेपालको भ्रमणका बेला हरेकपटक हाम्रो परराष्ट्र मन्त्रालय, सरकार र देशले नराम्रोसँग आफ्नो प्रतिष्ठा गुमाउने गरेका छन्। आफ्नो सम्मान आफैं राख्न नजान्ने हाम्रा नेताहरूका कारण परराष्ट्र मन्त्रालयका अधिकारीहरूले बारम्बार लज्जाजनक स्थिति बेहोर्नु परेको भूतपूर्व राजदूत तथा अन्य पदाधिकारीहरू बताउँछन्। प्रसंग, योपटक प्रधानमन्त्री मोदीको राजकीय भनिएको भ्रमणबाट सुरु गरौं। राजकीय भ्रमण सरकार या राष्ट्रप्रमुखहरूको भ्रमणको विशिष्टतम् रूप हो। कूटनीतिक मर्यादाअनुरूप राजकीय भ्रमणका केही राजकीय विशेषताहरू हुन्छन्। सबभन्दा पहिले, राजकीय भ्रमणको मिति दुवै देशको सरकार या राष्ट्रप्रमुखको अनुकूलतामा निर्धारण गरिन्छ तर त्यसो भएको देखिएन। पहिला त, प्रधानमन्त्री केपी ओलीलाई भारतको राजकीय भ्रमणमा यस्तो समयमा बोलाइयो जसले गर्दा उनी सधैं नेपालका प्रधानमन्त्री या राष्ट्रप्रमुखले भाग लिने गरेको चीनको हाइनान टापुमा हुने अन्तर्राष्ट्रिय महत्वको बोआवो सम्मेलनमा जान सकेनन्। ओलीले बोआवो सम्मेलन मात्र छोडेनन्, यसपटक त्यहाँ नेपालको प्रतिनिधित्व नै भएन, जसलाई अर्थपूर्ण रूपमा लिन सकिन्छ। ओलीले दिल्ली भ्रमणका बेला कूटनीतिक चलनअनुसार समकक्षी मोदीलाई राजकीय भ्रमणकै निम्ता दिए। मोदीले त्यसलाई स्वीकार मात्र गरेनन्, भ्रमणको मिति नै दिल्लीबाट चुहाएर नेपाललाई बोधार्थ दिए। त्यसमा नेपालको अनुकूलता थियो या थिएन भनेर सोच्ने मौका नै दिइएन र हाम्रा प्रधानमन्त्रीले त्यो मौका माग्न पनि सकेनन्। मितिको साथसाथै भारतीय पक्षले लगभग भ्रमण तालिका पनि निर्धारण गरिदियो। मोदी जनकपुर आउने, त्यसपछि काठमाडौं उत्रिने अनि मुक्तिनाथ जाने निश्चित नै गरिएको थियो। दोस्रो, राष्ट्रप्रमुख र सरकारप्रमुखको विदेश भ्रमणका केही मर्यादाहरू हुन्छन्। राजकीय भ्रमण हुन्छ, औपचारिक भ्रमण हुन्छ, कार्यगत भ्रमण हुन्छ र व्यक्तिगत भ्रमण हुन्छ। अपवादहरू नहुने होइन तर यी सबै भ्रमणका आआफ्नै प्रकृतिहरू हुन्छन्। अमेरिकालगायत कतिपय देशमा राजकीय भ्रमण, अपवादलाई छोडेर, राष्ट्राध्यक्षको तहमा मात्र हुन सक्छ र त्यो पनि हरेक वर्ष तोकिएको संख्यामा र तोकिएको दिनका लागि मात्र हुन्छ। राजा महेन्द्र र राजा वीरेन्द्रले एकभन्दा बढीपटक अमेरिकाको भ्रमण गरेका भए पनि सन् १९६७ मा राजा महेन्द्रले र सन् १९८३ मा राजा वीरेन्द्रले गरेकोको भ्रमणलाई मात्र राजकीय भ्रमणको संज्ञा दिइएको थियो। त्यस्तै कयौं अमेरिकी राष्ट्रपतिहरूले बेलायतको भ्रमण गरेका भए पनि सन् २००३ मा जर्ज बुसले गरेको बेलायतको भ्रमणलाई मात्र पहिलोपटक बेलायतले राजकीय भ्रमणको संज्ञा दिएको थियो। तर, राजकीय भ्रमणको त्यो कडा परिभाषा धेरै देशहरूका हकमा खुकुलो भइसकेका छन् र सरकारप्रमुखको भ्रमणलाई पनि राजकीय भ्रमणको मान्यता दिइने गरिएको छ। तर पनि राजकीय भ्रमणका केही विशिष्ट विशेषता हुन्छन्। राजकीय भ्रमणको खर्च, भेटघाट, भ्रमण र अन्य सबै गतिविधिको जिम्मेवारी आतिथेय देशको हुन्छ, त्यो उच्चतम् प्रकृतिको हुन्छ र सामान्यतया राजकीय भ्रमणमा आउने पाहुनाको पहिलो गन्तव्य देशको राजधानी नै हुन्छ, जहाँबाट उनी अन्य ठाउँको भ्रमणमा जान सक्छन्। यद्यपि, त्यसमा पनि अपवाद नहुने होइन। उदाहरणका लागि सन् २०१४ मा चिनियाँ राष्ट्रपति सी जिन फिङको भारतको राजकीय भ्रमण गुजरातबाट सुरु भएको थियो। तर, त्यो गन्तव्य राष्ट्रपति सीले निर्धारण गरेका थिएनन्। प्रधानमन्त्री मोदीले आफू गुजरातको मुख्यमन्त्री हुँदा त्यहाँ गरेको तीव्र विकास चिनियाँ नेतालाई देखाउन चाहेका थिए। त्यसैले आतिथेय देश भारतकै अनुरोधमा सी दिल्ली जानुअगाडि गुजरात गएका थिए। मोदी आतिथेय देश नेपालको अनुरोधमा पहिले जनकपुर गएका होइनन्। ओलीले दिल्ली भ्रमणका बेला कूटनीतिक चलनअनुसार समकक्षी मोदीलाई राजकीय भ्रमणकै निम्ता दिए। मोदीले त्यसलाई स्वीकार मात्र गरेनन्, भ्रमणको मिति नै दिल्लीबाट चुहाएर नेपाललाई बोधार्थ दिए। तेस्रो, राजकीय भ्रमणको विशिष्ट उद्देश्य जहिले पनि दुई देशबीचको सम्बन्धलाई अझ हार्दिक र दरिलो तुल्याउने हुन्छ। त्यसै भएर राजकीय भ्रमणका बेला सामन्यतया विवादित मुद्दाहरूमा नेताहरू तर्कवितर्क र बहस गर्दैनन्। राजकीय भ्रमणलाई सकभर विवादित पनि बनाइँदैन। नेपालको वर्तमान संविधान निर्माणको क्रममा त्यसबाट मन दुखेका तराईका दाजुभाइदिदीबहिनीहरूले आफ्नो चित्त दुखाइ देशको केन्द्र काठमाडौंसँग पोख्नु स्वाभाविक थियो त्यो उनीहरूको कर्तव्य र अधिकार दुवै हो। तर, त्यो चित्त दुखाइमा छिमेकीले खेल्नु स्वाभाविक थिएन। भोलि नेपाल समृद्ध र शक्तिशाली भयो भने गोर्खाल्यान्ड आन्दोलन र काश्मीरको भावनामा खेल्नु कति उपयुक्त होला ? तर, मोदीले नेपालीनेपालीबीचको आपसी भावनाहरूमा असमझदारी उन्पन्न भएका बेला त्यसैको निहुँमा नाकाबन्दी लगाइदिँदा भूकम्पको पीडा भोगिरहेका नेपालीले ६ महिनासम्म थप पीडा भोग्नु पर्यो। हिन्दू धर्मको कट्टर अनुयायी र आध्यात्मिक नेताले मानवता नै बिर्सेर गर्नै नहुने काम गरेका थिए। तर, नेपाल सरकारले दुईदुई ठाउँमा नागरिक अभिनन्दनलाई स्वीकृति दियो। नागरिक अभिनन्दन जनताले आभार प्रकट गर्न दिने विशिष्ट सम्मान हो। त्यस्ता नागरिक सम्मानहरू आवश्यक नपर्ने होइन, तर, मोदीलाई केका लागि आभार प्रकट गर्ने ? त्यो राजकीय सम्मान होइन, लज्जाजनक लम्पसार थियो। चौथो, परराष्ट्र सम्बन्ध र मामिला संघीय सरकारको जिम्मेवारी हो। तर, मोदीको स्वागतको तयारीमा परराष्ट्र मन्त्रालय र संघीय सरकार छायामा पर्यो र दिल्लीले सिधै प्रदेश सरकारसँग समन्वय गरेर काम गरिरहेको प्रतीत भयो। तयारीका क्रममा जनकपुरका एकजना वरिष्ठ पत्रकारले मलाई भनेका थिए, सुरक्षाको हकमा मात्र होइन, व्यवस्थापनको हकमा पनि ९० प्रतिशत काम त सीधै भारतीय पक्षबाटै भइरहेछ। एकातिर संघीय सरकार ओझेलमा परेको थियो भने अर्कोतर्फ मुख्यमन्त्री लालबाबु राउतलगायत प्रदेश नम्बर २ का कयौं नेताहरू मोदीको स्वागतका लागि भन्दै झाडु लिएर सरसफाइका लागि बाटोमा उत्रिएका थिए। मोदी आउने दिन बिहान संयोगले मैले एकजना संघीय संसद्मा निर्वाचित मधेसी सांसदलाई भेटेँ। भेट्नेबित्तिकै सोध्न पुगेछु, तपाईं मोदीको स्वागत गर्न जानुभएन ? उनले भने, के मेरो इज्जत छैन ? हाम्रा प्रधानमन्त्री भारतको कुनै सहर गए भने के त्यहाँ मुख्यमन्त्री झाडु लिएर बाटो सफा गर्न निस्कन्छन् ? के त्यहाँ संघीय संसद्का सबै सांसद जम्मा हुन्छन् ? म किन जाने ? उनको कुरा ठिकै थियो। अरू बेला पनि सफाइ अभियानमा लागेकाहरूले पाहुना आउँदा सफाइ गर्नु हुन्न भन्ने होइन तर कूटनीतिमा मर्यादाको ख्याल गर्नुपर्छ, मन लाग्यो भन्दैमा जे पनि गर्नु हुँदैन। विदेशी पाहुनाको स्वागतका लागि सरसफाइ भन्दै मुख्यमन्त्री आफैं झाडु लिएर निस्कनु कूटनीतिक मर्यादाका दृष्टिकोणबाट उपयुक्त होइन किनभने उनले आफैं धुलो सोहोर्न जाने होइन, सफाइको व्यवस्थापन गर्ने हो। त्यतिमात्र होइन, मुख्यमन्त्री राउतले अभिनन्दन कार्यक्रममा संविधानप्रतिको आफ्नो असन्तुष्टिलाई उजागर गरिदिए अर्थात् जिम्मेवार पदमा बसेर घरभित्रको मतभेदलाई छिमेकीका सामु औपचारिक कार्यक्रममै छताछुल्ल पारिदिए। विदेशी पाहुनाको स्वागतका लागि सरसफाइ भन्दै मुख्यमन्त्री आफैं झाडु लिएर निस्कनु कूटनीतिक मर्यादाका दृष्टिकोणबाट उपयुक्त होइन किनभने उनले आफैं धुलो सोहर्न जाने होइन, सफाइको व्यवस्थापन गर्ने हो। पाँचौं, कूटनीतिक मर्यादाको ख्याल राखेको भए, नेपाल सरकारले मोदीलाई पहिले काठमाडौंमा सम्मानगारद लिएर मात्र अन्यत्र जाने व्यवस्था गरौं भन्नै पथ्र्यो र त्यसमा अड्डी लिनै पथ्र्यो जसरी प्रधानमन्त्री ओलीले पहिलोपटक प्रधानमन्त्री भएपछि गरेको भारत भ्रमणमा कुरा नमिलेपछि संयुक्त वक्तव्यमा हस्ताक्षर गर्न अस्वीकार गरेका थिए। यसपटक मोदीलाई काठमाडौं उतार्नैपर्ने अर्को कारण पनि थियो। नेपाल संविधानतः संघीयतामा प्रवेश गरेपछि भारतीय प्रधानमन्त्रीको यो पहिलो भ्रमण थियो। र, त्यस्ता प्रधानमन्त्री नेपाल आउँदै थिए जसले नाकाबन्दीताका प्रदेश नम्बर २ को जनसंख्याको ठूलो हिस्साले अभिव्यक्त गरेको पीडा र असन्तुष्टिमा कूटनीतिक मर्यादाविपरीत हाँ मा हाँ मिलाउँदै संविधानलाई अनुमोदन गर्ने ८० प्रतिशत जनताको मन नराम्रोसँग दुखाएका थिए। त्यस्तो विवादास्पद पृष्ठभूभि हुँदाहुँदै उनले संघीय राजधानीभन्दा पहिले प्रदेश २ कै राजधानीमा पदार्पण गर्न खोज्नु अर्थपूर्ण र कूटनीतिक दृष्टिकोणबाट असन्तुलित कदम थियो। यो भारतीय पक्षले नबुझी चालेको कदम होइन, जसलाई नेपाल सरकारले बदल्न सक्थ्यो तर बदलेन। प्रधानमन्त्री मोदीको भ्रमणको चरित्र कुनै पनि दृष्टिकोणबाट राजकीय थिएन। तर, त्यसको दोष मूल रूपमा नेपालले नै लिनुपर्छ। देश सानोठूलो, धनीगरिब जे भए पनि कूटनीतिक मर्यादाका दृष्टिकोणबाट सबै राष्ट्र समान हुन्छन् र त्यो समानतामा विशेष ध्यान जहिले पनि कमजोर पक्षले दिनुपर्ने हुन्छ किनभने अन्तर्राष्ट्रिय राजनीतिमा जहिले पनि हेपिने कमजोर पक्ष नै हुन्छ। तर, नेपाली पक्ष त्यसमा एकदुईपटक होइनस सधैं नै चुक्ने गरेको छ। अब नेपाली पक्षको भारत भ्रमणको एकाध कुरा गरौं। भारतले नेपालको राजदूतावासलाई अत्यन्तै ठूलो महत्व दिन्छ। नेपालका लागि पनि भारत अत्यन्तै महत्वपूर्ण राष्ट्र भए पनि त्यहाँ २०४६ सालयता डा भेषबहादुर थापाबाहेक कसैले पनि राजदूतका रूपमा पूर्ण अवधि काम गर्न पाएका छैनन् या काम गरेका छैनन्। भारतमा राजदूत नै नभएको समय त कति रह्यो, रह्यो। कयौंपटक त प्रधानमन्त्रीको भ्रमणका बेलासमेत भारतमा नेपाली राजदूत नै थिएनन्। पछिल्लो उदाहरणका रूपमा प्रधानमन्त्री केपी ओलीको राजकीय भ्रमणलाई लिन सकिन्छ, जुन राजदूतबेगर नै सम्पन्न गरिएको थियो। राजकीय भ्रमणमा नेपालको अराजकीयपन त्यहीँबाट सुरु हुन्छ। त्यसबाहेक नेपाली प्रधानमन्त्री या राष्ट्रपतिको भारतको राजकीय भ्रमण हुँदा नेपाली कूटनीतिज्ञले सहनुपर्ने अत्यन्त अपमान र लज्जाजनक व्यवहारबारे परराष्ट्र मन्त्रालयका भुक्तभोगीहरूबाट सुन्दा मन काटिएर आउँछ। भारतीय विदेश मन्त्रालयको राजकीय भ्रमणबारे केही निर्देशिका छन् जसअनुसार भ्रमण टोली कतिजना सम्मको हुने भन्ने उल्लेख गरिएको हुन्छ। त्यसलाई उनीहरू १० प्लस १ प्लस १ भन्छन्। त्यसको अर्थ हो १० जना भ्रमण टोलीको सदस्य, एकजना सरकार या राष्ट्रप्रमुख र अर्का एकजना उनका श्रीमान्, श्रीमति या सहयात्री। तर, भ्रमण नजिकै आइसक्दा पनि काठमाडौंबाट जसरी पनि मिलाउनु भन्ने कडा निर्देशनका साथ दिल्लीस्थित नेपाली दूतावासमा भ्रमण टोलीका सदस्यहरू थप्ने क्रम चली नै रहेको हुन्छ। उद्योगीव्यवसायीहरूले सामान्यतया आफ्नो खर्च आफैं गर्छन् तर जम्बो भ्रमण टोलीका अन्य सदस्यहरूको व्यवस्थापन गर्न राजदूत या कार्यवाहक राजदूतले भारतीय विदेश मन्त्रालयमा शिष्टाचार विभागलाई गुहार्नुपर्छ। त्यो आफैंमा अपमान र लज्जाजनक स्थिति हो। एकजना भूतपूर्व राजदूत तथा करिअर कूटनीतिज्ञका अनुसार, दिल्लीस्थित नेपाली दूतावासका अधिकारीहरूले घाउमा नुनचुक त्यति बेला दलिदिएको महसुस गर्छन् जति बेला भारतीय विदेश मन्त्रालयका आफूभन्दा तल्लो दर्जाका अधिकारीले नियमले यति जनाभन्दा बढी सदस्यलाई हामीले खर्च गर्न मिल्दैन, फेरि त्यसका लागि बजेट पनि छैन तर अब यसरी मिलाउनु पर्ला भनेर टिठलाग्दो आवाजमा जवाफ दिन्छन्। नेपाली पक्षले सो समस्या अपमानित भएर पनि हल गर्छन् तर अपमान त्यहाँ रोकिँदैन। राजकीय भोजमा पाहुनाको संख्या तोकिएको हुन्छ तर त्यहाँ पनि मान्छे थप्न माथिल्लो तहबाट दबाब आउँछ। अर्कोतर्फ जम्बो भ्रमण टोलीको व्यवस्थापनमा देखिने समस्या आफ्नो ठाउँमा छँदै छ। दिल्लीस्थित नेपाली दूतावासमा काम गरेका एकजना पूर्वकूटनीतिज्ञले यतिसम्मको स्थिति सुनाए जहाँ भ्रमण टोलीका सदस्यले मनपरी होटेलको फोन र मिनीबार प्रयोग गरिदिँदा होटेललाई भ्रमण टोलीका सदस्यका लागि दुवै सेवा बन्द गर्न निर्देशन दिनु परेको थियो। त्यसपछि आउँछ, अन्तर्राष्ट्रिय प्रचलनअनुरूप सरकारप्रमुख या राष्ट्रप्रमुखहरूबीच हुने वन टु वन अर्थात् एक्लाएक्लै भेटको कुरा। नेपालबाट चाहिँ राजदूत, परराष्ट्रमन्त्री या अभिलेख राख्ने नोट टेकर कोही पनि राखिँदैन तर भारतका लागि एकजना भूतपूर्व राजदूतका अनुसार भारतीय पक्षबाट चाहिँ स्पष्टै भनिएको हुन्छ, इन आवर सिस्टम द प्राइममिनिस्टर इज नट अथोराइज्ड टु मिट एनिवन अलोन (हाम्रो प्रणालीमा प्रधानमन्त्रीलाई कसैसँग पनि एक्लै भेट्ने अधिकार दिइएको छैन।) नेपाली पक्ष अवाक् रहन्छ। परिणामस्वरूप एक्लाएक्लै वार्तामा भारतीय पक्षबाट उनीहरूका आवश्यकता अनुसारका थप अधिकारीहरू बसेका हुन्छन् भने नेपाली पक्षबाट कोही पनि बसेको हुँदैन। आफ्नो इज्जतमा बस्न नजान्नेलाई अपमानित भएँ भन्ने अधिकार हुँदैन। हाम्रो कोटपाइन्ट यसरी नफुस्किने भए कार्टुनिस्ट वात्स्यायनले भारतीय विदेशमन्त्रीलाई द्वारिकाज् होटेलमा लाइन लागेर फुस्किएको सुरुवाल मास्तिर तान्दै भेट्न उभिएका भूतपूर्व प्रधानमन्त्री र नेताको कार्टुन नै बनाउने थिएनन्। नामले मात्रै भ्रमण राजकीय हुने होइनस काम, व्यक्तित्व र व्यवहारमा पनि त्यो झल्कनु आवश्यक हुन्छ। हाम्रा विचारहरू अलगअलग होलान् तर जुनसुकै पार्टीको भए पनि हाम्रा नेताको सुरुवाल फुस्कनु भनेको सबै नेपालीको सुरुवाल फुस्केसमान हो। हाम्रा नेताले इज्जत गुमाउँदा हामीले इज्जत कमाउने प्रश्नै उठ्दैन। हामी अति नै धेरै नांगिसक्यौं। यसतर्फ सम्बन्धित सबैको ध्यान जाओस् र परराष्ट्र मन्त्रालयले निश्चित विषयहरूमा कडिकडाउ अडान लेओस्। मिश्र विवेकशील साझा पार्टीका संयोजक तथा बीबीसी नेपाली सेवाका पूर्वप्रमुख हुन्।"
प्लेटोको घोडा,"करिब २४०० वर्षअघि प्लेटो भन्ने दार्शनिकले थ्योरी अफ फर्म्स (आकारको सिद्धान्त) अघि सार्दै तर्क गरेका थिए, पृथ्वीका वस्तुको उत्पत्ति कुनै एउटा निश्चित साँचोबाट हुन्छ। जसरी एउटै साँचोबाट कैयन् एकै आकारका कैयन् मूर्ति बनाइन्छन्, त्यसैगरी पृथ्वीका जीव र वनस्पतिको पनि आआफ्नो निश्चित साँचो हुन्छ। त्यसैले रङ र शरीरको प्रकार भिन्न भए पनि घोडा घोडाजस्तै देखिन्छ, गाई गाईजस्तै देखिन्छ। वर्ष दर वर्ष घोडा घोडाकै रूपमा जन्मिन्छ, हामी त्यसलाई घोडा नै देख्छौं र घोडा नै भन्छौं। घोडा हेर्दाहेर्दा, भन्दाभन्दा र बुझ्दाबुझ्दा हामीलाई यति अभ्यास भइसकेको हुन्छ, कहीं कुनै घोडा देख्नासाथ त्यो घोडा नै हो भनेर सहमत हुन सेकेन्ड पनि लाग्दैन। हाम्रा बाहिरी इन्द्रिय यति अभ्यासरत भइसकेका हुन्छन्, घोडा चिन्न मस्तिष्कको प्रयोग गर्नै पर्दैन। महिलाबारे हाम्रो समाजको सोचलाई व्याख्या गर्न प्लेटोेको थ्योरी अफ फर्म्स उपयुक्त हुन सक्छ। मानव संस्कृति परिवर्तनशील छ। हरेक युगसँगै मानव विकासले ठूलाठूला फट्को मारेको छ। तर हाम्रा सोच, प्रवृत्ति, आचरण र व्यवहार खासै परिवर्तन भएका छैनन्। प्लेटोेका घोडाजस्तै हाम्रो पितृसत्तात्मक सोच र प्रवृत्ति कायमै छ। महाभारत र रामायणलाई पौराणिक कथा भन्न थाल्यौं तर रामसीता, पाण्डव कौरवका पात्र र चरित्रले हाम्रा मनमस्तिष्कमा छाप पार्न छोडेको छैन। पौराणिक कालमा उर्वशी, रम्भा, तिलोत्तमा, मेनकालाई अप्सराको उपमा दियौं। आधुनिक युगमा फेरि तिनै पात्र सिर्जना गर्यौं कर, बल र मनले। तिनलाई वेश्याको पगरी गुथायांै। तर आजका विश्वामित्र र गौतम ऋषिलाई हामी वेश्या वा चरित्रहीन देख्दैनौं। तिनलाई हामीले त्यही पौराणिक देव समाजका ऋषिमुनि नै देख्छौं उही प्लेटोेको घोडाजस्तै। बम्बई, कलकत्ताहरूमा निस्सासिँदै देह बेच्न बाध्य पारिएका महिला हुन् वा डान्सबारमा विवशताले छिरेका महिला हुन्, तिनलाई समाज वेश्याको नाम दिन्छ। तर त्यही समाजले सुटबुटमा सजिएर देह बेचबिखनस्थल धाउने र डान्सबारमा विवश महिला नाचेको हेर्न जाने पुरुषलाई चरित्रहीन भन्दैन, भद्रभलाद्मी नै ठान्छ। उध्रेको चोली गाउने, लाउने र नाच्ने महिलालाई चरित्रहीन भनेर एउटै थान्कोमा राख्छ समाज। तर त्यसको परिकल्पना गर्ने, रच्ने र नचाउने पुरुषलाई समाजले भद्रभलाद्मी नै मान्दछ। हाम्रो समाजले महिला र पुरुषका लागि नैतिकताका छुट्टाछुट्टै र दोहोरो मापदण्ड किन बनाएको छ ? आफ्नी पत्नीको देह ढाक्न लगाउने पुरुषले न्युडबारमा जाने एक्साइटमेन्ट राख्ने छुट किन पाउँछ ? किन सनी लियोनीलाई अश्लील भनिन्छ तर नांगा जोगीलाई पशुपतिनाथको दर्शन गर्न आएका भक्तजन भनेर वकालत गरिन्छ ? पौराणिककालमा सयौं गोपिनीका वस्त्र लुकाएर उनीहरूलाई जिस्काउने कृष्णलाई समाजले नटखट बनाएर प्रोत्साहन गर्यो, जुन परम्परा आज पनि तोडिएको छैन। सहरबजार, बसअड्डा, सार्वजनिक स्थानमा महिलालाई उच्छृंखल कमेन्ट गर्ने पुरुषले पनि नटखट कृष्णले उन्मुक्ति पाएजस्तै सजिलै उन्मुक्ति पाउँछन्। दोष पाउँछ त महिलाका छाती र तिघ्राले। वास्तवमा हामी प्लेटोेको घोडा मानसिकताभन्दा बाहिर कहिल्यै जान सकेका छैनौं। रामायण, महाभारत, देवसमाज, राक्षससमाज जसले जसरी लेखे, बुझाए, त्यसैको अन्धाधुन्ध अनुशरण गर्छौं। समय र संसार बुझ्न न आफ्नो विवेक प्रयोग गर्छौं, न इन्द्रियहरू सक्रिय पार्छौं। जेजस्तो परम्परा, रीत चलाइयो, त्यसैलाई प्रश्नरहित अनुशरण गर्छौं साँच्चै प्लेटोेको घोडाजस्तै एउटै साँचोबाट बनेका छौं हामी। महाभारतका कथामा द्रौपदीले हाँसेको सजाय कौरवले भरिभराउ सभामा उनलाई नंग्याएर बदला लिएको भन्ने कथा बुन्ने समाजले दिनदहाडै बाटो, गल्लीहरूमा महिलाको शरीरबारे अश्लील कमेन्ट गर्नेलाई किन नंग्याउने हिम्मत गर्दैन ? आफ्नी पत्नीलाई जुवामा हार्ने अनि चीरहरणको नांगो दृश्य हेर्ने युधिष्ठिरलाई कसले कसरी धर्मको रखवाला धर्मराज बनाए ? लंकाबाट फर्काइएकी सीतालाई रामले चरित्रको प्रमाण मागे तर सीताबाट त्यति नै समय टाढा बसेका रामसँग चारित्रिक प्रमाण मागिएन। रामलाई सीताको चरित्रमा शंका गर्ने अधिकार दिइयो तर सीतालाई रामको चरित्रमा शंका गर्ने आवश्यकता नै थिएन भन्ने भान पारियो। बिहे मण्डपमा सीतालाई पछिपछि डोर्याउने रामले आखिर अग्निपरीक्षामा सीतालाई एक्ल्याइदिए। महिला समानताको अर्थ पुरुषजस्तो हुनु हो भन्ने प्रचार गरियो, त्यही स्थापित गराइयो। मानौं छोरी हुनुमा त उसको अस्तित्व नै छैन। उसको परिचय छोराको रूपमै छ। रामसीताको कथाबाट रचिएको त्यो परम्परा आज पनि कायमै छ घरबाहिर काम गर्ने पुरुषको चरित्रमा कुनै औंला ठड्याइँदैन तर घरभित्रै रहने उसकी पत्नीलाई घर, समाजले चरित्र निगरानीमा राख्छ। आधा रातमा घर आउने पतिलाई कहाँ थियौ भन्ने प्रश्न पत्नीले गरे शंका गरेको ठहरिन्छ। महिलाले घर कतिखेर फर्कने भनेर पहिल्यै सूचना गर्नुपर्ने नियम आज पनि घरघरमा छ। बिहे सम्बन्ध गाँस्नुअघि केटाको चरित्र हेरिँदैन। केटीको भने खासगरी चरित्र नै हेरिन्छ। प्रकृतिले मातृत्वलाई सुरक्षित गरेको छ, पितृत्व एक विश्वास मात्र हो। त्यो विश्वासको जगलाई सुरक्षित गराउन सन्तानलाई पिताको नाम दिने परम्परा रच्यौं, कानुन बनायौं। आफ्नै गर्भमा नौ महिना राखेको बच्चालाई पहिचान पिताबाटै दिलाउनुपर्ने अनिवार्य गरायौं। त्यो कानुन त फेरियो तर आज पनि आफैंले जन्माएको सन्तानलाई आफ्नो नामबाट नागरिकता दिलाउन आमाहरू संघर्ष गरी नै रहेका छन्। ती कानुन कार्यान्वयन गर्ने कर्मचारी प्रशासनको सोच र मानसिकतामा परिवर्तन भएन दोष कसको ? उही प्लेटोेको घोडाको ! पौराणिक कथामा कुन्ती र माद्रीले अलौकिक प्रजनन शक्तिबाट पाण्डव जन्माए भनियो। परपुरुषबाट जन्माइएका भए पनि पाण्डवहरू वंश धान्न जन्माइएका थिए, त्यसैले उनीहरूलाई बाउको नाम मिल्यो, ती वैध सन्तान भए। कालान्तरमा तिनीहरू नै धर्मयुद्ध गर्ने धर्मका सारथि भए। जसको वंश धान्ने मामिलामा भूमिका देखिएन ऊ कर्ण बन्यो। अवैध भयो। पिताको नाम पाउन अयोग्य भयो। वंश धान्न सहयोग गरेकै कारण कुन्ती र माद्रीलाई महान् आमाको रूपमा चित्रण गरियो। त्यही परम्परा धान्दै आज पनि जैविक कमजोरीले बाउ बन्न नसक्ने कतिपय पुरुषले कुन्ती, माद्रीहरू खोज्ने चलन चलाए। त्यो सम्भव नभए, पत्नीलाई बाँझोको संज्ञा दिएर अर्की महिलासँग सम्बन्ध राख्न सक्ने छुट दियो समाजले। आज पनि परस्त्रीगमन गर्ने पुरुष चोखा नै बनाइन्छ। उसकी पत्नीले घरको कामकाज हेर्न नसक्नु वा पतिलाई राम्रो हेरचाह गर्न नसक्नु नै परस्त्रीगमनको कारण बनाइन्छ। पुरुषका कर्तुत लुकाउन स्वयं आमा नै मर्दका पाँचवटी हुन्छन् भन्दै सफाइ दिन्छिन्। दोष कसको ? उही प्लेटोेको घोडाको। प्लेटोको घोडाजस्तै पितृसत्तात्मक परम्पराको साँचोबाट निर्मित न हुन् उनी पनि। एकपटक साथीभाइबीच बहसका क्रममा मेरा एक मित्रले झोक्किएर भनेका थिए, तपाईं त दुर्गा माताजस्तो। हाम्रो समाजले सार्वजनिक रूपमा रिसाउने, बोल्ने कुरामा पुरुषलाई बढी सहजता दिएको छ पौराणिककालका महादेवलाई जस्तै। महिला सार्वजनिक रूपमा रिसाए, ठूलो स्वरले बोले समाजले पौराणिककालकी रौद्र रूप भएकी महाकाली र दुर्गामाताका पगरी गुथाइहाल्छन्। अधर्मको नाश गर्ने देवी भनेर त सिर्फ मन्दिरभित्रको ढुंगा पुजिन्छ। पितृसत्ताको धरोहर जोगाउन महिला पुरुष दुवै प्रयत्नशील छन्। तिनले बुझेर त्यसो गरे वा प्लेटोेको घोडा बनेर। सती, सावित्री, पार्वतीजस्ता पात्र सिर्जना गरिएका छन् पतिभक्तिका उदाहरण बनाएर। तर त्यही पौराणिक कथामा मेनका र उर्वशीलाई भोग्या बनाइएको छ। ऋषि, देवताहरू परस्त्रीगमन गर्छन् तर उनीहरूलाई वेश्या वा चरित्रहीन भनिँदैन। आज पनि मेनका र उर्वशीका मोहमा बिटुलो बनेका ऋषिमुनिका नाममा व्रत बसेर आफूलाई महिनावारीको पाप बाट चोख्याउने परम्परा कायमै राखेका छन् धेरै महिलाले। दोष कसको ? प्लेटोेको घोडाजस्तै पितृसत्ताको साँचोबाट बनेका न हुन् ती पनि। समय बदलियो, जमाना आधुनिक भयो, घरपरिवार शिक्षित भए। उनीहरूले पौराणिक कथा र इतिहासका पानाबाट पुरुषजस्तै साहसी महिला खोजीखोजी निकाले। पुरुषजस्तै युद्धकुशल, पुरुषकै जस्तो भेषभूषा, पुरुषकै जस्तो हाउभाउ भएका पात्र बनाए। तिनै पुरुषजस्ता महिलाका कथा पाठ्य सामग्रीमा हुले, फिल्म बने, टेलिभिजनमा चित्रण गरियो। तर आधुनिक समाजले पनि महिलाको छुट्टै अस्तित्व छ भनेर सोच्न सकेन। समाज बनाउन महिलालाई पुरुषकै रूपमा ढाल्नुपर्छ भन्ने मान्यता राख्दै गयौं, त्यहीअनुरूप मापदण्ड बनायौं। महिला समानताको अर्थ पुरुषजस्तो हुनु हो भन्ने प्रचार गरियो, त्यही स्थापित गराइयो। आज पनि हाम्रा शिक्षित बाउआमा बडो गर्वका साथ भन्छन् उनी छोरी भए पनि छोराजस्तै हो। मानौं छोरी हुनुमा त उसको अस्तित्व नै छैन, उसको परिचय छोराको रूपमै छ। यहाँनिर दोष बाउआमाको मात्र होइन, प्लेटोेको घोडाजस्तै उनीहरू पनि एउटै साँचोबाट बनेका न हुन्। अब अर्को पाटो। महिला अस्तित्व र अधिकारका विषयमा कुरो उठ्नासाथ एउटा ठूलो जमात आक्रमण गर्न आइलागिहाल्छ। त्यो हेर्दा बुझ्दा लाग्छ, मानव विकासको ढाढसले गर्व गर्ने हामीमा स्वस्थ बहस गर्ने योग्यता र संस्कार त विकास भएकै छैन। हामी सबै पितृसत्ताको साँचोबाट उत्पादित भएका हौं प्लेटोेको घोडाजस्तै। हाम्रा बाहिरी आवरण फरक होलान् तर हाम्रो सोच र परिस्थितिलाई एउटै साँचोबाट प्रत्युपादन गरिएको छ। त्यो साँचोमा हामी यति ढलेका छौं, हाम्रा आफ्नै इन्द्रिय पनि बेकामेसरह भइदिएका छन्। सोच्ने, बुझ्ने र स्वविवेक प्रयोग गर्न हामीले बिर्सिसक्यौं। साँच्चै, हामी प्लेटोेका घोडाजस्तै हौं !"
उत्कृष्टको खेलाडीको मनोनयनमा क्रिकेटको वर्चस्व,"काठमाडौं : नेपाली राष्ट्रिय क्रिकेट टोलीका कप्तान पारस खड्का र सन्दीप लामिछाने पल्सर स्पोर्टस् अवार्ड २०७४ अन्तर्गत वर्षको उत्कृष्ट पुरुष खेलाडी विधाको मनोनयनमा परेका छन्। नेपाल खेलुकद पत्रकार मञ्चको आयोजनामा जेठ ३ गते प्रदान गरिने अवार्डको मनोनयनमा क्रिकेट खेलको वर्चस्व छ। वर्षको उत्कृष्ट पुरुष खेलाडी, युवा खेलाडी र प्रशिक्षकमा क्रिकेटका समान दुईदुईजना मनोनयनमा परेका छन्। सन्दीप वर्षको युवा खेलाडी र पिपुल्स च्वाइस अवार्डको समेत मनोनयनमा छन्। युवा खेलाडीको मनोनयनमा क्रिकेटका दीपेन्द्रसिंह ऐरी पनि परेका छन्। यसैगरी राष्ट्रिय टोलीका प्रशिक्षक जगत टमाटा र विनोद दास वर्षको उत्कृष्ट प्रशिक्षक विधाको मनोनयनमा परेका छन्। मञ्चले सोमबार सार्वजनिक गरेको पाँच युवा खेलाडीमा सन्दीप र दीपेन्द्रसहित फुटबलका दिनेश हेन्जन, जुडोकी मनीता श्रेष्ठ प्रधान र बक्सिङकी पुनम रावल छन्। वर्षको उत्कृष्ट प्रशिक्षकमा जगत र विनोदसँगै फुटबलका छिरिङ लोप्साङ, ब्याडमिन्टनका जयन्त कुमार श्रेष्ठ र बक्सिङका प्रकाश थापामगर छन्। वर्षको उत्कृष्ट महिला खेलाडीको मनोनयनमा भने ब्याडमिन्टनकी शोभा गौचन, आर्चरीकी ज्ञानु अवाले, बक्सिङकी विमला श्रेष्ठ, फुटबलकी सावित्रा भण्डारी र टेबुल टेनिसकी नविता श्रेष्ठ छन्। मञ्चले बिहीबार हुने कार्यक्रममा विजेताको घोषणा गर्नेछ। यसपटक आठ विधामा खेलाडी र खेलकर्मीलाई सम्मानित गरिने बताइएको छ। लाइफटाइम अचिभमेन्ट अवार्ड, पारा एथलिट र स्पेसल अवार्डको घोषणा जेठ ३ गते नै सार्वजनिक गरिनेछ। उत्कृष्ट पुरुष, महिला, पिपुल्स च्वाइस र प्रशिक्षकले पल्सर मोटरसाइकल पुरस्कार प्राप्त गर्नेछन्। अन्य विधाका विजेतालाई जनही ५० हजार रुपैयाँ र आकर्षक उपहार प्रदान गरिने मञ्चले जनाएको छ। पल्सर स्पोर्टस् अवार्डको मुख्य प्रायोजक हंशराज हुलासचन्द एन्ड कम्पनी प्रालि रहेको छ।अवार्डलाई डिस मिडिया नेटवर्क लिमिटेडलगायत विभिन्न संघसंस्थाले पनि सहप्रायोजन गरेका छन्"
"विश्वकपका लागि ब्राजिलको २३ सदस्यीय टोली, घाइते नेमार पनि","काठमाडौँः रसिया विश्वकपका लागि ब्राजिलले २३ सदस्यीय टोली घोषणा गरेको छ । रसिया विश्वकपमा बलियो टोलीका रुपमा हेरियोका ब्राजिलले गोल रक्षकमा रोमाका एल्सियो, म्यानचेस्टर सिटीका एन्डरसन र कोरियनथेन्सका क्यासियोललाई छानेको छ । त्यसैगरी डिफेन्डमा म्यानचेस्टर सिटीकै डानियालो, कोरियथेन्सका फेग्नर, रियल मड्रिडका मार्सेलो, पिएसजीका थियागो सिल्भा र माक्युएन्होस, इन्टरमिलानका मिरान्डा र जेर्मियोका पेड्रो गेरोमेल रहेका छन् । त्यसैगरी मिडिफिल्डरमा रियल मड्रिडका कासेमिरो, म्यानचेस्टर सिटीका फर्नान्डिन्हो, बार्सिलोनाका पाउलिन्हो, सक्तर डोनेस्कका फ्रेड, बेइजिङ ग्युआनका रेनाटो अगुस्टो, चेल्सीका विलियन, युभेन्ट्सका डुग्लस कोस्टा र बार्सिलोनाका फिलिपे काउटिन्हो रहेका छन् । त्यसैगरी फर्वार्डमा घाइते भएर उपचाररत पेरिस सेन्ट जर्मेनका नेमार, सख्तर डोनेस्कका टाइसन, म्यानचेस्टर सिटीका ग्याब्रियल जेसुस लिभरपुलका रोबर्टो फिरमिन्हो रहेका छन् । विश्कप फुटबल रसियामा आगामी जुन १४ देखि जुलाई १५ सम्म हुँदैछ । जहाँ विश्वका ३२ राष्ट्रले प्रतिस्पर्धा गर्दैछन् ।"
रात्रिकालीन कबड्डीको उपाधि खजुरालाई,नेपालगञ्ज : वडा कप रात्रिकालीन कबड्डी प्रतियोगिताको उपाधी खजुरा गाउँपालिका८ ले जितेको छ । नेपालगञ्ज उपमहानगरपालिका ३ ले २६ वैशाखदेखि सञ्चालन गरेको प्रतियोगिताको सोमबार राति अबेर सम्पन्न फाइनलमा नेपालगञ्ज ४ को महेन्द्र स्पोर्टस क्लबलाई हराउँदै खजुरा८ ले जितेको हो । खजुराले २७ काविरुद्ध ७९ अंकले महेन्द्रलाई पराजित गरेको थियो ।नेपालगञ्ज उपमहापालिकाका उपप्रमुख उमा थापा मगरले विजेता खजुरालाई ५१ हजार र उपविजेता महेन्द्र स्पोर्टस् क्लबलाई २६ हजार नगद र ट्रफि प्रदान गरेकी थिइन् । प्रतियोगितामा खजुराकै कन्हैयालाल चौधरी उत्कृष्ट खेलाडी घोषित भए । उनले ५ हजार नगद पाए । त्यस्तै राइजिङ प्लेयर मुन सिद्धिकीलाई पनि ५ हजार नगद प्रदान गरिएको थियो । नकआउट सिस्टमका आधारमा खेलाइएको प्रतियोगितामा १७ टिमले सहभागिता जनाएका थिए । यसअघि उपमहानगरपालिकाले नेपालगञ्जमा नगरस्तरीय कबड्डी प्रतियोगिता आयोजना गरेको थियो ।
मेरो पहिलो प्राथमिकता नेपाली क्रिकेट (भिडियोसहित),"काठमाडौँ: विश्वकै सबैभन्दा लोकप्रिय इन्डियन प्रिमियर लिग (आईपीएल) क्रिकेट प्रतियोगितामा दिल्ली डेयर डेभिल्सबाट खेलिरहेका छन् नेपाली १७ वर्षीय स्पिनर सन्दीप लामिछाने । दिल्लीबाट रोयल च्यालेन्जर्स बैंगलोरविरुद्ध आईपीएलमा डेब्यू गरेका सन्दीपले मंगलबार आफ्ना फ्यानहरुसँग भलाकुसारी गरेका छन् । दिल्ली डेयर डेभिल्सको फेसबुक पेजमार्फत भिडियो लाइभबाट उनले करिब १५ मिनेटसम्म मंगलबार दिउँसो संवाद गरेका छन् । आरसीबीविरुद्ध ४ ओभर बलिङ गर्दै २५ रन दिएर एक विकेट लिएका सन्दीप सबैभन्दा किफायती बलर बनेसँगै उनको चर्चा चलेको छ । दिल्लीले पनि आफ्ना सामाजिक सञ्जालमा उनलाई विशेष प्राथमकिता दिइरहेको छ । संवादका क्रममा सन्दीपले आफूले दिल्लीमा धेरै कुरा सिक्न पाएको बताएका छन् । उनले कडा मेहनत र कठोर अनुशासनमा रहेर आफूले आफूमाथिको विश्वासलाई प्रमाणित गर्न चाहेको बताएका छन् । सन्दीपले संवादको सुरुमा नेपाल र भारतको पिचमा धेरै फरक रहेको बताउँदै नयाँ अनुभव भइरहेको बताएका छन् । नेपालका पिचमा धेरै टर्नहरु हुने बताउँदै भारतका पिचहरु अलिक स्किर्टी हुने भएकाले आफूलाई त्यही अनुसार अभ्यस्त हुन समय पनि लागेको सन्दीपले बताए । भिडियो सन्दीपले फेसबुक लाइभका क्रममा दिल्लीबाट खेल्दा र प्रशिक्षणका क्रममा धेरै राम्रो अनुभव बटुलिरहेको बताएका छन् । 'यहाँ आएर मैले धेरै कुरा सिक्न पाएको छु, राम्रा प्रशिक्षक छन् । कडा मेहनत गर्ने र अनुशासनमा रहने साथीहरुको साथ पाएको छु', उनले भनेका छन्, 'दिल्लीबाट धेरै सिक्न पाउँदा दिन पनि राम्रा भइरहेका छन् । तर यो सिजनमा हाम्रो टिमले भने धेरै खेल हारेको छ, राम्रो प्रदर्शन हुन सकेको छैन ।' सन्दीपले रिकी पोन्टिङ जस्ता विश्वचर्चित क्रिकेटरलाई प्रशिक्षकका रुपमा पाएकाले आफू गौरवान्वित भएको बताए । 'रिकी पोन्टिङसँग प्रत्येक पटक ड्रेसिङ रुम सेयर गर्न पाउँदा गर्व लाग्छ', उनले भने, 'यस्तो अवसरमा पाएकोमा म धेरै खुसी छु, साथै धेरै सिक्न पनि पाइरहेको छु ।' फेसबुक लाइभका क्रममा एक समर्थकले सन्दीपलाई नेपाललाई भुल्ने त होइन भनेर प्रश्न गरेका थिए । त्यसको जवाफ उनले सटिक र मिठो शैलीमा दिए । 'आई लभ नेपाल, आई लभ नेपाली क्रिकेट, नेपाली क्रिकेट सधैँ मेरो पहिलो प्राथमिकतामा पर्छ, अनि मात्रै अन्य लिगहरु र गेमहरु आउँछन् ।' सन्दीपले भारत तथा आरसीबीका कप्तान विराट कोहलीविरुद्ध बलिङ गर्न पाएपछि आत्मविश्वास पनि बढेको बताएका छन् । आरसीबीविरुद्ध दिल्लीबाट पहिलो ओभरमै बलिङ गर्न पाएका सन्दीपले पार्थिव पटेललाई आउट गरेपछि विराट कोहली र एबी डी भिलियर्सविरुद्ध पनि बलिङ गरेका थिए । 'विराट कोहली जस्ता लिजेन्ड खेलाडीविरुद्ध बलिङ गर्न पाउँदा आत्मविश्वा बढ्दो रहेछ', उनले अगाडि भनेका छन्, 'विराटविरुद्ध बलिङका क्रममा कति पटक बिगारेँ भने कतिपटक सही ठाउँमा बलिङ गरेर दबाबमा पनि राखेँ । कोहली र डी भिलियर्स जस्ता लिजेन्ड खेलाडीविरुद्ध बलिङ गर्नाले आत्मविश्वास बढ्दो रहेछ ।' दिल्लीले ११ खेलपछि मैदानमा उतारेका सन्दीपको डेब्यु पनि प्रभावशाली र गतिलो सन्देश छाड्न पर्याप्त थियो । सन्दीपको प्रदर्शनले अन्य नेपाली खेलाडी पनि उनी जत्तिकै सक्षम छन् भन्ने तथ्यलाई पनि बल पुर्याएको छ भने आईपीएलको ढोका खोल्न पनि मद्दत गरेको छ। डेब्युमै विकेट लिएपछि सन्दीपलाई बधाईको ओइरो नै लाग्यो । सामाजिक सञ्जालहरुमा 'नेपाली फुच्चे' भारतमा चम्किएको भन्दै नेतादेखि प्रधानमन्त्री र अन्य सेलिब्रेटीले पनि बधाई दिए । उनले पहिलो विकेटका रुपमा पार्थिव पटेललाई आउट गरेपछि मैदानको अनुभव यसरी सुनाए, 'मैले विकेट लिएपछि दिल्लीका सबै साथिहरु नजिक आएर बधाई दिए । उनीहरुले आईपीएलको पहिलो विकेटको फरक महत्व हुने भन्दै हौसला बढाउने गरी बधाई दिए ।' सन्दीपले नेपाली क्रिकेटले डिभिजन पाँचदेखि एकसम्म आईपुग्न कठिन मेहनत र धेरै आरोह अवरोह पार गर्नुपरेको बताए । 'नेपाली क्रिकेट डिभिजन वानसम्म आइपुग्नका लागि हामीले विगतमा गरेको कठोर मेहनत र समर्पणबाटै सम्भव भएको हो', सन्दीपले समर्थकहरुसँग संवादका क्रममा भने, 'डिभिजन पाँचबाट डिभिजन एकसम्मको यात्राका क्रममा साथ दिने र संघर्षमा सघाउने सबैलाई सलाम छ । हामीले अहिले एक दिवसीय मान्यता पाएका छौँ तर अझै धेरै गर्न भने बाँकी छ ।'"
फुटबलको मणियुगलाई अलबिदा,"काठमाडौं : सन् १९८० को दशकमा अर्जेन्टिनाका महान फुटबलर डिएगो म्याराडोना चर्चाको शिखरमा थिए। ठीक त्यही बेला नेपालमा म्याराडोनाजस्तै युवा फुटबल खेलाडी मणिविक्रम शाहको उदय भयो। मणिको उचाइ, कपालको स्टाइल, देब्रे खुट्टाले बल प्रहार गर्ने शैली र जर्सी नम्बर १० समेत सबै म्याराडोनासँग मिल्दोजुल्दो थियो। मैदानमा उनै मणिको प्रदर्शनलाई लिएर सबैले उनलाई नेपाली म्याराडोनाको उपमा दिए। यथार्थमा नेपाली फुटबलका मणिका रूपमा एक दशक राष्ट्रिय टोलीमा सनसनी मच्चाएका उनले सन् १९८५ मा आयोजित दोस्रो दक्षिण एसियाली खेलकुद (साग गेम्स) बाट राष्ट्रिय टोलीमा डेब्यु गरेका थिए। त्यतिबेला उनी भर्खर १७ वर्षका थिए। मणि नेपाली फुटबलले पाएको अहिलेसम्मकै उत्कृष्ट एट्याकिङ मिडफिल्डर थिए। उनले सन् १९८५ देखि १९९८ सम्म राष्ट्रिय टोलीबाट खेले। सन् १९९३ मा बंगलादेशको ढाकामा आयोजित दक्षिण एसियाली खेलकुदमा नेपालले एक मात्र स्वर्ण जित्दा प्ले मेकरका रूपमा मणिको भूमिका उल्लेखनीय थियो। उनले राष्ट्रिय टोलीबाट खेलेका ४८ खेलमा ६ गोल गरे। त्यसबीच उनले दुई वर्ष राष्ट्रिय टोलीको कप्तानी पनि सम्हाले। सागमा गरेको एउटा गोलले उनलाई सर्वाधिक चर्चित मात्र बनाएर नेपालीबीच लोकप्रिय पनि बनायो। मणिले प्रहार गरेको जादुमय फ्रिकिक दर्शनीय गोलमा परिणत भएपछि नेपालले सन् १९९३ को साग गेम्समा स्वर्ण जितेको थियो। यो नेपाली फुटबल इतिहासको पहिलो अन्तर्राष्ट्रिय स्वर्ण थियो। मणिले भारतविरुद्ध विश्वस्तरीय फ्रिकिक प्रहार गरेका थिए। उनको त्यो फ्रिकिक गोलले नेपाली फुटबलको कीर्तिमानी स्वर्णीम इतिहास रच्यो। बंगलादेशको ढाकामा भएको सागको फाइनलमा नेपाल भारतसँग प्रतिस्पर्धा गर्दै थियो। फुटबल फाइनल खेल्नुअघि नेपालले कुनै पनि खेलमा स्वर्ण जित्न सफल भएको थिएन। फुटबलमा स्वर्ण नजिते नेपाल स्वर्णविहीन भएर स्वदेश फर्कनु पथ्र्यो। प्रतिस्पर्धात्मक खेलमा चिरप्रतिद्वन्द्वी भारतले नेपालविरुद्ध पहिलो हाफमा अग्रता लिइसकेको थियो। दोस्रो हाफमा उमेश प्रधानले गोल गर्दै खेल बराबरीमा पुर्याएका थिए। तर ८४ औं मिनेटमा भारतका आईएम विजयनले गोल गर्दै खेलमा २१ बाट भारतलाई फेरि अग्रता दिलाए। विजयनको गोलले नेपाली टोली स्तब्ध बन्यो, प्यारापिटमा नेपालका सर्मथक निराश देखिए। सास छउन्जेल आस भनेझंै नेपाली टोलीको पनि आस मरेको थिएन, निराश भइसकेको थिएन। एउटा चर्चित भनाइ छ फुटबलमा ९० मिनेटभित्र जे पनि हुनसक्छ। नभन्दै नेपालका लागि त्यो भनाइ सत्य साबित भयो। नेपाली टोलीले हरेस खाएन। खेल सकिन दुई मिनेट बाँकी थियो। नेपालले करिब ३५ यार्ड टाढाबाट फ्रिकिकको अवसर पायो। प्रशिक्षकले फ्रिकिक हान्ने अनुमति उनै मणिलाई दिएका थिए। मणिको लामो फ्रिकिक भारतीय गोलरक्षकले भेउ नै पाएनन् र बलले सोझै जाली चुम्यो। गोलपोस्टको देब्रे साइड च्यापेर मैले गरेको प्रहार भारतीय गोलरक्षकले बचाउने प्रयास गरे तर सकेनन्, त्यो उनका लागि असम्भवजस्तै थियो, मणिले भेटमा भनेका थिए। मणिको फ्रिकिक गोलपछि निर्धारित समयको खेल २२ गोलको बराबरीमा सकियो। अतिरिक्त समयमा दुवै टोलीले थप गोल गर्न सकेनन्। खेल टाइब्रेकरमा धकेलियो। टाइब्रेकरमा नेपालले भारतलाई ४३ गोलले हरायो र उपाधि उचाल्यो। मणिले टाइब्रेकरमा पनि गोल गरे। नेपालको सिनियर टोलीले फुटबलमा जितेको यो अहिलेसम्मकै पहिलो र अन्तिम उपाधि पनि हो। त्यसको खुसीले वर्षौंसम्म आफू रोमान्चित हुने गरेको मणिले अन्नपूर्ण पोस्ट्सँग ६ महिनाअघि मात्र भनेका थिए। त्यतिबेला साग फुटबलमा सिनियर टोलीले प्रतिस्पर्धा गर्थे। तर अहिले टोलीमा तीनजना सिनियर र बाँकी यू२३ खेलाडीले खेल्ने प्रावधान छ। १३ वर्ष राष्ट्रिय फुटबल टोलीमा बिताएका मणिले ६ जना विदेशी प्रशिक्षकसँग प्रशिक्षण लिने मौका पाए। उनको खेल निखार्ने काम भने ब्राजिलका प्रशिक्षक सान्तोष र आइरिस प्रशिक्षक जो किन्नरले गरे। टोट्टनहामका खेलाडीसमेत रहेका किन्नरले मणिको पोजिसन नै परिवर्तन गरिदिए। सधैं स्ट्राइकरमा खेलिरहेका मणिलाई किन्नरले मिडफिल्डमा झारे। किन्नरले सुट कडा हान्छ भनेर मणिलाई मिडफिल्डमा झारेका थिए। मिडफिल्डमा खेलेपछि मणि फ्रिकिकको विशेषज्ञ नै भए। पछि ब्राजिलका प्रशिक्षक सान्तोष छोटो समयका लागि नेपाल आए। उनी कडा अभ्यास गराउँथे। अभ्यासका क्रममा मणिलाई दैनिक दुई सय फ्रिकिक हान्न लगाइन्थ्यो। त्यतिबेला मणिको तौलसमेत स्वाट्टै घटेको थियो। सान्तोषको त्यही प्रशिक्षणले उनको फ्रिकिक प्रहार गर्ने शैलीमा आमूल परिवर्तन ल्यायो। फलस्वरूप उनी कर्नरकिक, फ्रिकिक र पेनाल्टी प्रहारमा सधैं प्रशिक्षकको रोजाइमा परे। बुबा लक्ष्मण शाहको प्रेरणामा फुटबलमा लागेका मणिले नेपालको आरसीटी, एनआरटी, फ्रेन्ड्स, ब्वाइज युनियन, आरएनएसीबाट खेले। उनले लामो समय मनाङ मस्र्याङदी क्लबबाट खेले। मनाङलाई सी बाट ए डिभिजन मा पुर्याउन र ए मा पुग्नासाथ उपाधि दिलाउन मणिको ठूलो योगदान थियो। मणिप्रेरित मनाङले सी देखि ए डिभिजनसम्मको यात्रामा एक गोल पनि खाएन। त्यो पनि मणिको जीवनको अविस्मरणीय क्षण थियो। उमेर समूहदेखि राष्ट्रिय टोलीमा सबै स्तरका खेल खेलेका मणिले १९९८ मा फुटबलबाट संन्यास लिए। एन्फामा १२ वर्ष उपाध्यक्षको भूमिकामा रहेका मणि २०५२ सालदेखि राष्ट्रिय खेलकुद परिषद्को फुटबल प्रशिक्षक थिए। मणि नेपाली म्याराडोना मात्र थिएनन्, म्याराडोनाका असली फ्यान पनि थिए। उनै ५१ वर्षीय नेपाली म्याराडोना मणिविक्रम शाहको सोमबार बेलुका निधन भएको छ। पित्तथैली र कलेजोको समस्याबाट लामो समयदेखि पीडित शाहलाई आइतबार साँझ उपचारका लागि थापाथलीस्थित नर्भिक अस्पताल भर्ना गरिएको थियो। सोमबार बिहान भेन्टिलेटरमा राखेर उपचार गरिएका शाहको उपचारकै क्रममा बेलुका निधन भएको हो। मणिको उपचारमा लागेको सम्पूर्ण खर्च अखिल नेपाल फुटबल संघ (एन्फा) ले बेहोर्ने एन्फाका अध्यक्ष कर्माछिरिङ शेर्पाले बताए। मणिको पार्थिव शरीरलाई श्रद्धाञ्जली दिन मंगलबार बिहान १० देखि १२ बजेसम्म दशरथ रंगशाला परिसरमा राखिनेछ। त्यसपछि आर्यघाटमा अन्तिम संस्कार गरिने एन्फाले जनाएको छ। उनका पत्नी र छोरी छन्। इन्फो सन् १९८५ मा १७ वर्षको उमेरमा राष्ट्रिय टोलीमा डेब्यु राष्ट्रिय टोलीबाट कूल ४८ खेल ६ गोल सन् १९९८ मा फुटबलबाट संन्यास विसं २०५२ देखि राखेपको फुटबल प्रशिक्षक १२ वर्ष एन्फाको उपाध्यक्ष म्याराडोनाका असली फ्यान"
थ्रीस्टार सेमिफाइनलमा,गाईघाट : थ्रीस्टार क्लब उदयपुरमा जारी पाँचांै रमपम गोल्डकप फुटबल प्रतियोगितामा सेमिफाइनलमा प्रवेश गरेको छ। सोमबार भएको खेलमा मोरङ ११ लाई ४१ गोलले पराजित गर्दै थ्रीस्टारले प्रतियोगिताको अन्तिम चारमा स्थान बनाएको हो। यो सिजन मोफसलमा खेलेकोमध्ये चार प्रतियोगिताको उपाधि जितिसकेको थ्रीस्टार उदयपुर गोल्ड कपमा पनि उपाधिबाट मात्र दुई जित टाढा पुगेको छ। थ्रीस्टारको जितमा अजय मार्टिनले दुई गोल गरे भने अनन्त तामाङ र रूपेश केसीले एकएक गोल गरे। मार्टिनले खेलको ३२औं मिनेटमा गोल गर्दै थ्रीस्टारलाई अघि बढाएका थिए। खेलको ५८औं मिनेट पुनः गोल गर्दै मार्टिनले टोलीको अग्रता दोब्बर बनाएका थिए। पहिलो हाफमा २० को अग्रता बनाएको थ्रीस्टारले दोस्रो हाफको सुरुवातमै गोल बेहोर्यो। अफ्रिकन खेलाडी यमवालाले मोरङ ११ का लागि पहिलो गोल गरेका थिए। तर त्यसपछिको खेलमा थप गोल गर्न नसक्दा मोरङ खेलमा पराजित हुन पुग्यो। मोरङ ११ ले त्यसपछि थप दुई गोल बेहोर्यो। थ्रीस्टारका लागि रूपेश केसीले ८५औं मिनटमा र अनन्त तामाङले ८७औं मिनेटमा लगातार गोल गरेका थिए। सुरुवातबाटै सशक्त प्रदर्शन गरेको थ्रीस्टारले खेलमा बलियो पकड बनाएको थियो। त्यसको तुलनामा मोरङले भने प्राप्त सीमित अवसर पनि सदुपयोग गर्न सकेन। मोरङ दुई अफ्रिकन खेलाडीसहित मैदानमा उत्रिएको थियो। थ्रीस्टार भने तीन अफ्रिकन खेलाडीसहित मैदानमा उत्रिएको थियो। टोलीको जितमा उत्कृष्ट प्रदर्शन गरेका थ्रीस्टारका मार्टिन म्यान अफ दी म्याच घोषित भए। उनलाई नगद सात हजारसहित रौतामाई गाउँपालिकाका अध्यक्ष गजेन्द्रबहादुर खड्काले सम्मान गरे। मंगलबारको खेल दमक गोल्डकप विजेता विभागीय टोली नेपाल पुलिस र सुनसरी११ बीच हुनेछ।
फुटबलर मणि शाहलाई रंगशालामा श्रद्धाञ्जलि,"काठमाडौं : उपचारका क्रममा सोमबार निधन भएका नेपालका चर्चित फुटबलर तथा राष्ट्रिय टोलीका पूर्वकप्तान मणिविक्रम शाहप्रति श्रदाञ्जलि अर्पण गर्नका लागि उनको पार्थिव शरीरलाई त्रिपुरेश्वस्थित दशरथ रंगशालामा राखिएको छ । मंगलबार बिहान आयोजित श्राद्धाञ्जली सभामा युवा तथा खेलकुदमन्त्री जगतबहादुर विश्वकर्माले शाहको पार्थिव शरीरमा राष्ट्रिय भण्डा ओडाएर सम्मान गरेका छन्। शाहलाई रंगशालामा राजनीतिक दलका नेता, खेलकुद क्षेत्रका उच्चपदस्थ व्यत्क्ति, खेलाडी, खेलप्रेमिहरूले श्रद्धाञ्जली दिएका छन् । श्रदाञ्जलिपछि आजै शाहको पशुपति आर्यघाटमा दाहसंस्कार गरिने बताइएको छ । पित्तथैली र कलेजोको समस्याबाट लामो समयदेखि पीडित शाहलाई आइतबार साँझ उपचारका लागि थापाथलीस्थित नर्भिक अस्पताल भर्ना गरिएको थियो। सोमबार बिहान भेन्टिलेटरमा राखेर उपचार गरिएका शाहको उपचारकै क्रममा सोमबार बेलुका निधन भएको हो। साथमा यो पनि ः फुटबलको मणियुगलाई अलबिदा"
