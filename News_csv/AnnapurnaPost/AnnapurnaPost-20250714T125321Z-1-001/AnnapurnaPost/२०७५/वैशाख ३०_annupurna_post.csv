शीर्षक,विवरण
चिनियाँ विश्वविद्यालयका शिक्षामूलक अनुभव,"विश्वविद्यालयहरू अहिले विस्तारै विभिन्न देशका संगमस्थल बनेका छन्। खासगरी अन्तर्राष्ट्रिय स्तरमै कहलिएका विश्वविद्यालयमा विभिन्न देशका विद्यार्थीहरू पढ्न आउने भएकाले ती विभिन्न देशका मञ्च बनेका छन्। त्यसैले अन्य देशबाट पढ्न आएका विद्यार्थी स्वतस्फूर्त रूपमा आफ्नो देशका प्रतिनिधि बनेका छन्। तीमध्ये एक थिए शोभित (नाम परिवर्तन) पनि। चीनको युनान विश्वविद्यालयमा पढ्न आएका शेभितलाई देशकै प्रतिनिधिसरह लिइयो। विश्वविद्यालयमा अनेक अवसरमा उनी भारतको सांस्कृतिक, सामाजिक प्रतिनिधिसरह नै प्रस्तुत भए। तर आफ्नै देशभित्र भने उनको राष्ट्रियता पटकपटक परीक्षणमा परेको अनुभव उनी सुनाइरहन्थे। त्यसको एउटै कारण थियो, उनी केन्द्रीय भारतभन्दा धेरै पर मणिपुरका थिए। उनको अनुहारको रङ, भाषा, भेषभूषा केन्द्रीय भारतको भन्दा फरक छ। त्यसैले उनले पटकपटक आफ्नो देशमा भारतीय भएको प्रमाण दिइरहनुपर्छ जबकि विदेशमा उनी आफ्नो देशको प्रतिनिधि नै मानिन्छन्। देशको केन्द्रीय भागमा भएका जनताका आधारमा तयार गरिएको राष्ट्रिय पहिचान को पीडामा जहिल्यै सीमामा बस्नेहरू पर्ने गर्छन्। यसै पनि देश निर्मित अवधारणा हो। देशका सीमाहरू कसरी टेबलमा कोरिन्छन् भन्ने त बेगमजान नामक फिल्ममै देखाइएको छ। तर निश्चित भूभागमा बस्ने वासिन्दा, उनीहरूको जीवनशैली, धर्मसंस्कृति, आफन्त र दैनिकी सिमानाका बार बन्नभन्दा धेरै पहिले बनेका हुन्छन्। भौगोलिक समानता र ऐतिहासिक सम्बन्धले सीमापार पनि उनीहरूको सम्बन्ध जोडिएको हून्छ। केन्द्रको सोच र निर्णयले सीमा क्षेत्रको समाजलाई धेरैजसो न्याय गर्न सकेको हुँदैन। त्यसो त मानव समाजको आफ्नै स्थानीयता हुन्छ। आफ्नै विशेषता हुन्छ। सीमा रेखाले सामाजिकता निर्धारण गर्न खोज्नु अल्पज्ञान हुने सीमा क्षेत्रको सामाजिकताबारे अनुसन्धान गरिरहेका प्राध्यापक विलियम भान स्केन्डेलको अनुभव छ। उनका अनुसन्धात्मक लेखहरूमा मानव समाजको सामाजिकता, मानवशास्त्र र इतिहासले अन्तरदेशीय सिमानालाई निकै झीनो मानेको पुष्टि गरेका छन्। प्राध्यापक विलियमको अनुभवमा सीमा क्षेत्रको समाज राजनीतिज्ञहरूको मात्र नभई अध्येता र अनुसन्धानकर्ताहरूको पनि प्राथमिकतामा नपर्ने विषय हो। उदाहरणका लागि धेरै कम भारतीय अध्येताले बंगलादेशसँग जोडिएको सिमानाको सामाजिकताबारे अध्ययन गरेका छन्। त्यस्तै कुनै बंगलादेशी अध्येताले म्यानमारनजिकको समाजबारे अनुसन्धान गरेको देखिँदैन। चीनको युनान मिन्चु विश्वविद्यालयमा आम्स्टर्डम विश्वविद्यालयका अध्येता प्राध्यापक विलियमले सीमा क्षेत्रको अध्ययनबारे यो उदासीनतालाई आफ्नो प्रवचनका क्रममा सुरुमै व्याख्या गरेका थिए। चीनले प्रस्ताव गरेको ओबीओआरको सम्भाव्यताबारे अनुसन्धान गरिरहेका प्राध्यापक विलियम त्यसै सन्दर्भमा प्राज्ञिक छलफलका लागि युनान विश्वविद्यालयमा आएका थिए। अन्तरदेशीय अनुसन्धान कनेक्टिभिटी समकालीन विश्वको सबैभन्दा महत्वपूर्ण पक्ष हो। देशहरू अहिले सीमामा बार लगाएर होइन, पुल र सडकहरू बनाएर अघि बढ्दैछन्। त्यसैले सम्बन्धका सीमाहरू अहिले फराकिला भएका छन्। अन्तरदेशीय सम्बन्धहरूको अध्ययन अहिलेको आवश्यकता हो। प्राध्यापक विलियम त्यही अन्तरदेशीय अध्ययनको आवश्यकतामा जोड दिँदै थिए। चीनले प्रस्ताव गरेको बेल्ट एन्ड रोड इनिसिएटिभ (बीआरआई) लाई सफल बनाउन अन्तरदेशीय अनुसन्धानको आवश्यकता पर्ने उनको अनभुव थियो। अहिले चीनले प्रस्ताव गरेको ओबीओआरजस्तो परियोजना सफल बनाउने हो भने अन्तरदेशीय अनुसन्धान अति महत्वको विषय हो भनी अनुभवी लबजमा भन्दै थिए। त्यसो त चीनमा पनि धेरै अनुसन्धान भएको होलान्। भाषाका कारणले मैले थाहा नपाएको पनि हुन सक्छ। तर उनले आफ्नो विश्वविद्यालयको अनुभव र अनुसन्धान शैलीबारे सुरुमा भन्न चाहे। उनले प्रस्ट पारे कि प्राज्ञहरूको ज्ञानमा सीमितता हुन्छ, समाजको बुझाइबारे सीमितता हुन्छ। किनभने हामीसँग सबै भाषाको सीप हुन सक्दैन। तसर्थ स्थानीयसित कुराकानी गर्न असमर्थ हुन्छौं। यसकारण स्थानीय अध्येताहरूसँग मिलेर संयुक्त अनुसन्धान गर्नु अति उत्तम उपाय भएको उनको जिकिर छ। उनले कति अनुसन्धान गर्दा भारतको दिल्लीमा काम गरिबस्ने तर जन्मस्थान बंगाल क्षेत्रमा भएका अध्येताहरूको सहकार्यमा गरेको अनुभव बताए। उनको हालैको अनुसन्धानमा सीमा क्षेत्रका मानिस कसरी अन्तर्राष्ट्रिय सीमाबाट हुने विभाजन हुँदाहुँदै पनि जीवनयापन गर्दैछन् ? सीमापारि कसरी सम्पर्क र सम्बन्ध मिलाउँछन् ? सीमा क्षेत्रको अर्थतन्त्र कस्तो प्रकारको हुन्छ ? आदिबारे खोज गर्ने गरेको सुनाए। सीमाका मान्छेकोे संस्कृति आफू नागरिक भएको देशकोे चलनसँग र अर्कोतर्फ पनि सामीप्य रहने गरेको उनले बताए। प्रा विलियम अनुसन्धान र ज्ञानका लागि वास्तविक फिल्डमा गएर अध्ययन गर्नुपर्नेमा जोड दिन्छन्। विश्वविद्यालयको पुस्तकालयमा बिहान आठ बजेदेखि राति ११ बजेसम्म झलमल्ल उज्यालोमा पढ्न तल्लीन विद्यार्थीहरू देखिए। विश्वविद्यालयभित्र जुनसुकै भवनभित्र निःशुल्क उपलब्ध इन्टरनेटको माध्यमबाट पनि अध्ययनका लागि जर्नलका लेख प्राप्त गर्न सकिँदोरहेछ। उनको बुझाइमा चीनको सामाजिक अध्ययन बढीजसो राजनीति र सभ्यताको विषयमा केन्द्रित रहेको तर अनुसन्धान कर्ममा त्यस्ता विषयलाई बढी स्थान नदिएको उनले बताए। चीनको प्राज्ञिक संस्कृति र आफूले अनुभव गरेको प्राज्ञिक संस्कारबीचको भिन्नतालाई पनि सीमा क्षैत्रको अवस्थाजस्तै भएको प्रतीक दिँदै उनले चीनका प्राज्ञ र अन्य प्राज्ञबीच थप आदानप्रदान र छलफलको आवश्यकता औंल्याए। उनका अनुसार विश्वविद्यालयबीच समझदारी भएपछि मात्रै अनुसन्धान गरौंला भनेर बस्ने हो भने अनुसन्धानको कामले गति पाउँदैन। बरु अध्येताहरूबीच कसरी अध्ययनअनुसन्धान अगाडि बढाउन सकिन्छ भन्नेमा यसरी छलफल भएको अवस्थामा मात्र वास्तविक अध्ययन सुरु हुन सक्छ। हाम्रो अध्ययनले मानव समाजको वास्तविकतालाई विश्वसामु उजागर गर्न सक्छ। प्रा विलियमको विचार पनि त्यस्तै रहेछ। युनान विश्वविद्यालयका अध्येता र प्राज्ञहरू सबैजसो उनीहरूको सम्बन्धित विषयमा राम्रै जानकार रहेको पाएँ। अनुसन्धानका जटिल पाटाहरूबारे उनीहरू उत्सुक भएको पनि अनुभव भयो। अनुसन्धानअध्ययनको चाहना सरकारी निर्णयमा मात्र भर नपर्ने बरु अनुसन्धानको कोष व्यवस्थापन गर्ने निकायबाट पनि अनुसन्धानका विषय तय गर्न सकिने उनीहरूको मत थियो। प्राज्ञिक छलफलमा भाषाको प्रतिकूलता हुँदाहुँदै पनि उल्था गरी आपसको ज्ञानको चाह पूरा गर्ने प्रयास गरें। प्राज्ञिक संस्कृति विभिन्न देशका प्राज्ञहरूबीच नै अध्ययनअनुसन्धानमा आदानप्रदान र सहकार्य आजको आवश्यकता भएको महसुस भयो। चीनका विश्वविद्यालयहरूले यसरी आफूभन्दा पृथक् विचार राख्ने प्राज्ञहरूसँगको छलफल, विचारविमर्शलाई मनग्गे स्थान दिने गरेको विषयको आफू एक प्रत्यक्ष सहभागी हुन पाउँदा खुसी लाग्यो। त्यहाँ राजनीति विचारधाराको विविधतालाई आत्मसात गरिएको हुन्छ। चीनका प्राज्ञहरू आफ्ना विद्यार्थीलाई अनुसन्धानमा तल्लीन बनाउने अभ्यासहरू निरन्तर गरिरहेको पाइयो। भर्खर स्नातक र स्नातकोत्तर गर्न थालेका विद्यार्थीहरू कुनै एक अनुसन्धान शाखामा आफ्नो शोधनिर्देशकको काममा लागिपरेको पाइए। विश्वविद्यालयको पुस्तकालयमा बिहान आठ बजेदेखि राति ११ बजेसम्म झलमल्ल उज्यालोमा पढ्न तल्लीन विद्यार्थीहरू देखिए। त्यसो त विश्वविद्यालयको पुस्तकालयका सबैजसो विद्युतीय अध्ययन स्रोतहरू विश्वविद्यालयभित्र जुनसुकै भवनभित्र निःशुल्क उपलब्ध इन्टरनेटको माध्यमबाट पुस्तकालयमा हुने जर्नलका लेख र पुस्तक अध्ययनका लागि प्राप्त गर्न सकिँदो रहेछ। प्रो विलियमजस्तै अरू महत्वपूर्ण वक्ताहरूका विचार सुन्ने भेलाहरू भइरहेका हुन्छन्। विश्वविद्यालयका विविध भवनमा फरक क्षमताका बैठक हल छन्। युनान विश्वविद्यालयको विज्ञान भवनको १५ नं बैठक कोठामा हामी २० जनाजति गुरुचेला भेला भयौं। वी च्याटको समूहमा पठाएको खबरअनुसार सबै भनेको समयमा हाजिर हुन्छन्। समाजशास्त्र विभागका प्रमुख प्रा चाओ छुन सङको सभाध्यक्षतामा चलेको बैठकमा सबैजना आफ्नो आसन आफैं ग्रहण गर्दै छलफल प्रारम्भ गर्यौं। यहाँ नेपालमा जस्तो पानसमा बत्ती बाल्दै ताली बजाउनुपरेन। भारत, बंगलादेश, म्यानमारबाट पनि अध्येताहरू आएकाले त्यसबारे चासो राख्ने विदेशी विद्यार्थीहरू पनि सामेल भए। युनान विश्वविद्यालय आफैंमा एउटा अन्तर्राष्ट्रिय मञ्च प्रतीत हुन्छ। छलफल सकेर पनि हामी कुराकानी गर्न बस्यौं। प्राध्यापक प्राज्ञिक सहकार्यको कामको प्रारम्भ त्यही छलफलबाट सुरु हुन सक्ने भनी हामीलाई हौस्याउँदै थिए। मणिपुरकी शोभित पनि कार्यक्रमपश्चात् सीमा क्षैत्रको आफ्नै जीवन र समाजबारे बताउँदै थिए। उनले आफू कुनमिङमै जीवन बिताउने सोच भएको पनि प्रकट गरे। हामी शोभितसँग छुट्टियौं तर तिनले आफू सिमानामा जन्मिनु, छालाको रङ फरक हुनु अनि आफ्नो भूगोलका कारण आफ्नो देशमा कम अवसर पाएको निष्कर्ष निक्लिनु वास्तवमै तीतो यथार्थ हो। नेपालभित्रै पनि यस्ता भोगाइ बग्रेल्ती पाइन्छन्। अनुसन्धान र अध्ययनले यस्तै मानवीय यथार्थलाई थप उजागर गर्न सक्छ। यस्ता अध्ययन र अनुसन्धानबाट भौगोलिक रूपमा मुलुकको केन्द्रबाट टाढा परेका क्षेत्रका वासिन्दालाई राष्ट्रिय मूलधारमा ल्याउन सकिन्छ।"
वाम एकता नभएमा !,"एमाले र माओवादी केन्द्रबीचमा हुन गइरहेको एकतालाई लिएर जनतामा कतिपय भ्रम छन्। दुई पार्टीबीचको एकताले नेपालको कम्युनिस्ट आन्दोलनले नयाँ गति लेला ? नेपालको राष्ट्रियता बलियो भएर जाला ? दुई पार्टीबीचको एकतापछि नेपालको आन्तरिक राजनीतिमा विदेशी हस्तक्षेप कम भएर जाला ? दुई पार्टीबीचको एकता भएन अथवा एकता भएर पनि लामो समयसम्म टिकेन भने देशको अवस्थामा कुनै परिवर्तन नआउला ? यस्तैयस्तै प्रश्नहरू उठिरहेको अवस्थामा वाम गठबन्धनको सरकारबाट कति आशा गर्न सकिन्छ भन्नेबारेमा खोतल्नु सान्दर्भिक देखिन्छ। एमाले र माओवादी केन्द्रले सबैलाई आश्चर्यमा पार्ने गरी गत सालको संसदीय एवं प्रादेशिक चुनावको ठीक अगाडि आपसमा समझदारी गरेर संयुक्त रूपमा चुनावमा जाने निर्णय गरेपछि देशमा नयाँ वातावरणको सिर्जना भएको थियो। दुवै पार्टीहरूले विगतमा राजनीतिक एवं सैद्धान्तिक विचलन देखाएका उदाहरण हुँदाहुँदै र यिनीहरूबाट नेपालमा समाजवादी क्रान्ति सम्भव छैन भन्ने थाहा हुँदाहुँदै पनि उनीहरूको संयुक्त रूपमा चुनावमा जाने निर्णय राष्ट्रहितका पक्षमा सकारात्मक कदम भनी धेरैबाट समर्थन भयो। आज तिनीहरू सत्तामा भए पनि विद्यमान व्यवस्थाका सीमितताले जनताको जीवनस्तरमा तात्विक गुणात्मक अन्तर आउने सम्भावना कम छ। तर आन्तरिक राजनीतिमा बाहिरी हस्तक्षेपले नराम्ररी असर पारिरहेको अवस्थामा यी दुई पार्टीहरू मिलेर चुनावमा गएपछिको जितले कम्तीमा देशमा विदेशी चलखेलमा कमी आउला भन्ने आशा थियो र छ पनि। विगतमा प्रधानमन्त्री र ठूलो प्रजातान्त्रिक शक्ति मानिएको पार्टीका अध्यक्षले छिमेकी देशको राजधानीमा गई नेपालको व्यवस्थापिकासंसद्ले टुंगो लगाइसकेको कुरालाई आफूले सकेसम्म पुनः उल्ट्याउने वचनबद्धता देखाएर आएको अवस्थामा बनेको वाम गठबन्धनले ठूलो अर्थ राख्थ्यो। विशेष सन्दर्भमा भएको वाम गठबन्धनले देशलाई परनिर्भरता र विदेशीको चाकरी गर्ने प्रवृत्तिबाट थोरै भए पनि टाढा राख्छ कि भन्ने झीनो आशाले त्यो गठबन्धनलाई बहुसंख्यक जनताले समर्थन दिए। नेपालमा २००७ देखि अहिलेसम्म ठूलाठूला राजनीतिक परिवर्तनका घटना भएका छन्, तर कुनै क्रान्ति अहिलेसम्म भएको छैन। क्रान्तिले देशको शासन व्यवस्थामा आमूल उथलपुथल गर्छ, तर नेपालमा अहिलेसम्म भएका परिवर्तनहरूले शासनशैलीमा गुणात्मक अन्तर आएको छैन। अहिले हुने भनिएको वाम एकता आम जनता र कतिपय बुद्धिजीवीमा एउटा कूतुहलताको विषय बनेको छ। उनीहरूले एकताबाट यो सरकारले केवल पाँच वर्ष शासन गरोस् भन्ने त चाहेका छन् नै, त्यहीमाथि अहिलेको व्यवस्था र संविधानअन्तर्गत बढीभन्दा बढी राष्ट्रहितका पक्षमा गठबन्धनले काम गरोस् र देशलाई परनिर्भरता र विदेशीको चलखेलबाट अधिकतम रूपमा मुक्त गरोस् भन्ने चाहेका छन्। यो वाम गठबन्धनबाट ठूलो परिवर्तनको आशा नभए पनि धेरैले यसलाई समर्थन गर्नुको पछाडि विद्यमान विकल्पहरूमध्ये यो कम हानिकारक हुन सक्छ भन्ने थियो। दुइटा पार्टी एक हुँदैमा नेपालको क्रान्तिको स्वरूप नै फरक हुनेछ भनेर आशाा गर्ने बुद्धिजीवीहरू अथवा आम जनता नगन्य छन्। क्रान्ति आजको भोलि हुने कुरा हैन र त्यसका लागि शदीयौं पनि लाग्न सक्छ, त्यसैले कुनै पनि बुद्धिजीवी अथवा आम नागरिकले पार्टी एकीकरणको एउटा सानो घटना हुँदा चाहेजस्तो परिवर्तनको सपना पाल्ने भन्ने प्रश्नै आउँदैन। यो त एउटा विश्वास, दर्शन र सिद्धान्तमा आधारित हुन्छ र त्यसका लागि लामो समय पनि लाग्न सक्छ। त्यसैले अहिले हुन गइरहेको दुई पार्टीबीचको एकतालाई देशको सपनालाई साकार पार्ने घटनाके रूपमा कसैले लिने कुरा हुँदैन। यो गठबन्धनका धेरैजसो समर्थकहरू हिजोका एमाले र एमाओवादीका आलोचक हुन सक्छन् र उनीहरूले नयाँ गठबन्धनबाट तुलनात्मक रूपमा देश बढी स्वतन्त्र होला र जनजीविकाका सम्बन्धमा तुलनात्मक रूपले बढी जनपक्षीय कदम उठाइएलान् भनेर समर्थन गरेका छन्। आज यी दुवै पार्टीहरू मिलेर बनेको सरकार पुँजीवादी शैलीको सरकार हो र यसका कमजोरी हुँदाहुँदै पनि कम्तीमा केही सुधारमुखी आर्थिक कदम उठाओस् भन्ने चाहना धेरैको छ। उदाहरणका लागि भर्खरै सरकारले यातायात क्षेत्रमा रहेको सिन्डिकेट हटाउने निर्णय गरेर सकारात्मक सन्देश दिएको छ। यसैगरी अन्य क्षेत्रमा रहेको सिन्डिकेट पनि सरकारले हटाउन सक्यो भने सुशासनको दिशामा दरिलो कदम मानिनेछ। संसदीय राजनीतिलाई आत्मसात गरिसकेका पार्टीहरूले जतिसुकै धेरै वर्ष शासन सञ्चालन गरे पनि उनीहरूबाट देशको अवस्थामा आमूल परिवर्तन ल्याउन सम्भव हुँदैन। यस्तो प्रयोग भारतलगायत विभिन्न मुलुकमा भएकै छन्। दुई वर्षअगाडि छिमेकी देशले नाकाबन्दी लगाउँदा कांग्रेसको तुलनामा नेकपा एमाले र त्यसका नेताले खेलेको तुलनात्मक रूपमा बढी सकारात्मक भूमिका र लिएको अपेक्षाकृत दृढ अडानले पनि नेपाली जनताले वाम गठबन्धनलाई समर्थन गरेका हुन्। तर भविष्यमा यी दुई पार्टीबीचको गठबन्धन असफल भए पनि आम नेपाली जनताको अथवा वाम बुद्धिजीवीहरूले निराश हुनुपर्ने कारण हुँदैन। कसैले एमाले र हिजोको एमाओवादीलाई नेपालमा क्रान्ति गर्न सक्ने शक्तिका रूपमा बुझेका छन् भन्ने उनीहरूमा केही निराशा आउन सक्छ। तर समाजवादी सिद्धान्त र दर्शन बुझेका जोकसैलाई पनि भोलि उनीहरूको असफलताले केही असर पार्दैन। यो बुझ्नुपर्ने कुरा हो कि संसदीय राजनीतिलाई आत्मसात गरिसकेका पार्टीहरूले जतिसुकै धेरै वर्ष शासन सञ्चालन गरे पनि उनीहरूबाट देशको अवस्थामा आमूल परिवर्तन ल्याउन सम्भव हुँदैन। यस्तो प्रयोग भारतलगायत विभिन्न मुलुकमा भएकै छन्। उदाहरणका लागि भारतको बंगाल राज्यमा धेरै वर्षसम्म वामपन्थी पार्टीहरूको शासन रह्यो। तर त्यहाँका शोषितपीडित जनताको अवस्थामा आमूल परिवर्तन आएन। त्यसैले जनता दिक्क भएको कारणले त्यहाँ अहिले गैरवामपन्थी पार्टीको सरकार छ। वामपन्थी पार्टी सरकारमा भएका बेलामा पनि बंगाल राज्यमा किसान र मजदुरप्रति अन्याय, अत्याचार भएर र त्यही सरकारको पालामा जनताका जग्गा पुँजीपतिहरूका लागि मोटर बनाउने कारखाना बनाउन जबर्जस्ती खोसिएको थियो। आजको नेपालको वाम गठबन्धन नेतृत्वको सरकारले पनि भारतको बंगालको ज्योति वशुको सरकारभन्दा पनि तल गएर जनताका हक अधिकार हनन गरी देशलाई पूर्ववत् परनिर्भर र अर्धऔपनिवेशिक अवस्थामा राखिराख्ने सम्भावना अस्वीकार गर्न सकिँदैन। उदाहरणका लागि प्रधानमन्त्री ओलीले गत वर्षको भारत भ्रमणको दौरान पनि नेपाल र भारतका बीचमा भएका असमान सन्धिसम्झौताले नेपाललाई अप्ठ्यारोमा पारेको र राष्ट्रिय स्वतन्त्रतालाई खण्डित गरेको विषय उठाएनन्। भारत र चीनले आआफ्नो देशमा औपनिवेशिक शासन समाप्त भएपछि आफूले गुमाएका कतिपय भाग मुख्य भूभागमा मिलाए। त्यसैको परिणामस्वरूप आज गोबा, अन्डमान निकोबार र पोन्डुचेरीजस्ता भूभाग भारतमा छन् भने चीनले पनि अहिलेको म्यानमारतर्फ औपनिवेशिक कालमा गाभिएका आफ्नो भूभागलगायत अन्य कतिपय भागलाई फिर्ता लिएको छ। तर नेपालले आज पनि सीमा अतिक्रमण रोक्न सकेको छैन र कालापानी, सुस्ताजस्ता संवेदनशील राष्ट्रिय प्रश्नहरू अझै अनुत्तरित छन्। देशको यस्तो अवस्था बुझेका बुद्धिजीवीहरू र आम जनतालाई पनि वामपन्थी गठबन्धन आफैंमा सबै कुरा होइन। अर्थात् वामपन्थी गठबन्धनले एकछत्र शासन चलाउँदैमा सबै कुरा ठीक हुन्छ भन्ने होइन। शासन त केवल साधन हो। साध्य भनेको त देश र जनताको हित, राष्ट्रिय स्वतन्त्रता र सम्मानको रक्षा हो। त्यो कार्य वामपन्थी भनिने गठबन्धनबाट सम्भव भएन भने कुनै पनि बुद्धिजीवीलाई त्यस्तो गठबन्धनको एकता टुट्दा निराश हुने कुरा आउँदैन। तर अहिले सिद्धान्त र दर्शन लत्याएर नाफा अर्थात् जोडघटाउको राजनीति भइरहेको अवस्थामा अहिलेको गठबन्धनलाई आलोचनात्मक समर्थन भने दिइरहनुपर्छ। यो कुरा सत्य हो कि कुनै अनावश्यक भ्रम र आशा नहुँदानहुँदै पनि अहिलेको अवस्थामा यी दुई पार्टीहरूबीचको एकताले मूर्तरूप लिएमा नेपाली राजनीतिमा सकारात्मक परिवर्तन ल्याउनेछ। दुवै पार्टीहरू बहुदलीय व्यवस्थामा शान्तिपूर्ण प्रतिस्पर्धाको माध्यमबाटै देश र जनताको अवस्थामा सकारात्मक परिवर्तन ल्याउन सकिन्छ भन्नेमा विश्वास राख्छन्। सैद्धान्तिक दूरी कमी भइसकेको कारणले पनि उनीहरूबीच एकता हुनु आवश्यक छ। कम्तीमा पाँच वर्षसम्म स्थायी सरकार दिएर र तुलनात्मक रूपमा बढी सुधारमुखी कार्यहरू सरकारले गर्यो भने पनि जनताले ठूलो राहत पाउनेछन्। त्यसैगरी एमाले नेता केपी ओलीले विगतमा देखाएजस्तै विदेशी थिचोमिचोविरुद्ध अडान लिए भने हामीलाई विदेशीले पहिला झैं हेप्न नपाउलान् भन्ने आम जनताले आशा गरेका छन्। तर कथंकदाचित यी दुई पार्टीबीचको एकता टुटेर देशमा पुनः अस्थिरताको राजनीति सुरु भयो भने र विदेशीले हिजोजस्तै चलखेल गरिरहे पनि नेपाली जनताले हरेश खानु भने हुँदैन। आज नीति र सिद्धान्तभन्दा पनि पद र सुविधाका लागि सम्झौता गरिने प्रवृत्ति रहेको अवस्थमा यी दुवै पार्टीले पनि एकताको सम्बन्धमा अवसरवादी बाटो लिन सक्छन्। राजनीतिमा यस्ता प्रयोगहरू हुँदै रहन्छन् तर दर्शन र सिद्धान्तमा विश्वास राख्ने जनता र बुद्धिजीवीको विश्वास र भरोसामा कहिल्यै कमी आउनु हुँदैन। जनताले त लामो सपना देखेका हुन्छन् र त्यो सपनालाई ससाना कारणले टुट्न दिनु हुँदैन किनकि जनताका हित र नेपालको स्वाधीनता बचाउने राजनीतिको एक दिन अवश्य जित हुनेछ। यो कुरा ध्रुवसत्य हो कि सबै कुराको निर्णायक जनता हुन् र भोलिको सपना पनि यिनै जनताको कारणबाट पूरा हुनेछ। नेपाली जनताले नै हिजो निर्विकल्प भनिएको एकदलीय पञ्चायती व्यवस्था र पछि राजतन्त्रलाई समेत उन्मूलन गर्नमा भूमिका खेले। भोलि यिनै जनताले विभिन्न वाद र प्रयोगका नाममा जनतालाई सधैं झुक्याएर देशलाई अहिलेजस्तै अधऔपनिवेशिक र अर्धसामन्ती अवस्थामा राखिराखे भने त्यस्ता दलहरू र तिनका नाइकेलाई पाठ सिकाउनेछन्। परिस्थितिले आफैं जनतालाई निर्णायक संघर्षका लागि चाहिने नेतृत्वदायी दल र व्यक्तिहरूलाई पनि जन्माउँछ। ससाना घटनाबाट आत्तिएर अब नेपालमा क्रान्ति सम्भव छैन भन्नु ठूलो भूल हुनेछ। त्यसैले देश र जनताको भविष्यलाई वाम गठबन्धनको स्थिरता अथवा पार्टी एकताको प्रश्नसँग मात्रै दाँजेर हेर्न मिल्दैन।"
न्यायपालिका स्वतन्त्रताका लागि,"स्वतन्त्र न्यायपालिकाका आधारभूत चरित्र र त्यसको रक्षाबारे संविधानमा उल्लेख गरिएन भने न्यायपालिकामाथि विधायिका वा कार्यकारिणीको दबाब र प्रभाव पर्न सक्छ। न्यायपालिकाले राज्यको थैली र न्यायाधीशमाथि महाभियोगको डन्डा लिएर बसेको विधायिका र राज्यको न्यायिक र विधायिकीबाहेकका सम्पूर्ण शक्ति लिएर बसेको कार्यकारणीका बीचमा रहेर काम गर्नुपर्ने हुन्छ। न्यायपालिका स्वतन्त्र रहन संविधानमा लेखेर मात्र पुग्दैन। बजेट दिएर वा भव्य भवन बनाएर मात्र पनि पुग्दैन। यसका लागि न्यायाधीश नियुक्त गर्ने तरिका पनि पारदर्शी र सबै योग्य व्यक्तिले प्रतिस्पर्धा गर्न पाउने वा त्यस्ता व्यक्ति सम्भावित सूचीबाट बाहिर नपर्ने अवस्था हुनुपर्छ। सम्भावित सूचीकामध्ये नियुक्त हुने कस्ता थप योग्यता र क्षमताका आधारमा सिफारिस वा नियुक्त भएका हुन् सिफारिस वा नियुक्तिकर्ताले त्यसको जवाफ दिनुपर्छ। सिफारिसकर्ताले विगतको व्यक्तिगत वा राजनीतिक सम्बन्धका आधारमा नियुक्त गर्न खोज्नु र नियुक्त गर्नु स्वतन्त्र न्यायपालिकाको पक्षमा कदापि हुँदैन। अझ आफ्नो अवकाशपछि पनि न्यायपालिकामा पकड बनाइराख्न आफूले नरुचाउनेहरूको नाम सिफारिस गर्न नचाहने प्रवृत्तिले न्यायपालिकाको स्वतन्त्रताको मर्ममा चोट पुयाउँछ। न्यायपालिकाको जग भत्काएर त्यसको गजुर रक्षाका बारेमा बोल्नु ढोंग मात्र हुन्छ। विकसित भनिने देशमा पनि न्यायपालिका विधायिका र कार्यकारिणीका सदस्यका कोपभाजनको सिकार बनेका अनेक उदाहरण छन्। अमेरिकामा न्यायिक पुनरावलोकनको सिद्धान्तको प्रसवपछि र न्यु डिल विवाद समाधानको कालखण्डमा त्यहाँको न्यायपालिकाले अनेक कुरा सुनेको र सहेको थियो। न्यायपालिका कांग्रेसको तेस्रो वा विशेष सदन बन्न खोजेको, लगामविनाको घोडा बन्न खोजेको, धेरै उचाइमा उड्न खोजेको, आदिमकालीन अदालतको राम्रो नमुना भएको राष्ट्रपति जेफर्सनले थोमस रिचीलाई लेखेको पत्रमा जनाइएको थियो। अदालतले न्यायिक पुनरावलोकनमार्फत चलाखीपूर्ण रूपमा अपदस्थ गरेको, न्यायाधीश देवदूत नभई मानिस मात्र भएको, मुलुकलाई घोडा र बग्गीको युगमा फर्काउने प्रयास गरेको, न्यायाधीशको विशेषाधिकार निरंकुशताको पहिलो इन्जिन भएको जस्ता आरोप पचाउँदै यहाँ आइपुगेको देखिन्छ। साथै अमेरिकी अदालत पनि अफ्रिकी मूलका मानिसप्रति उदार बन्न करिब डेढ शताब्दी लागेको थियो। भारतमा न्यायाधीश खन्नालाई पाखा लगाएर अरू कसैलाई प्रधानन्यायाधीश बनाइएको कुरालाई इतिहासको कालो पक्षको रूपमा लिइन्छ। पीएन भगवतीहरूले संकटकालमा स्वतन्त्र न्यायपालिकाको अवधारणाविरुद्ध गरेका पाप पखाल्न सार्वजनिक सरोकारको विवादमार्फत अलिबढी प्रयत्न गरेको पनि भनिन्छ। पछि उनले विगतको गल्तीका लागि माफ मागेको पनि प्रकाशमा आएको थियो। राजनीतिक परिस्थिति कठोर भएको बेलामा निस्क्रियता र खुला र सहज भएको बेलामा निरंकुशताको आक्षेप लगाउन सकिने गरी सक्रियता देखाउनु पनि न्यायिक स्वतन्त्रता होइन। नेपालमा मातृकाप्रसाद कोइराला प्रधानमन्त्री हुँदा न्यायपालिकाबाट असाधारण अधिकार क्षेत्र झिकिएको थियो। नेपालमा बहालवाला न्यायाधीशहरूले संसद्को घोषणापत्रका आधारमा पुनः शपथ ग्रहण गरेका थिए, जबकि त्यो घोषणापत्र न संविधान थियो न त ऐन नै। न्यायाधीशले विना कानुनी आधार शपथ गर्नु परिस्थितिको दबाब झेल्न नसक्नु नै थियो। यो न्यायपालिकाको स्वतन्त्रताका निम्ति सुहाउँदो कार्य थिएन। नेपालमा बहालवाला प्रधानन्यायाधीशले कार्यपालिकाको उच्च पद समानान्तर रूपमा स्विकारेको पनि देखिएको हो। त्यो बेला बार, मिडिया र बुद्धिजीवीमध्येका कैयौंले त्यो कुरा रुचाएनन्। उही व्यक्ति समानान्तर रूपमा कार्यपालिका र न्यायपालिकाको प्रमुख बन्नु ठीक थिएन भन्न शक्ति पृथकीकरणको सिद्धान्त कण्ठस्थ हुन जरुरी थिएन। त्यसको सामान्य ज्ञान नै पर्याप्त थियो। तर वर्तमान संविधानको धारा ५६(६) मा भने शक्ति पृथकीकरणको संरक्षण गर्न लगाइएको छ। दुवैतिर पद कायम रहने गरी भएको यो नियुक्ति नेपालको न्यायपालिकाको स्वतन्त्रताको जग बसाउन गरिएको थिएन। नेपालका केही संस्थाको साख समाप्त गर्न कडीको सुरुवाती चरणमा प्रयोग पो थियो कि ? वर्तमान संविधान लागू भएपछि सर्वाेच्च अदालतका केही न्यायाधीश र न्याय परिषद्का कैयौं क्रियाकलाप बाहिर आए। ती क्रियाकलापले न्यायपालिकाको गरिमा बढाएनन्। न्यायपालिकामा गुट बनाएर गुट कब्जा गरी न्यायपालिका चलाउने कार्यले न्यायपालिकालाई स्वतन्त्र बनाउन मद्दत गर्दैन। यो कार्यमा बाह्य शक्तिहरूको सक्रियता अझ भयकंर हुन्छ। सर्वोच्च अदालतका न्यायाधीशले नै एकअर्काविरुद्ध अभियान चलाए मातहत न्यायाधीशले के सिक्ने ? गुटमा नछिर्ने न्यायाधीश हुरीले लखेटेको कागजस्तो बन्नुपर्ने अवस्थाले पनि न्यायपालिकाको स्वतन्त्रताको जग बलियो बनाउँदैन। न्यायपालिकाको धुरीखामो नै हल्लिइरह्यो भने त्यसमा रङरोगन गरेर मात्रै घर अडिँदैन। न्यायपालिकाको स्वतन्त्रताको बन्दोबस्त कानुनले गरे पनि त्यसको रक्षा गर्ने पहिलो काम न्यायाधीशको हो। जनआस्था बढाउन त्यस्तै काम गरेर देखाउनुपर्छ। विगतका जस्ता हर्कत गरेर त जनआस्था बढ्ने होइन सार्वजनिक रूपमा मुख देखाउन गाह्रो हुन्छ। निश्चित प्रतिशतमा बजेट माग्दैमा पनि न्यायपालिकाको स्वतन्त्रताको रक्षा हुँदैन। बौद्धिक र आर्थिक इमानदारीयुक्त स्वतन्त्र र सक्षम न्यापालिका अर्को पुस्तालाई हस्तान्तरण गर्न चाहने हो भने सबैले आआफ्नो ठाउँबाट सक्दो प्रयत्न गर्नैपर्छ। नेपालमा न्यायाधीश नियुक्ति धेरै पहिलेदेखि विवादको विषय बनेको छ। यो कार्यमा सुधार आउनुको सट्टा झन्झन् बिग्रँदै गएको छ। यसै विषयलाई लिएर तत्कालीन न्यायाधीश रामप्रसाद श्रेष्ठले पोखरा सम्मेलनका लागि तयार गर्नुभएको विवरणले धेरै कुरा उजागर गरेको थियो। तर न्याय परिषद् उहाँका सुझाव बिर्सन र बिर्साउन उद्यत् रहेको प्रतीत हुन्छ किनकि त्यसपछि पनि न्यायाधीश नियुक्तिमा कुनै सुधार भएको महसुस हुन सकेन। केही समयअगाडि न्यायाधीश नियुक्ति गर्दा न्याय परिषद्का सदस्यलाई नै पाखामा राखेर नियुक्ति गर्न प्रयत्न गरिएको सम्बन्धित सदस्यको अन्तर्वार्ताबाटै सार्वजनिक भएको थियो। बहालवालालाई पाखा राखेर न्यायपरिषद्का पूर्वअध्यक्ष वा सदस्यको रुचिसमेतमा न्यायाधीश नियुक्ति गर्ने कामले अन्ततः न्यायपालिकाकै मानमर्दन गर्छ। अमेरिकामा विद्यालयमा गाँजा खाएको, प्रस्तावित उम्मेदवार कानुनी सल्लाहकार भएको कम्पनीले समयमा कर नतिरेको र सिफारिस गरिएकी महिलाका घरमा रहेको कामदारको भिसासम्बन्धी कुरालाई लिएर नियुक्ति सिफारिस समर्थन नभएका जस्ता उदाहरण छन्। त्यहाँ अरू एउटा पनि दाग पत्ता नलागेका व्यक्ति छन् भने सानो नै भए पनि समस्या रहेका व्यक्तिलाई किन नियुक्ति गर्ने भन्ने मान्यताले काम गरेको थियो। तर नेपालमा दाताका एजेन्डामा काम गरेर जुनी बिताएका, दलको सक्रिय सदस्य भएर लेभी तिरेर बसेका वा दाताको कार्यालयका कर्मचारीलाई नियुक्त गर्ने चलन चलाइयो। नियुक्तिपछि पनि कोही देखिने गरी दलको कार्यालय र कोही नियुक्तिको उपलक्ष्यमा विदेशी मुलुकले आयोजना गरेको रात्रिभोजमा पुगेको र सो दूतावासले फोटो सार्वजनिक गरेको पनि देखियो। जबकि त्यही देशको संविधानमा कुनै नागरिकले सरकारको स्वीकृति नलिई विदेशी शक्तिका लागि काम गर्न नपाउने र गरे मताधिकार गुमाउनुपर्ने कुरा उल्लेख छ। उदाहरणका लागि नर्वेको संविधानमा त्यस्तो प्रावधान छ। न्यायाधीशमा नियुक्त भएका व्यक्तिले दल र दूतावासमा बही बुझाउन पक्कै पर्दैन। त्यसो गर्नु स्वतन्त्र न्यायपालिकाको रक्षा त पक्कै होइन। नेपालमा केही वर्षयता विदेशी संस्था र तिनका एजेन्डा र रकममा काम गर्ने स्थानीय संस्था र तिनका कामदारप्रति न्यायपालिकाका कतिपय सदस्य लहसिने र निजी फाइदा लिने गरेको सार्वजनिक हुने गरेका छन्। न्यायाधीशले विदेशी मन्त्रीसँग समेत मन्त्रणा गरेका र विदेशी राजदूतलाई अदालतमा घुमाउने र त्यस्ता न्यायाधीशलाई नै विदेश भ्रमणको मौका मिल्ने कुरा पनि देखिएका छन्। यसले नेपालका केही न्यायाधीश विदेशी वा तिनका एजेन्डासित लहसिएका त छैनन् भन्ने प्रश्न उठ्छ। दाताको स्वार्थी चाल पनि हुन सक्छ, दाताको धन र एजेन्डामा न्यायाधीश लहसिनु कदापि स्वतन्त्रताको मर्म र मान्यता हुन सक्दैन। पंक्तिकार नेपाल कानुन आयोगमा हुँदा दाता र न्यायाधीशको संस्थाले चलाएको कार्यक्रममा त्यहाँबाट समर्थित एउटा विधेयक आयोगले अगाडि बढाउने सुझाव लेख्न खोजियो। तर कानुन आयोग, नेपाल सरकार र राज्यका अन्य निकायबाहेकका संस्था, दाताका सुझाव कार्यान्वयन गर्न बाध्य नभएको कुरा उल्लेख गर्नुपरेको थियो। यसरी सरकारले न्यायपालिकासम्बन्धी वा अन्य कानुन बनाउन पर्याप्त रकम नदिएको भन्ने भ्रम सिर्जना गर्दै न्यायाधीश वा न्यायाधीशका संस्था दाताका पोल्टामा फस्दै र रमाउँदै जाने कार्य पनि स्वतन्त्र न्यायपालिकाको रक्षाका लागि पक्कै हितकर हुँदैनन्। अदालतका फैसला र आदेश समयमा प्राप्त हुन नसकेका गुनासा पनि प्रशस्तै सुनिन्छन्। न्यायाधीश विदेशीका एजेन्डामा काम गर्ने नेपालमा दर्ता भएका केही संस्थाका कार्यक्रममा पुग्ने गरेका कुरा पनि बाहिर आउँछन्। सरकारी अधिकारीसित भेटघाट र बोलचाल गर्दा न्यायपालिकाको स्वतन्त्रता समाप्त भएको ठान्ने गरिन्छ। तर विदेशीले एजेन्डा लागू गर्न प्रयोग गरेका संस्थासँग लसपस गरी प्रणालीमा तिनका कुरा घुसाउन साक्षी बस्न जाने केही अदालतकर्मीको व्यवहारले पनि स्वतन्त्र न्यायपालिकाको मर्म अक्षुण्ण राख्दैन। विदेशीको धन र एजेन्डामा काम गर्न गएकोलाई बिदाका दिनमा गएको वा बिदा लिएर गएको भन्ने तर्क पर्याप्त हुँदैन। त्यता लहसिएको न्यायाधीश तिनबाट प्रभावित हुने खतरा रहन्छ। पद्धति सुधार्ने काम आन्तरिक रूपमा र आफ्नै स्रोतले सस्तोमा गर्न नसकिने होइन। नेपाल दाताले आफ्ना एजेन्डा लाद्नका लागि कानुन र नीति बनाउँदा हस्तक्षेप सहँदै आएको मुलुक पनि हो। अझ पराइका एजेन्डाका लागि सार्वजनिक सरोकारका निवेदन दर्ता गर्न एकाथरीले त दैलो कुरेर बसेको देखिन्छ। तिनीहरूसँगको लसपसमा केही अदालतकर्मी न्यायालयलाई दाताको प्रभाव क्षेत्रमा पुयाउन लागिपरेको र त्यसका छिटा अझै पनि बेलाबेलामा देखिने गरेको भनिन्छ। नेपालमा अब न्यायपालिकाको स्वतन्त्रताको कुरा गर्दा न्यायपालिकामाथि पर्ने दाताको प्रभावको चर्चा गर्नु अनिवार्य भइसकेको छ। यसमा संस्थाभित्र र बाहिरका औजार, तरिका र एजेन्डा पहिचान हुन पनि जरुरी छ। आजभोलि एउटा मन्त्रालय वा निकायले अस्वीकार गरेको कार्यक्रम अर्काे मन्त्रालय वा निकायले स्वीकार गरेका उदाहरण पाइन्छन्। मातहत कार्यालयले लिन नसकिने भनी कारणसहित इन्कार गरेका कुरामा माथिबाट दबाब आउने गरेका कुरा पनि प्रशस्तै सुनिन्छन्। न्यायपालिकाको स्वतन्त्रताका लागि संविधान र ऐन कानुनका व्यवस्था सोहीअनुसार भएर मात्र पुग्दैन, त्यहाँ नियुक्ति हुने व्यक्तिबारे पर्याप्त सूचना आवश्यक हुन्छन्। ती सूचनाको अभिलेख हुनुपर्छ र ती संस्थाको स्मृतिमा रहनु पनि पर्छ। न्यायाधीशको बौद्धिक र आर्थिक इमानदारीको पनि न्यायिक स्वतन्त्रतासँग प्रत्यक्ष सम्बन्ध हुन्छ। न्यायिक क्षेत्रमा अध्ययनअनुसन्धान गर्ने पर्याप्त व्यवस्था पनि आवश्यक छ। यो अनुसन्धान भनेको वार्षिक प्रतिवेदन तयार गर्न तथ्यांक केलाउने मात्र नभई जनताले न्याय पाउने वातावरण तयार गर्न पनि केन्द्रित हुनुपर्छ। त्यसलाई न्यायाधीशलाई दाता र तिनको धनमा सञ्चालित एजेन्डासम्बन्धी काममा लहसिन नदिने कुरासम्म पुग्छ। यस्तै फैसलाको अध्ययनदेखि न्याय सम्पादन सम्बद्ध अनुसन्धानात्मक आलेख तयार गर्ने कुरा पनि समावेश हुन्छ। सरुवा प्रणालीलाई अनुमानयोग्य बनाउनेदेखि फैसला उल्टीको अभिलेख राख्ने कुरामा पनि आउँछ। आन्तरिक रूपमा न्यायाधीशप्रतिका धारणा संकलन र विश्लेषण गर्ने कुरा पनि पर्छ। अझ कुन न्यायाधीश कुन दाता र दाताले चलाएको संस्थासँग लहसिएको छ पनि हेरिनुपर्छ। कानुन र प्रवृत्तिमा ल्याउनुपर्ने सुधार त झन् नपर्ने कुरै भएन। तसर्थ बौद्धिक र आर्थिक इमानदारीयुक्त स्वतन्त्र र सक्षम न्यापालिका अर्को पुस्तालाई हस्तान्तरण गर्न चाहने हो भने सबैले आआफ्नो ठाउँबाट सक्दो प्रयत्न गर्नैपर्छ।"
"रियल मड्रिडको सानदार जित, दोस्रो हुन संघर्ष गर्दै",काठमाडौं : स्पेनिस ला लिगा अन्तर्गत शनिबार राति भएको खेलमा रियल मड्रिडले प्रभावशाली जित निकालेको छ । ला लिगाको यस सिजनमा उपाधि होडमा समेत आउन नसकेको रियलले सेल्टा भिगोविरुद्ध ६० को जित निकाल्न सफल भएको हो । रियल मड्रिको घरेलु मैदानमा भएको खेलमा रियल मड्रिडका मुख्य स्ट्राइकर क्रिस्टियानो रोनाल्डो भने सहभागी थिएनन् । रियल मड्रिडको फराकिलो अन्तरको जितका लागि बेलले २ गोल गरे । उनले खेलको १३ औं र ३० औं मिनेटमा गोल गरेका हुन । इस्कोले ३२ औं मिनेटमा गोल गरे । त्यसैगरी अचरफ हकिमीले ५२ औं मिनेटमा गोल गरे । टोनी क्रुसले ८१ औं मिनेटमा गोल गर्न सफल भए । सेल्टा भिगोका डिफेन्डर सर्जी गोमेजले ७४ औं मिनेटमा आत्माधाती गोल गरेका थिए । ३७ खेलबाट ७५ अंक बनाएको रियल मड्रिड अंक तालिकाको तेस्रो स्थानमा रहेको छ । ला लिगाको यस सिजनमा रियल मड्रिडले एक खेल मात्रै खेल्न बाँकी रहेको छ । यस सिजनको लिगको उपाधिमा भने बार्सिलोनाले कब्जा जमाइसकेको छ । शनिबार कै खेलमा गेटाफेविरुद्ध १० को जित निकालेको एथ्लेटिको मड्रिड ३७ खेलबाट ७८ अंकसहित दोस्रो स्थानमा छ । एक खेल कम खेलेको उपाधि विजेता बार्सिलानाको ९० अंक छ । एथ्लेटिको मड्रिड र रियल मड्रिडबीच दोस्रो स्थानका लागि प्रतिस्पर्धा देखिन्छ त्यसको टुंगो दुवैका अन्तिम खेलले मात्रै लगाउने भएको छ ।
हैदरावादमाथि चेन्नेई आठ विकेटले विजयी,काठमाडौं : इण्डियन प्रिमियर लिग (आईपिएल) अन्तर्गत आइतबार साँझ भएको खेलमा चेन्नेई सुपरकिङ विजयी भएको छ । सनराईज हैदरावादले दिएको १८० रनको लक्ष्य चेन्नाईले दुई विकेटको क्षतिमा १९ ओभर नखेल्दै भेट्टाएको हो । चेन्नाईका लागि अम्बाटी राइदुले सतक प्रहार गरे । उनले ६२ बलमा ७ छक्का र ७ नै चौका प्रहारको मद्दतमा सतक प्रहार गरेका हुन्। सेन वाट्सनले भने ३५ बलमा तीन छक्का र पाँच चौका प्रहार गर्दै ५७ रन बनाए । दोस्रो क्रममा आएका ब्याट्सम्यान सुरेश रैना ३ बलमा २ रन बनाउँदा आउट भएपछि आएका महेन्द्रसिंह ध्वनीले भने १४ बलमा २० रन जोडे । पहिलो ब्याटिङ गरेको हैदरावादले पूरै २० ओभर खेल्दै चार विकेटको क्षतिमा १७९ रन बनाएको थियो । हैदरावादका लागि शिखर धवनले सर्वाधिक ७९ रन जोडे । केनी विल्एम्सनले ५१ रन बनाए पनि अन्य ब्याट्सम्यानले राम्रो प्रदर्शन गर्न सकेनन् । आइतबारको जितसँगै चेन्नेईले १२ खेलबाट १६ अंक बनाएको छ । अंकतालिकामा चेन्नेई दोस्रो स्थानमा छ । यो सँगै नेन्नेईले प्लेअफमा छानिने सम्भावना बलियो बनाएको छ । १२ खेल खेलेको हैदरवादले भने १८ अंक बनाएर प्लेअफका लागि छनोट भइसकेको छ ।
