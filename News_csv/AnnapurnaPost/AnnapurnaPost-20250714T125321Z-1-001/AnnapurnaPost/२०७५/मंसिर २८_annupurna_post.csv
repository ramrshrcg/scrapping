शीर्षक,विवरण
अनुदार र नियन्त्रणमुखी सोचबाट समृद्धि कसरी ?,"राजनीतिक शासन व्यवस्था पटकपटक परिवर्तन भए पनि अपेक्षित आर्थिक परिवर्तन किन हुन सकेन ? हो, पटकपटक संविधान फेरिए, शासनव्यवस्था फेरिए, तर हाम्रो पुरातनवादी सामन्ती सोच, संस्कार, शैली, प्रवृत्ति र मानसकितामा भने तात्विक परिवर्तन आउन सकेन । राणकालीन सामन्ती सोच र मानसकितालाई नै पञ्चायतकालदेखि आजको राजनीतिक नेतृत्वसम्मले विरासतका रूपमा बोक्नु अभिशाप बन्यो । सामन्ती सोच र मानसिकताबाट शासनसत्तामा रहेकाहरू मात्र ग्रसित बनेनन्, हाम्रो समाज पनि त्यस्तै सोचमा जकडियो । श्रम, सीप, नवीन सोच र उत्पादनशीलताका आधारमा होइन कि पैत्रिक सम्पत्ति र जग्गाजस्ता अचल सम्पत्ति तथा गरगहनाजस्ता विलासी सामानको स्वामित्वका आधारमा मात्र सम्पन्न मानिने पुरातनवादी सोचले देशको आर्थिक इन्जिनको गतिलाई सुस्त बनाउने काम गर्यो । समृद्ध समाज बन्नका लागि चाहिने श्रम र पुँजीको अधिकतम परिचालन गर्न चुकिराख्यौं । श्रम, सिर्जना र उद्यमशीलताको कदर र सम्मान गर्न सधैं पछि परिराख्यौं । वीर बलभद्र कुँवरले तत्कालीन पन्जाबकेशरी रणजित सिंहको फौजमा सामेली हुँदै सुरु भएको लाहुरे संस्कृति मलाया, हङकङ हुँदै हाल कतारको रंगशाला बनाउनसम्म विस्तारित भइराखेको छ । आखिर नेपालले समृद्धिका लागि किन आफ्नो श्रम, सीप र पुँजी परिचालन गर्न सकेन त ? उदाउँदो शिक्षित पुस्ताको ठूलो पंक्तिसमेत किन लाहुरे प्रवृत्तिको नयाँ संस्करण बन्नमै उद्यत् देखिन्छन् ? यी प्रश्नको उत्तर खोज्दै गर्दा हाम्रो शासनसत्ता र समाजमा दशकौंदेखि देखिएको श्रम, सिर्जना र उद्यमशीलतालाई दुरुत्साहित गर्ने सोच, मानसिकता र प्रवृत्ति वाधकका रूपमा देखिन्छ । जब उत्पादनमूलक लगानीमा होइन, जग्गा र सुनचाँदी थप्न, दैनिक उपभोग र विलासिताका वस्तु किन्नमा विप्रेषणको ठूलो हिस्सा खर्च हुन्छ भने अर्थतन्त्रले कसरी गति लिन सक्छ ? लेख, भाषण र नारामा समृद्धिका कुरा गर्छौं, तर शासन सञ्चालनमा पारदर्शिता, जवाफदेहिता, भ्रष्टाचार नियन्त्रणलाई नारामै सीमित गर्छौं भने कसरी समृद्धि हासिल हुन सक्छ ? आर्थिक खुलापन र अरू देशका प्रगतिका कुरा गर्छौं, तर राज्यसत्तामा नियमनकारी र सहजकर्ताका रूपमा होइन कि त्यही पञ्चायतकालीन अनुदार र नियन्त्रणमुखी मानसकिता हावी छ । गणतन्त्र ल्याउने नेताहरू नै तिनै पञ्चायतकालीन कतिपय अनुदार, असान्दर्भिक नियमकानुन र मानसकिता बोकेर शासन गर्नमा रमाएका छन्, जुन प्रवृत्ति नागरिकमा अन्तरनिहित उत्पादनशील र सिर्जनशील क्षमताको अधिकतम प्रस्फुटन गराउँदै आर्थिक समृद्धितर्फ लम्कन बाधक बनिराखेको छ । संविधान फेरियो, तर देशका कतिपय नीति, नियमकानुन आर्थिक समृद्धिका लागि समयानुकूल बन्न सकेका छैनन्, न त तिनीहरूको सुधार र परिमार्जनका लागि पर्याप्त बहस नै हुन सकेको छ । चीनदेखि लिएर भुटान हुँदै रुवान्डा, इथियोपिया, कोस्टारिकालगायतका देशले द्रूत आर्थिक वृद्धिदर हासिल गरेकोमा उत्साहित हुँदै गर्दा ती देशले केकस्ता नीतिगत परिवर्तन, संरचनागत सुधार, श्रम र पुँजी परिचालन गरेर सम्भव भयो र हाम्रो अवस्थामा के गर्नुपर्ने हो भन्नेबारेमा नेतृत्व तहको त्यति ध्यान गएजस्तो लाग्दैन । भलै भाषण, निर्देशन, उद्घाटन र अतिथि आसन ग्रहणजस्ता विषयमा भने बढी मोह देखिन्छ । न हामीले सन् १९७० को दशकको अन्त्यतिर चीनले विशेष आर्थिक क्षेत्र घोषणा गर्दै देशको अर्थतन्त्रलाई नयाँ गति दिन गरेका प्रयासबाट केही सिक्न चाहेका छौं, न इथियोपियन एयरलाइन्सजस्तै नेपाल एयरलाइन्सजस्ता संस्थालाई व्यावसायिक बनाउने योजना नै छ । न कोस्टारिकाले इन्टेल कम्पनीलाई तानेजस्तो विश्वविख्यात कम्पनीलाई यहाँ कसरी भित्याउने भन्नेबारेमा सोच्न सकेका छौं, न रुवान्डाले अफ्रिकाको केन्द्र बन्ने महत्वाकांक्षा राख्दै त्यसतर्फ केन्द्रित गराए झैं हामीले पनि दक्षिण एसिया वा एसियाको केन्द्र बन्ने अभीष्ट राख्न सकेका छौं, बरु मल्लकालमै नेपाल दक्षिण एसिया र तिब्बतबीचको व्यापारिक सेतु बनिसकेको थियो । जरुरी छ मेहनती नेपालीको सिर्जनशीलता र उद्यमशीलताको प्रवद्र्धन गराउन अनुुकुुल नीतिगत र संरचनागत सुुधारको । सूचना प्रविधि र वैश्विक युग तथा भूमण्डलीकरणको माहोलमा हाम्रो शिक्षित जमात उदाउँदो अवस्थामा छ, तर यो जमातबाट कसरी देशले अधिकतम लाभ लिने भन्ने हिसाबले हाम्रा नीति र प्रशासनिक संरचनाको सुधार गर्नमा भने खासै गम्भीर चिन्तनमनन भएजस्तो लाग्दैन । हाम्रो भूगोल विकासका लागि कठिन होला, तर त्यही भौगोलिक विविधतालाई अवसरमा परिणत गर्न सक्ने क्षेत्रको पहिचान गर्न किन सक्दैनौं ? देशमा ठूलो मात्रामा रोजगार सिर्जना गर्न कृषि र उद्योगलाई प्राथमिकतामा राख्नुपर्ने त छँदैछ, तर ती उत्पादनलाई विशिष्टीकृत तुल्याउँदै विश्व बजारमा कसरी हाम्रो प्रभावशाली उपस्थिति जनाउने र प्रतिस्पर्धी बनाउने भन्नेमा अघि सर्न ढिलाइ भइसकेको छ । यीबाहेक कतिपय सेवा क्षेत्रहरू छन्, जसलाई विशिष्टीकृत तुल्याउँदै संसारलाई बेच्न सक्छौं । जस्तैः पर्यटन सेवा, सूचना प्रविधि, स्वास्थ्य र शिक्षा, प्राविधिक परामर्श, निर्माणजस्ता क्षेत्रलाई गुणस्तरीय र विशिष्टीकृत तुल्याउँदै संसारमा छुट्टै पहिचान बनाउन सक्छौं । के अबको बीसतीस वर्षमा सामसुङ र हुवावेई जस्ता अन्तर्राष्ट्रिय रूपमा प्रतिष्ठित कम्पनीजस्तै विशिष्टिकृत वस्तु उत्पादन गर्ने र सेवा दिने नेपाली कम्पनी जन्मन र प्रगतिको पखेटा हाल्न सक्लान्, जसले देशभित्र र बाहिर लाखौंको संख्यामा रोजगार सिर्जना गर्नेछ, नेपालीले प्रायः श्रमिकको रूपमा मात्र होइन, कुनै उद्यमशील नेपाली संस्थाकै प्रतिष्ठित कामदार र कर्मचारी भएर अरूसामु परिचय दिन सक्नेछ । यसका लागि खाँचो छ आँट र दूरदृष्टि भएका नेपालीको । यसका लागि खाँचो छ उच्च व्यावसायिक नैतिकताका साथ आफ्ना व्यवसायलाई संस्थागत उचाइ दिनसक्ने निजी क्षेत्रको प्रयास र त्यसभन्दा जरुरी छ मेहनती नेपालीको सिर्जनशीलता र उद्यमशीलताको प्रवद्र्धन गराउन अनुकुल नीतिगत र संरचनागत सुधारको । जस्तोसुकै वादका पछि लागे पनि, जुनसुकै राजनीतिक पार्टीमा रहे पनि व्यवहारमा भने आसेपासे पुँजीवाद (क्रोनी क्यापिटालिजम) को घेराबाट माथि उठ्न नसकेको राजनीतिक नेतृत्व र कुत खाने (रेन्ट सिकिङ) संस्कृतिप्रतिको मोह त्याग्न नसक्ने सार्वजनिक प्रशासन भएसम्म हाम्रो समृद्धितर्फको द्रूत यात्रा कठिन नै छ । के कतिपय पञ्चायतकालीन अनुदार र नियन्त्रणमुखी नीति, सोच र मानसिकताले हालसम्म पाएको निरन्तरतालाई राज्यको नियमनकारी र सहजकारी भूमिकाले क्रम भंग गर्ला ? परिणाम र नतिजामुखी होइन कि प्रक्रियामुखी विकासमा हाइसञ्चो मानेर बस्ने प्रवृत्तिको अन्त्य होला ? अब खाँचो छ, यी सबै कुरालाई तोड्दै विकास र समृद्धिको यात्रालाई तीव्रता दिन सरकारको दह्रो इच्छाशक्ति र त्यसको कार्यान्वयन । यसका लागि बलियो आधार तयार बन्न सक्छ, उत्कृष्ट पूर्वाधारको निर्माण, प्रचुर प्राकृतिक स्रोतसाधनको दिगो उपयोग, आर्थिक उन्नति र त्यसको प्रतिफलको वितरणमा समन्यायिकता र समावेशीकरण, विकास र वातावरणबीचमा अधिकतम सन्तुलनबाट । अनि त सार्थकरूपमा साकार हुनेछ, नेपालीको समृद्धि सपना ।"
"मुन, महन्त र धार्मिक राजनीति","संविधानतः नेपाल धर्मबाट निरपेक्ष रहनुपर्ने राज्य हो, तर परस्परविरोधी धार्मिक गतिविधिमा सरकार स्वयंको संलग्नता उदेकलाग्दो छ । नेपाली राज्यले यो महिना लगालग दुइटा धार्मिक आतिथ्य प्रदान गर्यो। एउटा केन्द्र सरकारले काँध थापेको कोरियाली इसाई समूहको काठमाडौं सम्मेलन; अर्को दुई नम्बर प्रदेश सरकारले अग्रसरता लिएको भारतीय योगी आदित्यनाथको जनकपुर आगमन। दुवै कार्यक्रमको उद्देश्य धार्मिक त हुँदै हो, यसमा धार्मिक राजनीति पनि जोडिएको छ। संविधानतः नेपाल धर्मबाट निरपेक्ष रहनुपर्ने राज्य हो, तर धार्मिक गतिविधिमा सरकार स्वयंको संलग्नता हुँदै जानु उदेकलाग्दो छ। पहिले चर्चा गरैां, मुन दम्पतीले खोलेको युनिभर्सल पिस फेडरेसनद्वारा आयोजित सम्मेलनको। यो संस्थाको काम नै विभिन्न देशमा कारणवश किनारामा परेका वा फुर्सदमा रहेका नेताहरूलाई एनजीओको आवरणमा बोलाएर खातिरदारी गर्नु, राजनीतिक पंक्तिलाई प्रभावमा पार्नु र त्यसको आडमा धर्मप्रचार गर्नु हो। यस्तो कार्यक्रममा सत्तारुढ दलका दुई अगुवा नेतामध्ये एकजना मूल संरक्षकजस्तो देखिनु, अनि अर्काचाहिँ धार्मिक पुरस्कार थाप्न जानुले जगत् हँसाएको छ। अन्य राजनीतिक दलका नेता र नागरिक समाजका अगुवासमेत यसका विवादास्पद गतिविधिमा यसअघि भागीदार भइआएको खुलासाले हाम्रो समाजमा द्वैध चरित्रका नेतृत्वको बिगबिगी कति रहेछ भन्ने यथार्थबोधसमेत गराएको छ। अहिलेको प्रकरणबाट केही कूटनीतिक प्रश्नहरू पनि उठेका छन्। जस्तो कि रोहिंग्यामाथिको ज्यादतीबाट बदनाम बर्मेली नेतृ आङ सान सुकी र कम्बोडियाका निर्वाचित अधिनायक हुन सेनलाई सारा विश्वले छिःछिदुरःदुर गरिरहेको बेलामा नेपालले आतिथ्य प्रदान गरेर कस्तो सन्देश दिन खोजेको ? ताइवानलाई मान्यता दिएका प्यासिफिक टापुका राष्ट्रपतिहरूलाई काठमाडौंमा भेला पारेर चीनलाई के सुनाउन चाहेको ? नेपाल सरकार स्वयं धर्मान्तरणका पक्षमा रहेजस्तो देखाएर हिन्दुवादी नेतृत्वको भारतलाई के भन्न खोजेको ? धार्मिक आस्थाका दृष्टिले हेर्दा पनि एउटा धर्मविशेषलाई प्राथमिकता दिँदा अन्य बहुसंख्यक धर्मावलम्बी जनतामा कस्तो सन्देश जान्छ भनेर सोच्न जरुरी छ। कतिसम्म भने आफूभित्रको एउटा विवादित सम्प्रदायलाई उचाल्न अग्रसर भएको भन्दै इसाई समुदायको ठूलो हिस्सासमेत सरकारसँग असन्तुष्ट छ। २०६३ सालयता धर्मान्तरणको प्रक्रिया तीव्र भयो भन्दै आपत्ति गर्न थालिएको बेला सत्तापक्ष नै त्यसलाई मलजल गर्ने भूमिकामा प्रस्तुत हुनु आफैंमा आश्चर्यको विषय हो। यसले राज्यको धर्मनिरपेक्ष मान्यतालाई त विवादमा तान्न खोजेको छ नै, धर्मलाई अफिमसँग दाँज्दै कार्यकर्तालाई प्रशिक्षित गर्ने साम्यवादी नेताहरूको विरोधाभासलाई पनि सार्वजनिक गरिदिएको छ। कुल मिलाएर हेर्दा यो प्रकरणले आम भावना भड्काउनेबाहेक केही काम गरेन। सामान्यतः छरछिमेकको तुलनामा नेपाली समाज निकै उदार र सहिष्णु रहँदै आएको छ। त्यसैले ८० प्रतिशतभन्दा बढी जनता हिन्दु हुँदाहुँदै पनि मुलुकलाई धर्मनिरपेक्ष बनाउने संवैधानिक प्रबन्ध सहजै स्वीकार्य भएको हो। राज्यलाई धर्मबाट अलग राख्ने संविधानसभाको त्यो निर्णय सिद्धान्ततः सही थियो। भलै धर्मनिरपेक्ष भन्नाले सनातनदेखि चलिआएको धर्मसंस्कृतिको संरक्षणलगायत धार्मिक, सांस्कृतिक स्वतन्त्रता सम्झनुपर्छ भन्ने धारा ४ को स्पष्टीकरणचाहिँ आफैंमा विरोधाभासपूर्ण छ। त्यही विरोधाभास लाई निरन्तरता दिँदै राष्ट्रपति, प्रधानमन्त्री र राज्यका अन्य ओहोदावालहरू विभिन्न धार्मिक गतिविधिमा संलग्न हुँदै जानुले धर्मनिरपेक्षताको मूल मर्ममै चोट पुगिरहेको छ। अहिले आएर परस्परविरोधी गतिविधिमा समेत राज्य जोडिन पुगेको छ। धर्मान्तरणमा संलग्न समूहसँग सरकारको सान्निध्यले अर्कोखाले अतिवादलाई अवसर प्रदान गरेको छ। संयोगवश मुनप्रकरण भएलगत्तै योगी आदित्यनाथ रामजानकी विवाहोत्सवमा भाग लिन जनकपुर आए। उनी भारतको एउटा प्रदेशका मुख्यमन्त्रीमात्र होइनन्, गोरखनाथ पीठका महन्तसमेत हुन्। वास्तवमा उनी आफूलाई गोरक्षपीठाधीश्वर कै रूपमा बढी चिनाउन चाहन्छन्। किनभने यही धार्मिक आडमा उनको राजनीतिक विरासत अडेको छ। आदित्यनाथ हिन्दुवादी भाजपाभित्र कट्टरमात्र होइन, उग्रतामा विश्वास राख्ने धार्मिक नेता मानिन्छन्। उनको सोच कति उग्र छ भन्ने उनको वेबसाइटमा संग्रहित टिप्पणीहरू पढ्दा र अल्पसंख्यकमाथि गरेको शासकीय व्यवहार हेर्दा थाहा हुन्छ। मिथिलावासीले विवाह पञ्चमीका अवसरमा सीमापारीबाट बढीभन्दा बढी अतिथिहरू आउन् र त्यसलाई धुमधामका साथ मनाउन पाइयोस् भन्ने चाहना राख्नु स्वाभाविक नै हो। रामभूमिबाट सीताको जन्मभूमिमा जन्ती आउने प्रचलनले सांस्कृतिक सेतुको कामसमेत गरिरहेको छ। दुई देशबीच जनस्तरीय सम्बन्ध र धार्मिक पर्यटन बढाउन पनि सघाएको छ। पहिलेपहिले तीर्थालुहरू असंगठित ढंगबाट आउने गर्थे, २०६१ सालदेखि भने अयोध्याबाट पाँचपाँच वर्षमा ठूलो जन्ती ल्याउने औपचारिक अभ्यास आरम्भ गरिएको हो। त्यसअनुसार आउनुपर्ने अर्को वर्षमात्र हो, तर योगी आदित्यनाथको टोली यसै वर्ष आयो। गत वैशाखमा भारतका प्रधानमन्त्री नरेन्द्र मोदी जनकपुर आउँदा उनलाई विवाह पञ्चमीको निम्तो दिइएको थियो। त्यही आमन्त्रण बोकेर महन्त आएका हुन्। हालको विवाद ढंग नपुगेर, अदूरदर्शी भएर या यस्तै कुनै परिस्थितिजन्य कारणवश उब्जिएजस्तो देखिन्छ। धार्मिक मामिलामा राज्य तटस्थ बस्नुपर्छ भन्ने संविधानको मूल मर्मलाई पछ्याउनासाथ समस्याको स्रोत समाप्त भइहाल्छ। विगतमा विवाह पञ्चमीको व्यवस्थापन मूलतः रामजानकी मन्दिरले गथ्र्यो भने यसपाली त्यसमा प्रदेश सरकार हावी भएको छ। अर्थात् सांस्कृतिक महोत्सवमा राजनीतिक रुची मिसिएको छ। अनि जन्तीको नेतृत्व गर्दै सीमापारीबाट पनि पहिलोचोटी राजनीतिक व्यक्ति आएका छन्। यसअघि रामजानकी विवाहमा कुनै मुख्यमन्त्री वा नेता जन्ती लिएर आएको देखिन्न थियो, यसलाई विशुद्ध सांस्कृतिक समारोहमा सीमित राखिन्थ्यो। यस्तो अराजनीतिक सांस्कृतिक परम्परा यसपाली तोडिन पुगेको छ। जनकपुरलाई धार्मिक राजनीतिको केन्द्र बनाउने मोदीको चाहना बोकेर महन्त आएका हुन्। उनको जनकपुर आगमन न धार्मिकमात्र रह्यो न त राजनीतिक। धर्म र राजनीतिलाई मिसमास गरिदिएर उनी फर्केका छन्। त्यसलाई नेपाली पक्षले जानेर वा नजानेर सघाएको छ। जनकपुरलाई धार्मिकसांस्कृतिक केन्द्र बनाउन जेजे गर्नुपर्छ, त्यसका लागि सबै तहका सरकारहरू लागिपर्नु पर्छ, तर यो ऐतिहासिक थलोलाई धार्मिक राजनीतिको केन्द्र बनाउने प्रपञ्चबाट चाहिँ जोगिन जरुरी छ। अजयमोहन बिष्ट असली नाम भएका आदित्यनाथको नेपाल साइनो नयाँ होइन। उनी पीठाधीश रहेको गोरखनाथ मठ र तत्कालीन शाहवंशीय राजतन्त्रबीच जुगौं पुरानो सम्बन्ध छ। उनले ५२ पृष्ठको हिन्दु राष्ट्र नेपाल ः अतीत और वर्तमान नामको पुस्तिकासमेत लेखेका छन्, जसमा विगतमा नेपाली राजाहरूले हिन्दुत्वको प्रवद्र्धनमा खेलेको भूमिकाको प्रशंसा गर्दै नेपालले धर्मनिरपेक्षता छाडेर हिन्दुराष्ट्रको बाटोमा फर्कनुपर्ने वकालत गरिएको छ। यसअघि यस्तै माग राखेर काठमाडौंमा गरिने कार्यक्रममा आदित्यनाथ देखिने गर्थे। अचेल पूर्वराजा ज्ञानेन्द्र आफैं उता पुगेको देखियो। उत्तर प्रदेशको मुख्यमन्त्री बनेपछि आदित्यनाथलाई भेट्न गत पुसमा लखनउ गएका पूर्वराजालाई उनले सन् २०१९ मा अलाहावादमा हुने कुम्भ मेलामा भाग लिने निम्तो थमाएका छन्। नेपाली राजनीतिलाई पछाडि फर्काउने चेष्टामा हिन्दुत्वको प्रयोग अब गोप्य विषय रहेन। राजावादीबाहेक पार्टीवादीले पनि यसलाई आआफ्नो स्वार्थको औजार बनाइरहेका छन्। कांग्रेसको सत्तामा पकड जमाउन शशांक कोइरालाले यसैलाई अगाडि सार्दैछन्। शनिबारबाट हुने महासमिति बैठकमा पनि यसलाई एउटा मुद्दा बनाइने जस्तो देखिन्छ। कमल थापाको राप्रपा राजनीति यसैमा आधारित छ। तर जसले हिन्दुत्वलाई मूल मुद्दा बनाउन चाहेका छैनन्, आश्चर्यजनक रूपले उनीहरू समेत यसमा तानिँदैछन्। नेकपामञ्चित मुनप्रकरणको नकरात्मक परिणाम यही भएको छ। धार्मिक आस्था आफैंमा यति संवेदनशील विषय हो, जसमाथि खेलबाड गरेर संवेदना त भड्काउन सकिएला, तर अन्ततः त्यो आत्मघाती हुन्छ, जसलाई सुरक्षित अवतरण गराउन पनि सजिलो हुन्न। धार्मिक राजनीति को सबभन्दा ठूलो जोखिम नै यही हो। नेपाल अहिले यस्तो मोडतर्फ धकेलिँदैछ, जहाँ हिन्दु, इसाई या धर्मान्तरणका नाममा आम असन्तुष्टि भड्किन सक्छ। देशदुनियाँ बुझेका नेताहरूले क्षणिक लाभ उठाउने लोभमा मुलुकलाई यस्तो दलदलमा फसाउनु हुन्न। जहाँसम्म महन्त, मोदी या भाजपाको कुरा छ, उनीहरूले नेपाल धार्मिक राज्य बनोस् भन्ने चाहेको प्रष्टै छ। नेपाल हिन्दु राष्ट्र भयो भने आफ्नो वैचारिक अभीष्ट पूरा हुने र त्यसको सकारात्मक असर भारतको चुनावी जनमतमा पर्ने तिनले ठानेको देखिन्छ। २०७२ सालमा नयाँ संविधान लेखिँदै गर्दा यस्तो सोच उताबाट दबाबकै रूपमा आएको थियो। उसबेला पालैपालो दिल्ली पुगेका पूर्वप्रधानमन्त्रीद्वय शेरबहादुर देउवा र पुष्पकमल दाहालले संविधानमा हिन्दु धर्मलाई ठाउँ दिने वचन समेत दिएका थिए भनिन्छ, जो पूरा भएन। भारतले नाकाबन्दी लगाउनुको एउटा प्रमुख कारण त्यही रहेको पूर्वप्रधानमन्त्री बाबुराम भट्टराईले केही साताअघि खुलासा गरेका छन्। संविधान लेखिँदै गर्दा मधेस आन्दोलित हुनुका आफ्नै घरेलु आधारहरू थिए। तर भारतले नाकाबन्दीलाई पुष्ट्याईं गर्न मधेस आन्दोलनलाई माध्यम बनाउन चाह्यो र मधेसी नेताहरूले निमित्त कारण बन्ने गल्ती गरे। तर जब दिल्ली नाकाबन्दी फिर्ता लिने निधोमा पुग्यो, वीरगन्ज नाकामा धर्ना बसेका आन्दोलनकारीलाई धपाउन आफैंले डन्डा प्रयोग गर्यो। यो वास्तविकता अहिलेको सन्दर्भमा पनि बिर्सिनु हुन्न। किनभने राजनीतिमा प्रयोग दोहोरिइरहन्छ। मुन हुन् वा महन्त नेपालीले अतिथिलाई स्वागत गर्छन् अतिवादलाई होइन। सरकार वा सत्तारुढ शक्तिहरूले पनि जानेर वा नजानेर धार्मिक अतिवादलाई प्रोत्साहन दिने होइन। उनीहरूले अहिले गरेको गल्ती सच्याउनै नसकिने प्रकृतिको छैन। मुनको संस्थालाई निम्त्याएर या महन्त मुख्यमन्त्रीलाई बोलाएर दूरगामी धार्मिक राजनीति गर्ने उद्देश्य केन्द्र वा प्रदेश सरकारले लिएजस्तो देखिन्न। दाउ हेर्ने तत्वहरू नेपथ्यमा होलान्, त्यो अर्कै कुरा हो। हालको विवाद ढंग नपुगेर, अदूरदर्शी भएर या यस्तै कुनै परिस्थितिजन्य कारणवश उब्जिएजस्तो देखिन्छ। धार्मिक मामिलामा राज्य तटस्थ बस्नुपर्छ भन्ने संविधानको मूल मर्मलाई पछ्याउनासाथ समस्याको स्रोत समाप्त भइहाल्छ। गल्तीबाट पाठ नसिक्ने हो भने त सीमापारी ७० वर्षदेखि सताइरहेको समस्या हामीकहाँ पनि पस्न बेर लाग्दैन। त्यस्तो अवस्थामा, पूर्वराष्ट्रपति रामवरण यादवले मंगलबार एक सार्वजनिक कार्यक्रममा भने झैं, धर्मका नाममा द्वन्द्व निम्तिन सक्छ। ( शर्माको स्तम्भ पाक्षिक रूपमा शुक्रबार प्रकाशित हुन्छ।)"
अध्यागमनको अररो ढोका,"मानव तस्कर सरासर छिर्ने, तर तिनकै डर देखाएर सर्वसाधारणलाई रोकिदिने कस्तो द्वार छ हाम्रो विमानस्थलमा ? मंसिर २४ गते बेलुकी। छोरीको जन्मोत्सवको फोटो खिचिरहेको मोबाइलमा फोन बज्यो। सेभ नगरेको नम्बर भएकाले जरुरी हुन सक्छ भनेर उठाइदिएँ। रवि रोशीको रहेछ। मैले हतारिँदै भनें, म १५ मिनेटमा कल ब्याक गर्छु है ? म एउटा अप्ठ्यारोमा परेर फोन गरेको, उताबाट अझ हडबडाहट सुनियो, सानो कुरा सुनिदिनुहोस् न। फोन काटेर फोटो खिच्न अब भने मनले मानेन। सोधें, खास के भयो ? म एयरपोर्टमा छु। एउटा कार्यक्रममा कतार जान लागेको। अध्यागमनका कर्मचारी त्यहाँको होटेल बुक नभई हुँदैन भन्छन्। होटेलबाटै निकालेको भिसा छ, उनले भने, होटेल बुक नभई नहुने कुनै नियम छ र ? नियम त ठ्याक्कै मलाई पनि थाहा थिएन। तर, अध्यागमनले यसरी नै धेरैलाई रोकेका घटना बाहिर आउने गरेका थिए। बहानाबाजी गरेर अल्झाएपछि पैसा खुवाएर उडेका व्यक्तिका उदाहरण पनि थिए। उनका हकमा पनि नियत दुःख दिने हो भन्ने बुझ्न गाह्रो भएन। रोक्नै त नमिल्नुपर्ने हो, मैले भनें, परिस्थिति बताएर अनुरोध गर्नुभएन र ? अनुरोध गरेकै एक घन्टा भइसक्यो। जहाज उड्ने बेला हुन लागिसक्यो, उनले भने, हुँदै हुँदैन भन्छन्। तपाईं कतार किन जाने, कहाँ बस्नेजस्ता प्रश्न मात्र सोध्छन्। मिल्दैन भन्छन्, कुरै सुन्न मान्दैनन्। रवि करिब एकदशक कतार बसे। गाडी चलाउन पुगेका उनले भारीभारी सवारी साधनसमेत गुडाए। त्यससँगै साहित्य र पत्रकारितामा अग्रसर भए। नेपाली समुदायमा चिनिए। राम्रै पहिचान बनाएपछि वैदेशिक रोजगारले अघाएर करिब दुई वर्षअघि घर फर्किए। चितवनमा उनी उद्यमव्यवसाय गर्छन्। त्यही कतार यसपालि उनी पर्यटकका हैसियतमा भ्रमण गर्दै थिए। अध्यागमनमा वैदेशिक रोजगारमा जानेमाथि हुने हप्कीदप्की भोग्नु नपर्ने खुसीमा थिए। भइदियो उल्टो। झन् अररो ढोका अगाडि उभियो। उनले अत्तालिँदै फोन गरेका थिए। उपाय मसँग पनि के थियो र ? अध्यागमनमा दोस्ती भएको एक मित्रको नम्बर पठाएँ। उनले भनिदिँदा हुन्छ कि, प्रयास गर्न सल्लाह दिएँ। र, आफ्नो रमाइलोमा भुलिएँ। त्यही नम्बरबाट १५ मिनेटमा फेरि फोन आयो। कुनै उपायले काम गरेन, हरेश खाँदै रविले भने, फर्किनुपर्ने भयो। टिकटको पैसा वाहियातमा खेर जाने भयो। म कुरा बुभ्छु नि त। तपाईं ती कर्मचारीलाई फोन दिनुहोस्, मैले भनें, कुन नियमले रोकेको रहेछ, सोधी हेरौं न त। काउन्टरछेउमा गएर उनले भनेको सुनियो, लु यो फोन लिनुहोस्, कुरा गर्नुहोस्। कसको फोन ? नेपथ्यमा प्रश्न आयो। सरको। को सर ? आफैं कुरा गर्नु न, चिनिहाल्नुहुन्छ नि। किन हो, ती कर्मचारीले फोन लिन मानेनन्। बरु भनेको सुनियो, भै गयो, जानुहोस्। अचम्म, ती कर्मचारी अज्ञात फोनसँग तर्सिए। को सर, कस्तो सरसँग उनलाई मतलब भएन, फगत सर शब्दले उनको निर्णय बदल्यो। अध्यागमनको नियम बदल्यो। मिल्दै नमिल्ने काम अचानक भै गयो मा परिणत गरायो। यति कच्चा पनि हुन्छ कुनै देशको गौंडाको नियम ? मैले तर्साउन उनीसँग कुरा गर्न खोजेको थिइनँ। रविले पनि अत्याउन मेरो फोन दिएका होइनन्। म नियम बुझ्न चाहन्थें। आग्रहसम्म गरिदिन्थें होला। तर, त्यसो गर्नै परेन। सरको फोन वाक्यांशले फ्याट्टै काम भयो। सँगसँगै मलाई चासो लाग्यो अध्यागमनका कर्मचारीको सर शब्दबाट किन सातो जान्छ ? वैदेशिक रोजगारको आगमनसँगै नेपालमा भित्रिएको लोकप्रिय शब्द हो मानव तस्करी। सरकार यसलाई रोक्न चाहन्छ। कडाकडा नियम त्यसैलाई ठेगान लगाउने नाममा बन्छन्। विभागीय मन्त्रीले मान तस्करीकै विरोध गरेर भाषणका घन्टा भर्छन्। तर, दुःखको कुरो त्यो रोकिँदैन। झन् बढ्छ। किन ? खोतल्दै जाँदा कारण रहेछ त्यही ढोका। त्यहाँबाट मानव तस्कर सरासर छिर्छन्। संसार चहार्छन्। तिनकै डर देखाएर सर्वसाधारणलाई भने विमानस्थलमै रोकिन्छ। मानसिक यातना दिइन्छ। जसलाई रोक्नुपर्ने हो तिनलाई भने तस्करले सेटिङ मिलाएर उडाइछाड्छन्। दुःख पाउने निर्दोष सर्वसाधारणले हो, जो मेहनतको खर्चले घुम्न जान चाहन्छ वा आफन्त भेट्न उड्न पुग्छन्। तिनले प्रायः हन्डर खाएकै हुन्छन्। अनेक बयान सामना गर्छन्। अनेक जवाफ दिन बाध्य हुन्छन्। आखिर हाम्रो विमानस्थलमा किन त्यस्तो जब्बर ढोका राखिएको छ, जसले निरीहलाई छिर्नै दिँदैन ? दिनेखानेलाई वास्तै गर्दैन ? आउनुहोस्, त्यही द्वारको कुरा गरौं। त्यो यति अररो छ, खोल्न धेरै मेहनत गर्नुपर्छ। भन्नुहोला, कहाँ छ ढोका ? गज्जबको अदृश्यात्मकता यहीं छ। नदेखिएर पनि ढोका हुनु यसको तागत हो। केही चढायो भने यो सरक्क खुल्छ। अलिअलि कागज कच्चा हुनेले रित्तै गयो भने ज्यान जाओस् खुल्दैन। चढाओस्, सजिलै खुल्छ। त्यसका लागि अमुक बार्गेनिङ चल्छ। जहाज नउडुन्जेल चलिरहन्छ। अन्तिम घडी यात्रु गल्छ। वा, फर्किन तयार हुन्छ। तर, ढोका गल्दैन। काठमाडौंबाट उडेर दैनिक हजारौं बाहिरिन्छन्। तीमध्ये ठूलो संख्याले तीतो अनुभूति सँगाल्छ। आफ्नै भूमिमा। कतिपय नियम यस्ता छन्, जसले कर्मचारीलाई दलाली गर्ने बाटो दिन्छन्। कतिपय अपुग पक्ष अज्ञानतामा आधारित हुन्छन्। तिनलाई सहजता प्रदान गर्ने काम गरिनुपर्नेमा सताइन्छ। त्यही बलमा केही मिलाइन्छ। निर्वाध यात्रा हरेक नागरिकको नैसर्गिक अधिकार हो। अध्यागमन देशको मुख्य गौंडो हो। यसले आपराधिक क्रियाकलापमा संलग्न र संदिग्ध व्यक्ति छिर्न रोक्नुपर्छ। तर, विदेश गएर तिमीले दुःख पाउँछौ जस्तो लाग्यो, त्यसैले हामी यहीं दुःख दिन्छौं भन्न पाइँदैन। होटेल बुक नभएको व्यक्तिलाई रोक्नुको अर्थ त्यही त हो नि ? रविका कतारमा हजारौं साथी छन्। तिनीहरू कहाँ बस्नखान कुन कानुनले रोक्छ ? के विदेश जाँदा होटेलमा बस्नैपर्छ ? यो संकीर्णताबाट हामी उठ्नैपर्छ। हो, नेपाली विदेशमा फसिरहेका छन्। मानव तस्करको जालोमा परिरहेका छन्। एकातिर लैजाने भनेर अर्कैतिर पुर्याइन्छन्। लुट्नु लुटेर अलपत्र पारिइन्छन्। युरोपेली र अमेरिकी देशका आकर्षणले धेरैको सोचाइमा बिर्को लगाइदिएको छ। राज्यका निकायले तिनको अनुसन्धानबाट तस्कर पहिल्याएर कानुनी दायरामा ल्याउनुपर्ने होइन र ? विदेश उड्ने सबै ठगिन गएका हुँदैनन्। होटेल बुक नहुँदैमा सबैले दुःख पाउँदैनन्। कथित यस्ता नियम कर्मचारीका लागि कमाउने मेलो मात्र हुन्। विमानस्थल सेटिङ बाट तस्करीमा परेका सर्वसाधारण सजिलै छिराइन्छन्। अध्यागमन कर्मचारीसँग नमिली त्यो कसरी सम्भव छ ? पढालेखा व्यक्ति जहाँ गए पनि जोगिन सक्छन्। तिनलाई सोधीखोजी नगरी छाडिदिए हुन्छ। निरक्षर र पहिलोपल्ट भ्रमण गर्नेलाई सचेतनामूलक जानकारी गराउनु उचित हुन्छ। तर, सताउन पाइँदैन। श्रम स्वीकृति र पुनः स्वीकृतिका नाममा वैदेशिक रोजगार कार्यालयमा दैनिक मेला लाग्छ। त्यहाँको महासागर छिचोलेपछि विमानस्थलको ढोका छिर्न हम्मे पर्छ। यात्रामा जानेलाई अनेक बहानामा हैरान पारिन्छ। यो सभ्य समाजका लागि सह्य विषय होइन। पढालेखा व्यक्ति जहाँ गए पनि जोगिन सक्छन्। तिनलाई सोधीखोजी नगरी छाडिदिए हुन्छ। निरक्षर र पहिलोपल्ट भ्रमण गर्नेलाई सचेतनामूलक जानकारी गराउनु उचित हुन्छ। तर, सताउन पाइँदैन। देशको अध्यागमन नियम कडा तर सहज हुनुपर्छ। अज्ञात फोनका भरमा फुक्ने हुनु हुँदैन। फुक्ने नै हो भने फोनबिना पनि स्वतः फुक्नुपर्छ।"
चिकित्सा शिक्षणमा विभेद,"सबै नागरिकको पहुँचमा आधारभूत स्वास्थ्य सेवा पुगोस् भन्ने उद्देश्यले तत्कालीन सरकारले २०२९ सालमा चिकित्साशास्त्र अध्ययन संस्थान स्थापना गरेको थियो। उक्त संस्थानले २०३५ सालदेखि एमबीबीएस पढाइ सुरु गरेर देशमै चिकित्सक उत्पादन थाल्यो। ०५० मा बीपी कोइराला स्वास्थ्य विज्ञान प्रतिष्ठान र ०५१ मा देशमै पहिलो निजी मेडिकल कलेजको रूपमा मणिपाल मेडिकल कलेज खुलेसँगै एमबीबीएस शिक्षणको दायरा बढ्यो। अहिले त्रिभुवन विश्वविद्यालय र काठमाडांै विश्वविद्यालयबाट सम्बन्धन प्राप्त र केही स्वायत्त गरी देशमा २० वटा मेडिकल कलेज सञ्चालनमा छन्। तथापि मेडिकल शिक्षाको गुणस्तरलाई लिएर पटकपटक प्रश्न उठ्ने गरेको छ। त्यसो त सुरुदेखि नै आधारभूत विज्ञान तथा क्लिनिकल विज्ञान दुवै विषय पढाउने जनशक्तिको चरम अभाव थियो। दुई विश्वविद्यालयले मेडिकल कलेजलाई सम्बन्धन बढाउँदै गए पनि शिक्षकको चरम अभावका कारण स्तर विकास गुणस्तर कायम हुन सकेन। यही अवस्थालाई ध्यान दिएर स्वास्थ्य विज्ञान प्रतिष्ठान धरानमा ०५६, काठमाडौं विश्वविद्यालयमा ०५९ र चिकित्साशास्त्र अध्ययन संस्थान महाराजगन्जमा २०६४ सालदेखि आधारभूत चिकित्सा विज्ञानमा एमएस्सी तहको शिक्षण सुरु गरियो। यो विषयकोे सुरुवातसँगै आधारभूत चिकित्सा विज्ञानमा जनशक्ति पूर्ति हुन थालेको छ। साथै आधारभूत चिकित्सा विज्ञानमा अनुसन्धानात्मक शिक्षा पीएचडीको अवसर पनि सिर्जना गरेको छ। आधारभूत चिकित्सा विज्ञानका तीन अवयव छन् शिक्षण, अनुसन्धान र क्लिनिकल ज्ञान। शिक्षण नेपालका मेडिकल र डेन्टल कलेजमा आधारभूत चिकित्सा विज्ञानका विषयको अध्यापनमा संलग्नमध्ये आधाजसो शिक्षक एमएस्सी, पीएचडी गरेका छन्। नेपालमा चिकित्सा शिक्षाको सुरुवातदेखि नै एमएस्सीपीएचडी गरेका शिक्षकले सबै तहमा रहेर पाठ्यक्रमको विकास र प्रयोगशालाको उन्नतिमा सक्रिय भूमिका खेलिरहेका छन्। साथै चिकित्सा शिक्षाको गुणस्तर वृद्धिका लागि विश्वभर नै एमएस्सीपीएचडी गरेका प्राध्यापकले प्रशस्त पाठ्यपुस्तक लेखेका छन्। विश्वका अधिकांश मुलुकमा आधारभूत चिकित्सा विज्ञान अध्यापनका लागि एमएस्सीपीएचडी गरेका शिक्षकलाई उत्कृष्ट मानिन्छ। चिकित्सा साथै आम शिक्षामा संसारकै उत्कृष्ट मानिएका अमेरिकी विश्वविद्यालयमा समेत एमएस्सीपीएचडी गरेका शिक्षकको संख्या आधाजस्तो नै छन्। युरोपेली विश्वविद्यालयमा पनि यस्तै व्यवस्था छ। एसियाका उदार तथा प्रगतिशील शिक्षा नीति भएका जापान, दक्षिण कोरिया तथा चीनमा पनि एमएस्सीपीएचडी गरेका शिक्षकले बिना भेदभाव मान्यता पाएका छन्। एमएस्सी, पीएचडी गरेका प्राध्यापकले आधारभूत चिकित्सा विज्ञानका विभागमा विभागीय प्रमुख हुन नपाउने तथा स्नातकोत्तर तहका विद्यार्थीलाई शोध सुपरीवेक्षण गर्न नपाउने नेपाल मेडिकल काउन्सिलको नियम संकीर्णताको पराकाष्ठा हो। नेपालमा भने आधारभूत विज्ञानमा एमएस्सीपीएचडी गरेका उपेक्षित छन्। उनीहरूले मताधिकार पनि नपाएको र प्रतिनिधि पनि नभएको नेपाल मेडिकल काउन्सिलले एक विभागमा एकजना मात्र एमएस्सीपीएचडी शिक्षक रहने नीति बनाएको छ। यो नीतिले नेपाल मेडिकल काउन्सिलका केही व्यक्तिका निहित व्यक्तिगत आकांक्षा मात्र पूर्ति गर्न ल्याइएको हो। मेडिकल काउन्सिलको चुनावी रणनीतिलाई ध्यानमा राखेर यस्तो नीति बनाइएको हो। त्यस्तै यससँग आर्थिक स्वार्थ पनि गाँसिएको छ। नेपाल मेडिकल काउन्सिलले एमबीबीएसमा विभागीय शिक्षकको संख्या १० बाट ७, ५ हुँदै सन् २०१७ मा ४ मा झारेको छ। यसले मेडिकल कलेजका लगानीकर्तालाई लाभ पुर्याए पनि चिकित्सा शिक्षाको गुणस्तर कमजोर बनाउँछ। यसमा सबैको ध्यान जान आवश्यक छ। प्रत्येक वर्ष एक सयजना एमबीबीएस विद्यार्थी भर्नाका लागि विभागीय शिक्षक संख्या पहिले कायम संख्या १० वा कम्तिमा ७ रहनु वैज्ञानिक रहन्छ। अनुसन्धान अनुसन्धान शिक्षणको महत्वपूर्ण पाटो हो। अनुसन्धानमा अग्रणी भूमिका निभाएका विश्वविद्यालय नै विश्वका उत्कृष्ट विश्वविद्यालयमा गनिएका छन्। चिकित्सा शिक्षणलाई प्रभावकारी बनाउन पनि अनुसन्धान जरुरी छ। अहिलेसम्म अमेरिका, युरोप तथा अस्ट्रेलियाका विश्वविद्यालयका साथै जापान, दक्षिण कोरिया, चीन तथा भारतका विश्वविद्यालयलाई अनुसन्धानमा अब्बल मानिने गरिएको छ। यी देशले चिकित्सा अनुसन्धान अभिवृद्धिका लागि वर्षेनी गर्ने लगानीले यो स्थान हासिल गरेका हुन्। सरकारी स्तरबाट नै कैयौं जीवचिकित्सा (बायोमेडिकल) प्रयोगशाला सञ्चालन गरिएका छन्। तीमध्ये अमेरिकाको राष्ट्रिय स्वास्थ्य संस्थान (एनआईएच) एक हो जसले वर्षेनी अनुसन्धानमा अर्बौं रुपैयाँ लगानी गरिरहेछ। अनुसन्धानमा सहभागी हुन एमएस्सी, पीएचडी, एमडी, एमएस भन्ने विभाजन गरिएको छैन। क्षमतावान सबैका लागि त्यहाँको ढोका खुल्लै छ। संकुचित विभेद नराखी बराबर अवसर दिइएको छ। त्यसैले नै औषधीशास्त्रमा नोबेल पुरस्कार पाउनेमध्ये यस भन्दा बढी वैज्ञानिक एसएस्सीपीएचडी क्षेत्रबाट आएका हुन्। सन् २०१८ का लागि क्यान्सरको उपचारमा खोज गरेबापत नोवेल पुरस्कार विजेताद्वयमध्ये जेम्स पेट्रिक एलिसन एमएस्सी, पीएचडी गरेका प्राध्यापकवैज्ञानिक हुन्। क्लिनिकल शिक्षण नेपालका विश्वविद्यालयको एमबीबीएस पाठ्यक्रमअनुसार पहिला दुई वर्ष आधारभूत चिकित्सा विज्ञान र पछिल्ला साढे दुई वर्ष क्लिनिकल विज्ञानका विषय पढाइन्छ। आधारभूत विज्ञानको अध्यापन कक्षाकोठा र प्रयोगशाला शिक्षणमा आधारित छन्। यी विषयको अध्यापनमा बिरामीसँग प्रत्यक्ष सम्बन्ध रहँदैन। आधारभूत चिकित्सा विज्ञानको अध्यापन एमएस्सीपीएचडी गरेका शिक्षकले गर्छन्। बिरामीको उपचारका लागि उनीहरूसँग प्रत्यक्ष सम्बन्ध रहेर पछिल्ला साढे दुई वर्षमा क्लिनिकल विज्ञानका सबै विषय पढाइन्छ। यी विषय कक्षाकोठा र अस्पतालमा आधारित रहन्छन्। क्लिनिकल विषयको अध्यापन एमबीबीएस, एमडी र एमएस गरेका शिक्षकले गर्छन्। एमएस्सी, पीएचडी गरेका प्राध्यापकले आधारभूत चिकित्सा विज्ञानका विभागमा विभागीय प्रमुख हुन नपाउने तथा स्नातकोत्तर तहका विद्यार्थीलाई शोध सुपरीवेक्षण गर्न नपाउने नेपाल मेडिकल काउन्सिलको नियम संकीर्णताको पराकाष्ठा हो। मानौं आधारभूत चिकित्सा क्षेत्रमा एमएस्सीपीएचडी गरेका एक नोवेल पुरस्कार बिजेता प्राध्यापक नेपालमा अध्यापन गर्न इच्छुक भए भने पनि यहाँको नियमले उनलाई विद्यार्थीको अनुसन्धान सुपरीवेक्षणमा रोक्छ। नेपाल मेडिकल काउन्सिल र विश्वविद्यालयको यस्तो संकीर्ण नीति सच्चिन आवश्यक छ। शिक्षक तथा प्राज्ञ रहने सिर्जनात्मक स्थान हो विश्वविद्यालय। यस्तो स्थानमा शिक्षक तथा प्राज्ञबीच विभेद सिर्जना हुने नियम बनाइनु अनुचित हो। सबै शिक्षकलाई बिना विभेद खुला अवसर र समान सम्मानका साथ शिक्षण र अनुसन्धानमा अगाडि नबढाउँदासम्म चिकित्सा शिक्षामा अपेक्षित प्रतिफल प्राप्त हुँदैन। पौडेल मणिपाल मेडिकल कलेज, पोखरामा मानव शरीर विज्ञानका उपप्राध्यापक हुन्।"
सहिद स्मारक लिग : फ्रेन्ड्स क्लको पोस्टमा पुसिले गर्यो ५ गोल,"काठमाडौं : सहिद स्मारक लिग अन्तर्गत शुक्रबार भएको पहिलो खेलमा विभागीय टोली नेपाल पुलिस क्लबले फ्रेन्ड्स क्लबलाई ५० गोलले पराजित गरेको छ। सातदोबाटोस्थित कम्प्लेक्समा भएको खेलको तेस्रो मिनेटमै अभिषेक रिजालले पुलिसलाई अग्रता दिलाएका थिए। रविशंकर पासवानको पासलाई सदुपयोग गर्दै अभिषेकले गोल गरेका थिए। २०औं मिनेटमा रविशंकर पासवानले पुलिसको अग्रता दोब्बर बनाए। हेम तामाङको पासलाई सदुपयोग गर्दै उनले गोल गरेका थिए। पहिलो हाफमा २० को अग्रता लिएको पुलिसले दोस्रो हाफमा थप तीन गोल गरेको थियो। ५९औं मिनेटमा रविशंकर पासवानको पासमा कप्तान भरत शाहले आकर्षक हेड गोल गरेका थिए। त्यसको चार मिनेटपछि तेज तामाङले गोल गर्दै पुलिसलाई ४० को अवस्थामा पुर्याएका थिए। निर्धारित समयको अन्त्यतिर ८७औं मिनेटमा निरकुमार राईले गोल गर्दै पुलिसलाई फराकिलो जित दिलाए। खेलको सुरूवातबाटै फ्रेन्ड्सलाई दबाबमा राखेको पुलिसले आधा दर्जनभन्दा बढी गोल गर्ने अवसर खेर फालेको थियो। पुलिसको तुलनामा फ्रेन्ड्सले कमै मात्र अवसर सिर्जना गरेको थियो। खेलको म्यान अफ दी म्याच पुलिसका रविशंकर पासवान चुनिए। जितसँगै पुलिसले आठ खेलबाट १४ अंक जोडेको छ। चार खेलमा जित, दुई बराबर र दुई खेलमा हार बेहोरेको पुलिस लिगको पाँचौं स्थानमा छ। आठ खेलबाट पाँच अंक जोडेको फ्रेन्ड्स ११ औं स्थानमा छ।"
मनाङसँग आर्मी पराजित : विशाल राईको गोल निर्णायक,काठमाडौं : पल्सर सहिद स्मारक ए डिभिजन लिग अन्तर्गत शुक्रबारको दोस्रो खेलमा मनाङ मस्र्याङ्दी क्लबले विभागीय टोली आर्मी क्लबलाई १० ले पराजित गरेको छ। सातदोबाटोस्थित अखिल नेपाल फुटबल संघ (एन्फा) कम्प्लेक्समा भएको खेलमा मनाङलाई विजयी गराउन विशाल राईले एकमात्र मात्र निर्णाय गोल गरे। यो जितसँगै मनाङ लगातार आठौं खेलसम्म अपराजित टोली बनेको छ। मनाङका लागि खेलको ३१औं मिनेटमा विशालले गरेको गोल नै निर्णायक बनेको हो।
ईपीएल क्रिकेट : चारवटै टोलीलाई जित आवश्यक,काठमाडौं : एभरेस्ट प्रिमियर लिग (ईपीएल) क्रिकेट प्रतियोगितामा शुक्रबार दुई महत्वपूर्ण खेल हुनेछन्। पहिलो खेलमा चितवन टाइगर्सले विराटनगर वारियर्सको सामना गर्नेछ भने दोस्रो खेल पोखरा राइनोज र काठमाडौं किङ्स इलाभेनबीच हुनेछ। प्रतियोगितामा प्ले अफ चरणको सम्भावना जीवित राख्न चितवन र पोखरालाई यो खेलमा जित अत्यावश्यक छ। पराजयको नतिजाले प्ले अफ चरणको सम्भावना समाप्त हुने निश्चित छ। त्यसैले शुक्रबारका यी दुवै खेल रोमाञ्चक हुने अनुमान गरिएको छ। प्रतियोगितामा आफ्नो सुरुआती तीनमध्ये तीनै खेल गुमाएको चितवन र पोखराले प्रतियोगितामा अहिलेसम्म अंक जोड्न सकेका छैनन्। राउन्ड रोबिन लिग चरणमा अब आफ्नो अन्तिम दुई चरणको खेल मात्रै बाँकी रहेकाले चितवन र पोखरा दुवै मुस्किल अवस्थामा छन्। चितवन र पोखरालाई शुक्रबार क्रमसः विराटनगर र काठमाडौंलाई पराजित गरेर मात्रै पनि पुग्ने छैन। राउन्ड रोबिन लिग चरणको अन्तिम खेलमा एकअर्काविरुद्ध पनि खेल्न बाँकी रहेकाले चितवन र पोखरामध्ये एक टोलीसँग मात्रै प्ले अफ चरणमा पुग्ने सम्भावना रहन्छ। त्यही सम्भावना जीवित राख्न समेत दुवै टोलीलाई बाँकी रहेको दुवै खेलमा जित हात पार्दै विराटनगरको रन रेट र काठमाडौंको अन्तिम खेलको नतिजा कुर्नुपर्ने हुन्छ। प्रतियोगिताको प्ले अफ चरणको यात्रा निश्चित गर्न विराटनगर र काठमाडौंका लागि समेत जित अत्यावश्यक भएकाले चितवन र पोखराकाले यो सिजन समेत गत संस्करणकै नतिजा बेहोर्ने सम्भावना बढी छ। ६ टोली सम्मिलित प्रतियोगितामा गत संस्करणमा चितवन अन्तिम भएको थियो भने पोखरा चौथो स्थानमा रहेको थियो। ज्ञानेन्द्रलाई अक्सरको प्रायोजन नेपाली राष्ट्रिय क्रिकेट टोलीका उपकप्तान तथा प्रारम्भिक ब्याट्सम्यान ज्ञानेन्द्र मल्ललाई क्रिकेट सामग्री उत्पादक कम्पनी अक्सर इन्डस्ट्रिजले आर्थिक तथा खेल सामग्री प्रायोजन गरेको छ। यस सम्बन्धी सम्झौतामा ज्ञानेन्द्रले बिहीबार अक्सर इन्डस्ट्रिजका प्रतिनिधि केयुर देसाईसँग हस्ताक्षर गरेका छन्। सम्झौता अनुसार अक्सर इन्डस्ट्रिजले ज्ञानेन्द्रलाई क्रिकेट सामग्री र आर्थिक गरी वार्षिक पाँच लाख बराबरको सहयोग गर्ने छ। ज्ञानेन्द्रसँगको सम्झौता अवधि दुई वर्षको रहेको जनाइएको छ। प्रायोजन सम्बन्धी बिहीबार मात्रै सम्झौता भए पनि जारी एभरेस्ट प्रिमियर लिग (ईपीएल) क्रिकेट प्रतियोगितामा ललितपुर प्याट्रिवट्सका कप्तान ज्ञानेन्द्रले अक्सर इन्डस्ट्रिजको उत्पादन ट्विस्टर ब्याट प्रयोग गर्दै आइरहेका छन्। यसपछिका प्रतियोगितामा समेत ज्ञानेन्द्रले ट्विस्टर ब्याट नै प्रयोग गर्ने छन्। अक्सर इन्डस्ट्रिजले यस अघि भारतको यू१९ तथा प्रथम श्रेणीका खेलाडीका लागि समेत क्रिकेट सामग्रीको प्रायोजन गर्दै आइरहेको छ। भारत बाहिरका खेलाडीलाई भने पहिलो पटक प्रायोजन गरेको जनाइएको छ। ज्ञानेन्द्रसँगको सम्झौतासँगै अक्सरले आफ्नो उत्पादन ट्विस्टर ब्याटसहित अन्य क्रिकेट सामग्री पनि ज्ञानेन्द्रको काठमाडौं क्रिकेट ट्रेनिङ सेन्टर (केसीटीसी) मा समेत बिक्रीका लागि उपलब्ध गराउने भएको छ। भारतीय कम्पनी अक्सर इन्डस्ट्रिजले सन् २०१४ यता क्रिकेट सामग्रीको उत्पादन गर्दै आइरहेको छ।
संकटा दाेस्राे स्थानमा,काठमाडौं : संकटा क्लबले सहिद स्मारक ए डिभिजन लिगमा बलियो टोली मनाङ मस्याङ्दी क्लबलाई टक्कर दिएको छ। लिगअन्तर्गत आठौं चरणको खेलमा संकटाले हिमालयन शेर्पा क्लबलाई २० गोलले हरायो। जितसँगै संकटाले शीर्ष स्थानमा रहेको मनाङसँग अंक बराबरी गरेको छ। दोस्रो स्थानमा रहेको संकटाले २१ अंक बनाएको छ। एक खेल कम खेलेको मनाङको पनि समान अंक छ। तेस्रो स्थानमा रहेको थ्रीस्टारको १८ अंक छ। सातदोबाटोस्थित एन्फा कम्प्लेक्समा बिहीबार भएको खेलमा संकटाले पहिलो हाफको सुरुआतमै गोल गरेको थियो। ११औं मिनेटमा संकटाका अफ्रिकी खेलाडी सेड्रिक आबाले खाता खोले। तीन मिनेटलगत्तै दिनेश आलेमगरले अर्को गोल थप्दै संकटालाई जिततर्फ उन्मुख गराए। खेलभर संकटाको दबाब झेलेको हिमालयन शेर्पाले गोल गर्ने अवसर बनाउन सकेन। दोस्रो हाफमा रक्षात्मक देखिएको संकटा आफ्नो रणनीतिमा सफल भयो। यसअघि ११ अंक बनाएको हिमालयन शेर्पा छैटौं स्थानमा छ। सरस्वती र जाउलाखेल विजयी लिगअन्तर्गत बिहीबार नै भएको खेलमा सरस्वती युथ क्लब र जाउलाखेल युथ क्लब विजयी भएका छन्। एन्फा कम्प्लेक्समा भएको खेलमा सरस्वतीले एनआरटीलाई १० गोलले हरायो। यसैगरी हल्चोक मैदानमा भएको खेलमा जाउलाखेलले विभागीय टोली एपीएफलाई १० गोलले नै पराजित गर्यो। लिगको सुरुआती खेलमा खराब नतिजा निकालेको सरस्वतीको यो तेस्रो जित हो। सरस्वतीको जितमा अफ्रिकी खेलाडी भिक्टोर एमोबीले निर्णायक गोल गरे। भिक्टोरले ७३औं मिनेटमा पेनाल्टीमार्फत गोल गरेका थिए। सरस्वतीले खेलको सुरुदेखि नै गोलका लागि लगातार अवसर बनाएको थियो। पहिलो हाफमा सरस्वतीलाई रोकेको एनआरटीको दोस्रो हाफमा भने केही लागेन। जितसँगै आठ खेलबाट नौ अंक बनाएको सरस्वती तालिकाको नवौं स्थानमा छ। एक अंक बनाएको एनआरटी अन्तिममा छ। पहिलो खेलमा विभागीय टोली त्रिभुवन आर्मीलाई २२ गोलको बराबरीमा रोकेको एनआरटीको जारी लिगमा यो लगातार सातौं हार हो। यसैगरी एपीएफलाई आफ्नै मैदानमा धक्का दिन सफल जाउलाखेलका लागि ओलालेकन अफिज लावलले गोल गरे। लावलले ४९औं मिनेटमा फ्रिकिक प्रहारमा गोल गरेका थिए। लिगमा जाउलाखेलको यो दोस्रो जित हो। जाउलाखेललाई राम्रो टक्कर दिएको एपीएफले गोल फर्काउन भने सकेन। एपीएफले पहिलो हाफमा तीनवटा अवसर खेर फालेको थियो। दोस्रो हाफको सुरुआतमै गोल खाएपछि एपीएफ दबाबमा देखिएको थियो। जाउलाखेलसँगको हारले एपीएफलाई लिगको माथिल्लो स्थानमा रहने योजनामा धक्का लागेको छ। जितसँगै सात अंक बनाएको जाउलाखेल १०औं स्थानमा उक्लिएको छ। यसअघि १० अंक बनाएको एपीएफ सातौं स्थानमा छ।
ईपीएलमा अचम्म : खेलाडीकाे छक्का प्रहारले आयोजकको गाडीको सीसा नै फुट्यो !,काठमाडौं : त्रिविवि मैदान किर्तीपुरमा जारी ईपीएल खेलमा विराटनगर वारियर्सका खेलाडी बाबर हायातको ब्याटिङबाट आयोजक जोहोरा स्पोर्टस्का प्रवन्ध निर्देशक आमिर अख्तरको गाडीको सीसा नै फुटेको छ । चितवन टाइगर्सका खेलाडीको बलिङ सामना गरिरहेका खेलाडी बाबरले छक्का प्रहार गर्दा पार्किङमा रोकिराखेको आमिरको गाडीको अगाडिको भागको सीसा नै फुटेको हो । विराटनगर वारियर्स र चितवन टाइगर्सबीचको खेल चितवनले ५ रनले जित्दै सम्पन्न भएको छ । हङकङका नागरिक बाबर हायातले चितवन टाइगर्सविरुद्धको आजको खेलमा ९० रन पुर्याएका थिए । इपीएल क्रिकेट : पोखरा राइनोज १० विकेटले विजयी
रियल म्याड्रिडको लज्जास्पद हार,"म्याड्रिड : युरोपियन च्याम्पियन्स लिग फुटबलको बिहीबार बिहान खेलिएको खेलमा तीन पटकको साबिक विजेता रियल म्याड्रिडले घरेलु मैदानमै लज्जास्पद हात व्यहोरेको छ। रुसी क्लब सीएसकेए मस्कोले रियललाई ३० गोलले हरायो। युरोपियन फुटबलमा रियलले घरेलु मैदानमा भोगेको यो सबैभन्दा ठूलो अन्तरको हार हो। हारका बाबजुद रियल (१२ अंक) समूह जी बाट विजेताका रूपमा नकआउट चरणमा पुगेको छ। समूहगत चरणको अन्तिम खेलमा जित हात पारे पनि सीएसकेए मस्को भने प्रतियोगिताबाट बाहिरिएको छ। सोही समूहको अर्को खेलमा चेक गणतन्त्रको भिक्टोरिया पल्जनले घरेलु मैदानमा इटालियन प्रतिद्वन्द्वी एएस रोमालाई २१ गोलले हरायो। हारे पनि रोमा नौ अंकसहित उपविजेताका रूपमा नकआउट चरणमा पुग्न सफल भयो। सात अंकसहित तेस्रो भएको भिक्टोरिया पल्जनले भने युरोपियन क्लब फुटबलको दोस्रो ठूलो प्रतियोगिता युरोपा लिग खेल्न पाउने भएको छ। सीएसकेए मस्कोका लागि फेदोर चालोभले ३७औं, जर्जी स्चेनिकोभले ४३औं र आर्नर सिगुर्डसनले ७३औं मिनेटमा गोल गरे। समूह एफ अन्तर्गतको खेलमा इङ्लिस क्लब म्यानचेस्टर सिटीले घरेलु मैदानमा जर्मनीको होफेनहिमलाई २१ गोलले हरायो भने युक्रेनको साख्तर डोनेस्कलाई उसैको मैदानमा फ्रान्सेली क्लब लियोनले ११ गोलको बराबरीमा रोक्यो। सो समूहबाट १३ अंकसहित म्याचेस्टर सिटी विजेता र आठ अंकसहित लियोन उपविजेताका रूपमा नकआउट चरणमा पुगे। ६ अंकसहित तेस्रो भएको साख्तरले भने युरोपा लिग खेल्ने अवसर पायो। म्यानचेस्टर सिटीका लागि दुवै गोल लेरोय सेनले गरेका थिए। समूह एच अन्तर्गतको खेलमा स्पेनिस क्लब भ्यालेन्सियाले घरेलु मैदानमा बलियो इङ्लिस क्लब म्यानचेस्टर युनाइटेडलाई २१ गोलले हरायो भने स्विस क्लब योङ ब्वाइजले पनि घरेलु मैदानमै इटालियन पावर हाउस युभेन्ट्समाथि २१ गोलकै जित हासिल गयो। सो समूहबाट १२ अंकसहित युभेन्ट्स विजेता र १० अंकसहित म्यानचेस्टर युनाइटेड उपविजेताका रूपमा नकआउट चरणमा पुगे। आठ अंकसहित तेस्रो बनेको भ्यालेन्सियाले युरोपा लिग खेल्ने अवसर पायो। यसैगरी समूह ई अन्तर्गतको खेलमा डच क्लब आयाक्सले घरेलु मैदानमा बलियो जर्मन क्लब बायर्न म्युनिखलाई ३३ गोलको बराबरीमा रोक्यो भने पोर्चुगिज क्लब बेनफिकाले पनि घरेलु मैदानमै ग्रिसका एईके एथेन्सलाई १० गोलले पाखा लगायो। सो समूहबाट १४ अंकसहित बायर्न म्युनिख विजेता र १२ अंकसहित आयाक्स उपविजेताका रूपमा नकआउट चरणमा पुगे। सात अंकसहित तेस्रो बनेको बेनफिकाले भने युरोपा लिग खेल्ने अवसर पायो।"
