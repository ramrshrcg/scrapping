शीर्षक,विवरण
दुईतिहाइले जन्माएको प्रश्न,"राजनीतिक अस्थिरता र पटकपटक बदलिइरहने सरकारलाई हामीले नेपालको अव्यवस्था, भ्रष्टाचार र कुशासनको कारक मान्दै आएका छौं। राजनीतिक स्थायित्व र स्थिर सरकारकै चाहनाले गर्दा गत निर्वाचनमा धेरैले कम्युनिस्ट गठजोडलाई सहयोग पनि गरेका हुन्। नेपालको राजनीतिलाई अस्थिर बनाउन भारतको चलखेल मुख्यरूपमा देखिएको छ। त्यसपछि नेताहरूको आफ्नै राजनीतिक आकांक्षाका कारण कहिले भारतसित त कहिले चीनसँग मिल्ने र बनिबनाउ सरकार गिराउने व्यवहार पनि देखिएको छ। संविधान निर्माणपछि भारतकै आडमा प्रचण्डले केपी सरकार ढालेको हामीले भोगेकै हो। कहिले मोदी र कहिले सी जिनपिङसित नजिक हुन चाहेको पनि देखेकै हो। केही साताअगाडि देखिएको भेनेजुएला प्रकरण र झम्सीखेलको बैठकले ओलीलाई पनि झस्काएकै छ। दुईतिहाइ समर्थन भएर पनि यो सरकार कमजोर र अस्थिर देखिएको छ। कमजोर प्रदर्शन र बढ्दो विरोधको सामना गर्न प्रधानमन्त्री ओलीले फेरि बाहिरतिरै फर्केर अरूलाई दोष दिन थालेका छन्। हुँदाहुँदा राज्यलाई जनता र नागरिक समाजसँग बचाउनुपर्ने नीति अँगालेका छन्। अहिलेसम्मको राजनीतिक डिस्कोर्समा अस्थिरताका बाह्य स्रोतहरूको चर्चा हुँदै आएको छ। तर प्रधानमन्त्री केपी ओलीको एक वर्षको उपलब्धिको चर्चा हुँदै गर्दा नेपालको राजनीतिक डिस्कोर्समा भित्रैबाट आउने राजनीतिक अस्थिरताको स्रोतबारे चर्चा गर्ने बेला भएको छ। केही दिनअघि मात्र म मेरो १२ वर्षको छोरासँग बसेर किशोरहरूका लागि बनाइएको एउटा युट्युब भिडियो हेर्दै थिएँ। द रुल्स फर रुलर्स (शासकका लागि नियम) भन्ने त्यस भिडियोमा देशको समस्या हल गर्न कसरी तानाशाह बन्ने र किन अधिनायक बनेपछि पनि देशका समस्या हल गर्न सकिँदैन भनेर बताइएको थियो। अठार मिनेटको भिडियोमा नेपालसँग ठ्याक्कै मिल्ने कुरा थिए, जुन मेरो वर्षौंको अध्ययनले पनि खोतल्न सकेको थिएन। त्यस भिडियोमा तानाशाहका लागि तीन नियम दिइएका थिए। पहिलो, कुनै पनि शासकले एक्लै शासन गर्न सक्दैन। ऊ आफैंले सडक बनाउन सक्दैन, पानीजहाज चलाउन सक्दैन, रेल चलाउन सक्दैन। उसलाई जहिले पनि काम गर्न राज्य संयन्त्र चाहिन्छ। अझ भन्ने हो भने उसका लागि सेना, पैसा र कानुनी निकायहरू चाहिन्छ र यी राज्य संयन्त्र चलाउन बफादार सहयोगीहरू। यी व्यक्तिहरू नै अधिनायकको शक्तिका स्रोतहरू हुन् र नेताको काम यिनै सहयोगीको प्रदर्शनमा निर्भर रहन्छ। त्यसैले रणनीतिक सहयोगीहरू आफ्नो पक्षमा राख्नु शासकका लागि सबैभन्दा पहिलो आवश्यकता हो। ती सहयोगीलाई खुसी राख्नु शासकको दोस्रो आवश्यकता हो। सहयोगीहरू खुसी रहेनन् भने सरकारको प्रदर्शन फितलो हुने मात्र हैन, सत्ता नै परिवर्तन हुन सक्छ। राजनीतिक अस्थिरताको स्रोत पनि त्यही नै हो। एकातिर राज्यको स्रोत र साधनमाथि विरोधीहरूले आँखा गाडिरहेका हुन्छन् भने अर्कोतिर ती सहयोगीहरूका पनि आफ्नै सहयोगीहरू हुन्छन्, जसलाई पद र पैसा बाँड्नुपर्ने हुन्छ। त्यसैले तेस्रो नियम हो सहयोगीको संख्या कम गर्ने। सहयोगीहरू जति कम हुन्छन्, उनीहरूले त्यति नै बढी पैसा पाउँछन् र अधिनायक सफल हुन्छ। दुईतिहाइको सरकार भएर मात्र पुग्दैन, आफ्नै पार्टीभित्र रहेको असन्तोष र लोकतान्त्रिक परिपाटी बलियो बनाउनुपर्छ। आफ्नै सहयोगीबाट लोकतन्त्र बचाउनुपर्छ। केपी ओली सरकारको आन्तरिक अस्थिरताको कारक चौरतन्त्र हो। चौरतन्त्र भनेको भ्रष्टाचारको बलियो सञ्जालमार्फत सत्ता कब्जा गर्ने र देश र जनताको सम्पत्ति लुट्ने परिपाटी हो। नेपालमा चौरतन्त्रका लागि नेता, प्रशासन, निजी क्षेत्र र अन्तर्राष्ट्रिय रूपमा संलग्न चरित्रहरूको संलग्नता छ। यसबारे फेरि अर्को कुनै लेखमा चर्चा गरिनेछ। यहाँ हामीले बुझ्नुपर्ने के हो भने हाल नेपालमा चौरतन्त्रले चार प्रकारका धनसम्पत्तिमा आँखा गाड्ने गर्छ। चौरतन्त्रको पहिलो तारो आमजनता र उपभोक्ताको धन हो। यसका लागि राज्य र निजी क्षेत्रको मिलेमतो आवश्यक पर्छ। त्यसैले नेपालको शिक्षा, स्वास्थ्य, श्रम र उपभोक्ता क्षेत्र शोषणका लागि सबैभन्दा आकर्षक क्षेत्र हुन् र धेरै नेताहरूको लगानी यिनै क्षेत्रमा छ। राज्यका नियामक निकायहरूले यी क्षेत्रको नियमन गर्नेभन्दा पनि दोहनका लागि निजी क्षेत्रलाई सघाउने काम गर्छन्। यसैसँग सरोकार राख्ने अर्को स्रोत नागरिक हुन्। राज्यले समेत नागरिकलाई लाइसेन्स, पासपोर्ट, नम्बरप्लेट जस्ता अत्यावश्यकीय सेवाहरूमा बारम्बार मनपरी शुल्क लिएर शोषण गर्ने गर्छन्। यसबाट उठ्ने प्रत्यक्ष लाभ कर्मचारी, नेता र निजी क्षेत्रले भागबन्डा गर्छन्। चौरतन्त्रले आँखा गाड्ने अर्को धन राज्यले कर वा अन्य राजस्वमार्फत जनतासँग उठाएको रकम हो। यसको सबैभन्दा ठूलो गठबन्धन राजस्व प्रशासनमा रहने गरेको छ। कर फस्र्योट आयोगदेखि राजस्व अनुसन्धान विभाग र कर कार्यालयहरूमा चौरतन्त्रको ठूलो सञ्जालले काम गरिरहेको छ। यसबाट राज्यले पाउनुपर्ने अर्बौंको धन हिनामिना हुने गर्छ। एनसेलको कर प्रकरण पनि यसैको एउटा उदाहरण हो। राज्यको अर्को प्रकारको लुट खरिदमा वा राज्यको बजेट सञ्चालनमा हुने गर्छ। बजेट सञ्चालनमा राज्य प्रशासनले सीधै राज्यको पैसा लुट्ने गर्छ भने खरिदमा वा टेन्डरमा निजी क्षेत्र वा अन्तर्राष्ट्रिय गिरोहसँग मिलेर राज्यको पैसा लुटिन्छ। चौरतन्त्रको तेस्रो तारो राज्यमा रहेको प्राकृतिक स्रोतको दोहन हो। यसमा पनि चौरतन्त्रले संरक्षित गरेका पात्रहरूले देशका स्रोतहरूको दोहन गर्छन्, जसको प्रत्यक्ष लाभ न राज्यले पाउँछ न जनताले। त्यसै गरेर चौरतन्त्रको चौथो आर्थिक स्रोत राज्यले नियमन गरेका क्षेत्रहरू हुन्, जहाँ व्यापार व्यवसाय गर्न इजाजत आवश्यक पर्छ। यी क्षेत्रमा नाफा कमाउने प्रशस्त सम्भावना हुन्छ। तर राज्यका निकायहरूले आम व्यवसायीलाई यस क्षेत्रबाट निषेधित गरेर चौरतन्त्रसँग नजिक रहेका व्यापारी र व्यवसायीहरूलाई मात्र इजाजत दिने गर्छन्। यसको एउटा उदाहरण राजनारायण पाठक हुन्। घुस खाएको प्रमाण सार्वजनिक भएपछि अख्तियारका आयुक्त पाठक राजीनामा गर्न बाध्य भएका छन्। व्यक्तिगत लाभका लागि राज्यले प्रदान गरेको शक्ति र स्रोत दुरुपयोग भएनभएको निगरानी गर्ने जिम्मेवारी बोकेका पाठक स्वयं भ्रष्टाचारमा संलग्न हुनु जनताको विश्वासमा कुठाराघात हो। तर राज्य सञ्चालकहरूका लागि पाठकको गल्ती घुस खानु हैन, खराब आचरण पनि हैन, घुस खाँदै गरेको भिडियो खिच्दासमेत थाहा नपाउनु थियो। को मान्छे असल र को मान्छे खराब भन्ने कुरा उसँग संगत गर्ने सबैलाई थाहा हुन्छ। धेरैलाई पाठकको चरित्रबारे उनी आयुक्त बन्नुअघि नै थाहा थियो। डा गोविन्द केसीले त उनको खुलासा केही वर्षअघि नै गरेका थिए। तैपनि पाठक र लोकमानसिंह जस्ता चरित्रहरूको नेपालको राज्य व्यवस्थामा हालीमुहाली रहने गर्छ। भ्रष्ट र चाकरीबाजहरूको राज्यमा उन्नति प्रगति हुन्छ। इमानदार र क्षमतावान् मानिसहरू सधैं पछि पर्ने गर्छन्, किन ? नेपाल राज्यका निकायहरूमा हुने राजनीतिक नियुक्तिको आधार कहिल्यै पनि चरित्र र क्षमता थिएन। न यो भविष्यमा हुनेछ। नियुक्तिहरूको पहिलो आधार नेताहरूको आफ्नो राजनीतिक शक्ति संरक्षण हो। दोस्रो आधार नेताहरूले खडा गरेको चौरतन्त्र (राज्यको माध्यमबाट जनता र देश लुट्ने परिपाटी) को संरक्षण हो। भ्रष्ट सञ्जालको संरक्षणका लागि ठूला नेताहरू अख्तियारमा, अदालतमा, प्रहरीमा, राजस्व प्रशासनमा र राज्यका प्रमुख कानुनी निकायमा आफ्ना मान्छे नियुक्त गर्छन्। यो परिपाटी कहिल्यै पनि बदलिने छैन। नेपालको लोकतान्त्रिक व्यवस्थामा शक्ति संकलन र शक्ति सञ्चय गर्ने तरिका अधिनायकवादको भन्दा खासै फरक छैन। नेताहरूलाई राजनीतिमा स्थापित हुन जनताको मत आवश्यक पर्छ। तर हाल निर्वाचन पद्धति र शैलीमा यति धेरै विकृति छ कि राजनीतिक शक्ति र आर्थिक शक्ति हुनेहरू सजिलै निर्चाचित हुने गर्छन्। उनीहरू पक्कै पनि आफ्नो क्षेत्रका जनताका लागि केही गर्छन्, तर त्योभन्दा बढी उनीहरू देशलाई हानि हुने काम गर्छन्। अर्थात् एउटा निर्वाचन क्षेत्रमा विकास देखाएर सम्पूर्ण देशलाई हानि हुने काम गरिरहेका हुन्छन्। निर्वाचनमा विजयी हुन तीनवटा चिज आवश्यक पर्छन्। निर्वाचन क्षेत्रका जनतालाई काम गरेको देखाउने, पैसाको खोलो बगाउने र पैसा तथा राजनीतिक शक्तिका आडमा कार्यकर्ता र सहयोगी खटाउने। सामान्यतया जनता र देशप्रति इमानदार रहेका र उच्च नैतिक चरित्र भएका व्यक्तिहरूलाई चौरतन्त्रमा भिजेका प्रतिद्वन्द्वीको सामना गर्न कठिन हुन्छ। विशेष गरेर भर्खरै एकता हुँदै गरेको नेपाल कम्युनिस्ट पार्टीमा एकथरी नेताहरू अनैतिक काम गरेर आफूलाई स्थापित गर्ने र एकथरी नैतिकता र जनताका पक्षमा रहेर काम गर्ने अन्तर्विरोध देखिएको छ। यसले पार्टीभित्र नै ठूलो असन्तुष्टि सिर्जना गरेको छ। पैसा र सामन्तवादी शैली नेपालको राजनीतिमा हावी भएको छ। सामन्तवाद सत्ता सञ्चालनको एउटा परिपाटी हो। यो माथि उल्लेख गरिएको शासकको शैली अनुशरण गर्छ। तर लोकतन्त्र र पुँजीवादी फस्टाउँदै गएको हाम्रो देशमा चौरतन्त्रका केही फरक परिपाटी देखिएका छन्। यसले सामन्तवाद र पैसाको महत्वलाई सिर्जनशील तरिकाले उपयोग गरिरहेको छ। प्रधानमन्त्री केपी ओलीले जतिसुकै समृद्धिका पक्षमा र भ्रष्टाचारको विपक्षमा कुरा गरे पनि उनलाई राज्यसञ्चालनमा सहयोग गर्ने निष्ठावान् सहयोगीहरूको आवश्यकता पर्छ। ती सहयोगीमध्ये केही व्यापारी छन्, केही ठेकेदार छन्, केही नेता छन् र केही प्रशासक। सहयोगीहरूलाई खुसी राख्न प्रधानमन्त्री ओलीले उनीहरूलाई राज्यको सुविधा र पैसा कमाउने मौका उपलब्ध गराउनुपर्छ। त्यसैले सबैभन्दा ओलीका लागि ठूलो चुनौती आफ्ना सहयोगीलाई राज्यको पैसा बाँड्ने, त्यसपछि बचेको पैसा मतदातालाई बाँड्ने र त्यसपछि बचेको पैसाले मात्र देश विकास गर्ने र सुशासन प्रदान गर्ने हो। शासकको शैलीबाट सिक्नुपर्ने प्रमुख कुरा हो केपी ओलीले मात्र भ्रष्टाचार नसुनेर वा नदेखेर हुँदैन, उनलाई सत्तामा टिकाउने सहयोगीहरूले पनि भ्रष्टाचार त्याग्न सक्नुपर्छ। विचार कमजोर रहेको अवस्थामा राजनीतिक निष्ठा किन्नुपर्छ। तर केपी ओलीका सहयोगीलाई चौरतन्त्रबाट अलग्याउने हो भने भोलि प्रधानमन्त्री ओलीले नै सत्ताबाट च्युत हुनुपर्छ। नेपालको वर्तमान राजनीतिक संरचना र शैलीका कारण उनलाई नचाहेर पनि चौरतन्त्रको संरक्षण गर्नुपर्ने बाध्यता छ। यो बाध्यताबाट मुक्ति पाउन नेपालको राजनीतिमा सुधार आवश्यक छ। यो सुधार राजनीति र पैसाको सम्बन्ध नियन्त्रण गर्ने र दलहरूभित्रै लोकतान्त्रिक पद्धति सिर्जना गर्ने कुरासँग सम्बन्धित छन्। नभए दुईतिहाइको सरकार भएर मात्र पुग्दैन, आफ्नै पार्टीभित्र रहेको असन्तोष र लोकतान्त्रिक परिपाटी बलियो बनाउनुपर्छ। आफ्नै सहयोगीबाट लोकतन्त्र बचाउनुपर्छ।"
सामाजिक सञ्जालको गलत प्रयोग,"एकजना मित्रले सामाजिक सञ्जाल फेसबुकमा सडकका बालबालिकालाई खाना र न्यानो कपडा दिइरहेको फोटो हालिन्। उनको उद्देश्य कि त अरूलाई पनि सामाजिक कार्यमा प्रोत्साहन गर्ने हुन सक्छ कि त उनी आफ्नो कार्य सबैलाई देखाउन चाहन्छन्। सामाजिक कार्य गर्न वा कसैलाई मद्दत गर्न खासै प्रोत्साहनको जरुरी पनि हुँदैन। धेरै आफूले गरेको कामको प्रचारप्रसार गर्नमै उद्यत् देखिन्छन्। यहाँ प्रश्न के उठ्छ भने, के कसैलाई सहयोग गर्दा आफ्नो क्यामेरा घरमै राख्न सकिँदैन ? कसैलाई मद्दत गरेको फोटो खिच्नैपर्छ र ? विडम्बना ! कतिले त्यही फोटोको प्रयोग गरेर पैसा पनि कमाउँछन्। आजभोलि ती फोटो खिचेर सबैलाई देखाउन पनि निकै सजिलो छ। आफ्नो प्रचारप्रसार गर्ने उपयुक्त माध्यम बनेको छसामाजिक सञ्जाल। हिजोआज सामाजिक सञ्जाल आफ्नो तारिफ वा आफूले गरेको कामको प्रचार गर्ने माध्यम बनेको छ। हरेक दिन प्रायः धेरै त आफूले गरेका काम, प्रगतिबारे अपडेट गरेर मक्ख पर्छौं। कतै जानुपयो भने वा केही खान लाग्छौं भने सुरुमा त्यसबारे फेसबुक, ट्विटर वा इन्स्ट्राका साथीहरूलाई थाहा हुन्छ। जिम जान, घुम्न जान वा केही खाना खान जान पनि फेसबुक वा ट्विटरलाई भन्नुपर्छ ? हामी धेरै भर्चुअल संसारमै रमाउने भइसक्यौं। फेसबुकमा पाँच हजार साथी हुन्छन् तर त्यसमध्येका धेरैलाई हामीले चिनेकै हुँदैनौं। हामी हरेक दिन फेसबुकमा साथीलाई जन्मदिनको शुभकामना त दिन्छौं तर प्रायलाई त हामीले चिनेका पनि हुँदैनौं, बोल्ने त परै जाओस्। हामी एक यान्त्रिकजस्तो भएका छौं। खोक्रो आडम्बर देखाउने ठाउँ बन्यो सामाजिक सञ्जाल र हामी पनि त्यसमै रमायौं। सामाजिक सञ्जालमा स्वस्थ छलफल, सूचनाको आदानप्रदानभन्दा पनि बढी आफ्नै प्रचार गर्ने, अरूको कुरा काट्ने प्रवृत्ति हाबी हुँदै गयो। हामी एकअर्काबीच नजिक त भयौं तर सम्बन्धहरू निकै टाढा र फिक्का भए। वाइल घोनिम भन्छन्, सामाजिक सञ्जालले गलत सूचना, अफवाह र घृणाको भाषा फैलाउँदै समाजलाई झनै धु्रवीकृत बनायो। वातावरण विषाक्त पायो। अनलाइन संसार ट्रोल, झूट र घृणाले भरिएको रणभूमि बन्यो। फेसबुकमा छाउने अनेक किसिमका अनलाइन समाचारले मानिसमा झूटको खेती गयो। लाइक र कमेन्टको संख्या बढाउन मानिस अनेक किसिमका गलत सूचना प्रवाह गर्न बढी उद्यत् भए। जब कुनै नारी बलात्कृत हुन्छे, हामी सहानुभूति पाउन ती नारीको फोटो हालिदिन्छौं। त्यसले उनको परिवार र आफन्तमा केकस्तो असर पार्न सक्छ भन्ने सोच्दैनौं। हामी सामाजिक सञ्जालबाट धेरै अपेक्षा राख्छौं तर विडम्बना एकअर्काबाट निकै कम। सामाजिक सञ्जालको नशा हामीमा कति चढेको छ भने एकअर्काका लागि समय निकाल्न पनि हामीसँग फुर्सद छैन। हामी प्रविधिको यति धेरै दास भएका छौं कि कसैसँग भेट्दा पनि हाम्रो ध्यान कुराभन्दा बढी मोबाइल र इन्टरनेटमा हुन्छ। अनि त्यस्तो भेटघाटको के अर्थ ? क्याफे, पार्क जतासुकै वाइफाइ भएपछि मानिसहरू भेट्न जाँदा पनि एकअर्कासँग गफभन्दा बढी मोबाइल, इन्टरनेटमै व्यस्त। कतिपय त बाटोमा हिँड्दा पनि मोबाइलमा इन्टरनेटको प्रयोग गरेर गफ गर्दै हिँड्छन्। सामाजिक सञ्जाल आफैंमा नराम्रो होइन, तर हामीले यसको गलत प्रयोग गरिरहेका छौं। नेपालमा फेसबुक प्रयोगकर्ताको संख्या करिब ५८ लाख रहेको छ। ट्विटर प्रयोगकर्ता आठ लाख छन्। त्यस्तै अर्को रिपोर्टअनुसार हामी सामाजिक सञ्जाल र प्रविधिमा दैनिक आठ घन्टा व्यतीत गर्छौं। त्यो भनेको वर्षमा १२१ दिन हुन्छ। सामाजिक सञ्जालमा नै हामी यति समय खर्च गर्छौं। फेसबुकट्विटरमै हाम्रो दिनचर्या बित्ने गर्छ। फेसबुकमा त हजारभन्दा बढी साथी हुन्छन् तर त्यसको केही अर्थ हुँदैन। जब आफूलाई पर्छ तब आफू एक्लो परिन्छ। हामी मित्रताको गुणस्तरीयताभन्दा पनि बढी यसको संख्यामा रमायौं। हामी भेटमा भन्दा पनि अनलाइन कुराकानीमै रमाउँछौं। हाँसो, खुसीजस्ता मानिसका भावना पनि अनलाइन नै व्यक्त गर्छौं। हिजोआज त फेसबुकमै माया बस्छ र फेसबुकमै डिभोर्स पनि। माया भन्ने चिज नै फेसबुकले सस्तो बनाइदिएको छ। यस्ता सञ्जालले हाम्रो सम्बन्धलाई फिका बनाइदिएको छ। मायाका नाममा त्यति धेरै गीत लेखिए, कविता लेखिए, कयौंले ज्यान दिएको इतिहास छ। तर अहिले मायाको त्यो गहिराइ हराएर गएको छ। मेरा एक मित्रको एकै समयमा तीन प्रेमिका छन्, ती सबैलाई उनले फेसबुकमै भेटेका हुन्। उनको मायाको गहिराइ कति छ, त्यो उनलाई नै थाह होला। आज हाम्रा सामाजिक सञ्जाल अनुभव हेर्दा यस्तो लाग्छ हामी सहभागिता होइन, विचार व्यक्त गर्न, छलफल होइन आफ्नो कुरा राख्न, गहन ढंगले कुराकानी होइन, बोक्रे टिप्पणी गर्न उद्यत् हुन्छौं। यस्ता सामाजिक सञ्जालहरूको प्रयोग एकअर्कासँग कुरा गर्नभन्दा पनि एकअर्काबारे कुरा गर्न गरिन्छ। हामी प्रायः आफ्नै कुरा राख्न बढी लालायित हुन्छौं र त्यसमा आउने लाइक, राम्रा कमेन्टले मक्ख पर्छांै। आफूसँग विचार मिल्नेसँग मात्र सूचना आदानप्रदान गर्छौं र नमिल्नेलाई कि त ब्लक गर्छौं कि त अनफलो। फेसबुकमा पनि कोही त घन्टैपिच्छे आफ्नो फोटो परिवर्तन गर्छन् र त्यसमा आउने लाइक र कमेन्टले मक्ख पर्छन्। कोही त यस्ता पनि हुन्छन्, जो लाइक बढाउनकै निम्ति लाइक गरिदेऊ न भन्दै मेसेज गर्छन्। कोही त खोक्रो आडम्बर देखाउन पनि यसको प्रयोग गर्छन्। कसैलाई सहयोग गयो, त्यसबाट आनन्द लिनुको साटो त्यसको प्रचार गर्नै हतार हुन्छ र फेसबुकमा राखिहाल्छन् र त्यसमा आउने लाइक, कमेन्टले मक्ख पर्छन्। अनि अहिले त सेल्फीको जमाना छ, जहाँ गयो सेल्फी, जसको कारणले दुर्घटना पनि भएका छन्। सेल्फी खिचेर फेसबुकमा देखाउन हामी जस्तोसुकै भीरकिनारमा पनि जान डराउँदैनौं। कोहीकोही त फेसबुकमा फोटो हाल्नकै निम्ति घुम्न जान्छन्। कतै अलि राम्रो ठाउँमा पुगियो भने त्यस ठाउँको आनन्द लिनुको साटो फेसबुक, ट्विटरमा हाल्नै हतार हुन्छ। आफूलाई इन्टेलिजेन्ट वा प्रबुद्ध देखाउन किताब वा उपन्यास समातेर फोटो राख्छन्। कहिलेकाहीं त लाग्छ, विदेशमा बस्ने नेपालीहरूले देखावटी र झूटो आडम्बरसहित फोटो र स्ट्याटस नहाल्दिए नेपालबाट बिदेसिने निकै कम हुने थिए कि ? उनीहरू विदेश गएर भाँडा नै माझे वा दुःखकष्ट गरे पनि फेसबुक, ट्विटरमा चाहिँ उनीहरूको जिन्दगी एकदम दामी र राम्रो छ भन्ने देखाउँदै फोटो स्ट्याटस हाल्छन्। र त्यही देखेर यहाँका युवा आकर्षित हुन्छन् र त्यहाँ पुगेपछि मात्र वास्तविकता थाहा पाउँछन्। सामाजिक सञ्जाल आफैंमा नराम्रो होइन, तर हामीले यसको गलत प्रयोग गरिरहेका छौं। हामीले आफ्नो प्रचारप्रसार गर्न वा झूट अफवाह फैलाउन प्रयोग गर्नुभन्दा पनि केही राम्रा कामका लागि प्रयोग गरे फाइदाजनक हुनेथ्यो। वास्तवमा यो उत्कृष्ट आविष्कार हो। सोच्नुस् न मानिसको औंलाको टुप्पाले हाम्रा साथीहरू भेटिन्छन्, विश्वको खबर राख्न सकिन्छ। तर हामी यी आविष्कारका दास बन्दैछौं, जुन विल्कुल गलत हो।"
जलविद्युतमा नागरिक लगानी जोखिमपूर्ण,"सरकारले निर्माण गरेका हालसम्मका कुनै पनि आयोजना निर्धारित लागत र समयमा पूरा भएका उदाहरण छैनन् प्रधानमन्त्री केपी शर्मा ओलीले नेपालको पानी, जनताको लगानी कार्यक्रम घोषणा गरेका छन्। यो घोषणामा १९ वटा आयोजनामा ४९ प्रतिशत सर्वसाधारणको र बाँकी सरकारको लगानी हुने भनिएको छ। जलविद्युत्मा जनताको लगानी स्वागतयोग्य हो। सिफारिस गरिएका आयोजनामध्ये तामाकोसी पाँचौं र त्रिशूली थ्रीबीबाहेक अधिकांश आयोजनाको अध्ययन भएका छैनन्। पहिचानसम्म भएका छन्। अध्ययन नभई त्यसमा निहित जोखिम तत्वको विश्लेषण नै नगरी घोषणाका भरमा लगानी आह्वान भएको छ। यसले जनताको लगानी जोखिममा पारेको छ। अर्काे शब्दमा, जोखिमजति सर्वसाधारणको थाप्लोमा थुपारिएको छ। कुनै पनि आयोजनामा बैंकले सितिमिति लगानी गर्दैनन्। एउटा आयोजनामा लगानी गर्नुअघि बैंकहरूले धेरै अध्ययन गरेका हुन्छन्। प्रतिफलको ग्यारेन्टी खोजिएको हुन्छ। जोखिमहरूको विश्लेषण गरिएको हुन्छ। तर सरकारले अध्ययन नै नभएका, आर्थिक र प्राविधिक हिसाबले लगानीका लागि योग्य नभएका, निर्माणमा गइहाले पनि दसपन्ध्र वर्ष लाग्ने आयोजना अघि सारेको छ। जनताको लगानी जहिले पनि सुरक्षित हुनैपर्छ। सर्वसाधारणको निक्षेप सुरक्षित पार्न राष्ट्र बैंकले वित्तीय संस्थाहरूको नियमन गर्छ। राष्ट्र बैंकको नियमले जनताको निक्षेपलाई जोखिममा पर्न दिँदैन। तर जलविद्युत्को सन्दर्भमा ठीक उल्टो भएको छ। सर्वसाधारणको लगानी सुरक्षित राखेर मात्र उनीहरूलाई लगानी आह्वान गर्नुपथ्र्याे। तामाकोसी पाँचौं र त्रिशूली थ्रीबीबाहेक घोषित आयोजनाहरू विभिन्न कम्पनीले छाडेका, चासो नदिएका वा बनाउन नसकिने भएर कसैका हातमा नपरेका हुन्। राम्रा र गतिला आयोजनाहरू विभिन्न जलमाफिया, लाइसेन्सका दलाल र व्यापारीहरूले उछिट्ट्याइसकेका छन्। एउटा उदाहरण हेरौं। सरकारकै पूर्ण स्वामित्व भएको तत्कालीन जलविद्युत् उत्पादन तथा विकास कम्पनी आफैंले जलविद्युत् आयोजना निर्माण गर्ने घोषणा गर्यो। तर पाएन। निकै मेहनत गर्यो, पाउँदै पाएन। जबकि यो कम्पनीको अध्यक्ष नै स्वयं ऊर्जा सचिव हो। आफैं अध्यक्ष भएको संस्थाले आयोजना विकास गर्न (इन्जिनियरिङ र निर्माण) लाइसेन्स अर्थात् खोलो पाएन। केही जोर नचलेर घुन्सा (७२ मेगावाट) को लाइसेन्स हात पार्यो, डेढ वर्ष लगाएर। यो आयोजना यति विकट छ, यसको नयाँ प्रवेश मार्ग बनाउनुपर्छ १० किलोमिटरभन्दा बढी। लेलेप भन्ने ठाउँमा सबस्टेसन बनेन भने यसबाट उत्पादित बिजुली ४० किलोमिटर पार गराएर ताप्लेजुङको फुङलिङनेर जोड्नुपर्ने हुन्छ। कम्पनीसित पुँजीको अभाव थिएन। दक्ष जनशक्ति छँदै थिए। फगत आवश्यकता थियो गतिलो आयोजनाको। यसरी सरकारी निकाय नै लाइसेन्स नपाएका कारण घुन्साजस्तो अति विकट ठाउँमा लाइसेन्स लिन बाध्य भयो। सबैको अपेक्षा थियो सरकारी घोषणामा तमोर (७६२ मेगावाट) र बूढीगण्डकी (१२ सय मेगावाट) जस्ता जलाशयुक्त आयोजना पर्छन् भनेर। यी दुई आयोजना राष्ट्रिय आवश्यकता सम्बोधन गर्न सक्छन्। पेट्रोलमा कर लगाएर सरकारले बूढीगण्डकीका लागि ५० अर्ब रुपैयाँ उठाइसकेको छ। तर यो आयोजना बेचिएको छ। तमोर पनि बेचबिखनको सूचीमा छ। त्यही भएर जनताको लगानीमा तमोर परेन। जबकि तमोर बूढीगण्डकी (१२०० मेगावाट) भन्दा ठीक आधा लागतमा निर्माण हुन्छ। लगानीको खाका र ढाँचासमेत छिनोफानो गरी निर्णयसमेत भइसकेको आयोजना खारेज गरेर बिनाप्रतिस्पर्धा चिनियाँ कम्पनीलाई दिनदहाडै लुट शैलीमा दिनु आफैंमा भ्रष्टाचार हो। अझ मन्त्रिपरिषद्बाट निर्णय गराएर दिनु महाभ्रष्टाचार हो। यसले उत्पादन गर्ने ऊर्जा बूढीगण्डकी सरह छ। जनतालाई उठिबास लगाउनुनपर्ने तमोरको लाइसेन्स लिन सरकारी निकाय विद्युत् प्राधिकरणले लाखौं प्रयत्न गर्यो, तर सकेन। प्राधिकरणलाई तमोरको लाइसेन्स दिएर लाइसेन्स दिने र दिलाउनेहरूलाई केही फाइदा छैन। तमोरलाई विदेशीहरूले ताक्दै आएका छन्। योजना आयोगका एकजना सदस्य एउटा चिनियाँ कम्पनीको एजेन्ट सरह तमोर उछिट्ट्याउन ज्यान फालेर लागिपरेका छन्। कुनै दिन यो पनि बूढीगण्डकीजस्तै बेचबिखनमा परेमा आश्चर्य नमाने हुन्छ। अहिले निजी क्षेत्र नेपालको जलविद्युत् विशेष गरेर नदी प्रवाहीमा सशक्त रूपमा अघि आइसकेका छन्। दुई हजार पाँच सय एक मेगावाट निर्माणाधीन छन्। दुई हजार पाँच सय ८१ मेगावाटबराबरको आयोजना वित्तीय व्यवस्थापन प्रक्रियामा छन्। पाँच हजार मेगावाटभन्दा बढी पीपीएको विभिन्न चरणमा छन्। नदी प्रवाहीको पीपीए कोटा पूरा हुन लागिसकेको छ। अर्थात् राष्ट्रिय आवश्यकता सम्बोधन गर्ने भनेकै जलाशययुक्त मात्र हुन्। निजी क्षेत्रले गरिरहेकै आयोजना सरकारले किन गर्ने भन्ने प्रश्न अहिले पेचिलो भएको छ। सरकारको सीमित स्रोत र साधनको उच्चतम उपयोग नै अहिलेको आवश्यकता हो। अहिले पनि भारतबाट २२ अर्ब रुपैयाँको बिजुली आयात गरेर लोडसेडिङ अन्त्य गरिएको छ। ऊर्जामा आत्मनिर्भर हुन जलाशययुक्त आयोजनाको जरुरी थियो। यसतर्फ सरकारले ध्यानै दिएन। निजी क्षेत्रल गरिरहेका र उत्कर्षमा पुर्याइसकेका नदी प्रवाही आयोजनामै सरकारले जनतालाई होमाउन खोज्नुको अर्थ देखिँदैन। घोषणा गर्नुअघि सरकार आफैंले यी आयोजनाहरूको अध्ययन गर्नुपथ्र्याे। कुन आयोजनामा केकति जोखिम छन् र हुनेछन् जनतालाई पहिल्यै थाहा दिनुपथ्र्याे। उत्तरगंगाजस्तो उत्कृष्ट र आकर्षक आयोजना घोषणामा परेन। यो पनि जलाशययुक्त हो। तर सरकारले जलाशययुक्तको नामै लिएन। सरकारले निर्माण गरेका हालसम्मका कुनै पनि आयोजना निर्धारित लागत र समयमा पूरा भएका उदाहरण दिनका लागि पनि छैनन्। दस वर्षभन्दा बढी अवधि लगाएर निर्माण भइरहेको १४ मेगावाट कुलेखानी तेस्रोलाई हेरे पुग्छ। यति सानो आयोजना, यही नजिकको भौगोलिक अवस्थिति, बनिबनाउ पूर्वाधार (सडक, प्रसारण लाइन आदि) भएको कुलेखानी तेस्रो कहिले पूरा हुन्छ अभै निश्चित भएको छैन। जनताले लगानी गर्ने आयोजना कुलेखानी, मध्यमस्र्याङ्दी वा चमेलियाजस्तै भए ती लगानी उठ्ने कहिले ? निजी क्षेत्रले निर्माण गरेको इन्द्रावती तेस्रो बिजुली उत्पादन गरेकै २० वर्ष पुग्न लागिसकेको छ। तर अहिलेसम्म लगानीकर्ता सर्वसाधारणले एक पैसा प्रतिफल पाएका छैनन्। जनतासित भएको सीमित पैसा वर्षौंसम्म एउटा जलविद्युत् आयोजनामा फस्ने हो भने उनीहरूको आर्थिक अवस्था कस्तो होला ? यो ठूलो जोखिम हो। यसको ग्यारेन्टी सरकारसित छैन। सरकारले घोषणा गरेका आयोजनाका अध्ययन हुनै चारपाँच वर्ष लाग्छ। यो सरकारको अवधि नै अब चार वर्षको छ। निर्माणाधीन माथिल्लो तामाकोसी (४५६ मेगावाट) सम्पन्न नभएसम्म तामाकोसी पाँचौं सुरु गर्न सकिँदैन। तामाकोसी पूरा हुन अभै डेढ वर्ष लाग्छ। त्यसैको पानी उपयोग गरेर तामाकोसी पाँचौं प्रस्तावित गरिएको छ। घुन्साको अहिलेसम्म विस्तृत इन्जिनियरिङ अध्ययन नै भएको छैन। अध्ययनका लागि बल्ल परामर्शदाता नियुक्त गर्ने प्रक्रिया चलेको छ। जलविद्युत् लगानी कम्पनीमा रहेका जनशक्तिले सम्भाव्यता अध्ययनसम्म गरे। अरू अधिकांश आयोजनामा पूर्व सम्भाव्यता अध्ययनसमेत भएका छैनन्। अध्ययन पूरा गर्ने, वित्तीय व्यवस्थापन गर्ने र निर्माणमा जाने आठदस वर्ष लाग्ने देखिन्छ। अनि निर्माण सम्पन्न कसरी हुन हालतमा होला त्यो अनिश्चयको विषय हो, कुलेखानी तेस्रोले देखाइरहेकै छ। प्रतिमेगावाट झन्डै ६० करोड रुपैयाँमा चमेलिया बन्यो। जनतालाई लगानी आह्वान गरिएका आयोजना चमेलिया भए भने जनताको हालत के होला ? चमेलिया नबन्ने कुनै ग्यारेन्टी पनि छैन। ४९ प्रतिशत पो जनताको लगानी। ५१ प्रतिशत अर्थात् बहुमत सरकारको। सरकारी दादागिरी त्यहाँ पनि चलिहाल्छ। नातावाद, कृपावाद, कार्यकर्तालाई भर्ती, ठेक्कापट्टामा बेइमानी, भेरियसन, डिजाइन परिवर्तन । यस्ता अनेक कारण र बहाना बनाउन सकिन्छ जलविद्युत्मा। जति पनि लागत बनाइन सकिन्छ। सरकारी क्षेत्रको सबैभन्दा ठूलो जोखिम नै त्यही हो। यस्तो जोखिममा जनतालाई पार्ने आँट आफैंमा विरोधाभास छ। लटरपटर नगरीकन व्यावसायिक हिसाबले र धर्मफराक ढंगले बनाएका आयोजनाको पुँजी तथा ऋण फिर्ता (पे ब्याक) गर्न सामान्यतया १०१२ वर्ष लाग्छ। तर गोलमाल गरिएका आयोजनाहरूको पे ब्याक पिरियड इन्द्रवती तेस्रोजस्तै हुनेछ। सरकारको नियत सफा थियो भने तमोर र बूढगण्डकीजस्ता जलाशययुक्त आयोजनामा सर्वसाधारणको लगानीका लागि घोषणा गर्नुपथ्र्याे। स्वदेशी पुँजीमा बूढीगण्डकी निर्माण गर्ने भन्दै जनतासँग पेट्रोलमा त्यत्रो कर उठाइरहेको छ। लगानीको खाका र ढाँचासमेत छिनोफानो गरी निर्णयसमेत भइसकेको आयोजना खारेज गरेर बिनाप्रतिस्पर्धा चिनियाँ कम्पनीलाई दिनदहाडै लुट शैलीमा दिनु आपैंमा भ्रष्टाचार हो। अझ मन्त्रिपरिषद्बाट निर्णय गराएर दिनु महाभ्रष्टाचार हो। त्यही भएर पशुपति शर्माको गीत हिट भएको हो सक्दो लुट, नेपालमा छ छुट। अहिले विभिन्न जलविद्युत् कम्पनीहरूले धमाधम सर्वसाधारणलाई सेयर जारी गरिरहेका छन्। जनताको सहभागिता पनि छ। तर उनीहरूलाई सबै जलविद्युत् भनेका चिलिमे वा खिम्ती नै हुन् भन्ने छ। चिलिमे, खिम्ती र भोटेकोसी, माथिल्लो मस्र्याङ्दीजस्ता आयोजनाको प्रतिफल दर सर्वाधिक उच्च छ। त्यही प्रतिफल उच्च र आकर्षक भएका कारण यसको सेयर पनि उच्च छ। भलै चिलिमेबाहेक अरूले सर्वसाधारणलाई सेयर दिएका छैनन्। सरकारले सर्वसाधारणको लगानी जोखिममा पारेर महाभूल गरेको छ। यो सच्चिनुपर्छ। तमोर र बूढीगण्डकीजस्ता जलाशययुक्त आयोजना निर्माण भएमा मात्र नेपाल ऊर्जामा आत्मनिर्भर हुन्छ। जलस्रोतको उपयोग हुन्छ। जलस्रोतको उपयोगितामार्पत जलविद्युत्को लागत न्यून पर्न जान्छ।"
परीक्षा आएपछि के गर्नुपर्छ ?,"व्यक्तिको आत्मविकास, उसको समग्र विकास र फैलावटमा शिक्षाले मद्दत गर्छ। व्यक्तिगतरूपमा शान्त, आनन्द, उत्सवमय जीवन बिताउन एवं समाजका कुरीतिलाई बेवास्ता गर्दै सुधार गर्न, आन्तरिक चेतना जागृत गर्न एवं आन्तरिक क्षमता विकास गर्न मानिसलाई शिक्षा आवश्यक पर्छ। त्यसैले शिक्षा सहज, सरल र जागृत हिसाबले उपलब्ध गराइनुपर्छ। तर त्यसो भएको पाइँदैन। किनभने विद्यार्थी जीवनभर प्रायजसो विद्यार्थी तनावमा हुन्छन्। राम्रो नतिजाको अपेक्षाका कारण विद्यालय तनावमा र फरकफरक विद्यार्थीको मनोविज्ञान बुझ्न नसकी शिक्षकसमेत तनावमै भेटिन्छन्। जुन कुरा आत्मविकास र आनन्दका लागि चाहिएको छ, त्यसमै तनावग्रस्त हुनुका कारण के त ? विशेषगरी अहिले नजिकिँदै गरेको एसईई परीक्षामा सामेल हुने विद्यार्थी, विद्यालय र अभिभावकसमेत तनावग्रस्त अनि चिन्तित छन्। सबै नानीहरूलाई हामी एकै दृष्टिले हेर्ने र आदेश जारी गरी तिमीले परीक्षामा यति अंक ल्याउनैपर्छ। तिमी डाक्टर, इन्जिनिएर वा आईटीको विशेषज्ञ हुनैपर्छ भन्ने अभिभावकको सोच तनावमा लैजाने प्रमुख कारण हुन्। उता नाम चलेका भनेर मान्यतामा राखिएका विद्यालयहरूले तिनै विद्यार्थीलाई दबाब दिएका हुन्छन्। विद्यालयको इज्जत राख्न पनि तिमीले धेरै अंक ल्याएर देखाउनुपर्छ। यसको अर्थ नानीहरूले आफ्नो क्षमताअनुसारको विषय पढ्नु र आफ्नो क्षमताअनुसार प्रत्येक विषयमा अंक प्राप्त गर्नुभन्दा पनि अभिभावक, विद्यालय र सबैको इच्छाबमोजिम विद्यार्थीले पढ्नुपर्ने हुन्छ। आखिर शिक्षा किन तनावग्रस्त छ र यसलाई कसरी तनावरहित बनाउन सकिन्छ भन्ने कुरालाई ओशोले दिनुभएको शिक्षामा क्रान्ति नामक प्रवचनमा आधारित रहेर विश्लेषण गर्दा सबैलाई उपयुक्त देखिन्छ। भविष्यको लक्ष्य अभिभावकलाई नै आफ्ना नानीहरूको एसईई नतिजा राम्रो होला नहोला भन्ने मात्र चिन्ता छैन। एसईईरूपी फलामे ढोका पार गरेर भविष्यमा प्रतिष्ठित डाक्टर, इन्जिनियर, आईटी विशेषज्ञ, वैज्ञानिक, अनुसन्धानकर्ता आदिआदि बन्नुपर्छ। मेरी नानीले भन्ने अपेक्षाका कारण तनावग्रस्त देखिएका हुन्छन् भने यसको सीधै असर विद्यार्थीलाई नपर्ने कुरै भएन। हजार माइल दूरी पार गर्न पनि एकएक पाइला हिँडेपछि मात्र गन्तव्यमा पुग्न सकिन्छ भन्ने शिक्षा हामीले दिएका छैनौं। भविष्यमा यो बन्नुपर्छ भन्ने मानसिक भार थोपरेर अहिलेदेखि आफ्ना नानीलाई तनाव दिने काम भइरहेको छ। जीवन वर्तमानमा छ, भविष्य अनिश्चित छ भन्ने जान्दाजान्दै पनि भविष्यको चिन्ता थोपर्ने र वर्तमानमा जहाँ छ त्यहींबाट मेहनत गर्न सिकाउने शिक्षाको अझै अभाव छ घरमा, विद्यालयमा र शिक्षकमा समेत। वर्तमानको प्रशंसाले मात्र नानीहरूलाई भविष्यको सपना देख्ने हिम्मत जाग्छ। त्यसैले विद्यालय, शिक्षक, अभिभावक र स्वयं विद्यार्थीले वर्तमानको दायित्व पूरा गर्ने काममा लागिरहनुपर्छ। समय व्यवस्थापन वास्तवमा घरको वातावरण, अभिभावक र विद्यालयबाट पढाइमा प्रेसर दिने काम मात्र हुने हुँदा विद्यार्थीले समयको सही व्यवस्थापन गर्न सकिरहेका हुँदैनन्। तनावकै कारण पढाइ र महत्वपूर्ण काममा समय खर्चिनुभन्दा सामाजिक सन्जाल, युट्युब, फेसबुक, इन्स्ट्रा आदिमा झुन्डिएर समय खर्च गरिरहेका हुन्छन्। समय सबैका लागि बराबर छ, तर कोही सफल र कोही असफल हुनुको कारण समयको उचित व्यवस्थापन गर्न र महत्वपूर्ण कामलाई प्राथमिकतामा राख्न नसक्नु नै हो। पढाइलाई समय नै नदिई सामाजिक सन्जालमा समय खेर फाल्नु र आफ्नो महत्वपूर्ण कामलाई समय नदिनु नै तनावको कारण हो। महत्वपूर्ण काम, पढ्नैपर्ने विषय आदिको नोट बनाउने, जुन महत्वपूर्ण र अत्यावश्यक छ। त्यसलाई पहिलो प्राथमिकतामा राख्ने र सुरु गर्ने कला जान्नु, सिकाउनु र सिक्नु महत्वपूर्ण शिक्षा हो। प्रतिस्पर्धाको भावना सृष्टिमा प्रत्येक व्यक्ति असाधारण छ, प्रत्येक व्यक्ति आफैंमा उत्कृष्ट छ, तर हामीले अरूभन्दा धेरै पढ्नुपर्छ, अरूको भन्दा धेरै प्रतिशतले बढी अंक ल्याउनुपर्छ भन्ने शिक्षा नानीहरूलाई दिएका कारण उनीहरूमा नजानिँदो तरिकाले प्रतिस्पर्धाको भावना विकास भएको हुन्छ। प्रत्येक व्यक्तिको शारीरिक बनोट, स्वभाव, रुचि र विशेषता फरकफरक हुन्छन् भने उनीहरूले ल्याउने अंक बराबर कसरी हुन्छ ? बाँदरले रूख चढ्न सक्छ तर माछाले सक्दैन तर बाँदर पनि त पानीमा बस्न सक्दैन नि ! बाँदरको के कुरा जंगलको राजा सिंह नै पनि रूख चढ्न सक्छ र ? तर हाम्रो शिक्षा प्रणाली र अभिभावकको चाहना माछालाई रूख चढ्न सिकाउने खालको प्रतिस्पर्धी भावनाले विकास भएको छ। अनावश्यक व्यस्त हुँदा स्मरण शक्ति अझ घट्छ। ४० मिनेट पढेपछि २० मिनेट आराम गर्ने या अतिरिक्त क्रियाकलाप र ध्यान गरेर शारीरिक र मानसिक रूपमै तनावमुक्त हुन जरुरी छ। दोस्रोबाट प्रेरणा लिने हो तुलना गरेर उस्तै बन्ने प्रतिस्पर्धा जरुरी छैन। प्रतिस्पर्धा त मानसिक रोग हो। त्यसैले विद्यार्थी नानीहरूले पनि अरूका कुरा सुनेर, अरूका अपेक्षा पूरा गर्न तनाव लिएर पढ्नुभन्दा पनि आफ्नोभित्रको ब्रह्मले के भन्छ, आफू के बन्न चाहेको हो आफैं निणर्य लिएर अगाडि बढ्ने क्षमता राख्नुपर्छ। अरूका कुरा सुनेर द्विविधामा रहने होइन, स्वयंबाट निर्णय लिने बानीले तनावमुक्त हुन मद्दत गर्छ। अतीतबाट मुक्त हुने कतिपय अभिभावकलाई गत वर्षहरूमा आफ्ना नानीले राम्रो नतिजा ल्याएन भन्ने चिन्ता अझैसम्म बाँकी रहेको हुन्छ भने कतिपय विद्यालयलाई पनि गत वर्षको नतिजाले विद्यालय उत्कृष्टताको सूचीमा परेन भन्ने चिन्ता सँगालेर बसेका हुन्छन्। विद्यार्थी स्वयंलाई मैले गत परीक्षामा राम्रो अंक ल्याउन सकिन अब त झनै सक्दिन होला भन्ने हीनताबोध भएको हुन सक्छ। जो भयो सो भयो अब कसरी आफ्नो तर्फबाट मेहनत, लगनशील भएर राम्रो गर्न सकिन्छ त्यसमा ध्यान दिनुपर्छ। अभिभावकले पनि विगतका असफलतालाई स्मरण गर्ने बानी छोडेर वर्तमानमा कसरी आफ्ना नानीहरूलाई प्रेरणा मिल्छ त्यतातिर ध्यान दिनुपर्छ। कैयन् महापुरुष, वैज्ञानिक, सन्तहरूका उदाहरण छन्, जसलाई समाजले नालायक मानेका उनीहरू पछि गएर आफ्नो आत्मविकास मात्र गरेनन्, राष्ट्रकै नाम चिनाउन सफल भएका छन्। अरूले के भन्छन् ? सबसे बडा रोग क्या कहेंगे लोग भने झैं अरूले के भन्लान् भन्ने डर, चिन्ता र हीनताबोधले व्यक्ति सधैं तनावग्रस्त हुन्छ। आफ्नो रुचि एकातिर हुँदाहुँदै पनि अभिभावकले के भन्लान् ? गायक हुने मेरो इच्छा र रुचिको विषय छ, आमाबुवा डाक्टर बनाउन चाहन्छन्। समाजको प्रतिष्ठित व्यक्ति मेरा बुवा, उहाँका छोरा डाक्टर नै बन्नुपर्छ भन्ने मान्यता छ। म गायक भएँ भने समाजले के भन्ला ? यस्तैयस्तै धेरै उदाहरण छन्, जसले गर्दा आफ्नो रुचिअनुसारको निर्णय लिनेभन्दा पनि मेरो करियरले मेरो परिवार, मेरो विद्यालय, मेरो समाजलाई के अर्थ राख्छ त्यतातिर ध्यान दिनुपर्ने सामाजिक मान्यताले व्यक्तिको आत्मविकास नै रोकिएका धेरै उदाहरण भेटिन्छन्। यस्तै तनाव मिल्ने शिक्षा र संस्कार दिँदै जाने हो भने हाम्रा नानीहरू यता न उता हुन बेर लाग्दैनन्। नानीहरूले पनि अरूले के भन्लान् भनेर अरूका लागिभन्दा पनि आफ्नै खुसी र आफ्नो सत्मार्गका लागि जुन कुराले प्रेरित गर्छ त्यतातिर ध्यान दिनुपर्छ। मानसिक थकान मानसिक रूपमा अनेक प्रकारका विचार खेल्नु र अनेक जिम्मेवारी आफूले पूरा गर्नु छ भन्ने मानसिक थकान महसुस गर्ने हुँदा धेरैजसो विद्यार्थीहरू तनावग्रस्त हुन पुग्छन्। विद्यालयले परीक्षा नजिकिँदै गर्दा मात्र कोचिङ, ट्युसन, अतिरिक्त कक्षा, क्लास टेस्ट आदि राखेर कार्यभार धेरै थोप्नु अनि अभिभावक पनि परीक्षा नजिक आएपछि २४ सै घन्टा किताब समातेर बसिदिए हुन्थ्यो जस्तो गर्नुले स्वभावतः तनाव पैदा हुन्छ नै। तयारी भनेको परीक्षाको समयमा मात्रै होइन कि अगाडिदेखि नै थोरैथोरै समय छुट्ट्याएर पढ्ने, बीचबीचमा खेल्ने, दौडने, संगीत सुन्ने र आफूलाई स्वस्थ, फूर्तिलो र जाँगरिलो राख्न समय दिने या सिकाउने गर्नुपर्छ। अनावश्यक व्यस्त हुँदा स्मरण शक्ति बढ्ने होइन बरु घट्छ। ४० मिनेट पढेपछि २० मिनेट आराम गर्ने या अतिरिक्त क्रियाकलाप र ध्यान गरेर शारीरिक र मानसिक रूपमै तनावमुक्त हुन जरुरी छ। दैनिक छोटोछोटो समयको ध्यान र प्राणायामले विद्यार्थीलाई स्फूर्त राख्छ। ध्यानले मानसिक तनावबाट बचाउँछ।"
च्यासल तिलोत्तमा गोल्डकपको क्वार्टरफाइनलमा,बुटवल : च्यासल युथ क्लब रूपन्देहीमा जारी तिलोत्तमा गोल्डकप फुटबलको क्वार्टरफाइनलमा प्रवेश गरेको छ। सोमबार भएको खेलमा च्यासलले संकटा क्लबलाई २० गोलले हरायो। च्यासलले दुवै गोल दोस्रो हाफमा गर्यो। ४९ औं मिनेटमा डीबक्स नजिकैबाट कप्तान अमित श्रेष्ठको पासमा विदेशी खेलाडी अर्मान्ड बेडियमले गोल गर्दै टिमलाई अग्रता दिलाए। त्यसको चार मिनेटलगत्तै सजिन थापामगरले बललाई जाली चुमाउँदै च्यासलको अग्रता दोब्बर बनाए। संकटाका गोलरक्षक राजाबाबु थापा अघि बढेको मौकामा विदेशी खेलाडी इल्भिस अप्पिनको पासलाई सजिनले पोस्टको दिशा दिएका हुन्। सजिनको गोल नै जितका लागि निर्णायक बन्यो। खेलको सुरुआतदेखि नै रक्षात्मक देखिएको संकटाले राम्रा अवसर बनाउन सकेन। खेलभर तीनवटा फितला गोल गर्ने मौका बनाएको संकटाका जय गुरुङले २९ औं मिनेटमा गरेको प्रहार पोस्ट माथिबाट बाहिरियो। ३९ औं मिनेटमा दीपेश आलेमगर खाली पोस्टमा चुकेका थिए। च्यासलले पनि लगातार गोलको अवसर खेर फालेको थियो। च्यासलले अब मनाङ मर्स्याङदी क्लबसँग प्रतिस्पर्धा गर्नेछ। च्यासलका अर्मान्ड म्यान अफ दी म्याच भए। उनले १० हजार रुपैयाँ पुरस्कार पाए। खेलपछि च्यासलका प्रशिक्षक राजुकाजी शाक्यले नयाँ मैदान भए पनि जित्नैपर्ने खेल राम्रो भएको प्रतिक्रिया दिए। संकटाका क्याप्टेन रवि सिलवालले लगातारको खेलले थकित र नयाँ खेलाडी मैदानमा उत्रिएका कारण सोचे अनुरूप खेल्न नसकेको बनाए। मंगलबार नेपाल पुलिस र भारतको दार्जिलिङ युनाइटेडबीच प्रतिस्पर्धा हुनेछ। प्रतियोगिताको विजेता टोलीले आठ लाख ८० हजार र उपविजेताले पाँच लाख ५० हजार रुपैयाँ पुरस्कार पाउनेछन्।
खेलकुद विधेयक संसदमा दर्ता,"काठमाडौं : खेलकुदको विकास सम्बन्धमा व्यवस्था गर्न बनेको विधेयक आइतबार संसद्को विधेयक शाखामा दर्ता गरिएको छ। युवा तथा खेलकुदमन्त्री जगतबहादुर सुनार (विश्वकर्मा) ले खेलकुद विधेयक दर्ता गराएका हुन्। विधेयकमा ४१ सदस्यीय परिषद् राष्ट्रिय खेलकुद परिषद् (राखेप) को सर्वोच्च निकायका रूपमा रहने व्यवस्था गरिएको छ। युवा तथा खेलकुदमन्त्री वा राज्यमन्त्रीको अध्यक्षतामा गठन हुने परिषद् मा खेलकुद क्षेत्रमा विशिष्ट योगदान पुर्याएका व्यक्तिहरूमध्येबाट एकजना उपाध्यक्ष रहने व्यवस्था छ। युवा तथा खेलकुद, रक्षा, गृह, अर्थ, शिक्षा, विज्ञान तथा प्रविधि, संस्कृति, पर्यटन तथा नागरिक उड्डयन तथा सहरी विकास मन्त्रालयका सचिवहरू पनि परिषद् को सदस्यका रूपमा रहने व्यवस्था गरिएको छ। मनोनीत सदस्यहरूको पदावधि चार वर्षको रहनेछ। भ्रष्टाचार गरेमा, कुनै विदेशी मुलुकको स्थायी बसोबासको अनुमति लिएमा, ६० वर्ष उमेर पूरा भएमा र कुनै सार्वजनिक पदमा उम्मेदवारी दिएमा पनि सदस्य पदमुक्त हुने व्यवस्था विधेयकमा गरिएको छ। यसैगरी विधेयकमा राखेपको कार्यकारी निकायका रूपमा काम गर्न सात सदस्यीय कार्यकारी समिति को व्यवस्था गरिएको छ। कार्यकारी समिति मा सदस्यसचिव संयोजकका रूपमा रहनेछन् भने मन्त्रालयको खेलकुद महाशाखाको प्रमुख, परिषद्का सदस्यमध्येबाट कम्तीमा एक महिलासहित अध्यक्षले मनोनीत गरेका चारजना तथा परिषद्को केन्द्रीय कार्यालयको प्रशासन महाशाखाको प्रमुख सदस्यका रूपमा रहनेछन्। यसैगरी विधेयकमा राखेपको कार्यकारी प्रमुखको रूपमा काम गर्न परिषद्मा एकजना सदस्यसचिव रहने व्यवस्था गरिएको छ। युवा तथा खेलकुद मन्त्रालयले सदस्यसचिवको नियुक्तिका लागि सिफारिस गर्न मन्त्रालयको सचिव र मन्त्रालयले तोकेको सम्बन्धित क्षेत्रका अन्य दुईजना विज्ञ रहने गरी तीन सदस्यीय समिति गर्ने व्यवस्था गरिएको छ। उक्त समितिले कम्तीमा स्नातक उत्तीर्ण गरेको र खेलकुदको क्षेत्रमा कम्तीमा १० वर्ष काम गरेको वा खेलकुद क्षेत्रमा राष्ट्रिय पहिचान बनाएको नेपाली नागरिकमध्येबाट तीन जनाको नाम सदस्यसचिवका लागि सरकार समक्ष सिफारिस गर्नेछ। ती तीनजनाबाट सरकारले उपयुक्त व्यक्तिलाई सदस्यसचिवमा नियुक्त गर्ने प्रावधान राखिएको छ। विधेयकमा राष्ट्रिय, प्रदेश र स्थानीय गरी तीन तहको खेल संघको व्यवस्था गरिएको छ। कुनै पनि एक खेलको एकभन्दा बढी संघ गठन गर्न नसकिने प्रावधान पनि राखिएको छ। एउटै व्यक्ति लगातार दुई कार्यकालभन्दा बढी खेल संघको अध्यक्ष, महासचिव र सचिव हुन नपाउने व्यवस्था पनि गरिएको छ। यो प्रयोजनका लागि पदाधिकारीहरूको यसअघिको कार्यकाललाई पनि गणना गरिने व्यवस्था छ। एउटै व्यक्ति एकैपटक एकभन्दा बढी खेल संघको पदाधिकारी हुन नपाउने व्यवस्था पनि विधेयकमा छ। यसैगरी राखेपका बहालवाला कर्मचारी र प्रशिक्षकहरूलाई पनि खेल संघमा आबद्ध हुनबाट रोक लगाइएको छ। नेपाल ओलम्पिक कमिटी, पारा ओलम्पिक कमिटी र विशेष ओलम्पिक कमिटीले पनि राखेपमा दर्ता हुनुपर्ने प्रावधान विधेयकमा छ। यी तीनवटै ओलम्पिक कमिटी पनि संघहरूले सरह सर्तहरू पालना गर्नुपर्ने हुन्छ। खेलकुदमा प्रतिबन्धित औषधि सेवनविरुद्घ कार्य गर्न राष्ट्रिय एन्टिडोपिङ एजेन्सी रहने व्यवस्था पनि विधेयकमा छ। यसैगरी राष्ट्रिय तथा अन्तर्राष्ट्रिय खेलमा सहभागी हुने कुनै पनि खेलाडीले प्रतिबन्धित औषधि सेवन गर्न नहुने तथा खेल मिलोमतो तथा अनियमितता गर्न नहुने व्यवस्था पनि विधेयकमा छ। खेल मिलोमतो गरेको प्रमाणित भएमा तीन वर्ष कैद र ३० हजार रुपैयाँसम्म जरिबानाको व्यवस्था गरिएको छ। खेल मिलोमतो गर्न निर्देशन दिने, त्यस्तो कसुरका लागि दुरुत्साहन गर्ने, उक्साउने वा मद्दत गर्ने व्यक्तिलाई पनि मुख्य कसुरदार सरह नै सजाय हुने व्यवस्था गरिएको छ।"
"डीपीएल : काठमाडौँ, रुपन्देही, अत्तरिया र महेन्द्रनगर प्ले अफमा","धनगढी : धनगढी प्रिमियर लिग (डीपीएल) क्रिकेटको प्लेअफमा पुग्ने टिमको टुङ्गो लागेको छ । सोमबार भएको खेलको नतिजाले चार टोलीको टुङगो लगाएको हो ।अपराजित रहेको काठमाडौँ ७ अंकसहित शीर्ष स्थानमा रहँदा सिवाईसी अत्तरीया दोस्रो स्थानमा रहेको छ । समान ६ अङ्क भए पनि रुपन्देही च्यालेन्जर्स रन रेटका आधारमा तेस्रो स्थानमा रहेको छ । महेन्द्रनगर युनाइटेड र विराटनगर किंग्सको समान चार अङ्क भए पनि रनरेटका आधारमा महेन्द्रनगर प्लेअफमा पुगेको छ । पहिलो स्थानमा रहेको काठमाडौँ र दोस्रो स्थानमा रहेको सिवाईसी अत्तरीयाबीचको खेल हुन बाँकी छ । त्यसले पहिलो र दोस्रो स्थानमा रहने टिमको टुङ्गो लाग्नेछ । सोमबारको दोस्रो खेलमा सीवाइसी अत्तरिया विराटनगरलाई हराउँदै प्लेअफमा पुगेको छ । विराटनगर किङ्सलाई १० रनले हराउँदै अत्तरीया प्लेअफमा पुगेको हो । आफूसँगै महेन्द्रनगर युनाईटेडलाई पनि अत्तरियाले जित हात पार्दै प्लेअफमा पुगाएको छ । टस जितेर पहिले ब्याटिङ गरेको अत्तरियाले पुरै २० ओभर खेल्दै ३ विकेटको क्षतिमा प्रतियोगिताकै सर्वाधिक ठुलो स्कोर १४८ रन बनायो । अत्तरियाको उच्च स्कोरमा सन्नी पटेल र जय किशन कोल्शावालाले अर्धशतकीय इनिङस खेले । विस्फोटक ब्याटिङ गरेका सन्नीले अविजित ६१ रन बनाए । ३१ बलमा ५ चौका र ४ छक्का प्रहार गरेका सन्नीले अन्तिम ओभरमा किशोर महतोको बलमा २ छक्का र ३ चौका प्रहार गरे । सन्नी डीपीएलमा अर्ध शतक पुरा गर्ने पाँचौँ खेलाडी समेत बने । यस्तै कोल्सावाला ५१ रनमा अविजित रहे । डीपीएलमा अर्धशतक बनाउने चौंथो खेलाडी बनेका कोल्सावालाले ५० बलमा ५ चौका र २ छक्का प्रहार गरे । यस्तै जितेन्द्र सिंह ठकुरीले १३ तथा कप्तान दीपेन्द्र सिंह ऐरीले १० रन बनाए । विराटनगरका सुशासन भारी र संसद् शेखले समान ११ विकेट लिए । फाप्ला क्रिकेट मैदानमा अत्तरियाले दिएको १४९ रनको लक्ष्य सहित जवाफी ब्याटिङ गरेको विराटनगरले पुरै २० ओभर खेल्दै ८ विकेट गुमाएर १३८ रन मात्र बनाउन सक्यो । विराटनगरका लागि आसिफ शेखले सर्वाधिक ३९ रन बनाउँदा पृथु बास्कोटाले २७ रन जोडे । अभिनाश यादवले १४, असद उल्लाह खान पठानले १३ रन बनाए । कप्तान करण केसी १२ रनमा आउट भए । अत्तरियाका भुवन कार्की र दीपेन्द्र रावतले समान ३३ विकेट लिए । सोमबार भएको पहिलो खेलमा रुपन्देही च्यालेन्जर्स तेस्रो संस्करणको रुस्लान धनगढी प्रिमियर लिग (डीपीएल) क्रिकेटको प्ले अफमा पुगेको छ । पहिलो खेलमा साबिकको विजेता धनगढी स्टार्सलाई ३९ रनले पराजित गर्दै रुपन्देही प्ले अफमा पुगेको हो । धनगढी भने जितविहीन भएर तेस्रो संस्करणबाट बाहिरिएको छ । वसन्त रेग्मीको कप्तानीमा रहेको रुपन्देहीले फाप्ला क्रिकेट मैदानमा टस जितेर पहिले ब्याटिङ गर्दै १५ ओभरमा ९ विकेट गुमाएर १०६ रन बनायो । हुस्सुको कारण ढिला सुरु हुँदा १५ ओभरको खेल मात्रै खेलाइएको थियो । रुपन्देहीका लागि सुमित महर्जनले सर्वाधिक ३३ रन बनाए । यस्तै विनोद भण्डारीले २४ रन बनाए । रुपन्देहीका बाबर हायातले १९ रन जोड्दा विक्रम शोवले ११ रन बनाए । धनगढीका कप्तान सोमपाल कामी, पवन सर्राफ र विपिन खत्रीले समान २२ विकेट लिए । रुपन्देहीले दिएको १०७ रनको लक्ष्य सहित जवाफी ब्याटिङ गरेको धनगढी १४ ओभरमा अलआउट हुँदै ६७ रनमा समेटियो । धनगढीका पवन सर्राफले सर्वाधिक १५ रन बनाए । यस्तै कप्तान सोमपाल कामीले ११ रन जोड्दा सन्दीप रजालीले १० रन बनाए । धनगढीलाई सस्तैमा समेट्न रुपन्देहीका ललित सिंह भण्डारीले ३ तथा विक्रम सोवले २ विकेट लिए । जितसँगै रुपन्देहीले ५ खेलबाट ६ अङ्क जोडेको छ । रुपन्देही अङ्क तालिकाको दोस्रो स्थानमा उक्लिएको छ । साबिकको विजेता धनगढी भने जित विहीन बन्दै घर फर्किएको छ । धनगढीले ५ खेलमा मात्र १ अङ्क जोड्न सक्यो । अघिल्ला दुई संस्करणको विजेता धनगढी पहिलो पटक प्ले अफ नपुग्दै प्रतियोगिताबाट बाहिरिएको हो ।"
