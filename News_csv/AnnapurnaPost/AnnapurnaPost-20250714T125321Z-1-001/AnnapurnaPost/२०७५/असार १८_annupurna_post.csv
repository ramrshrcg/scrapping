शीर्षक,विवरण
साधन र साध्य दुवै सुशासन,"राज्यले अंगीकार गरेको दर्शन, सरकारमा नेतृत्व गर्ने वर्गदलले बोकेको विचारधारा, सरकारले जनतामाझ स्थापित गर्न खोजेको प्रभावछाप र जनताका चाहना नै राज्य सञ्चालनका मार्गदर्शक सिद्धान्त हुन्। नेपालको सन्दर्भमा आज यी चारैवटा पक्षको सारभूत साझा सवाल सुशासन हो। सुशासन, संविधान र सरकारको सर्वाेच्च कार्यसूची र गन्तव्य बनेको छ यतिबेला। सन् १९९० को दशकमा विश्वका विकासशील मुलुक खासगरी तेस्रो विश्वका देशमा शासन शक्ति र अधिकारको दुरुपयोग भई शासन व्यवस्था प्रभावकारी नभएकाले शासन व्यवस्थामा सुधार ल्याई विकास निर्माण प्रक्रियामा गतिशीलता प्रदान गर्ने हेतुले विकास गरिएको रणनीतिक अवधारणा हो सुशासन। नेपालको संविधान (२०७२) को दुई स्थानमा सुशासन शब्दको प्रयोग भएको छ। तर संविधानले अंगीकार गरेका आधारभूत संरचना तथा विशेषताले सुशासनको बृहत् अवधारणालाई आत्मसात गरेको छ। सुशासन कायम गर्न विधिको शासन, भ्रष्टाचारमुक्त समाज, आर्थिक अनुशासन, दण्डहीनताको अन्त्य, मानव अधिकारप्रतिको सम्मान, जनउत्तरदायी सरकार, भ्रष्टाचारको रोकथाम र नियन्त्रणका निम्ति संवैधानिक अंगका रूपमा अख्तियार दुरुपयोग अनुसन्धान आयोगको व्यवस्था, सार्वजनिक निकायको कामकारबाहीमा खुलापन र पारदर्शिताजस्ता व्यवहार र सिद्धान्त अंगीकार गरिएको छ। सुशासनका निमित्त संविधानले जनताको सहभागिता, जनउत्तरदायी सरकार, कामकारबाहीमा पारदर्शिता र जवाफदेहिताको सिद्धान्तलाई आत्मसात गरेको छ। सुशासन (व्यवस्थापन तथा सञ्चालन) ऐन, २०६४ ले कानुनको शासन, भ्रष्टाचारमुक्त र चुस्त प्रशासन, विकेन्द्रीकरण, आर्थिक अनुशासन तथा सार्वजनिक कार्य र स्रोतको कुशल व्यवस्थापनलाई सुशासनका रूपमा परिभाषित गरेको पाइन्छ। प्रभावकारी शासन व्यवस्थाको माध्यमबाट नागरिकको हित अभिवृद्धि गर्ने दिशामा परिलक्षित मूल्य र मान्यता हो सुशासन। यो लोकतान्त्रिक शासन व्यवस्थाको मेरुदण्ड हो, मुटु हो। संविधानको अपेक्षा, राष्ट्रको आवश्यकता र नेपालीजनको मनको आवाज हो सुशासन। किन चाहियो सुशासन ? विश्वका विभिन्न देशमा भएका अध्ययन अनुसन्धानले प्रमाणित गरेको छ, सुशासनविना कुनै पनि देशको आर्थिक, सामाजिक, राजनीतिक, सांस्कृतिक तथा विकासका लक्ष्य हासिल गर्न सकिँदैन। नेपालको संविधानले गरेको अपेक्षा पनि दिगो शान्ति, विकास, समृद्धि र सुशासन नै हो। त्यसैले सुशासन साधन र साध्यै दुवै हो। यसले गरिबी न्यूनीकरण गर्न सघाउ पुर्याउँछ, अधिकारमा मात्र होइन, कर्तव्यप्रति पनि सचेत र जिम्मेवार बनाउँछ, राज्य व्यवस्थाप्रति जनताको विश्वास सिर्जना गर्न सघाउ पुर्याउँछ। दरिलो र अभिप्रेरित राज्य संरचना निर्माण गर्न सघाउँछ। सुशासन कसरी सम्भव छ ? विभिन्न धारणा, व्यवहार एवं निष्कर्षलाई विश्लेषण गरेर सुशासनका साझा विशेषता अगाडि सारे पनि विकसित र विकासोन्मुख देशको सुशासनका एजेन्डा फरकफरक हुन्छन्। संयुक्त राष्ट्रसंघले सहभागिता, सहमतिउन्मुख पद्धति, उत्तरदायित्व, जवाफदेही, पारदर्शिता, प्रभावकारी तथा सक्षम, समतामूलक र समावेशी तथा कानुनी शासनका लागि साझा विशेषताका रूपमा उल्लेख गरेको छ। तर हामीले आफ्नो सन्दर्भबारेमा अध्ययन तथा अनुसन्धान गर्ने एवं हाम्रो आफ्नो क्षमता, सामथ्र्य, निकाय, विवेक, प्रविधि, परिस्थितिका आधारमा सुशासनको आफ्नै मौलिक कार्यसूची र प्राथमिकता निर्धारण गर्न आवश्यक छ। हाम्रो शासन व्यवस्था सुधारका लागि गरिएका प्रयास पनि केवल संरचना र कार्यप्रक्रियामा केन्द्रित भएको तर संस्कारगतव्यवहारगत पक्षमा ध्यान नदिइएको अवस्था छ। जसका कारण जनताले अनुभूत गर्ने गरी शासन पद्धति परिवर्तनमा सुधार आउन सकेन। यसबाट पाठ सिकेर सुशासनको यात्रालाई गन्तव्यमा पुर्याउने गरी अगाडि बढ्नु आवश्यक छ। हाम्रो सन्दर्भमा तपसिलका विषय नै सुशासनका लागि प्रधान कार्यसूची हुन्। धारणा र व्यवहारमा परिवर्तन : सुशासन र सदाचारिता भनेको प्रधानरूपमा व्यवहार हो। व्यवहारलाई धारणाले निर्देशित गर्दछ। त्यसैले धारणा परिवर्तन गर्न जरुरी छ। धारणामा परिवर्तन गर्न आत्मानुशासन, शिक्षा, कानुन, नीतिनियम, दण्ड पुरस्कार, आध्यात्मिक चिन्तन र व्यवहार आदि पक्षको प्रस्ट सैद्धान्तिक व्यवस्था र इमानदार व्यावहारिक अवलम्बन जरुरी छ। अहिले देखिएको सीमित व्यक्तिको रुचि र स्वार्थप्रधान कार्यशैलीमा परिवर्तन गरी राष्ट्र र जनताको बृहत्तर हितमा केन्द्रित हुने व्यवहार विशेषरूपमा राजनीतिकर्मी, राष्ट्रसेवक कर्मचारी र निजी क्षेत्रमा आवश्यक छ। राजनीतिक नेतृत्वमा प्रस्ट दृष्टिकोणसहित त्याग र निष्ठाको गान्धीवादी सोच, व्यवहार र संस्कार आवश्यक छ। आर्थिक, राजनीतिक, सामाजिक, प्रशासनिक, कानुनी, संस्थागत तथा प्रविधिगत कारणहरूमा रहेका कमीकमजोरीको समाधानविना म भ्रष्टाचार गर्दिनँ, अरूलाई पनि गर्न दिन्न भन्ने एकल सोचमुखी अठोटले भ्रष्टाचार नियन्त्रण सम्भव छैन। लोकतान्त्रिक संस्कार र पद्धतिलाई व्यवहारमा आत्मसात गर्ने इमानदार राजनीतिक प्रयत्न आवश्यक छ न कि ओठे प्रतिबद्धता। भूराजनीति र आन्तरिक कचिंगलको सही रूपमा व्यवस्थापन गर्दै उपलब्ध स्रोत, साधन र सम्भावनालाई उपयोग गर्न राजनीतिक शक्ति एउटै कित्तामा उभिएर काम गर्ने संस्कारको विकास गर्न आवश्यक छ। त्यसका लागि कर्मचारीतन्त्रमा सेवक, व्यवस्थापक र सहजकर्ताको भावना र क्षमताको खाँचो पर्छ। निजी क्षेत्रमा देखिएको गैरजिम्मेवार र नाफाखोर प्रवृत्तिमा अविलम्ब सुधार हुनुपर्छ। विद्यमान सामाजिक, जैविक, वैचारिक, क्षेत्रीय विविधतासम्बद्ध सवालको सही व्यवस्थापन तथा समाधानमा राजनीतिक दल, कर्मचारीतन्त्र, नागरिक समाज सहयोगी, उदार र जिम्मेवार हुनुपर्छ। व्यक्तिगत लाभ, लोकप्रियता, रुचि, स्वार्थीपनलाई त्यागी राष्ट्र र जनताप्रति जिम्मेवार नबन्दासम्म सुशासन सम्भव छैन। शान्तिसुरक्षा र कानुनी शासनको प्रबन्ध : स्वच्छता र निष्पक्षताको अवस्था हो न्याय। न्याय कानुनी शासनको आधारशिला हो। कानुनको दृष्टिमा समान हुनु नै न्याय हो भन्ने परम्परागत मान्यता र कानुनको दृष्टिका साथसाथै व्यवहारमा नै समानता हुनु नै न्याय हो भन्ने आधुनिक मान्यता छ। यही आधुनिक मान्यताअनुसारको न्याय सम्पादन आजको आवश्यक हो। न्यायविना सुशासन सम्भव छैन। कानुनको शासन त्यतिबेला मात्र प्रत्याभूत हुन्छ जतिबेला कानुन निर्माण सही ढंगले हुन्छ र न्यायमा सबैको पहुँच पुग्छ। तर विद्यमान अवस्थामा यी तीनै पक्ष कमजोर छन्। विवेकका आधारमा विवेकसंगत ढंगबाट निर्णय गर्ने र त्यसको सुखद् अनुभूति आम मान्छेले गर्न नसक्दासम्म सुशासनको प्रत्याभूति हुने छैन। आज स्वतन्त्र, सक्षम, निश्पक्ष, निडर र पहुँचयोग्य न्यायालय र न्यायमा आधारित न्याय सम्पादनशैलीको आवश्यकता छ। आम सर्वसाधारणले अनुभूति गर्न सक्ने बलियो शान्तिसुरक्षाको व्यवस्थापन गर्न थप कसिलो प्रयत्न आवश्यक छ। कडा कानुन र इमानदार कार्यान्वयन आवश्यक छ। पद, पैसा र प्रभावको सर्वाेच्चता होइन, कानुनको सर्वोच्चता वा कानुनको शासनविना सुशासन कल्पना गर्न सकिन्न। राज्यको सुशासनप्रतिको इमानदार सदिच्छा हो भने कानुन निर्माण, कानुन कार्यान्वयन र न्यायमा पहुँचजस्ता सवालमा आमूल सुधार आवश्यक छ। आर्थिक पक्षको व्यवस्थापन सुधार : गाँस, वास, कपास, शिक्षा, स्वास्थ्य, सुरक्षा, सार्वजनिक सेवाप्रवाह र सबै किसिमका विकासका पूर्वाधार निर्माण तथा व्यवस्थापनका लागि राज्यका सबै निकाय र नागरिक तहमा आर्थिक अनुशासन कायम गर्नु अनिवार्य छ। आज देशमा रोजगार, उत्पादकत्व र लगानीको सम्भावना बढाउन सकिएको छैन। ऊर्जाशील युवालाई विदेश पलायन हुनबाट रोक्न सकिएको छैन। अर्थतन्त्र आयातमा आधारित राजस्व र वैदेशिक रोजगारको रेमिटेन्सले धानेको छ। भागबन्डाको दलीय राजनीतिले गर्दा राज्यसंयन्त्र थला परेको छ। विकास बजेट खर्च हुन सकेको छैन। पद्धति, पारदर्शिता, इमानदारी र नवीनताको अवस्था नाजुक छ। महालेखा परीक्षकको पचपन्नौं वार्षिक प्रतिवेदन २०७४ ले मूलरूपमा ऐननियमको परिपालना, आन्तरिक नियन्त्रणको व्यवस्था, सरकारी सम्पत्तिको संरक्षण, स्रोतसाधनको प्राप्ति र उपयोग, बजेट व्यवस्थापन र स्रोत सुनिश्चितता, वैदेशिक सहायता परिचालन, राजस्व असुली, सार्वजनिक खरिद व्यवस्थापन, आयोजना व्यवस्थापन, अनुदान वितरण तथा अनुगमन, प्राकृतिक स्रोत तथा सांस्कृतिक सम्पदाको संरक्षण, सेवा प्रवाहलगायतका विषयमा कमीकमजोरी औंल्याउँदै बेरुजु ५ खर्ब ८ करोड पुगेको तथ्य सार्वजनिक गरेको छ। सन् २०१८ को लागि विश्व बैंकद्वारा प्रकाशित डुइङ बिजनेस प्रतिवेदनमा नेपालको व्यावसायिक वातावरण १०५ औं स्थानमा पुगेको छ। आर्थिक सुधारका कार्य गर्ने, उपयुक्त लगानी वातावरण निर्माण गर्ने (लगानीमैत्री नीति, कार्यविधि र कार्यप्रणालीलाई सरलीकरण र संक्षेपीकरण, सुरक्षा, उपयुक्त श्रम सम्बन्ध, उपयुक्त औद्योगिक वातावरण, पूर्वाधारको विकास आदि), उत्पादन वृद्धिमा जोड दिने, रोजगारमूलक उद्योग स्थापना, बलियो अर्थतन्त्र निर्माण गर्ने, आर्थिक स्थायित्व (आर्थिक वृद्धि, स्वास्थ्य भुक्तानी सन्तुलन, मूल्य एकरूपता), वित्तीय अनुशासन, सार्वजनिक वित्त व्यवस्थापन आदि कार्यमा उपयुक्त विधि, वातावरण, व्यवहार र विवेक पुर्याउन आवश्यक छ। भ्रष्टाचार अन्त्य : भ्रष्टाचार समाजकोे रोग त हुँदै हो, सरकारी संयन्त्रको धमिरा पनि। यसले राजनीतिलाई बेकम्मा, समाजलाई विशृंखलित, संस्कृतिलाई विचलित र अर्थतन्त्र धराशायी बनाउँछ। आज नोपाली समाजका हरेक क्षेत्रमा भ्रष्टाचार व्याप्त छ। राजनीतिक, सामाजिक संघसंस्था, कर्मचारी संयन्त्र र निजी क्षेत्रको नसानसामा भ्रष्टाचार संस्थागत छ। एमनेस्टी इन्टरनेसनलको ग्लोबल करप्सन ब्यारोमिटरअनुसार सन् २०१७, भ्रष्टाचार अवधारणा सूचकांकमा नेपाल १२२औं स्थानमा छ। भ्रष्टाचार नियन्त्रण गर्न कानुनी तथा संस्थागत व्यवस्था नगरिएको होइन, तर कानुनमा रहेका छिद्र र तजविजी अधिकारको दुरुपयोग गरी भ्रष्टाचारीले उन्मुक्ति पाएको अवस्था पनि छ। भ्रष्टाचार नियन्त्रण गर्ने निकायमा सुशासन र सदाचार व्यवहारसँग तीनपुस्ते नाता नभएका व्यक्तिलाई नेतृत्व गर्ने अवसर दिँदा भ्रष्टाचार नियन्त्रण होइन, झन् बढेको महसुस भएको छ। त्यसैले आर्थिक, राजनीतिक, सामाजिक, प्रशासनिक, कानुनी, संस्थागत तथा प्रविधिगत कारणहरूमा रहेका कमीकमजोरीको समाधानविना म भ्रष्टाचार गर्दिनँ, अरूलाई पनि गर्न दिन्न भन्ने एकल सोचमुखी अठोटले भ्रष्टाचार नियन्त्रण सम्भव छैन। साधन र साध्य दुवै सुशासन सरकारले देखेको समृद्ध नेपाल र खुसी नेपालीको सपना साकार गर्न सुशासन अपरिहार्य साधन हो। त्यसैले सुशासनलाई समृद्धि, दिगो शान्ति र विकासका लागि प्रस्थानविन्दु मानेर अघि बढ्नुपर्छ र अन्ततः स्थापित सुशासित व्यवस्थामा पुगिनेछ। त्यसकारण सुशासन साधन र साध्य दुवै हो। एउटा साधारण नागरिक पनि गर्भावस्थादेखि मृत्युपर्यन्तसम्मका आम गतिविधिमा राज्यको शासन प्रणालीसँग र सार्वजनिक सेवा प्रवाहसँग जोडिन पुग्छ। त्यसैले राज्य सबै नागरिकको अभिभावक हो। राज्यको उद्देश्य र जिम्मेवारी सरकारको माध्यमबाट सम्पादन गरिन्छ। सरकारले सुशासनका लागि नेतृत्व र प्ररणदायी भूमिका निर्वाह गर्नुपर्छ। सरकार र सार्वजनिक क्षेत्रका अलावा निजी क्षेत्र, नागरिक समाज एवं अन्तर्राष्ट्रिय साझेदार संस्था पनि उत्तिकै जिम्मेवार, जवाफदेही, पारदर्शी र जनमुखी हुन आवश्यक छ। यद्यपि सरकारले आफ्नो नेतृत्वदायी, समन्वयकारी, सहजकर्ता र उत्प्रेरकको भूमिकाको माध्यमद्वारा नागरिकप्रतिको जिम्मेवारी, जवाफदेहिता र पारदर्शिताको एउटा नमुना प्रस्तुत गरी बाँकी पात्रलाई सुशासन प्राप्तिको मूल कार्यदिशामा समाहित गर्न सक्नुपर्छ। प्रधानरूपमा सुशासनको अगुवाइ राजनीतिक र प्रशासनिक नेतृत्वले गर्नुपर्छ।"
चिनियाँ रेल र यथार्थ,"भारतीय प्रधानमन्त्री नरेन्द्र मोदीले उनका समकक्षी केपी ओलीलाई वीरगन्जदेखि काठमाडौंसम्म विद्युतीय रेल बनाइदिने सपना देखाए। सपना किन भनिएको हो भने भारतसित सहमति र सम्झौता भएका दर्जनौं परियोजना अलपत्र छन्। त्यसलगत्तै चीन गएका ओलीले केरुङदेखि काठमाडौंसम्म रेल आउने सपना बाँडे। चिनियाँ र भारतीय रेलले नेपालको बजार निकै गर्माएको छ आजभोलि। यसरी प्रचार भइरहेको छ मानौं रेल आज हो कि भोलि काठमाडौं आइहाल्छ। महाकाली सन्धि हुँदा पनि एमालेहरूले स्याटलाइटबाट बिजुली निर्यात गरिनेसम्मका भाषण गरे। ओली प्रधानमन्त्री हुनुअघि नै रसुवागढी पुगेर यहींबाट रेल आउँछ भन्न भ्याए। प्रधानमन्त्री ओलीको भारत र चीन भ्रमणको मुख्य एजेन्डा नै रेल ल्याउने बन्यो। पक्षविपक्षमा निकै बहस भइरहेका छन्। कोही भन्छन्, ल्याउनु हुँदैन, कोही भन्छन्, नल्याई हुँदैन। भारतले बेलाबेलामा नाकाबन्दी गरेर नेपालीलाई दुःख दिएका कारण नै चिनियाँ रेलले नेपालमा महत्व पाएको हो। ओली पहिलोपटक प्रधानमन्त्री भएका बेला गरेको चीन भ्रमणमा पनि यस्ता विकल्पका बारेमा प्रशस्त बहस भएका थिए। विशेष गरेर नेपाल र चीनबीच व्यापार तथा पारवहन सम्झौता भएको थियो। तर भारतीय नाकाबन्दी हटेलगत्तै नेपालीले पुरानो बानीअनुसार सबै कुरा बिर्संदै गए। त्यसपछि आएका सरकारहरू चिनियाँ पक्षसित त्यति घुलमिल हुन चाहेनन् र पुराना सम्झौता कार्यान्वयनमा चासो देखाएनन्। उनी रसुवागढी जानुमा वामपन्थी गठबन्धनलाई बिथोल्न खोज्नेहरूका लागि जवाफ दिनु थियो कि हामीलाई चिनियाँ साथ छ भनेर देखाउन। त्यसमा ओली सफल भए। प्रधानमन्त्री भएलगत्तै चीन भ्रमण नगरी भारत गएका ओलीले त्यहाँ रेलसम्बन्धी सम्झौता गरे। ओली भारत जानुअघि चिनियाँ रेलको चर्चा व्यापक थियो। नेपालमा चिनियाँ रेल आउने भयो भन्दै भारतले चीनभन्दा अघि नै सम्झौता गर्यो। दुई वर्षअघि ओलीको चीन भ्रमणलगत्तै रेलको राष्ट्रिय चर्चा सुरु भयो। यसको श्रेय ओलीलाई जान्छ। निश्चय पनि रेल सञ्जालमा चीन विश्वको दोस्रो दर्जामा पर्छ। सन् २०१५ सम्म चीनमा एक लाख ८१ किलोमिटर रेल सञ्जाल विस्तार भइसकेको छ। चीनले सन् २०५० सम्म दुई लाख ७४ हजार किलोमिटरसम्मको रेलमार्ग निर्माण गर्ने लक्ष्य राखेको छ। चीनले ५४० किलोमिटरको सिगात्सेकेरुङ रेलमार्ग केही महिनाअघि निर्माण सुरु गरेको हो। अहिले चर्चामा रहेको केरुङदेखि रसुवागढी हुँदै काठमाडौंसम्मको रेलमार्ग भौगोलिक हिसाबले विकट छ, जसको निर्माण प्रचार गरिएजस्तै एकाध वर्षमा सम्भव छैन। चिनियाँ प्राविधिकहरूका अनुसार, भौगोलिक जटिलताका कारण ९० प्रतिशत सुरुङ तथा पुल बनाउनुपर्छ। केरुङकाठमाडौं दूरी ७५ किलोमिटर छ। छेन्दुल्हासाकै लागतलाई आधार मानेर हेर्दा एक खर्ब ७६ अर्ब रुपैयाँ हुन आउँछ। एकछिन मानौं यति धेरै रकम खर्चेर रेल सञ्जाल बन्ने भयो रे। अब यो रकम कसले बेहोर्ने ? चीनले पूर्ण अनुदानमा बनाइदिए केही समस्या छैन। ऋणमा बनाउनुपर्ने भयो भने के गर्ने ? यति धेरै ऋण लिएर बनाउने हो भने त्यसको उपादेयतामा अवश्य प्रश्न उठ्छ। नेपालको कुल व्यापारमा चीनसितको हिस्सा जम्मा १३ प्रतिशत रहेको चालू आवको आर्थिक सर्वेक्षणमा उल्लेख छ। रेलमार्गले चीनलाई जोड्दा निश्चय पनि व्यापार विस्तार हुन्छ, त्यसमा दुविधा छैन। तर हामीसँग आयात गर्नेभन्दा निर्यात गर्ने सामान नै छैन। यही भएर के रेललाई रित्तो फर्काउने भनिएको हो ? चीनले बनाइरहेको सिगात्सेदेखि केरुङसम्मको सञ्जाल कहिले पूरा हुने टुंगो छैन, जबकि चीनसित एक लाख ८१ हजार किलोमिटर रेलमार्ग निर्माण गरेको अनुभव छ। अरू कारणभन्दा पनि चरम भौगोलिक विकटताका कारण सिगात्सेकेरुङ (५४० किलोमिटर) खण्डमा पाँच हजार दुई सय मिटरको हिमाली उचाइ भएको स्थानमा रेलजस्तो पूर्वाधार बनाउन त्यति सजिलो छैन। अझ विद्युतीय रेल भनिएको छ, जसले हिमालय क्षेत्रमा हुने हिमपात र भूस्खलनका कारण सुरुङबाट रेलमार्ग तय गर्नुपर्ने प्राविधिक बाध्यता हुन सक्छ। जसले गर्दा अनुमानित लागतभन्दा कयौं धेरै खर्च पर्न सक्छ, जुन हाम्रोजस्तो सानो अर्थतन्त्र भएको मुलुकका लागि अभिशाप हुन सक्छ। रेल ल्याउन प्राविधिक हिसाबले असम्भव छैन। चीनले पूर्ण अनुदानमा बनाइदिए केही समस्या छैन, ऋणमा बनाउनुपर्ने भयो भने के गर्ने ? प्रयोगशालामा पनि सुन बनाउन सकिन्छ। तर त्यो आर्थिक रूपले कत्तिको सम्भव छ भन्ने मात्र हो। अहिलेको सन्दर्भमा चिनियाँ रेल पनि प्रयोगशालामा सुन बनाएजस्तै हो। जसरी राजनीतिक भाषणबाजी गरेर भोलि नै आइहाल्छ जस्तो गरिएको छ, त्यो यथार्थभन्दा धेरै पर छ। विदेशी ऋणले बनेका आयोजनाहरू कति घातकसिद्ध हुन्छन् भन्ने विगतका केही उदाहरणले प्रमाणित गरिसकेका छन्। चीनकै ऋण सहयोगमा एक दशकदेखि बनिरहेको माथिल्लो त्रिशूली थ्री ए जलविद्युत् आयोजना हेरे पुग्छ। एघार वर्ष लगाएर चीनकै गेजुवाले चमेलिया बनायो। लागत दोब्बर, तेब्बर पारेर ऋणमाथि ऋणको भार थपिएको थपियै भयो। १०१२ अर्ब रुपैयाँको ऋणले त यति हैरानी पारेको छ भने रेल सञ्जालको ऋण (जुन खर्बाैंमा छ) ले कुन हालतमा पुर्याउला ? हालसालै चर्चामा आएको श्रीलंकाको बन्दरगाह प्रकरणले कमजोर राष्ट्रले ऋण लिएर परियोजना बनाउँदा दसपटक सोच्न बाध्य तुल्याएको छ। तत्कालीन प्रधानमन्त्री महिन्दा राजपाक्षेले तीन अर्ब अमेरिकी डलर ऋण लिएर बनाएको हमबानटोटा बन्दरगाह यतिखेर विश्व मानचित्रमा चर्चित छ। एक त त्यो बन्दरगाह बनाउन हुँदैन भनेर उठेको आवाजलाई दबाएका राजपाक्षेले उपयोगिताको सम्भावनाविनै बनाउन सहमत भए। ऋण भिडाउन चीन आर्थिक र सामरिक हिसाबले उत्तेजित थियो। उसको स्वार्थ मिल्यो र दियो। पछि तिर्न नसकेकै कारण श्रीलंका १५०० एकड जमिन चीनलाई ९९ वर्षसम्मका लागि दिन बाध्य भयो। यसलाई चलनचल्तीको भाषामा डेब्ट ट्र्याप भन्छन्। ९९ वर्षका लागि पाएको उक्त भूमि रणनीतिक र सामरिक उपयोगमा ल्याउला भन्ने भारत, अमेरिकालाई अहिले ठूलो टाउको दुखाइको विषय भएको छ। अहिलेको रेल प्रकरण पनि श्रीलंकाको उक्त बन्दरगाह प्रकरणसित जोडेर हेर्ने गरिएको छ। रेल हाम्रा लागिभन्दा पनि बीआरआईअन्तर्गतको एउटा अवयव हो, जुन हाम्रो बजारभन्दा पनि भारत र पश्चिम एसियाको विशाल बजार चिनियाँ नजरमा लक्ष्यित छ। यद्यपि बीआरआईमा भारत सहमत नभएका कारण अहिलेलाई अध्ययनसम्मको काम मात्र होला। कदाचित भोलि भारत सहमत भएमा चीनले नेपालको मार्ग हुँदै पश्चिम एसियासम्म कनेक्टिभिटी पुर्याउन उच्च प्राथमिकतामा राख्ने देखिन्छ। भारत र चीनको स्वार्थ मिल्दा नेपाल कसरी पिल्सिन्छ भन्ने ज्वलन्त उदाहरण त हामीले लिपुलेकमा देखिसक्यौं। एकाथरी विद्वान्हरूका भनाइअनुसार तिब्बतमा आउनेमध्ये १० प्रतिशत पर्यटकहरू मात्र नेपाल छिरे भने वर्षको २ खर्ब ५० अर्ब रुपैयाँ आम्दानी हुन्छ। रेलमा लागेको खर्च वा ऋण त तिनै पर्यटकले गर्ने खर्चबाट धानिन्छ भन्ने उनीहरूको तर्क छ। बर्सेनि साढे १३ करोड चिनियाँ विदेश घुम्न निस्कन्छन् र तिनले दुई अर्ब ६१ करोड अमेरिकी डलर खर्च गर्छन्। त्यस्तै गत वर्ष तिब्बतमा मात्रै साढे दुई करोड पर्यटकले भ्रमण गरे र तीमध्ये १० प्रतिशत मात्रै नेपाल आए २५ लाख हुनेछ जस्ता तर्कहरू उठ्ने गरेको छ। प्रतिचिनियाँ पर्यटकले एक लाख रुपैयाँ खर्च गर्छन् र तिब्बत आएका २५ लाख पर्यटकबाट नेपालले दुई खर्ब ४० अर्ब रुपैयाँ उठाउन पाउनेछ भनेर दलील दिनेहरूको कमी छैन यहाँ। रेलकै सन्दर्भमा अर्को एउटा भनाइ पनि छ। चीनले निर्माण गरिरहेको (छेङदुल्हासा) रेल सञ्जालको प्रतिकिलोमिटर लागत दुई अर्ब ३५ करोड छ। काठमाडौंकेरुङ सय किलोमिटर नै भए पनि छेङ्दुल्हासाको हिसाबमा दुई खर्ब ३५ अर्ब रुपैयाँमा नेपाल रेल सञ्जालमा जोडिन्छ। यो रकम प्रतिवर्ष ५० अर्ब रुपैयाँ खर्च गर्ने हो भने पाँच वर्षमा रेल बनिसक्छ भन्नेहरू पनि छन्। वर्षको ५० अर्ब रुपैयाँ यस्ता पूर्वाधारमा लगाउन सक्ने हैसियत भए नेपाल विकसित भइसक्ने थियो। यति धेरै लागत र जोखिम भएको पूर्वाधार भएकाले विद्युतीय रेल नेपालको मात्र प्राथमिकता होइन, चीनकै पनि चासोको विषय हो। यही कारणले चिनियाँ अनुदान सहयोगमा निर्माण भए कुनै आपत्ति छैन भनिएको हो। चीनसित हाम्रो १४४५ किलोमिटर सिमाना जोडिएको छ। कुल सीमारेखामा दुई देशबीच ४३ वटा परम्परागत नाका छन्। यी नाका खोल्न सकियो भने उत्तरी नेपाल तिब्बतसित जोडिन्छ र त्यहाँ स्थानीय स्तरको व्यापारिक सम्बन्ध पनि बढ्छ। विद्यमान नाकामध्ये सामान्य सञ्चालनमा रहेका नाका जम्मा सातवटा मात्र छन्। सडकका हिसाबले चीनसित दुई नाकामा जोडिएको छरसुवागढी र तातोपानी। २०७२ सालको भूकम्पपछि तातोपानी नाका बन्द छ। तातोपानी नाका खुलाउने भनिएको छ, त्यो हेर्न बाँकी छ। हालसम्म नखुलेका नाकाहरू खुलाउनेतिर प्रधानमन्त्री ओलीको ध्यान गएन। नेपालमा फलपूल प्रशोधन केन्द्र खोल्ने सहमति गरे, जबकि नेपालमा फलपूल आयात हुन्छ, उत्पादन हुँदैन।"
मौलिक हकको व्यापारीकरण,"राजनीतिज्ञले विदेशी दूतावासहरूमा आफन्तको छात्रवृत्तिका लागि बिन्ती बिसाउनु नौला घटना होइन। सरकारमा रहेको वामपन्थी र प्रतिपक्षी नेपाली कांग्रेसलगायत यो मामिलामा कुनै पनि दल अपवाद छैनन्। दूतावासले नेताका आफन्तलाई नदिए पनि त्यो छात्रवृत्ति कुनै न कुनै नेपालीले पाउने नै हो। नेताकै सिफारिसमा दिँदा एकातिर दूतावासका कर्मचारी नेपाल सरकारका उच्च पदस्थ पदाधिकारीसँग सम्बन्ध विस्तार गर्न सक्छन् भने अर्कोतिर राजनीतिक नेतृत्वलाई प्रयोग गरेर आफ्नो देशको स्वार्थ लाद्न सफल हुन्छन्। नेताको मोह केवल विदेशी छात्रवृत्तिमा मात्रै छैन, देशभित्रै नाम चलेका निजी उच्च माध्यमिक विद्यालयतिर पनि त्यत्तिकै देखिन्छ। हेल्लो, म राष्ट्रपति कार्यालयबाट स्वकीय सचिव बोलेको। नानुले तपाईंकै कलेजमा पढ्न मन गरेकीले उसलाई थोरै मिलाएर भर्नाको व्यवस्था गरिदिनुहोला। यो २०७४ सालमा आएको फोन कल थियो। त्यसैगरी हेल्लो, म माधवकुमार नेपाल बोलेको। सोही सेरोफेरोमा पूर्वप्रधानमन्त्रीको फोन आयो। तपाईंको कलेजमा एकजना मधेसबाट आएका विद्यार्थीलाई मिलाएर भर्ना गरिदिनुहोला। प्रवेश परीक्षामा भागै नलिएका विद्यार्थीलाई भर्ना गराउने पहल थियो त्यो। अनि २०७२ सालमा अर्का पूर्वप्रधानमन्त्री बाबुराम भट्टराई फोन गर्छन्, तपाईंको कलेजमा एकजना सहिद परिवारको सदस्यलाई कक्षा ११ मा छात्रवृत्तिमा भर्ना गरिदिनुपर्यो। त्यसबाहेक पनि कुनै बेला विद्यार्थी संगठन हाँकेका र निजी क्षेत्रबाट सञ्चालित शिक्षा र चर्को शुल्कको विरोध गर्नेहरूमध्ये धेरैजसोले आफ्ना सन्तानलाई त्यही निजी विद्यालयमै पढाएका छन्। अहिलेका सामान्य प्रशासन तथा संघीय मामिलामन्त्री लालबाबु पण्डितले पनि छोरीका लागि सामुदायिकभन्दा निजी प्लस टु नै उचित ठहर्याए। यसरी निजी क्षेत्रबाट सञ्चालित विद्यालयमा भनसुनका लागि आफ्नो नाम बेच्नेहरू तिनै नेताहरू हुन्, जसले खास समयमा शिक्षाको निजीकरणविरुद्ध उभिने गर्थे, विद्यार्थी समूहलाई उचालेर बन्द हडतालमा उत्रन्थे र संस्थाकै तोडफोडमा लाग्न पनि पछि पर्दैनथे। के सामुदायिक क्षेत्रबाट सञ्चालित विद्यालयहरूमा पनि नेताका यस्तै आकर्षण होलान् त ? यी दुई क्षेत्रबाट सञ्चालित शिक्षाको गुणस्तर उस्तै हुन्थ्यो, विद्यार्थीले उस्तै खालका एक्सपोजर पाएका हुन्थे र अन्तर धेरै हुँदैनथ्यो भने नेताले फोन गरी आफ्ना मान्छेका लागि निजी क्षेत्रबाट सञ्चालित विद्यालयमा भनसुन गर्ने अवस्था आउँदैनथ्यो होला। सामुदायिक विद्यालयकै वकालत गरे पनि आफ्ना बच्चा पढाउने भएपछि हामी सकेसम्म सामुदायिकमा जान चाहँदैनौं। अभिभावक हुनुको नाताले आफ्ना बच्चालाई कस्तो शिक्षा दिने र कस्तो विद्यालयमा पठाउने भन्ने विषय गम्भीर हो। गुणस्तरीय शिक्षा पाओस् भन्ने अपेक्षानुसार उनीहरूले राम्रा विद्यालयमा आफ्ना बालबालिकालाई पठाउनुलाई अन्यथा मान्नुभएन। हो, हाम्रा नेताहरूको वर्तमानमा विद्यालयको यही स्वाभाविक छनोटभित्रै उनीहरूको विगतलाई हेरियो भने तादात्म्यता मिलेको देखिँदैन। यसमा अवसरवाद झल्किन्छ। हालै सार्वजनिक भएको एसईई परीक्षा नतिजाले पनि सामुदायिक विद्यालयहरूको दाँजोमा किन धेरैको आकर्षण निजीमै छ भन्ने प्रश्नको जवाफ मिल्छ। त्यसैले होला, यतिबेला सामाजिक सञ्जालमा अपवादलाई छोड्ने हो भने सामुदायिकबाट शिक्षा लिएकाहरू खाडी मुलुकतिर जाने खालका र निजीका विकसित मुलुकहरू जस्तै युरोपेली देशहरू, उत्तर अमेरिका र अस्ट्रेलिया जाने खालका छन् भनी व्यंग्य मिश्रित चर्चा हुन थालेको छ। घरजग्गा र ठेक्कापट्टा कारोबारी, म्यानपावर कम्पनीले झैं सम्पत्ति आर्जन गर्न सक्ने हैसियतमा शिक्षा क्षेत्रमा लागेकाहरू देखा पर्नुले यो क्षेत्रको व्यापारीकरण कुन हदसम्म भइरहेको छ, बुझ्न कठिन पर्दैन। यहाँ राजनीतिज्ञले आफ्ना मान्छेलाई निजी विद्यालयमा पढाउनु हुँदैनथ्यो, तर पढाएका छन् भनी व्यक्तिगत रूपमा विरोध गर्न खोजिएको होइन। बरु इतिहासमा जहिले पनि शिक्षा क्षेत्रलाई विरोधको निशाना बनाउनेहरू अहिले स्पष्ट बहुमतसहित सत्तामा पुगेकाले यसरी विद्यालय छनोटमा भनसुन गर्नै नपर्ने गरी सबै विद्यालयमा एकरूपता ल्याउन सकियोस् र त्यहाँ गुणस्तरमा सम्झौता नहुने गरी यस क्षेत्रमा सुधार गर्न सकियोस् भन्नकै लागि हो। एसईईको परिणाम सार्वजनिक भएसँगै निजी कलेजहरू राम्रा विद्यार्थी आफूतिर आकर्षित गर्न हर उपाय अवलम्बन गरिरहेका छन्। केही अभिभावक पनि बालबालिकाको गुणस्तरीय शिक्षाको सट्टा जुन निजी कलेजले आफूलाई बढी सुविधा दिन सक्छ त्यहीं पढाउन तछाँडमछाड गरिरहेका छन्। यस्ता सुविधा विद्यार्थीका लागि दिने सहुलियतमा मात्रै सीमित छैनन्। सामानको मोलमोलाइ गरे झैं विद्यार्थी भर्ना गरेबापत मोटो रकम नै दिने गरी कलेज सञ्चालक र अभिभावकका बीचमा ठूलै बार्गेनिङ चल्ने गर्दछ। त्यसरी भर्ना भएका विद्यार्थीलाई देखाएर अरू धेरैलाई आफ्नो कलेजमा आकर्षण गर्ने यो काइदालाई समाजवादउन्मुख संविधानअन्तर्गत व्यापारको नयाँ स्वरूपका रूपमा अथ्र्याउनुपर्दा हामीलाई आनन्द अनुभूति हुन्छ। हाम्रो संविधानले शिक्षालाई मौलिक हक मानेको अवस्थामा गुणस्तरीय शिक्षा सबैको अधिकार हो, तथापि संविधानअनुरूप ऐन नआउँदा यो मौलिक हकको प्राप्ति थप अन्योलग्रस्त बनेको छ। मौलिक हक भन्नेबित्तिकै राज्यले नागरीकलाई निःशुल्क गुणस्तरीय शिक्षा प्रदान गरेको हुनुपर्छ। सन् २०१५ मा ल्याइएको दिगो विकासका लक्ष्यको चौथो लक्ष्यले शिक्षालाई स्पष्ट उल्लेख गरेको परिप्रेक्ष्यमा पछाडि परेका समुदाय जस्तै अपांग बालबालिका, दलित, जनजाति अनि महिलाका हकमा त यस्ता व्यवस्था झनै अपरिहार्य छन्। त्यसको प्रभावकारी कार्यान्वयन पछाडि परेको क्षेत्र जस्तै कर्णालीमा अझ बढी गरिनुपर्छ। कक्षा १० सम्मको शुल्क निर्धारणमा यदाकदा मापदण्डहरू निर्धारित भए पनि ११ र १२ कक्षामा त्यस्तो नियमलाई कडाइका साथ पालना नगरिदिँदा सञ्चालकहरू लगामविनाको घोडा झैं देखिएका छन्। अहिले काठमाडौंमा मात्रै हेर्ने हो भने नाम चलेका उच्च माध्यमिक विद्यालयले कक्षा ११ को मात्रै झन्डै १ लाखभन्दा बढी शुल्क लिने गरेका छन्। तर किन निजी विद्यालयले यति चर्को शुल्क लिएका होलान् भन्ने विश्लेषणको सट्टा एकातिरबाट शुल्कै लिन हुँदैन झैं गरेर विरोध गरिँदा कति शुल्क लिँदा उचित हो भन्ने कोणबाट बहस नै भएको पाइँदैन। निजी सञ्चालकहरू पनि विभिन्न दलहरूलाई चन्दा दिएर उनीहरूबाट आफूमाथि सोझिन सक्ने चर्को शुल्कको निशानालाई मत्थर पार्न सफल छन्। सेवाका क्षेत्रहरू जस्तै शिक्षा र स्वास्थ्य नाफामुखी बनाइनु उचित हुँदै होइन। तर नेपालमा घरजग्गा कारोबारमा लागेका, ठेक्कापट्टाको काम गरेका, म्यानपावर कम्पनी चलाएकाहरूकै हाराहारीमा बढी सम्पत्ति आर्जन गर्न सक्ने हैसियतमा शिक्षा क्षेत्रमा लागेकाहरू देखा पर्नुले यो क्षेत्रमा कुन हदसम्म व्यापारीकरण भइरहेको छ, बुझ्न कठिन पर्दैन। तर उदेकलाग्दो के छ भने उनीहरूको ह्वात्तै बढेको आर्थिक हैसियत र उनीहरूले राज्यलाई तिर्ने करका बीचमा कहींकतै सन्तुलन मिलेको देखिँदैन। राज्यलाई करै तिर्न नखोज्नेहरूमा केवल शैक्षिक संस्थाका सञ्चालकहरू मात्रै छैनन्, अधिकांश व्यापार व्यवसायबाट आफूलाई सफल ठान्नेहरू पनि छन्, जो सफल त भए होलान् तर असल बन्ने मार्गबाट च्युत भएका छन्। राज्यका थुप्रै नियामक निकायहरू छन्, तर तिनको प्रभावकारी कार्यान्वयन हुनुको सट्टा कतिपय कर्मचारी नै उनीहरूसँग मिल्छन् र कम कर तिर्ने अवस्था सिर्जना गरी उम्काउने गर्छन् भन्ने आरोप लाग्ने गर्छ। एकातिर समाजवादन्मुख व्यवस्था भनी संविधानमै लेख्ने तर यस्ता क्षेत्रको व्यापारीकरणमा हामीले पुँजीवादी राष्ट्रलाई समेत उछिन्ने स्थितिले जनताले कुन आधारमा हाम्रो व्यवस्था समाजवादउन्मुख छ भन्ने ?"
संघीय पद्धतिप्रतिकूल प्रशासनयन्त्र,"मुलुक संघीय शासन प्रणालीमा छ। संघ, प्रदेश र स्थानीय तहले आमनागरिकलाई संघीय शासन प्रणालीको अनुभूति दिलाउने प्रयास गरिरहेका छन्, यद्यपि प्रशासनिक संक्रमण समाप्त भइनसकेको र राजनीतिक नेतृत्वले पनि यस विषयमा गम्भीरपूर्वक ध्यान पुर्याउन नसक्दा जनताले संघीय शासनको प्रतिफल प्राप्त गर्न सकेका छैनन्। संघीय शासनको उद्देश्य आम नागरिकको घरदैलोमा सुलभ र सहज सेवा पुर्याउनु हो। यस्तो सेवा पुर्याउने दायित्व कर्मचारीतन्त्रको हो। कर्मचारीतन्त्रमा अझै केन्द्रीकृत मानसिकता कायमै छ। कर्मचारीतन्त्रले संघीय लोकतान्त्रिक गणतन्त्रलाई हृदयभित्र राख्न सकेको पाइँदैन। यसैले होला सेवा प्रदान गर्ने निकाय अहिले पनि पुरानै शैलीमा चलिरहेका छन्। कर्मचारीले आफूलाई जनताको सेवकभन्दा पनि शासकका रूपमा स्थापित गर्ने काम गरिरहेका छन्। जुन संघीय शासन प्रणालीको मर्मविपरीत छ। संघीय शासन प्रणालीमा कर्मचारीले जनताको कामलाई केन्द्रविन्दुमा राख्नुपर्छ तर कर्मचारी जनताको कामलाई भन्दा आफ्नै स्वार्थलाई केन्द्रविन्दुमा राखेर राज्यका साधन स्रोतको दोहनमा उद्धत हुनु कुनै मानेमा पनि स्वाभाविक मान्न सकिन्न। कर्मचारीले आफ्नो यस्तो बानीबेहोरा सुधार्न आवश्यक छ। संघीय लोकतान्त्रिक गणतन्त्र स्थापना भएको झन्डै तीन वर्ष बित्न लागिसक्दा समेत सरकारले मुलुकी प्रशासनलाई सञ्चालन र निर्देशन गर्ने संघीय निजामती सेवा ऐन लागू गर्न सकेको छैन। पुरानै ऐनअनुसार मुलुकको प्रशासन सञ्चालन गरिरहनु विडम्बना हो। नयाँ संघीय निजामती सेवा ऐनको मस्यौदाले पनि संघीय शासन प्रणालीलाई गिज्याउने काम गरेको छ। संघीय निजामती सेवा ऐनले संघीय शासनअनुसारको सेवा प्रवाहलाई सशक्त बनाउन मार्गदर्शकको भूमिका खेल्नुपर्छ। पुरानै शैलीमा कर्मचारीको हित र सुविधालाई मात्रै केन्द्रविन्दुमा राखेर तयार पारिएको नयाँ ऐनले पनि सेवा प्रवाहमा सघाउने सम्भावना देखिन्न। विधेयकको मस्यौदामा कर्मचारीको दायित्व, जिम्मेवारी र जनताप्रतिको उत्तरदायी भावनालाई व्यवस्थित गर्ने भन्नेबारे केही उल्लेख गरिएको छैन। यो प्रवृत्ति संघीय शासन प्रणालीका लागि घातक हुन सक्छ। संघीय निजामती सेवा ऐन बनाउँदा कर्मचारी जनताप्रति उत्तरदायी हुने विषयको सम्बोधन आवश्यक हुन्छ। तर अहिलेको प्रस्तावित विधेयकमा यस्ता कुनै पनि संवेदनशील विषय समेट्न सकिएको छैन। अब बन्ने ऐनमा कर्मचारीतन्त्रलाई जनताप्रति कसरी उत्तरदायी बनाउने, कसरी जनताको कामलाई केन्द्रविन्दुमा राखेर गर्ने, कसरी कर्मचारी जनप्रिय हुनेलगायतका महत्वपूर्ण विषय समेटिनुपर्छ। प्रस्तावित ऐनमा संविधानविपरीतका प्रावधानसमेत राखेर विवादित बनाउने प्रयास गरिएको छ। संविधानले नै प्रदेश र स्थानीय तहलाई कर्मचारी व्यवस्थापनको अधिकार दिए पनि केन्द्रले नै हस्तक्षेप गर्न सक्ने गरी विधेयकको मस्यौदा बनाएको छ। कर्मचारी बाहिरी काममा व्यस्त हुन थाले भने जनताले कसरी सेवा पाउन सक्लान् र संघीय शासन प्रणााली सफल हुन सक्ला ? यसैगरी सरकारको सहसचिव र उपसचिवजस्तो नीति निर्माण तहमा खुला प्रतिस्पर्धाबाट बाहिरका दक्ष र योग्य व्यक्ति ल्याउन सकिने पुरानो व्यवस्था हटाएर बाहिरका दक्ष जनशक्ति ल्याउने ढोका सदाका लागि बन्द गर्ने प्रयास गरिएको छ। यो प्रयासले संविधानले व्यवस्था गरेको सामवेशी अवधारणालाई पनि चुनौती दिएको देखिन्छ भने समावेशीसम्बन्धी अन्य व्यवस्थालाई पनि संकुचन गर्ने प्रयास गरिएको छ। संघीय मामिला तथा सामान्य प्रशासन मन्त्रालयले सहमतिका लागि सो विधेयकको मस्यौदा कानुन मन्त्रालयमा पठाइएको थियो। त्रुटि विवादास्पद विषय भएकैले उक्त मस्यौदालाई कानुन मन्त्रालयले सहमति नदिएर विधि र प्रक्रियासम्मत बनाउन सुझाएको छ। त्यसले पनि विधेयकमा भएका विवादास्पद विषय हटाइनुपर्छ। मस्यौदामा विभिन्न लुप होलहरू राखेर कर्मचारीलाई व्यापार व्यवसाय गर्न तथा विभिन्न गैरसरकारी संस्थामा आबद्ध हुन पनि छुट दिन खोजिएको छ। पुरानै शैलीमा विभिन्न अध्ययनअनुसन्धानका नाममा कर्मचारीलाई बाहिरी काम गरी अतिरिक्त आयआर्जन गर्ने अवसर दिन खोजिएको छ। कर्मचारी बाहिरी काममा व्यस्त हुन थाले भने जनताले कसरी सेवा पाउन सक्लान् र संघीय शासन प्रणााली सफल हुन सक्ला ? राजनीतिक नेतृत्वलाई गुमराहमा राखेर प्रशासनिक नेतृत्वले चलाखीपूर्ण रूपमा जनतालाई भन्दा कर्मचारीलाई अत्यधिक फाइदा पुग्ने गरी मस्यौदा प्रस्ताव गरिएकाले त्यस्ता प्रशासनिक नेतृत्वलाई राजनीतिक नेतृत्वले कारबाही गर्नुपर्छ। यस्तो कार्यले संघीय शासन प्रणालीलाई असफल बनाउसक्ने भएकाले त्यस्ता प्रावधान प्रस्तावित ऐनबाट हटाइनुपर्छ। राजनीतिक नेतृत्वले यसमा हस्तक्षेपकारी भूमिका निर्वाह गर्न सक्नुपर्छ। प्रशासनयन्त्रले संघीय शासन प्रणालीअनुरूप आफूलाई बदल्न सक्नुपर्छ। ऐनकानुन पनि सोहीअनुसारको बनाउन दत्तचित्त हुनुपर्छ। संघीय लोकतान्त्रिक गणतन्त्रले जनताको प्रत्यक्ष सहभागिता खोज्छ। तर प्रशासनले अझै पनि एक्सपोर्टहरू को विचारलाई नै जनताका विचारका रूपमा ग्रहण गर्दै आएको छ, जुन सरासर गलत छ। कर्मचारीतन्त्र सांस्कृतिक रूपबाट सक्षम हुन सक्नुपर्छ। अहिलेको जस्तो एकल सांस्कृतिक प्रशासन संयन्त्र सम्भव हुँदैन। बहुल सांस्कृतिक प्रशासनयन्त्र हुनुपर्छ। जुन ठाउँमा सेवा गर्न जाने हो, त्यो ठाउँको भाषा, संस्कृति र इतिहास बुझेको हुनुपर्छ। त्यो भएन भने संघीय शासनमा जानुको उद्देश्य पूर्ति हुँदैन। सांस्कृतिक रूपमा पनि सक्षम कर्मचारीतन्त्र चाहिन्छ। कर्मचारीतन्त्रमा व्यावसायिकता भएन र नेताहरूमा नैतिकता र उत्तरदायित्व भएन भने जस्तोसुकै योजना असफल हुने मात्र होइन, जतिसुकै उत्कृष्ट बेवास्ता पनि चल्न सक्दैन। अब जनभावनाअनुकूलको कर्मचारीतन्त्र आवश्यक छ। अब घुमाउरो उत्तरदायित्वको रेखाले काम गर्दैन। अब जनताप्रति प्रत्यक्ष उत्तरदायित्व बहन गर्ने संयन्त्र निर्माण गर्नुपर्छ। प्रशासन यन्त्रले सीधै जनताप्रति उत्तरदायी हुने किसिमले सेवा प्रवाह गर्नुपर्छ। लोकतन्त्रमा जनताप्रति उत्तरदायी नहुने र जनताको हितमा नचल्ने संस्था टिक्दैन भन्ने वास्तविकतालाई कर्मचारीतन्त्रले आत्मसात गर्नैपर्छ।"
मोरङ र ब्रिगेड ब्वाइज सेमिफाइनलमा,काठमाडौं : मोरङ र ब्रिगेड ब्वाइज क्लब ललित स्मृति यू१८ फुटबल प्रतियोगिताको सेमिफाइनलमा प्रवेश गरेका छन् । सातदोबाटोस्थित एन्फा कम्प्लेक्समा आइतबार भएको पहिलो क्वार्टरफाइनलमा च्यासल युवा क्लबलाई २१ ले पराजित गर्दै मोरङले सेमिफाइनलमा स्थान बनाएको हो । मोरङको जितमा आशिष चौधरी नायक बने । उनले खेलको ७३ र ८१औं मिनेटमा गोल गर्दै मोरङलाई सेमिफाइनलमा पुर्याए । च्यासलका रोशन भुजेलले खेलको ८९औं सान्त्वना गोल फर्काए । यसैगरी आइतबार नै भएको अर्को खेलमा ब्रिगेड ब्वाइज क्लबले झापा११ लाई २१ गोलले नै पराजित गर्दै सेमिफाइनलमा स्थान बनायो । झापाले खेल सुरु भएको सातौं मिनेटमै सुरुवाती अग्रता बनाए पनि त्यसलाई बचाउन नसक्दा पराजय बेहोर्न बाध्य भयो । झापाका लागि डोजाङ लिङदेनले पहिलो गोल गरेका थिए । ब्रिगेड ब्वाइजका रजत तिवारीले १४औं मिनेटमा गोल गर्दै खेल बराबरी ल्याएका थिए । उनले नै दोस्रो हाफको ६८औं मिनेटमा व्यक्तिगत दोस्रो गोल गरेपछि ब्रिगेड ब्वाइजले सेमिफाइनलमा स्थान बनायो । अखिल नेपाल फुटबल संघ (एन्फा) का स्वर्गीय कार्यवाहक अध्यक्ष ललितकृष्ण श्रेष्ठको स्मृतिमा आयोजित प्रतियोगितामा १८ टोलीको सहभागिता रहेको छ । लिगकम नकआउटका आधारमा खेलाइएको प्रतियोगितामा सहभागी टोलीलाई चार समूहमा विभाजन गरिएको छ । प्रतियोगिताको विजेता टोलीले तीन लाख र उपविजेता टोलीले एक लाख ५० हजार रुपैयाँ पुरस्कार पाउनेछन् । विधागत रूपमा उत्कृष्ट हुने खेलाडीले जनही १० हजार रुपैयाँ पाउनेछन् । एन्फाले आगामी एएफसी यू१९ च्याम्पियनसिप छनोट खेलका लागि खेलाडी तयार गर्ने उद्देश्यले प्रतियोगिता आयोजना गरेको हो ।
बलियो ब्राजिललाई मेक्सिकोको चुनौती,"मस्को : जारी विश्वकपमा उपाधिको बलियो दाबेदार मानिएको दक्षिण अमेरिकी टोली ब्राजिलले सोमबार हुने प्रिक्वार्टफाइनल खेलमा मेक्सिकोको सामना गर्दैछ । यी दुई टोलीबीच खेल हुने दिन जुन २ तारिखसँग भने ब्राजिलको रमाइलो संयोग जोडिन पुगेको छ । सन् २००२ मा दक्षिण कोरिया र जापानले संयुक्त रूपमा आयोजना गरेको विश्वकपको उपाधि जितेर जुन २ तारिखको दिन नै ब्राजिलियन टोली जापानबाट आफ्नो देश प्रस्थान गरेको थियो । सर्वाधिक पाँच पटकको विश्वकप विजेता ब्राजिल यसपटक उपाधिको संख्या बढाएर ६ पुर्याउने धुनमा छ । चार वर्षअघि आफ्नै घरेलु मैदानमा खेलिएको विश्वकपमा खासै गतिलो प्रदर्शन गर्न नसकेको ब्राजिलियन टोलीमा यसपटक प्रतिभाशाली युवा खेलाडीको बाहुल्य रहेकाले पनि ब्राजिल उपाधिप्रति बढी नै आशावादी देखिएको छ । तर, जतिसुकै शक्तिशाली टोली भए पनि मैदानमा खेलाडीबीच हुने घम्साघम्सीले निकाल्ने नतिजा भने सधैं आफूले चाहेजस्तो हुँदैन । फुटबलको सबैभन्दा रोमाञ्चक पक्ष पनि यही नै हो । जारी विश्वकपमा पनि मेक्सिकोको तुलनामा ब्राजिल केही बलियो नै देखिएको छ । प्रारम्भिक चरणको खेलमा अपराजित रहेको ब्राजिल ७ अंकसहित समूह ई को विजेताका रूपमा नकआउट चरणमा पुगेको हो । समूहगत चरणको आफ्नो पहिलो खेलमा स्विट्जरल्यान्डसँग ११ गोलको बराबरीमा रोकिएको ब्राजिलले दोस्रो खेलमा कोस्टा रिकालाई २० र तेस्रो खेलमा सर्बियालाई २० गोलले हराएको थियो । यसको विपरीत मेक्सिको भने पहिलो चरण एउटा खेल हार्दै ६ अंकसहित समूह एफ को उपविजेताका रूपमा नकआउट चरणमा प्रवेश गरेको हो । तर, आफ्नो पहिलो खेलमै साबिक विजेता जर्मनी जस्तो बलियो प्रतिद्वन्द्वीलाई १० गोलले हराएपछि मेक्सिकोको मनोबल भने निकै उच्च बनेको छ । दोस्रो खेलमा एसियाली प्रतिद्वन्द्वी दक्षिण कोरियालाई २० गोलले हराएको मेक्सिको समूहगत चरणको अन्तिम खेलमा भने स्विडेनसँग ०३ गोलले पराजित भएको थियो । यसअघिका विश्वकपमा यी दुई टोलीबीच खेलिएका खेलको नतिजाले पनि ब्राजिललाई नै बलियो देखाउँछ । हालसम्म यी दुई टोलीबीच विश्वकपमा चार पटक भिडन्त भएकोमा तीन खेलमा ब्राजिल विजयी भएको छ । एक खेल भने गोलरहित बराबरीमा सकिएको छ । विश्वकपमा भएको भिडन्तमा हालसम्म ब्राजिलले मेक्सिकोविरुद्घ ११ गोल गरेको छ भने मेक्सिकोले एक गोल पनि गर्न सकेको छैन । घाइते खेलाडी ड्यानिलोको टोलीमा आगमन पनि ब्राजिलका लागि अर्को सुखद पक्ष बनेको छ । नितम्बको मांसपेसीमा समस्या देखिएका ड्यानिलो स्वस्थ्य भएर अभ्यासमा फर्किएका छन् । ब्राजिलियन अधिकारीले पनि उनी खेल्नका लागि तयार रहेको जानकारी दिएका छन् । अर्का घाइते खेलाडी डगलस कोस्टाले भने मेक्सिकोसँगको खेल खेल्न सक्ने छैनन् । ब्राजिल र मेक्सिकोबीच सन् १९५० को विश्वकपको उद्घाटन खेलमा पहिलो पटक भेट भएको थियो । उक्त खेलमा ब्राजिलले मेक्सिकोलाई ४० गोलले हराएको थियो । पछिल्लो पटक भने यी दुई टोलीबीच सन् २०१४ को विश्वकपको समूहगत चरणमा भेट भएको थियो । उक्त खेल गोलरहित बराबरीमा सकिएको थियो । त्यतिबेला समूह ए बाट ब्राजिल विजेता र मेक्सिको उपविजेताका रूपमा नकआउट चरणमा पुगेका थिए । यसैगरी यी दुई टोली पछिल्लो पटक सन् २०१५ को जुनमा एकअर्काविरुद्घ मैदानमा ओर्लिएका थिए । साओ पाउलोमा खेलिएको उक्त मैत्रीपूर्ण खेलमा ब्राजिलले मेक्सिकोलाई २० गोलले हराएको थियो । सन् १९९० को विश्वकपपछि ब्राजिल हालसम्म प्रिक्वार्टरफाइनल खेलमा पराजित भएको छैन । सन् १९९० को विश्वकपको प्रिक्वार्टरफाइनलमा अर्जेन्टिनाले ब्राजिललाई १० गोलले हराएको थियो । त्यसयताको विश्वकपमा ब्राजिल कम्तीमा क्वार्टरफाइनलसम्म पुगेको छ । पछिल्लो समय ब्राजिलका लागि नेमार, ग्याब्रियल जिसस, फिलिप कोउटिन्हो र विलियनबीच उत्कृष्ट तालमेल देखिएको छ । यसैगरी बलियो रक्षापंक्तिका कारण ब्राजिलले पछिल्ला १४ खेलमा तीन गोलमात्र खाएको छ । तथ्यांक र इतिहासमा ब्राजिल जतिसुकै बलियो देखिए पनि सोमबार हुने खेलमा मेक्सिकोलाई कमजोर प्रतिद्वन्द्वीका रूपमा लिने भूल भने पक्कै गर्नेछन् । समूहगत चरणमै साबिक विजेता जर्मनीलाई हराएर सनसनी मच्चाएको मेक्सिको हेक्टर हेरेरा, जोनाथन डस सान्तोष, आन्द्रेस ग्वार्डाडो, कार्लोस भेला, जाभियर हर्नान्डेज, हिर्भिङ लोजानोजस्ता प्रतिभाशाली खेलाडीबाट सुसज्जित भएर उच्च मनोबलसहित मैदानमा ओर्लने तयारीमा छ । बिगतमा दुई टोली कुल खेल : ४ ब्राजिल विजयी : ३ मेक्सिको विजयी : ० बराबरी : १"
"डेनमार्कलार्इ हराउँदै, क्रोएसिया अन्तिम ८ मा","काठमाडौं : रुसमा जारी फिफा विश्वकप अन्तरगत आइतबार राति भएको प्रिक्वाटरफाइलनको खेलमा डेनमार्कलाई हराउँदै क्रोएसिया क्वाटर फाइलनमा प्रवेश गरेको छ । निर्धारित समय र अतिरिक्त समयमा पनि खेल ११ को बराबरी भएपछि पेनाल्टी सुट आउटमा डेनमार्कलाई ३२ ले पराजित गर्दै क्रोएसियाले क्वाटरफाइलनमा स्थान सुरक्षित गरेको हो निकै प्रतिस्पर्धात्मक खेलमा पहिलो मिनेटमै डेनमार्कका डिफेन्डर माथिअस जर्जेन्सनले गोल गरी अग्रता बनाए पनि चौथो मिनेटमै क्रोएसियाका मारियो मान्जुकिक बराबरी गोल फर्काए । दुवै टोलीका गोल किपरले पहिलो पेनाल्टी नै रोकेका थिए । त्यसपछि दुवै टोलीले २२ गोल हानेपछि डेनमार्कको २ र क्रोएसियाको १ गरी लगातार ३ पेनाल्टी प्रहार रोकियो । अन्तिममा क्रोइसियाका इभान राकिटिकले निर्णायक गोल गर्दै क्रोएसियालाई जित दिलाएका हुन । यसअघि, फ्रान्स, उरूग्वे, र रूसले अन्तिम ८ मा स्थान सुरक्षित गरिसकेका छन् ।"
बेल्जियमविरुद्ध एसियाली आशा,"मस्को : जारी विश्वकपको सोमबार हुने प्रिक्वार्टरफाइनल खेलमा एसियाली टोली जापानले बलियो प्रतिद्वन्द्वी बेल्जियमको सामना गर्दैछ । जारी विश्वकपमा एसियाको प्रतिनिधित्व गरेका पाँच टोलीमध्ये जापान मात्र नकआउट चरणमा पुग्न सफल भयो । समूहगत चरणमा तीनवटै खेल जित्दै नकआउट चरणमा पुग्ने तीनवटा टोलीमध्ये, बेल्जियम पनि एक हो । बेल्जियमबाहेक उरुग्वे र क्रोएसियाले मात्र समूहगत चरणमा तीनवटै खेल जितेका थिए । समूह जी बाट विजेताका रूपमा नकआउट चरणमा पुगेको बेल्जियमले आफ्नो पहिलो खेलमा पानामालाई ३० गोलले हराएको थियो । दोस्रो खेलमा ट्युनिसियामाथि ५२ गोलको जित हात पारेको बेल्जियमले तेस्रो खेलमा भने बलियो प्रतिद्वन्द्वी इङ्ल्यान्डलाई १० गोलले हराएको थियो । यसको विपरीत समूहगत चरणमा औसत प्रदर्शन गरेको जापान भने बल्लतल्ल नकआउट चरणमा पुगेको हो। समूह एच बाट चार अंकसहित उपविजेताका रूपमा प्रिक्वार्टरफाइनलमा स्थान बनाउन जापानले ठूलै कसरत गर्नु परेको थियो । समूहगत चरणको आफ्नो पहिलो खेलमा बलियो कोेलम्बियालाई २१ गोलले हराएको जापान दोस्रो खेलमा भने सेनगलसँग २२ को बराबरीमा रोकिएको थियो । तेस्रो खेलमा पोल्यान्डसँग १० गोलले पराजित भएपछि जापान र सेनेगलको चारचार अंक भएको थियो। समूहगत चरणको अन्तिम खेलपछि जापान र सेनेगलको अंकसँगै गोलअन्तरसमेत समान भएपछि फेयर प्ले का आधार जापान अगाडि बढेको हो । जापानले चार र सेनेगलले ६ वटा कार्ड पाएका कारण मात्र जापानको नकआउट चरणको यात्रा सम्भव भएको थियो । त्यसैले विगतको प्रदर्शनसँगै जारी विश्वकपकै खेललाई समेत आधार मान्दा जापानका लागि बेल्जियम निकै बलियो प्रतिद्वन्द्वी हो । त्यसमाथि विश्वकपमा एसियाली टोलीहरूविरुद्घ बेल्जियमको प्रदर्शन पनि उत्कृष्ट रहँदै आएको छ । बेल्जियमले विश्वकपमा हालसम्म एसियाली टोलीहरूविरुद्घ खेलेका ६ मध्ये तीन खेलमा जित हात पारेको छ । एक खेल बराबरीमा सकिएको छ भने एक खेलमा मात्र एसियाली टोलीले जित हात पार्न सकेको छ । जापान यसअघि सन् २०१० को विश्वकपमा दोस्रो चरणमा पुगेको थियो । त्यतिबेला जापानलाई प्रिक्वार्टरफाइनलमा पाराग्वेले पेनाल्टी सुटआउटमा ५३ गोलले हराएको थियो । सन् २०१४ को विश्वकपमा भने जापान समूहगत चरणबाटै बाहिरिएको थियो । बेल्जियम भने सन् २०१४ को विश्वकपमा पनि समूह विजेताकै रूपमा नकआउट चरणमा पुगेको थियो । उक्त विश्वकपमा बेल्जियमलाई क्वार्टरफाइनलमा अर्जेन्टिनाले १० गोलले हराएको थियो । पछिल्लो पटक बेल्जियम र जापानबीच सात महिनाअघि विश्वकपकै अभ्यास खेलका क्रममा भिडन्त भएको थियो । उक्त खेलमा रामेलु लुकाकुको गोलमा बेल्जियम १० ले विजयी भएको थियो । विश्वकपमा भने यसअघि बेल्जियम र जापानबीच एक पटक खेल भएको छ । उक्त खेल २२ गोलको बराबरीमा सकिएको थियो ।"
