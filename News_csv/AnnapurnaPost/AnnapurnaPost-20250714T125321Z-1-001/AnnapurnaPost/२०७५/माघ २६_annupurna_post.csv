शीर्षक,विवरण
जससँग जंगलका बाघ उपचार गर्न आउँथे,"योगीहरू एकै आ श्रममा रहेर निरन्तर परमात्मा चिन्तनमा मग्न रहन्छन्, जसलाई योगदर्शनमा चित्तवृत्तिनिरोध भनिन्छ। यिनै अनुयायी, चिन्तनशील र योगाभ्यासीहरू योगमा सिद्धहस्त भई अलौकिक शक्ति प्राप्त गर्छन्। शास्त्रअनुसार आत्मज्ञानी, तत्वज्ञानी, ब्रह्मज्ञानी आदि महात्माहरूमा अद्भुत, अलौकिक शक्ति तथा जादुजस्तो आश्चर्यजनक गुप्त सीप वा ईश्वरीय गुण निहित रहन्छ। अष्टांग योगका सिद्धिहरूका सफल साधकहरू अन्तर्यामी बन्छन् र ज्ञानचक्षुले पृथ्वीपर अन्तरिक्षपर्यन्त अवलोकन गर्ने क्षमता राख्छन्। पछि आउने समय तथा भविष्यत् कालबारे तिनका भनाइमा सत्यता हुने हुँदा तिनलाई भविष्यज्ञाता भनिन्छ। अष्टसिद्धिको त्यही नै भावातीत अवस्था हो भाव वा कल्पनाले पनि ठम्याउन नसकिने। योगशास्त्रअनुसार भावनाभन्दा पर रहेको हुन्छ तत्व। मानिस आफ्नो भावनाले नै सुखी र दुःखी हुन्छ, विचारविज्ञानमा श्रद्धेय बाबा लेख्नुहुन्छ न देवो विद्यते काष्ठे न पाषाणे न मृण्मेय। भावे ही विद्यते देवस्तस्माद् भावो ही कारणम्।। अर्थात् काष्ठ, पाषाण, मृण्मय (काठ, ढुंगा, माटो आदिले बनेको) मा देवता छैनन्। यी आकृतिप्रतिमामा देवता देख्नुको कारण नै भावना हो। हामी आफ्ना भावबाटै बिष्टाका कीरा र आफ्ना भावबाटै ब्रह्मा बन्छौं र आफ्ना भावबाटै तपस्याद्वारा ज्ञान प्राप्त गरी सर्वदुःखबाट मुक्त हुन सक्छौं। अनेक श्रुतिस्मृतिहरूमा भावलाई नै श्रेष्ठ भनिएको छ। हामीमा भाव स्वतन्त्रता छ। अतः श्रद्धेय बाबा भन्नुहुन्छ, भावको शुद्धि गर र ज्ञान प्राप्तिका साधनामा प्रवृत्त होऊ, आफ्नो स्वरूपलाई जान र शोक सागरबाट पार होऊ। मानव शरीरको बनावट भगवान्ले जैविक दृष्टिकोणले जटिल, विषम् एवं उत्कृष्ट र भावनात्मक दृष्टिले उच्चस्तरीय। धर्म साधना गर्न धेरै सहज नहोस् मनुष्य जीवनभर प्रयत्नरत रहून् भन्ने ध्येयले हो कि सायद केही तुष वा विकार देहमा छाडिएको छ। ती दोषयुक्त अंगहरू हुन् मन, आँखा र इन्द्रियहरू। प्रायः मनुष्यको मन अशुद्ध छ, अपवित्र र अहंकारी। आँखा हिंसालु छन्। अरूको भलो हेर्न नचाहने अर्थात् हिंसात्मक भावनायुक्त। इन्द्रियहरू अनियन्त्रित छन् स्वच्छन्द तथा उन्मुक्त। दस इन्द्रियहरूमध्येका ज्ञानेन्दियहरू (कान, छाला, आँखा, जिब्रो र नाक), कर्मेन्दियहरू (मलद्वार, जनेन्द्रिय, हात, गोडा र वाणी), बहिःकरण (ज्ञानका बाहिरी स्थूल साधन) र भित्री सूक्ष्म ज्ञानका साधन तथा अन्तःकरणका संस्कार (मन, चित्त, बुद्धि र अहंकार) हुन्। अर्थात् इन्द्रियहरूले बाह्य स्थुल कार्य गर्छन् भने अन्तःकरणले भित्री सूक्ष्म कार्य गर्छन्। त्यसमध्ये मन अन्तःकरणको महत्वपूर्ण अंग मानिन्छ, जसलाई चरकसंहिताले आभ्यन्तर इन्द्रिय भनेको छ। शास्त्राकारहरूले यसलाई छैटौं इन्द्रिय भनेका छन्। जसरी बाह्य रूप आदि ज्ञानको बोध गराउने इन्द्रिय आँखा हो, त्यसै प्रकार सुखदुःख आदि ज्ञानको अनुभूति गराउने इन्द्रिय मन हो। भनिसकियो मानिसका आँखा हिंसालु (अरूको भलो हेर्न नचाहने) र मन अशुद्ध, अपवित्र र अहंकारी छ। यी दोषयुक्त अंगहरू साधनाका वाधक हुन्छन्। तसर्थ शुद्धीकरण अपरिहार्य हुन्छ। छान्दोग्योपनिषद् (७।२६) मा भनिएको छ, भोजनको शुद्धिबाट सत्वको शुद्धि हुन्छ र सत्व शुद्धि भएपछि निश्चय पनि स्मृतिलाभ हुन्छ। स्मृतिलाभ भएपछि साधनासिद्धि सुलभ हुन्छ। विकारबाट दोषमुक्त हुने शुद्धीकरणका उपाय यिनै हुन्। यिनका कुनै छिटोछरितो उपाय छैनन्। जीवनभर, जुगजुग परम् लक्ष्य प्राप्ति नहुँदासम्म निरन्तर साधनारत रहने यो पद्धति हो। मानिस र वन्यजन्तुबीचको आत्मीयता मानिस र वन्यजन्तुबीच समानता, तुल्यता वा रसगुणधर्म आदिमा एकरूपता प्रायः हुँदैन र देखिँदैन पनि सर्कसमा बाहेक। किनभने निरन्तरको व्यायाम, अभ्यास र तालिमद्वारा सिपालु मानिस तथा पशुहरूद्वारा प्रदर्शन गरिने कुतूहलपूर्ण र आश्चर्यजनक खेल तमासा हो सर्कस, जसमा मानिस र पशुहरूबीच पनि मेलमिलाप वा एकरूपता जस्तो देखाइन्छ। हिंस्रक र विषालु वन्यजन्तुमध्ये मानिससँग राम्रो सम्बन्ध रहेकोमा सपेरा र सर्प औ भालु र पालकबीच नै होला सायद। यी दुवै खतरनाक भए पनि पालकले तिनलाई लामो समयसम्मको अभ्यास र तालिमद्वारा संगीतको तालमा र लयअनुरूप ती जन्तुद्वारा गरिने नाच प्रदर्शन कुतूहलपूर्ण खेलतमासा सडकका दर्शकहरूले मनोरञ्जनात्मक रूपमा लिन्छन्। हात्ती पाल्तु वन्यजन्तुमध्ये सबैभन्दा ठूलो र उपयोगी पनि हो जंगल र कृषि व्यवस्थापन कार्यका लागि। माउते र हात्तीबीचको सम्बन्ध हेर्दा कहिलेकाहीं यसले मानिसबीचको आत्मीयतालाई समेत उछिनेको देखिन्छ। यसको उदाहरण यहाँ सान्दर्भिक देख्छु। राजा महेन्द्रको चितवन सिकार क्रममा एक दिन माहुते (नाम बिर्सें) ले बाघसँग निडर हस्तिनी अनारकली लाई सिनो खाएको बाघको पाइला पच्छाउँदै ढड्डीमा हेली अपत्याशित रूपमा राजा महेन्द्रलाई बाघको सामुन्ने मुठभेड गराइदिएछ। राजाको एक गोलीमै बाघको प्राण गयो। ट्रफी राम्रो परेछ, ठूलो मापनको। बाघको नाप विश्वभरि तौलमा नभई लम्बाइमा लिइन्छ नाकको टुप्पादेखि पुच्छरको टुप्पोसम्म। राजाले खुसी भएर साँझको पार्टीमा खानपिउन माहुतेलाई पनि बोलाएछन्। माहुते पनि अनारकली हात्ती नै चढेर शाही सिकार शिविरमा आयो। सबै पाहुनालाई पेय पदार्थ पस्केपछि माहुतेलाई पनि डब्बल पेग ह्विस्कीको गिलास दिइएछ। माहुतेले मेरो गिलासबाट पिउने बानी छैन हजुर भनेपछि सरदार मधुसूदन राजभण्डारीले उसका हातमा जोनीवाकर ह्विस्कीको बोतलै थम्याइदिएछन्। उसले एक घुट्कीमै एकचौथाइ बोतल रित्यायो। त्यो देखेर राजाबाट आज्ञा भएछ, दिनभरिको कडा परि श्रमले थकित माहुते भोकाएको होला, प्रशस्त नास्ताखाना देऊ, नत्र रक्सी लाग्ला। एक घन्टामै माहुते ह्विस्कीको नशामा डुबेछ। मधुसूदनले माहुतेलाई जिस्क्याउँदै ए अनारकली मर्यो नि, तिमीले सुन्यौ ? भनेका मात्र थिए, ऊ कहालिँदै रुन थाल्यो प्राणभन्दा प्यारो आफ्नो हात्ती मरेको सुनेर। खुट्टामा बाँधेको फलामे साङ्लो चुँडाल्दै, शाही कम्पाउन्डको सायर भत्काउँदै अनारकली क्याम्पभित्र आएछ। आफ्नो आत्मीय माहुतेलाई सुँडले उठाई ढाडमा अड्याएर अनारकली हात्तीसारतिर लम्किएछ। मानिस र पशुबीचको आश्चर्यलाग्दो यो बन्धुत्व सजातीय बन्धुबान्धवकै जस्तो लाग्यो। हिंस्रक बाघ र सिकारी बाघ वन्यजन्तुमध्ये बलियो र हिंस्रक जनावर हो। विश्वमा पाइएकामध्ये ८० प्रतिशत बाघ वायल बंगाल टाइगर को नामले प्रचलित छन्, जुन नेपाल, भारत, बंगलादेश र भुटानमा मात्र पाइन्छन्। नेपालमा यसलाई पाटेबाघको नामले चिनिन्छ। हेर्दा राम्रो तर स्वभावले झोक्की, रिसाहा र आक्रामक हुन्छन्। वेगले दौडिने र तीस फिटजति हामफाल्न सक्ने भएकाले यसले प्रायः मृग, हरिण, अर्ना, बँदेल, हात्तीका बच्चाको सिकार गर्छ। बूढो वा घाइते बाघ जंगली पशु पक्रन नसक्ने भएकाले सहज आहारका लागि प्रायः मनुष्यहारी बन्ने गर्दछ। अर्थात् सयकडा ०००३५ प्रतिशत बाघ नरभक्षी हुन्छन्। महेन्द्रनगरको अन्डिया जंगलमा राजा महेन्द्रको सिकार शिविर थियो २०२१ को फागुनमा। म हेलिकप्टर चालक। राजाका विशिष्ट पाहुना थिइन् प्रसिद्ध अमेरिकी सिकारी भर्जिनिया क्राफ्ट। एक दिन उनलाई बाघसँग अन्तरक्रिया गर्ने मनसुवा भएछ। त्यसपछि उनले बघिनीको बोली निकाली बाघलाई बोलाइन्। उनी बाघ आह्वान गर्न सफल भइन्। मानिस र वन्यजन्तुबीच मनमा उब्जेका शुद्ध भावका कारण घनिष्ट आत्मीयता हुँदो रहेछ भन्ने कुरा खप्तडबाबा र बाघबीचको मित्रताबाट स्पष्ट हुन्छ। बाघले २५ फिट मचाननजिक आएर भर्जिनियालाई ट्वाल्ल हेरिरह्यो। उनले पनि आफ्नो पुकार सुनेर मद्दत गर्न आएको करूणादायी बाघलाई विह्वल भएर एकटकले हेरिरहिन्। सिकारी र बाघबीचको द्वन्द्वात्मक भावना एकाएक आत्मीय, हार्दिक तथा बन्धुत्वमा परिणत भयो। मन व्याकुल तथा क्षुब्ध भयो। माया र मानवता कहिलेकाहीं जंगली पशुमा समेत हुँदो रहेछ। मुटु छुने, मन कोमल र द्रवित तुल्याउने। यो स्थिति मारक सिकारीको हृदयमा कसरी सृजना भयो ? यो यथार्थ भर्जिनिया आफै पनि बुझ्न असमर्थ भइन्। यसको प्रत्यक्ष उत्तर खप्तडबाबाको विचारविज्ञानमा पाउन सकिन्छ। महात्मा र बाघबीचको भेट २०३३ जेठ २० गते श्रीमती रेणुकालाई लिएर खप्तडबाबाको दर्शनार्थ खप्तड पुण्यभूमि गएको थिएँ म। साथमा थिए भाइ उपेन्द्रप्रकाश र साथी ध्रुवराज पुरी पनि। खप्तडबाबा पहिलोपटक दर्शन पाएका भक्तहरूले बुझ्ने गरी उपदेश दिनुहुन्थ्यो। पुरी कोही गोठाला भेटे भने एकान्तमा लगेर बाबाका चमत्कार वा शक्तिबारेमा पुछताछ गर्थे। एकजनाले भनेछ, हाम्रा बाजे स्वामीकहाँ दूध पुयाउन जाँदा बाघको पञ्जाबाट काँडा झिक्याको देखेर दूधको भाँडो नै फ्याँकेर भागेछन्। यो सुनेपछि पुरी आफ्नो मनका जिज्ञासा मेट्न ट्रान्जिस्टरमा टेप भर्न थाले। बाघजस्तो डरलाग्दो हिंस्रक जनावरको पञ्जाको काँडा झिकी उपचार गर्दा केही जोखिम हुँदैन र ? एक दिन बूढानीलकण्ठ आ श्रममा सोध्दा बाबाले भन्नुभएको थियो, आँखा मनको दर्पण हो। मनको सूक्ष्म भावना पनि आँखाबाट प्रदर्शित हुन्छ। यो अहिंस्रकले मात्र चाल पाउँछ। जब भाव अलि उग्र हुन्छ, आँखा राता हुन्छन्, तब अनुहारबाट चित्त संस्कारको अनुभूति हुन्छ। अझ उत्तेजित भएपछि शरीरबाटै सबैले थाहा पाउँछन्। उसको दीनहीन अवस्थाप्रति मेरो मनमा उठेको कारुणिक भावना बाघले मेरा आँखा हेरेर थाहा पायो होला। उसको मनको दयनीय याचनायुक्त भाव मैले उसका आँखामा पाएँ। त्यसपछि हामीबीच डर, भय, त्रास वा जोखिमको क्लेष बाँकी रहेन। काँडा झिकेर मलमपट्टी गरिदिएँ। फेरि पछि आयो पट्टी खोलिदिएँ आदि। खप्तडबाबासँगको भेटमा मैले सँगालेको अनुभव मा प्राज्ञ यज्ञराज उपाध्यायले स्वामीसँग राखेको जिज्ञासा यस्तो छ, स्वामीजी, हजुरले बाघको खुट्टाबाट काँडा झिकिदिनुभएको थियो रे ! यो कुरा म बाह्र वर्षको हुँदा बुवाको मुखबाट सुनेको थिएँ। बाबाले हाँस्दै भन्नुभएछ, हो बाबू, यो सत्य हो। म बेलुकी कुटीमा पूजा गरिरहेको थिएँ। एउटा बाघ आएर कुटीको ढोकाको अगाडि लम्पसार परेर मतिर खुट्टा तेस्र्यायो। मैले पूजा सकेर बाघको खुट्टा समाएर हेरें। निँगालाको तीखो ठोसा खुट्टामा बिझेर रगताम्मे भएको रहेछ। मैले चिम्टाले ठोसा झिकेर औषधी लगाइदिएँ, बाघ उठेर आफ्नो बाटो लाग्यो। (खप्तडबाबा स्मृतिपुञ्ज, २०७०, पृष्ठ १४९)। यसैगरी साधक राधा स्वामी योगबारे जिज्ञासा र विभिन्न अवरोधित मार्गबारे छलफल गर्न खप्तडबाबाकहाँ जानुभएछ। उहाँले छान्ना (बझाङ) मा बाबाको दर्शन पाउनुभएको रहेछ। बाबासँगको आफ्नो अनुभूति व्यक्त गर्ने क्रममा खप्तडको बाघ सम्बन्धमा परमहंस खप्तड स्वामीसँग योग चर्चा मा उहाँले लेख्नुभएको छ, खप्तड स्वामीको अहिंसा सिद्धिका कारण नै धुनीनजिक रात्रिकालमा बाघले काँडा बिझेको पन्जाबाट काँडा झिकाई स्वामीकहाँबाट फर्केको घटना भएको अहिंसा सिद्धिको प्रायोगिक पक्ष हो। योगकै सिद्धान्तमा अहिंसा प्रतिष्ठायां तत्सन्निधौ विरोध त्यागः मा उल्लेख भएअनुसार जुन साधक ऋषिले अहिंसाको महाव्रत पालनामा निरन्तरता दिन्छ, तिनका सामुन्ने समस्त प्राणीले परस्पर वैरभाव त्याग गर्दछन्। अर्थात् मानव र हिंस्रक जन्तुबीच वैरभाव समाप्त हुन्छ, सर्पभ्यागुता वा मुसाबिरालोमा अहिंसा सिद्धिका कारण वैरभाव मैत्रीमा परिवर्तित हुन्छ (खप्तडबाबा स्मारिका, २०६०, पृष्ठ १०)। मानिस र वन्यजन्तुबीच मनमा उब्जेका शुद्ध भावका कारण यस्तो घनिष्ट आत्मीयता कसरी हुँदो रहेछ भन्ने प्रस्ट पार्न हात्ती र माहुते तथा बाघ र सिकारीको उदारहरणबाट प्रस्ट हुन्छ। तर खप्तडबाबा र खप्तडको बाघबारे घटना भने यसभन्दा भिन्न छ। सिद्ध महात्मा, महापुरुष तथा योगीराजमध्ये कोहीकोहीले अष्टसिद्धि प्राप्त गरेका हुन्छन्। यिनै कारणले हो अहिंस्रक खप्तडबाबा र हिंस्रक बाघबीच अनौठो सामञ्जस्य स्थापित भएको। बाबासँग यसबारे सोध्दा उहाँ भन्ने गर्नुहुन्छ, म यस खप्तड जंगलमा पचासौं वर्ष बाघ, भालू, पशुपक्षीसँगसँगै बसें। उनीहरू मलाई राम्ररी चिन्छन् र म उनीहरूलाई। हामीबीच लामो समयदेखि मित्रभाव छ। छ मितेरी र सँगाती।"
सांस्कृतिक र धार्मिक आक्रमणको इतिहास,"कुनै देशले युद्धमा पराजित भई भूमि गुमाए अर्को पुस्ताले युद्ध गरेर पनि फिर्ता लिन सक्छ। तर कुनै मुलुक सांस्कृतिक रूपमा समाप्त गरिए त्यो पराजय सधैंका लागि हुने खतरा हुन्छ। मुलुकलाई सांस्कृतिक रूपमा आक्रमण गर्दा त्यो मुलुकका धर्म, परम्परा, संस्कार, प्रचलन, व्यवहार, भाषा, गीत, संगीत, कला, सामाजिक सद्भावका सूत्रलाई विस्थापित नै गर्ने, भत्काउने, कमजोर पार्ने भ्रमित गर्ने वा कुण्ठित बनाउने मध्ये जे र जति सक्यो त्यति गरिन्छ। यस्तो सांस्कृतिक पतन गराउन अवस्थाअनुसार भय, लोभ र लालच देखाइन्छ। पूर्वीय दर्शनमा मानिस दिव्यात्मा मानिन्छ। जन्मजात पापी मानिँदैन। दुई हजार वर्षअगाडि कसैले गरेको भनिएको पाप मानव जाति जीवित रहेसम्म सर्ने मौलिक पाप को भय देखाएर स्वर्गको टिकट काटिदिने बन्दोबस्ती यताका दर्शनमा देखिँदैन। मानिस असल कर्मले देवत्व प्राप्त गर्न सक्ने, कुनै एउटा मात्र ईश्वरको छोरो हुन पाउने र बाँकीमध्ये गोरो वर्णको व्यक्ति मालिक तथा कालो र गहुँगोरो व्यक्ति जन्मजात दास हुनुपर्ने मान्यता छैन। कालो वर्णका कृष्ण र कालै वर्णकी काली देवदेवी मानिन सक्छन्। यता उपचारका लागि वनस्पतिमा आधारित आयुर्वेद थियो, चमत्कारको छल थिएन। उता युरोपमा पेगन धर्म मान्नेलाई अर्को धर्म मानेकै कारण अत्याचार गरी आमसंहार गरेको इतिहास छ। अमेरिकामा आदिवासीलाई क्रूरतापूर्वक मार्न स्थानीय सरकारले कुकुर पाल्थ्यो र गोराहरूले निवेदन दिएर कुकुर लगी रेड इन्डियनलाई मार्न पाउँथे। यताको महाभारत नियमबद्ध युद्ध थियो, सूर्योदय पूर्व र उप्रान्त लडाइँ गर्न पाइँदैन्थ्यो। यताका सभ्यता विस्थापित गर्न आएका पश्चिमाहरूले अन्यत्र गएर क्रूर र अमानवीय व्यवहार गरेका, युद्ध छेडेका, सम्पदा लगेर म्युजियममा राखेका, जात, जाति, भाषा, नाक आदिका आधारमा विभाजनका बीउ रोपेका, द्वन्द्व गराउन र बढाउन मद्दत गरेका धेरै उदाहरण छन्। समान रङ, समान विश्वास र स्वार्थ भएका केही मुलुकका एजेन्डामा चल्ने त्यतैका गैरसरकारी संस्थाहरू झन् आक्रामक रूपमा हिमवत् सभ्यता र संस्कृति विस्थापित गर्न लागि परेको अब छिपेको छैन। संसारका स्रोत एकै रङका मानिसतिर तान्ने तथा संसारका अरू सभ्यता र संस्कृति समाप्त गरी आफ्नो मात्र विश्वासको दिग्विजय गर्दै अरूलाई हाम्रा सन्तानको पापको बोझ बोकाई असभ्य भन्दै दास बनाउने कट्टरवादी सोच लोकतन्त्र, मानव अधिकार, समाजवाद, रूपान्तरण, क्रान्ति, उदारवाद, न्याय र सत्य केहीको पनि नजिक छैन। यस आलेखमा नेपाललाई धार्मिक र सांस्कृतिक रूपमा समाप्त वा झन् कमजोर पार्न विगतमा के भएको रहेछ भन्नेबारे चर्चा गरिनेछ। यो आलेख मूलतः नेपाल राजकीय प्रज्ञा प्रतिष्ठानले २०६० सालमा प्रकाशित गरेको तिब्बत र नेपालमा इटालियन धर्म प्रचारकहरू भन्ने (लुच्यानो पोतेकको सम्पादन र सुरेन्द ढकालको अनुवाद) किताबमा आधारित छ। प्राचीन कालका सेन साई, फाहियान र ह्वेन साङ जस्ता चिनियाँ विद्वान् यात्रीहरूका वर्णन नेपालको इतिहासको महŒवपूर्ण हुन्। नेपालमा सत्रौं शताब्दीदेखि इसाई पादरीहरू देखा परे। ती पादरी सुरुमा मानसरोवरतिर भागी बसेका भारतीय इसाईहरूलाई खोजी गर्न तिब्बत जान र फर्कन काठमाडौं आउने गरेका थिए। पछि यहाँ पनि आफ्नो केन्द्र बनाए। तिब्बतबाट सन् १७३२ मा पादरीहरू धपाइएपछि तिनीहरूले नेपालमा आफ्नो गतिविधि बढाए र यहाँका तीनै सहरमा सक्रिय रहे। (पृ औ) नेपालमा आउने तिब्बती यात्री यहाँ मानिसहरूको धर्म परिवर्तन गराउन आएको देखिँदैन। नेपालको धर्म, संस्कृति, सम्पदा र हितविरुद्ध ती बौद्ध विद्वान् र तीर्थयात्री संलग्न रहेको पाइँदैन। यस्तै सुरुसुरुमा नेपाल आउने पादरीहरू पनि नेपालमा धर्म परिवर्तन गराउनेभन्दा नेपाललाई तिब्बत आवतजावतको सजिलो बाटोका रूपमा प्रयोग गर्न आउनेजाने गरेको भनिएको पाइन्छ। तिब्बतबाट धपाइएपछि भने उनीहरूले नेपालमा धर्म परिवर्तन गराउने गतिविधि बढाएको भन्ने आशय देखिँदो रहेछ। काठमाडौं उपत्यकामाथि विजयपछि पृथ्वीनारायण शाहले पादरी र नेपाली इसाईहरूलाई देश छाड्न निर्देशन दिए। नेपाल छाड्ने आदेशपछि पादरी जुइस्पे ५८ जना नेपाली इसाईसहित ४ फेब्रुअरी १७६९ बेतिया जान काठमाडौं छोडे। पादरीहरूले आफ्ना कुरा जस्तोसुकै राम्रो प्रकारले राखे पनि फिरंगीहरूलाई त्यसबेलासम्म अछूत भनी हेर्ने गरिन्थ्यो। साथै किनलकको आक्रमणमा पादरीहरूको हात रहेको भनी गोर्खालीहरू सम्झन्थे। (पृ च) सुरुमा आउनेहरूले पछि आउनेहरूलाई नेपालमा पूरै पादरीजस्तो देखिई वा औषधीमूलो लिई वैद्यका रूपमा नभई व्यापारीका साथमा जानु राम्रो हुने बताएको पाइन्छ। (पृ ट) सन् १७१६ मा पादरीले लेखेको पत्रमा जुलाई २० का दिन पादरीहरूविरुद्ध जनअसन्तोष भई हुलदंगा भएको, मालसामान लुटिएको र यसको नेतृत्व ब्राह्मणहरूले गरेको उल्लेख गरिएको छ। पछि राजा भाष्कर मल्लले जनतालाई सम्झाएपछि स्थिति शान्त भएको भनिएको छ। (पृ ड) त्यसबेला पादरीहरूले खासगरी ब्राह्मणहरूलाई मूर्तिपूजक भनी हेय दृष्टिले हेर्ने र अपमान गर्ने गरेको पनि सो पत्रमा उल्लेख छ। (पृ ढ) सन् १७१७ जुलाई २९ का दिन लेखिएको पत्रमा सन् १७१६ मा पादरीविरुद्ध नेपालीहरूले चलाएको आन्दोलन, नेपालीहरूको धर्म परिवर्तन, हिन्दु देवीदेवताको खिल्ली उडाएको समेतका कुरा उल्लेख छ। (पृ ढ) पत्रमा पादरीले उनको जिन्दगीमा पहिलोपटक दुई नेवार केटा र एक नेवार केटीको धर्म परिवर्तन गराएको व्यहोरा छ। उनले गणेशको वाहनलाई मुसो लेख्नुको सट्टा सुँगुर लेखेको देखिन्छ। (ण) १७ जुन १७२१ मा लेखिएको पत्रमा नेपालमा राक्षसी प्रवृत्ति, आन्दोलन, आतंक, युद्ध र मृत्युका घटना भइरहने भनी उल्लेख गरिएको छ। तर तात्कालिक स्थानीय स्रोतमा भने यो वर्णन प्रमाणित हुँदैन। नेपालीहरू आफ्नो धर्मप्रति संवेदनशील भएको तर पादरीहरू त्यसको विरोधी भएकाले यस्तो वर्णन गरेको हो। यस पत्रमा पनि पादरीहरूले पूर्वीय धर्म दर्शनबारे नकारात्मक टिप्पणी गरेको पाइन्छ। त्यो पत्रमा पादरीले १५ जना नेपालीको धर्म परिवर्तन गराएको र चारजना गराउने क्रममा रहेको उल्लेख छ। (पृ त) धर्म प्रचारकहरूले भारतमा सहयोग पाए पनि लद्दाखी सरकारले उनीहरूको जीवन कष्टपूर्ण बनाएको थियो। फलतः तिब्बतीहरूको धर्म परिवर्तन गर्ने कार्य असम्भव भएको थियो। तिब्बतमा बसेर धर्मप्रचार गर्नु आर्थिक दृष्टिले पनि बेकार भएको थियो। परिस्थितिको मूल्यांकन गरी निर्णय गर्नुपूर्व सन् १६३५ मा न्युनो कोरेस्मा र माक्र्वेसलाई लद्दाखबाट निस्कासन गरियो। सन् १६३७ मा पुनः आफ्ना गतिविधिमा संलग्न भएकोमा मालपिगीलाई निस्कासन गरियो भने माक्र्वेसलाई कैद नै गरियो। (पृ ९) नेपाल प्रवेश गर्ने पहिलो युरोपेली काब्राल सन् १६२८ मा तिब्बतबाट बंगाल फर्कंदा नेपाल भएर फर्के पनि उनले नेपाल उपत्यकाबारे चर्चा गरेका थिएनन्। सन् १६५४ तिर धार्मिक गतिविधि गर्ने गरी कोही नेपाल पुगेको सूचना छैन। व्यापारीका रूपमा आएको कुरा भने इन्कार गरिएको छैन। (पृ ११, १२) सन् १६६७ मा मिसन स्थापना गर्ने कार्यको सुरुवात भए पनि सो कार्यका लागि खटाइएको पादरीले नेपालमा पाइला टेकेनटेकेबारे शंका व्यक्त गरिएको छ। सन् १७६९ मा नेपाल आएको अर्मेनेली नागरिकसँग कसैले पनि भेटेन र एक्लोपन महसुस गरी फर्के भनिएको छ। (१३) सन् १७०७ मा तिब्बतबाट नेपाल भएर जाने पादरीहरूलाई प्रवेश शुल्क लगाइए पनि १७१५ मा शुल्क फिर्ता गरियो। फेरि १७२२ मा भने देशनिकाला नै गरियो। (२५) स्थानीय सभ्यता, संस्कृति र धर्महरू परचक्रीबाट जोगाई सांस्कृतिक आमहत्या हुन नदिने भन्ने नै आजको एउटा प्रमुख समस्या हुन सक्छ। किनकि विश्वका सबै सभ्यता, संस्कृति र धर्म विश्वका सम्पदा हुन्। सन् १७९३ मा कर्नेल कर्कपेट्रिक मिसन र सन् १८०२ मा कप्तान नोक्स मिसन नेपाल आई सूचना संकलन गरी फर्के। गोर्खाली र अंग्रेजबीच लगातार रूपमा रहेको सीमासम्बन्धी विवादका कारण सन् १८१४ मा लडाइँ भयो र दुई वर्ष चल्यो। सन् १८१६ मा सुगौली सन्धि भई नेपालले तराईका केही भाग गढवाल, कुमाउ र सिक्किम नेपालबाट काटेर लिई नेपालको स्वतन्त्र अस्तित्व दिइयो भन्ने उल्लेख छ। (२९) सन् १७४५ मा तिब्बतमा पतनपछि यसलाई काठमाडौं सारियो। सन् १७६९ मा काठमाडौंबाट मिसन फर्काइएपछि यो मिसन पटना (भारत) मा रह्यो। हिमालय देशमा भएका असफलतापछि केपुचिनहरू पटना फर्कन्थे। (४४, ४५) सन् १७०७ मा आएका दुई पादरी (जुसेप्पे र टोउर) ले काठमाडौंमा आफ्नो उपस्थिति नदेखाउन ठूलै कोसिस गरे पनि सबै प्रयास विफल भयो। यात्राका क्रममा नेपालको भूमि प्रयोग गरेवापत ठूलै राहदानी रकम तिर्नुपथ्र्यो। उनीहरू काठमाडौं छोडी सोही साल जुन महिनामा ल्हासा पुगे। सन् ९४६० तिब्बत जान हिँडेका पादरीहरू केही दिन काठमाडौंमा बस्दा पनि नेपालमा कसरी धर्म प्रचार गर्ने भन्ने योजना बनाउँथे। (५६) सन् १७२२ मा काठमाडौंका मल्लराजाले आफ्नो देशबाट केपुचिन पादरीहरूलाई देशनिकाला गरिदिए। जसको कारण यही हो भन्ने कुरा अहिलेसम्म थाहा हुन सकेको छैन। त्यसपछि मिसन भादगाउँ सारियो (६४)। सन् १७२६ तिर धर्म प्रचारकले ल्हासास्थित नेपालीहरूसँग सम्पर्क बढाए। केपुचिनको संख्या त्यतिबेला दुई मात्र थियो (६१)। सन् १७३२ मा ल्हासामा रहेका धर्म परिवर्तन गराइएका नेपालीहरूको साथ लागी पादरी काठमाडौंतिर लागे भनिएको छ। (६२) सन् १७३२ मा आएका ती पादरी काठमाडौं बसे। क्याथोलिक धर्मले आफ्ना धर्मावलम्बीको आस्था डग्मगाइदिएको शंकामा राजाले उनलाई कैदमा राखे। ती पादरी पाँचछ महिना कैद बसे। केही पैसा तिरेर भए पनि राजाको डर र शंका निवारण गरी कैदमुक्त गर्ने प्रयास गरियो। सन् १७३५ मा नेपालको दोस्रो मिसन समाप्त भयो। (६५) सन् १७४४ तिर ल्हासामा मिसन असफल भएपछि नेपालको मिसनमा सक्रियता बढाइयो। त्यसबेला छुवाछूत र धर्म परिवर्तनबाट आउन सक्ने तर्कपूर्ण नतिजा र जातबाट गरिने निष्कासन मुख्य सामाजिक समस्या थिए। मुद्दा चल्न सक्ने स्थिति थियो। जय प्रकाश मल्लले पुनः गद्दी हात पारेपछि धर्म प्रचारकलाई राम्रो नजरले हेर्न छोडे। (७७) नेपालको आकाशमा कालो बादल मडारिन लाग्यो। गोरखाका राजा पृथ्वीनारायण शाहले उपत्यका विजय गर्ने कार्य सुरु गर्न थाले। धर्म प्रचारकहरूले सन् १७५५ मा उनीसँग गएर क्रियाकलाप गर्न भेट गरे पनि उनले त्यसो गर्न दिन सोझै निषेध गरे। त्यतिबेला धर्म प्रचारकहरूले थुप्रै तीतो अनुभव सँगालिसकेका थिए। (७८) पृथ्वीनारायणले नुवाकोट जितेपछि धर्मप्रचारकको क्रियाकलाप यिनको शुभेच्छामा भर पर्न गयो। निरंकुश, निर्दयी र अरूका कुरामा झट्ट विश्वास नगर्ने यी राजाले धर्मप्रचारकप्रति अलिकति पनि ध्यान दिएनन्। उनीहरूका कुरा सुन्दा पनि सुनेनन्। काठमाडौं र पाटन जिते पनि उनको दृष्टिकोणमा कुनै परिवर्तन आएन। गोरखालीहरूको कट्टर हिन्दुवाद ले धर्म परिवर्तन गराउने कुनै सम्भावना पैदा गरेन। तसर्थ आयुक्तको निर्देशन नपर्खीकन पादरी जुसेप्पे दा रोभातोको जिम्मामा नेपाली क्रिस्चियनलाई बेतिया पुयाउने सामूहिक निर्णय भयो। पृथ्वीनारायण शाहको अनुमति पाएर फेब्रुअरी ४, १७६९ मा उनीहरू बेतियातर्फ लागे। बाँकी रहेका धर्मप्रचारकहरू पनि अनुमति लिएर तराई झरे। पुरानो नेपालमा धर्मप्रचारकले काम गरेका भए पनि अब उनीहरूको काम इतिहासको पानाबाट बिलायो। (७९) केपुचिनहरूले धार्मिक चालचलन र संस्कार बलियो भएको राज्यमा अरूको धर्म प्रचार गर्न सजिलो नहुने अकाट्य कुरा कहिल्यै बुझेनन्। पोपहरूको रोममा जसरी एक क्रिस्चियनलाई बौद्ध धर्मको अनुयायी बनाउन असम्भव छ, ल्हासामा गएर क्रिस्चियन मिसनले सफलता पाउन हुन्छ। (९६) नेपालमा भने स्थिति अलि सजिलो थियो। यहाँ यिनीहरूको विरोध ब्राह्मणहरू ले मात्र गरेका थिए। ब्राह्मणहरू धर्म परिवर्तनको विरुद्धमा थिए। उनीहरूको विरोध संगठित भने थिएन। (९७) पादरीहरूमध्ये केहीले नक्सासमेत बनाएर (मुख्यालय) पठाएको देखिन्छ। केही नक्सा किताबमा उद्धृत छन्। (१०४) पादरी र कर्कप्याट्रिकले पृथ्वीनारायणको विरोध र अपमान गर्नेगराउने र खासगरी कट्टरपन्थी विदेशी र तिनका गैरसरकारी संस्थाले ब्राह्मणको विरोध गर्नेगराउने कारण उनीहरू विदेशीबाट यहाँ गराइने गरेको जासुसी र धर्म परिवर्तनको विरुद्धमा भएकाले रहेछ भन्ने कुरा यो किताबबाट देखिँदो रहेछ। साथै उनीहरूले रूप बदलेर आउने र बस्ने लोभलालचमा पार्ने, धर्मप्रचारको नाममा धर्म परिवर्तन गराउने, अरूको धर्म, संस्कृति र आस्थाको विरोध गर्नेगराउने गरेको पनि देखिँदो रहेछ। कुरा नबुझी स्थानीय धर्म, संस्कृतिविरुद्ध लेखी पठाउने प्रवृत्ति त्यो बेला पनि रहेछ। त्यो बेला उनीहरूको रिलिजन, राजनीति, रणनीति र पादरीबीच सम्बन्ध रहेको पाइँदो रहेछ। आजको नेपालको अवस्था नेपालीहरू जानकार छन्। स्थानीय सभ्यता, संस्कृति र धर्महरू परचक्रीबाट जोगाई सांस्कृतिक आमहत्या हुन नदिने भन्ने नै आजको एउटा प्रमुख समस्या हुन सक्छ। किनकि विश्वका सबै सभ्यता, संस्कृति र धर्म विश्वका सम्पदा हुन्। विश्व यी सबको साझा फूलबारी रहन दिन मरुभूमिबाहेकका सभ्यताको रक्षा पनि आवश्यक छ। राष्ट्रसंघ र खासगरी युनेस्को यसका लागि अगाडि आओस्। नेपालीहरूको आफ्नो कर्तव्य त छँदैछ।"
लुक्लामा बाबाजी विम्ब,"सगरमाथा अर्थात् विश्वको सर्वोच्च शिखर। सगरमाथा टाकुरा चुम्नु टाढाको कुरा आधार शिविरसम्म टेक्न पनि आम मान्छेका लागि सम्भव छैन। सगरमाथाको प्रवेश द्वार मानिने लुक्लासम्म भए पनि पुग्ने अभिलाषा थियो। जेठ अन्तिम सातादेखि मनसुन सक्रिय भइसकेको थियो। सिजनका बेला जहाजको टिकट नपाइने, अफ सिजनमा हप्तौंसम्म जहाज नउड्ने अवस्था। आशावादी बन्दै मैले टिकट काटें। भोलि बिहान पाँच बजे हवाई अड्डा पुग्नु होला, एयरलाइन्सबाट खबर आयो। काठमाडौं र लुक्ला दुवै ठाउँको मौसम सफा भएका कारण जहाज निर्धारित समयमै उड्यो। झन्डै ३० मिनेटको उडानपछि २०७५ असार १३ गते तेन्जिङ हिलारी लुक्ला विमानस्थलमा जहाज अवतरण भयो। लुक्लाका होटलहरू सुनसान थिए। हेर्दै जाँदा एउटा होटलमा वास बस्न पुगियो। जुनसुकै होटलमा बस्दा पनि अचेल परिचयपत्र खोजिन्छ। रजिस्टरमा नाम र ठेगानाहरू लेख्नु अनिवार्य हुन्छ। त्यहाँ न मेरो नाम सोधियो न ठेगाना लेखियो न त परिचयपत्र नै मागियो। लुक्ला शान्त थियो, सायद सुरक्षित पनि। एकजना तामाङ र शेर्पा दम्पतीको स्वामित्वको होटल रहेछ। तिनीहरूको एउटा सानो सुन्दर छोरो थियो। सोधें, मलाई चिनेको छ बाबु ? बाजे, मोहक तोते बोलीमा शिशुको उत्तर सुनेर म हाँसें। मेरो आगमनपछि लुक्ला धुम्मिएको छ। लुक्लाका लागि यो अफ सिजन हो। तसर्थ चहलपहल कम छ। कतिपय भन्छन् विगत दुई सातादेखि मौसम बिग्रिएको छ। यो मौसममा वर्षा नियमित क्रम हो। यस क्रममा आकाश धुम्मिनु अर्को उपक्रम हो। तसर्थ मौसम बिग्रिएको भन्दा पनि कतिपयको सोच बिग्रिएको जस्तो लाग्छ। लुक्लाबाट नाम्चेबजार १९ किलोमिटर टाढा छ र १० घन्टा लाग्छ भन्ने जानकारी ठाउँठाउँमा लेखिएको छ। सर्वोच्च शिखरसमेत पर्ने सगरमाथा राष्ट्रिय निकुञ्ज क्षेत्रमा गत वर्ष ४५ हजार विदेशी पर्यटकले भ्रमण गरेको तथ्यांक रहेछ। लुक्लाबाट सगरमाथा आधार शिविरसम्मको दूरी ६२ किलोमिटर रहेछ। हिमाली वातावरणमा तादात्म्य मिलाउँदै ६२ किलोमिटर यात्रा छिचोल्न साताभन्दा बढी लाग्छ भन्ने सुनियो। मेरा लागि दुई घन्टाको पैदलयात्रा पनि कहालिलाग्दो हुने गर्छ। जससँग जे छैन, त्यसैको महŒव ज्यादा हुन्छ। नेपालका कैयन् स्थानहरू भूस्वर्गका रूपमा चित्रित छन्। त्यो स्वर्गको रसास्वादन गर्ने हो भने उमेर छँदै पैदल यात्रा गर्नुपर्छ। अंग कुँजिएपछि शरीरका लागि बोझ हुन्छ। मन भाँडिएपछि जीवनमा धेरै अफसोच हुन्छ। धेरै बोझले थिचिएपछि कहिले पुर्लुक्क लडिने हो ठेगान हुँदैन। जीवन नर्कजस्तो भयो भन्दै विलौना गरेर पीडाबाट मुक्ति पाइँदैन। मन होस् वा शरीर, खराबलाई निषेध र असललाई प्रवेश गराउन सकियो भने सुखसन्तोषको द्वार आफैं खुल्छ। स्वर्ग हाम्रो आँगनमा छ, टेक्नुपर्छ। स्वर्ग हाम्रो सृष्टिमा छ, हेर्नुपर्छ। शरिर कुँजिन नदिन पैदल यात्रा गर्नुपर्छ। मन भाँडिन नदिन देशदेशान्तरको यात्रा गर्नुपर्छ। सिजनका बेला दर्जनौं उडान हुने हुँदा लुक्लाको लाली अर्कै हुन्छ भन्छन् स्थानीय। अफ सिजनमा भने लुक्ला फिक्का लाग्छ रे ! लुक्ला सुन्दर छ, मोहक छ र चिटिक्क परेका घरहरू छन्। लुक्लावासीहरू आत्मीय छन् र सहृदयी छन्। तर यो सानो बस्तीमा कसैले लामखुट्टे (मच्छड) देखिएको त कसैले मासुसँगै हरियो झिँगा भन्किएको पनि सुनाए। झन्डै दुई दिनको पैदलयात्रापछि मोटर बाटो भेटिन्छ रे। मोटर वा जहाज चढेर झिँगा र लामखुट्टे भित्रिएको होइन। जलवायु परिवर्तन र विश्वव्यापी उष्णताको दुष्प्रभाव हो यो जसका कारण हिमाल नांगिँदै छ, नदी साघुरिँदै छन्। लुक्लाको ढुंगा छापेको मार्ग पनि सुन्दर छ। यही मार्गमा एकपटक पाँचछवटा कुकुर मेरो वरिपरि मडारिए। यीमध्ये कतिपय सगरमाथा आधार शिविरबाट फर्कंदा पर्वतारोहीहरूले बिस्कुटलगायत खाद्य सामग्री दिएका कारण पछि लागेर आएका रहेछन्। सुई लगाउँदा केहीको मृत्यु भएको रहेछ। नयाँ पात्र, अनौठो वस्त्र देख्दा कुकुरहरू जोडले भुक्ने गर्छन्। त्यसमाथि पनि जोगीसन्न्यासी देख्दा कुकुरहरू झम्टिन खोज्छन्। तर मैले कुनै अनिष्टको सामना गर्नुपरेन, अपितु प्रियजन भेटेजस्तो गरी मेरो वरिपरि झ्याम्मिए। यही ढुंगे मार्गमा दुईजना गृहिणी थोत्रो म्याटमा डन्डा बर्साउँदै थिए। तल धुलोको थुप्रो थियो। जति डन्डा हिर्काए पनि मैले हेरुन्जेल म्याटबाट धुलो झर्न रोकिएन। मान्छेको मस्तिष्कमा पनि अज्ञानको धुलो जमेको हँुदो हो। ज्ञानको डन्डाले हिर्काउन सके त्यस्तो धुलो झर्दै जान्छ। विवेकको कुचोले सिनिक्क बढारेपछि मन सफा हुँदै जान्छ। जति लुक्ला आउन मलाई हतार थियो, फर्कन पनि त्यति नै हतार भएकाले निर्धारित समयमा हवाई अड्डा पुगें। मन होस् वा शरीर, खराबलाई निषेध र असललाई प्रवेश गराउन सकियो भने सुखसन्तोषको द्वार आफैं खुल्छ। स्वर्ग हाम्रो आँगनमा छ, टेक्नुपर्छ। स्वर्ग हाम्रो सृष्टिमा छ, हेर्नुपर्छ। शरिर कुँजिन नदिन पैदल यात्रा गर्नुपर्छ। मन भाँडिन नदिन देशदेशान्तरको यात्रा गर्नुपर्छ। विमानस्थलमा एउटा आकाशे चरो (जहाज) बिरामी भएर थन्किएको छ। धुम्मिएको मौसममा धुम्म परेर हवाई अड्डामा प्रतीक्षारत रहेको बेला एक नारी पात्र नमस्कार भन्दै अगाडि आइन्। तिनी त्यही बिरामी आकाशे चरोको चालक (पाइलट) रहिछन्। साथमा आकाशे परी (एयर होस्टेस) पनि थिइन्। लुक्ला विमानस्थलको भिरालो धावनमार्ग मात्र ५२७ मिटर लम्बाइको छ। हिस्ट्री च्यानलका अनुसार २० वर्षदेखि यो विश्वकै सबैभन्दा डरलाग्दोजोखिमपूर्ण विमानस्थल हो। हवाई सेवामा आकाशे चालकका रूपमा महिलाको संलग्नता अहिले सामान्य भइसकेको छ। तथापि मास्तिर पहरा, तल गहिरो खोच, बीचमा लुक्लाको जोखिमपूर्ण भिरालो हवाई पट्टीमा जहाज ओराल्न र उडाउन निपुण यी नेपाली विरांगनाको साहस र सौर्य उदाहरणीय छ। त्यसमाथि पनि बिरामी जहाजलाई हचुवाका भरमा उडाउन खोज्ने दबाबविरुद्ध तिनले लिएको अडान बुद्धिमत्तापूर्ण मान्नुपर्छ। उडानका लागि मौसम उपयुक्त नभएको हुँदा मेरो लुक्ला बसाइ १० दिन लम्बियो। हरेक बिहान जहाज आउला भन्ने आशामा हवाई अड्डा धाउनु मेरो प्रातःचर्या भइसकेको थियो। विद्यालय जाँदै गरेका विद्यार्थीहरू कसैले हिन्दीमा कसैले टुटेफुटेको अंग्रेजीमा मलाई बाबाजी भनेर जिस्क्याउँथे। उमेरको ढलानसँगै शरीर गल्दै गएको छ। रोगले गाँज्दै गएको छ। तसर्थ बिहानै औषधी खानुपर्छ। एक बिहान केही खाने ध्येयले विमानस्थलछेउको होटलमा पसें। एक हुल पश्चिमा पर्यटकहरू खाजा खाइरहेका थिए। मलाई देख्नेबित्तिकै त्यहाँ काम गर्ने केटो बाबाजी भनेर कहालियो मानौं लाग्छ भूतसँग जम्काभेट भएको होस्। खानेकुरा होला ? भान्सातिर चियाउँदै मैले जिज्ञासा राखें। छैन, विस्मयकारी मुद्रामा खाना बनाइरहेकी महिलाले जवाफ फर्काइन्। म खिस्स हाँसेर बाहिरिएँ। हवाई अड्डापरिसरमा एउटा वृद्ध पात्रसँग प्रायशः साक्षात्कार भइरहन्छ। हुलिया हेर्दा लाग्छ उनी भारी बोकेर जीवन धान्दै छन्। मलाई पहिलोपटक देख्दा महाराज भनेर ढोग्न खोजे। म तर्किएँ। उनी ५० रुपैयाँको नोट साट्न खोज्दै थिए। भेटी स्वरूप उनले मलाई १० रुपैयाँ दिन खोजेका रहेछन्। धन्य त्यस दिन तिनले खुद्रा भेटाएनन्। अर्को दिन तिनै पात्र लुक्ला बजारमा भेटिए। यसपटक उनीसँग पाँच रुपैयाँ खुद्रा रहेछ, लिनुपयो भनेर हत्ते हाल्न थाले। म तर्किने, उनी दिन खोज्ने। बल्लबल्ल उम्किएँ। यद्यपि ती पात्रसँग ५० को नोट दिन सकिँदैन भन्ने चेत छ। साथसाथै ५ वा १० का नोट जसरी पनि लिइदेओस् भन्ने आवेग छ। मैले धारण गरेको पहेलो वस्त्रका कारणले हो वा लामो जटासहितको अनौठो हुलियाका कारण उत्पन्न हुन पुगेको विम्बप्रति आस्थाको कारणले होस्, तिनको चेतन मलाई पाँच रुपैयाँ दिन हुटहुटी गरिरह्यो। लिन्न भनेर म तर्किरहें। गुदीको ज्ञान र पहिचानविना बोक्रा हेरेर राय बनाउने र आस्थाको धुनी जगाउने मानसिकता विद्यमान रहेकै कारण कतिपय आडम्बरीहरू ईश्वरको अवतारदूत, औतारी, धर्मगुरु आदि आवरणमा सजिएका छन्। कतिपयका लागि आस्थाको शोषण पेसा भएको छ, अन्धविश्वासलाई पोषण गर्ने जीजीविषा भएको छ। श्रद्धाको दोहन गर्दै तिनको धन्धा एक्काईसौं शताब्दीमा पनि फस्टाइरहेको छ। हेलिकप्टरबाट इन्जिनियर ल्याएर मर्मत गरेपछि र लुक्लाको आकाश खुलेपछि असार २२ गते आकाशे चरो उड्यो, तर त्यसमा रहेका १८ सिटमा म अटाइनँ। दुई सातादेखि घुम्टो ओढेको लुक्लामा झलमल्ल घाम लागेपछि कम्तीमा चारपाँचवटा जहाज अवतरण हुने आशा थियो। तर सबै जहाज पश्चिमतर्फको उडानमा केन्द्रित गरिएका कारण लुक्ला उडान त्यस दिन मात्र होइन, अर्को चारपाँच दिनसम्म सम्भव नभएको सन्देश प्रवाहित भएपछि मभित्रको धीरता खल्बलियो। जहाज नआउने भनिए पनि लुक्लाको आकाशमा बाक्लै गरी हेलिकप्टर मडारिन थालेका थिए। गोडामा समस्याका कारण एकदुई घन्टाभन्दा बढी म हिँड्न सक्दिनथें। त्यसमाथि पनि पर्वतीय क्षेत्रको पैदल यात्रा मेरा लागि कष्टकर हुने नै भयो। लुक्लाको यो यात्रामा म धीर बन्न खोजें तर निकै दिन जहाज नआउने भएपछि मन अधीर हुन थाल्यो। जति दिन लागे पनि जहाज कुर्ने सोचमा थिएँ तर औषधी सकिँदै र गोजी रित्तिँदै गएपछि अन्ततः मैले हेलिकप्टरबाटै भए पनि उड्ने निधो गरें। नजिकको फाप्लुसम्म उडान भर्दा एकजनाले १२ हजार र काठमाडौं जाने हो भने ३५ हजार तिर्नुपर्ने सुनिएको थियो। गोजीअनुसारको रोजी भने झैं मैले सोलुखुम्बुकै अर्को गन्तव्य फाप्लु उड्ने विकल्प रोजें। अन्ततः मैले १५ हजार तिर्नुपर्ने भयो। लुक्लाप्रति आभार व्यक्त गर्दै सगरमाथा प्रवेश द्वारमा फेरि आउने इच्छा व्यक्त गर्दै म हेलीमा हुइकिएँ। माथि सगरमाथा सुनौलो धुनमा मुस्कुराइरहेको थियो। तल दुधकोसी आफ्नै सुरमा निरन्तर बगिरहेको थियो।"
मनाङ सडेन डेथको सिकार,"पोखरा : मनकामना केबलकार पोखरा कपमा सिग्नेचर मनाङ मर्स्याङदी क्लब सडेन डेथको सिकार भएको छ। पाहुना टोली क्यामरुनको डफिन्स टिम फेमलीले मनाङलाई सडेन डेथमा हराउँदै फाइनलमा स्थान बनाएको छ। पोखरा रंगशालामा शनिबार भएको सेमिफाइनलमा डफिन्सले सिग्नेचर मनाङलाई हराउँदै एपीएफसँग फाइनल खेल्ने भएको छ। फाइनल आइतबार हुनेछ। निर्धारित समयमा दुवै टोलीले १० र थपिएको २० मिनेटमा कुनै गोल हुन नसकेपछि खेल टाइब्रेकरमा पुगेको थियो। टाइब्रेकरमा पनि दुवैले ४४ गोल गरेपछि खेल सडेन डेथमा पुगेको थियो। सडनडेथमा सिग्नेचर मनाङका विमल रानाको प्रहार क्रसबार माथिबाट बाहिरिन पुग्नु नै दुर्भाग्य बन्यो। मनाङका सुरज विकले टाइब्रेकमा प्रहार गरेको बल बारमा लागेर बाहिरिएकोे थियो। डफिन्सका वियिक, एक्विम, सिलो मार्टिन्स, औरेल एनामी र कप्तान जो एंगोलाले पेनाल्टीमा गोल गरे। सडेन डेथमा डफिन्सका जो एंगौलाले गोल गरे भने डफिन्सका उभिएमले टाइब्रेकरमा प्रहार गरेको बल पोस्ट माथिबाट बाहिरिएको थियो। प्रतियोगितामा पाहुना टोलीका अर्मेल अहन्दा म्यान अफ दी म्याच घोषित भए। प्रतिस्पर्धात्मक खेलको ६६ औं मिनेटमा मनाङका कमल श्रेष्ठले गोल लाइनबाटै बल क्लियर गर्न खोज्दा गोल भएको थियो। डफिन्सले १० को अग्रता लिएको १५ मिनेट बित्न नपाउँदै मनाङले गोल फर्काएको थियो। मनाङका लागि खेलको ८० औं मिनेटमा विदेशी खेलाडी अफिज ओलावालेले गोल गरे। कास्की जिल्ला फुटबल संघको आयोजनामा भएको प्रतियोगिताका विजेताले सात लाख ५५ हजार र उपविजेताले चार लाख पाँच हजार रुपैयाँ पाउने छन्।"
गणेशमान सिंह बक्सिङ : आर्मी महिलामा च्याम्पियन,"काठमाडौं : वीर गणेशमान सिंह राष्ट्रिय बक्सिङ प्रतियोगिताको महिलातर्फको उपाधि त्रिभुवन आर्मी क्लबले जितेको छ। आर्मीले तीन स्वर्ण, दुई रजत र एक कांस्य जित्यो। विजेतालाई गणेशमान सिंह फाउन्डेसनका अध्यक्ष प्रकाशमान सिंह, राष्ट्रिय खेलकुद परिषद्का सदस्यसचिव केशवकुमार विष्ट, प्रतियोगिता संयोजक राजीव श्रेष्ठले पुरस्कार प्रदान गरे। शुक्रबार भएको फाइनलमा ६०६४ केजी तौलसमूहमा आर्मीका पुनम रावलले एपीएफकी सरस्वती रानालाई पराजित गरिन्। ५४५७ केजीमा आर्मीकी चन्द्रकला थापाले एपीएफकै सुलभ थापामगरलाई हराउँदा ५१५४ केजीमा आर्मीकी मीनु गुरुङले नेपाल पुलिस क्लबकी निशा तामाङलाई पराजित गरिन्। एपीएफका लागि संगीता सुनार र माला राईले स्वर्ण पदक जिते। संगीताले ५७६० केजी तौलसमूहमा आर्मीकी सविना श्रेष्ठलाई हराइन्। मालाले ४८५१ केजीमा आर्मीकै विमला श्रेष्ठलाई पराजित गरिन्। ४६४८ केजी तौलसमूहमा पुलिसकी दिवाना शेर्माले आफ्नो विभागका लागि एकमात्र स्वर्ण पदक जित्ने क्रममा प्रदेश ५ की सुशीला थापालाई पराजित गरिन्। यसैगरी पुरुषको ४९ केजीमा एपीएफक प्रदीप महर्जनले प्रदेश ७ का भानु विष्ट तथा आर्मीका सुशील थापाले प्रदेश ६ का मोहन गुरुङलाई पराजित गर्दै फाइनलमा स्थान बनाए। आर्मीकै प्रेम चौधरीले ५२ केजी तौलसमूहमा प्रदेश १ का सुलभराज तुलाधरलाई हराए। एपीएफका विक्रम परियारले पुलिसका चन्द्रबहादुर थापालाई हराउँदै फाइनलमा स्थान बनाए। शुक्रबार भएको खेलमा त्रिभुवन आर्मी र नेपाल पुलिस क्लबका खेलाडी प्रतिस्पर्धा गर्दै । तस्बिर : दीपेन श्रेष्ठ एपीएफका पुरन राई प्रदेश २ का गणेश थापालाई हराउँदै ५६ केजीको उपाधि नजिक पुगे। प्रदेश ७ का महेन्द्र चन्दलाई हराएका आर्मीका विमल रोकाले पुरनसँग फाइनलमा खेल्नेछन्। ६० केजी तौलसमूहमा आर्मीका एकबहादुर घलेले प्रदेश ५ का गणेश थापामगरबाट वाकओभर पाउँदै फाइनलमा स्थान बनाए। पुलिसका दिनेश श्रेष्ठले एपीएफका प्रकाश लिम्बूलाई हराउँदै एकबहादुरसँग उपाधि भिडन्त पक्का गरे। पुलिसका भूपेन्द्र थापा र एपीएफक सोनाम सार्कीले ६४ केजी तौलसमूहको उपाधिका लागि खेल्नेछन्। भूपेन्द्रले आर्मीका सुरेश नेपालीलाई हराउँदा सोनामले प्रदेश ६ का इन्द्र सुनारलाई पाखा लगाए। ६९ केजीमा आर्मीका विष्णुप्रसाद घलेले प्रदेश १ का राजेश गुरुङलाई नकआउट गरे। एपीएफका विकास लामाले प्रदेश ३ का मनीष डंगोललाई हराउँदै उपाधि भिडन्त पक्का गरे। यसैगरी ७५ केजी तौलसमूहमा एपीएफका सुमन कार्की र आर्मीका दीपक श्रेष्ठ फाइनल पुगेका छन्। सुमनले प्रदेश २ का दिवस गुरुङलाई हराउँदा दीपकले प्रदेश ३ का दिवेश भूमिलाललाई नकआउट गरेका थिए। आर्मीका रवि सुनारले प्रदेश ७ का हिक्मतबहादुर शाहीलाई हराउँदै ८१ केजीको फाइनलमा स्थान बनाए। उनलाई प्रदेश ५ का केशर खत्रीले चुनौती दिनेछन्। केशरले प्रदेश ४ का सुसन पुनलाई नकआउट गरेका थिए।"
वर्षाको कारण भलिबलको फाइनल खेल स्थगित,"रामेछाप : मन्थलीमा जारी मन्थली मेयर कप रामेछाप सिभिल च्याम्पियनसिप चौथो राष्ट्रिय पुरुष भलिबल प्रतियोगिताको फाइनल खेल स्थगित भएको छ। शनिबार हुने भनिएको फाइनल खेल लगातारको वर्षाको कारण आइतबार हुने गरी स्थगित गरिएको हो। खेल र खेलाडीको संवेदनशीलतालाई ख्याल गरेर अफिसियल टोली, आयोजक र खेलाडीबीच छलफल गरेर खेल स्थगित गरेको आयोजक जिल्ला खेलकुद विकास समितिका अध्यक्ष पुरुषोत्तम कडरियाले जानकारी दिए। उनका अनुसार आइतबार बिहान ८ बजे तेस्रो स्थानको लागि प्रदेश नम्बर १ विरुद्ध शान्तिद्वीप युवा क्लबको पहिलो खेल हुनेछ। तेस्रो र चौथो स्थानमा रहने टिमको छिनोफानो पछि गण्डकी प्रदेश र नमूना द्वीप युवा क्लबबीच फाइनल खेल हुनेछ। प्रतियोगिताको समापन कार्यक्रमको लागि प्रदेश नम्बर ३ का आर्थिक मामिला तथा योजना मन्त्री कैलाशप्रसाद ढुङ्गेलसहितका अतिथि खेल हुन नसकेपछि त्यसै फर्किएका छन्। प्रतियोगिताको विजेताले ३ लाख, दोस्रोले २ लाख, तेस्रोले १ लाख र सान्त्वनाले ५० हजार नगदसहित शिल्ड मेडल तथा प्रमाणपत्र पाउनेछन्। प्रतियोगिताको सर्वोकृष्ट खेलाडीले १५ हजार नगद पुरस्कार पाउने छन्। व्यक्तिगत विधातर्फ सर्बर, ब्लकर, स्पाइकर, डिफेन्डर, सेटर र प्रशिक्षकले १०१० हजार नगद पाउने छन्।"
वर्षाले दुई दिनपछाडि धकेलियो डीपीएल,"धनगढी : धनगढी प्रिमियर लिग (डीपीएल) तेस्रो संस्करणको ट्रफी सार्वजनिक गरिएको छ । धनगढीमा एक कार्यक्रम आयोजना गर्दै सहभागी टोलीका खेलाडीसहित आयोजक धनगढी क्रिकेट एकेडेमीका अध्यक्ष सुवास शाही र डीपीएलका सद्भावना दूत जोन्टी रोड्सले ट्रफी सार्वजनिक गरेका हुन् । जोन्टी रोड्स दक्षिण अफ्रिकाका पूर्वखेलाडी तथा प्रशिक्षक हुन् । डीपीएलमा उनी मुख्य आकर्षण रहनेछन् । यसपटक पुरस्कार राशि पनि गत वर्षभन्दा बढाएर ३० लाख रुपैयाँ कायम गरिएको छ । डीपीएलको तेस्रो संस्करणमा उत्कृष्ट खेलाडीलाई दिइने गोल्ड स्टार सुनको जुत्ता पनि सार्वजनिक गरिएको छ । डीपीएलको तेस्रो संस्करणमा धनगढी स्टार्स, सीवाईसी अत्तरिया, महेन्द्रनगर युनाइटेड, काठमाडौं गोल्डेन, विराटनगर किङ्स र रूपन्देही च्यालेन्जर्सले प्रतिस्पर्धा गर्नेछन् । प्रतियोगिता दुई दिन पर सर्यो प्रतिकूल मौसमका कारण मैदान हिलाम्य भएपछि शनिबारबाट सुरु हुने भनिएको धनगढी प्रिमियर लिग दुई दिनपछाडि धकेलिएको छ । सुदूरपश्चिम क्षेत्रबाट नेपाल प्रवेश गरेको मनसुनी हावाले यस क्षेत्रमा दुई दिनदेखि वर्षा भइरहेको छ । बिहीबार राति भएको वर्षाले फाप्ला क्रिकेट मैदान हिलाम्य भएपछि प्रतियोगिता दुई दिनपछाडि सारिएको आयोजकले जनाएको छ । प्रतियोगिता अब सोमबारबाट मात्रै सुरु हुनेछ । सोमबार हुने पहिलो खेलमा काठमाडौं गोल्डेन र धनगढी स्टार्सबीच प्रतिस्पर्धा हुनेछ । यस्तै अर्को खेलमा रुपन्देही च्यालेन्जर्स र महेन्द्रनगर युनाइटेडबीच खेल हुनेछ । यसअघिका दुई संस्करण संघीय प्रहरी कार्यालयको खेल मैदानमा भएको थियो । तेस्रो संस्करणका लागि फाप्ला क्रिकेट मैदान तयार पारिएको छ । मोहना नदीको किनारमा रहेको जग्गामा बनाइएको फाप्लामा गत वर्ष मात्रै माटो भरिएकाले पानी परेपछि हिलाम्य भएको हो । हिलाम्य मैदानमा क्रिकेट खेलाउन समस्या देखिएकाले प्रतियोगिता दुई दिन पर सारिएको हो । सबै खेलको प्रत्यक्ष प्रसारण एपीवान टेलिभिजनले गर्नेछ । अत्तरियाको जर्सी सार्वजनिक डीपीएलको स्थानीय टोली सीवाईसी अत्तरियाले जर्सी सार्वजनिक गरेको छ । धनगढीमा एक कार्यक्रम आयोजना गर्दै विदेशी प्रशिक्षक रायन मारुन र डीपीएलका सदभावना दूत जोन्टी रोड्सको उपस्थितिमा अत्तरियाले जर्सी सार्वजनिक गरेको हो । कार्यक्रममा अत्तरियाका कप्तान दीपेन्द्रसिंह ऐरीले प्रतियोगिताका लागि टोली तयार रहेको बताए ।"
"डीपीएलको औपचारिक उद्घाटन, खेल सोमबारदेखि",धनगढी : प्रतिकूल मौसमका कारण खेल सोमबारबाट हुने भए पनि निर्धारित समय तालिकाअनुसार शनिबार धनगढी प्रिमियर लिग तेस्रो संस्करणको उद्घाटन गरिएको छ। सुदूरपश्चिम प्रदेशका मुख्यमन्त्री त्रिलोचन भट्टले अम्पायर मोहम्मद सफिकलाई ब्याट र बल दिएर तेस्रो संस्करणको उद्घाटन गरे। डीपीएल उद्घाटन गर्दै मुख्यमन्त्री भट्टले फाप्ला क्रिकेट मैदानलाई प्रदेश सरकारले उच्च प्राथमिकतामा राखेको बताए। उनले फाप्लालाई छिट्टै अन्तर्राष्ट्रिय क्रिकेट मैदान बनाइने पनि बताए। फाप्ला क्रिकेट मैदान निर्माणका लागि डीपीआर बनाउन र केही सुरुआती काम गर्न चालु आर्थिक वर्षको बजेटमा पाँच करोड रकम विनियोजन गरिएको छ। यद्यपि त्यो रकम अहिले कार्यान्वयन हुन सकेको छैन। मुख्यमन्त्री भट्टले प्रदेश मातहत कार्यालयहरू स्थापना भइनसकेकाले त्यो कार्यान्वयन हुन नसकेको तर अब छिट्टै कार्यान्वयन हुने बताए। उनले प्रदेश सरकारले सुदूरपश्चिमका नौवटै जिल्लामा खेलका पूर्वाधार निर्माणलाई प्राथमिकतामा राखेको पनि दाबी गरे। उद्घाटन कार्यक्रममा डीपीएलका सद्भावना दूत तथा क्रिकेटको फिल्डिङ क्षेत्रका विशेषज्ञ साउथ अफ्रिकी पूर्वखेलाडी जोन्टी रोड्सले खेल क्षेत्रको विकासका लागि पूर्वाधार अति आवश्यक रहेको बताए। उनले सुदूरपश्चिमबाट उदाइरहेको क्रिकेटका लागि पूर्वाधार आवश्यक भएको बताए। वर्षाका कारण मैदान हिलो भएकाले धनगढीको एक होटलको परिसरमा उद्घाटन सत्र आयोजना गरिएको थियो। सुदूरपश्चिमाञ्चल एकेडेमीका अध्यक्ष योगेन्द्रबहादुर शाहीको अध्यक्षतामा भएको कार्यक्रममा धनगढी क्रिकेट एकेडेमीका अध्यक्ष सुवास शाहीले स्वागत मन्तव्य व्यक्त गरेका थिए। यसैबीच डीपीएलको उद्घाटन समारोहमा हरेक वर्ष प्रदान गरिने धनगढी क्रिकेट सम्मान नेपाली टोलीका पूर्वकप्तान पवन अग्रवाललाई र स्वर्गीय अर्जुन खड्का स्मृति क्रिकेट सम्मान पूर्वप्रशिक्षक सनोज भट्टराईलाई प्रदान गरिएको छ। दुवै जनालाई एकएक लाख रुपैयाँसहित दोसल्ला र प्रमाणपत्र प्रदान गरिएको हो। पूर्वकप्तान अग्रवालले आफूले पाएको एक लाख रकम फाप्ला क्रिकेट मैदान निर्माणका लागि भन्दै धनगढी क्रिकेट एकेडेमीलाई नै हस्तान्तरण गरेका छन्।
खुल्ला मिनी म्याराथनको उपाधि तीर्थ र कान्छिमायालाई,"दमक : झापाको दमकमा दमक रनले आयोजना गरेको मिनी म्याराथनको उपाधि तीर्थ पुन र कान्छीमायाले जितेका छन्। शनिबार दमक रन समूहले आफनो तेश्रो वार्षिकोत्सवको अवसर पारेर आयोजना गरेको मिनी म्याराथनको खुल्ला १५ किलोमिटरको पुरुषतर्फ इण्डियन आर्मीका तीर्थ पुनः प्रथम भए। उनले निर्धारित दुरी ४६०१ मिनेटमा पार गर्दै नगद ५० हजार नगद पुरस्कार हात पारे। त्यस्तै दोस्रो र तेस्रो नेपाल आर्मीका मिलन कार्की र टीका कटवाल भए। मिलनले ४६३४ मिनेटमा दुरी पार गर्दै नगद ३० हजार हात पारे। आर्मीकै कटवाल ४६४० मिनेटमा दुरी पार गर्दै नगद २० हजार जित्न सफल भए। महिलातर्फ एपीएफकी कान्छिमाया कोजु प्रथम भइन्। उनले निर्धारित दुरी ५६०२ मिनेटमा पार गर्दै नगद ४० हजार रुपैयाँ जितिन्। धरानकी निक्की नेम्बाङ दोस्रो भइन्। उनले १ घण्टा ८ मिनेट ३९ सेकेण्डमा निर्धारित दुरी पार गर्दै नगद २५ हजार प्राप्त गरिन्। नेपाल आर्मीकी सुमित्रा क्षेत्री तेस्रो भइन्। उनले निर्धारित दुरी १ घण्टा १० मिनेट ४६ सेकेण्डमा पार गर्दै नगद १५ हजार हात पारिन्। त्यस्तै १३ देखि १६ वर्ष उमेर समूहमा खुल्ला १५ किलोमिटरको पुरुषतर्फ किरण लिम्बु प्रथम, सागर श्रेष्ठ द्वितीय र पुजन राई तृतीय भए। उनीहरुले क्रमशः नगद १५ हजार, १० हजार र पाँच हजार प्राप्त गरे। महिलातर्फ चन्द्रकला श्रेष्ठ प्रथम, मनिषा राई द्वितीय र आँचल मुर्मु तृतीय भए। उनीहरुले क्रमश: नगद १५ हजार, १० हजार र पाँच हजार प्राप्त गरे। त्यस्तै ७ देखि १२ वर्ष उमेर समूह अन्र्तगत ५ किलोमिटरको दौडमा पुरुषतर्फ रोदन राई प्रथम, युवराज लिम्बु द्वितीय र समीर लिम्बु तृतीय भए। उनीहरुले क्रमश: सात हजार , पाँच हजार र तीन हजार नगद प्राप्त गरे। त्यस्तै महिलातर्फ सन्ध्या तामाङ प्रथम, लक्ष्मी भुजेल द्वितीय र अनिशा राजवंशी तृतीय भए। उनीहरुले सात हजार, पाँच हजार र तीन हजार नगद प्राप्त गरे। १५ किलोमिटर भेट्रानको पुरुषतर्फ धर्म महर्जन, निर्मल राई र महेन्द्र बज्रचार्य प्रथम द्वितीय र तृतीय भए। महिलातर्फ भने रिता राई प्रथम भइन्। भेट्रान तर्फको एक्ली प्रतिष्पर्धी मात्र रहेकी उनले निर्धारित दुरी १ घण्टा ३० मिनेट १५ सेकेण्डमा पूरा गर्दै नगद सात हजार जित्न सफल भइन्।"
हिरो गोल्डकपमा म्यानमारसँग हार्यो नेपाल,"काठमाडौं : नेपाली महिला फुटबल टोलीले भारतको भुवनेश्वरमा सञ्चालित हिरो गोल्डकपमा म्यानमारसँग पराजित भएको छ। शनिबारदेखि सुरु भएको प्रतियोगिताको पहिलो खेलमा नेपाल म्यानमारसँग ३० गोलले पराजित भएको हो। भारतीय फुटबल संघले नेपालको विराटनगरमा आगामी फागुन २८ देखि चैत ८ सम्म हुने पाँचौं संस्करणको महिला साफ च्याम्पियनसिप फुटबलको तयारीका लागि हिरो गोल्डप आयोजना गरेको हो। हिरो गोल्डकप प्रतियोगितामा आयोजक भारतसहित नेपाल, म्यानमार र इरानले प्रतिस्पर्धा गर्नेछन्। दोस्रो खेलमा माघ २८ गते भारतसँग र तेस्रो खेल फागुन १ गते इरानसँग खेल्नेछ। राउन्ड रोबिन लिगका आधारमा सञ्चालन हुने प्रतियोगिताका शीर्ष दुई टोली फाइनलमा पुग्नेछन्। फाइनल फागुन ३ गते हुनेछ। विराटनगरको सहिद रंगशालामा हुने महिला साफको समूह विभाजन यसअघि नै भइसकेको छ। नेपाल समूह एमा छ। नेपालको समूहमा बंगलादेश, भुटान र पाकिस्तान छन्। समूह बीमा भारत, माल्दिभ्स र श्रीलंका छन्।"
क्यान निलम्बनमा परेपछि रोकिएको क्रिकेट खेलाडीको तलब निकासा,"काठमाडौं : अन्तर्राष्ट्रिय क्रिकेट काउन्सिल (आईसीसी) ले नेपाली क्रिकेट खेलाडीको दुई वर्षको तलब निकासा गरेको छ। आईसीसीले क्रिकेट खेलाडीको तलब राष्ट्रिय खेलकुद परिषद् (राखेप) को खातामा पठाएको हो। नेपाली क्रिकेटको नेतृत्वदायी निकाय नेपाल क्रिकेट संघ (क्यान) दुई वर्षभन्दा लामो समयदेखि आईसीसीको निलम्बनमा छ। आईसीसीले आन्तरिक बिबाद बढेको कारण देखाउँदै २०७३ साल वैशाख १२ गतेदेखि क्यानलाई आफ्नो सदस्यबाट निलम्बन गर्ने निर्णय लिएको थियो। क्यानलाई निलम्न गरे पनि आईसीसीले नेपाली खेलाडीलाई अन्तर्राष्ट्रिय प्रतियोगिता खेल्न भने रोक लगाएको छैन। क्यान निलम्बनमा परेपछि नेपाली क्रिकेट खेलाडीले पनि मासिक पारिश्रमिक पाउन सकेका थिएनन्। आईसीसीले शनिबार नेपाली क्रिकेट खेलाडीको दुई वर्षको तलब राखेपको खातामा उपलब्ध गराएको जानकारीसहितको पत्र हामीलाई पठाएको छ, राखेपका प्रेस सल्लाहकार रोहित दाहालले अन्नपूर्ण पोस्ट्सँग भने। राखेप सदस्यसचिव केशवकुमार बिष्टले पटकपटक पत्राचार गरेपछि आईसीसीले खेलाडीको तलब निकासा गरेको जानकारी दाहालले दिए। तलब निकासाका लागि खेलाडी र प्रमुख प्रशिक्षक जगत टमटाले पनि पहल गरेका थिए। लामो समयदेखि क्यान आईसीसीको निलम्बनमा परेको छ। क्यान निलम्बनमा परेका कारण खेलाडीले पनि तलब पाउन सकेका थिएनन्। त्यसैले सदस्यसचिव ज्यूले खेलाडीको पारिश्रमिक उपलब्ध गराउन आईसीसीसँग पटकपटक पत्राचार गर्नु भएको थियो। यसका लागि खेलाडीले पनि पहल गरेका थिए। सोही अनुरुप आईसीसीले राखेपको खातामा खेलाडीको दुई वर्षको तलब उपलब्ध गराएको जानकारीसहित हामीलाई पत्र पठाएको हो, प्रेस सल्लाहकार दाहालले भने। हाल नेपालले आईसीसीबाट एकदिवसीय टोलीको मान्यता प्राप्त गरेको र अन्तर्राष्ट्रिय प्रतियोगितामा महत्वपूर्ण उपलब्धिहरु समेत हासिल गर्दै गएकाले खेलाडीको पारिश्रमिक बढाउने विषयमा राखेपले आवश्यक पहल थाल्ने तयारी भइरहेको जानकारी पनि दाहालले दिए। आईसीसीले खेलाडीको दुई वर्षको पारिश्रमिक वापत राखेपको खातामा एक करोड २७ लाख ८७ हजार सात सय ८२ रुपैयाँ पठाएको छ। आईसीसीले तलब दिने खेलाडीलाई ए, बी र सी गरी तीन श्रेणीमा वर्गीकरण गरेको छ। ए श्रेणीमा पर्ने खेलाडीले मासिक ३५ हजार रुपैयाँ, बी श्रेणीमा पर्ने खेलाडीले मासिक २५ हजार रुपैयाँ र सी श्रेणीमा पर्ने खेलाडीले मासिक १५ हजार रुपैयाँ तलब पाउने छन्। वर्गीकरण अनुसार ए श्रेणीमा पारस खड्का, ज्ञानेन्द्र मल्ल, शरद भेषवाकर, वसन्त रेग्मी, सन्दीप लामिछाने, सोमपाल कामी र दीपेन्द्रसिंह ऐरी रहेका छन्। बी श्रेणीमा शक्ति गौचन, रोहितकुमार पौडेल, ललितनारायण राजवंशी, आरिफ शेख, करण केसी, ललित भण्डारी र अनिलकुमार शाह रहेका छन्। यसैगरी सी श्रेणीमा सुशन भारी, किशोर महतो, सुवाष खकुरेल, सागर पुन, दिलीप नाथ, सुनिल धमला र विनोद भण्डारी छन्। क्यानले सन् २०१५ देखि खेलाडीलाई तीन श्रेणीमा विभाजन गरी मासिक तलब दिन सुरु गरेको हो। पछिल्लो पटक क्रिकेट खेलाडीले सन् २०१७ को जुलाईमा तलब पाएका थिए। ए श्रेणीमा परेका प्रत्येक खेलाडीले दुई वर्षको एकमुष्ट आठ लाख ४० हजार रुपैयाँ पारिश्रमिक पाउने छन्। बी श्रेणीमा परेका खेलाडीले दुई वर्षको एकमुष्ट ६ लाख रुपैयाँ पाउने छन्। यसैगरी सी श्रेणीमा पर्ने प्रत्येक खेलाडी दुई वर्षको एकमुष्ट तीन लाख ६० हजार रुपैयाँ हात पार्नेछन्। क्यान निलम्बनमा परेपछि नेपाली क्रिकेटको ब्यवस्थापन सिधै आईसीसीले नै हेर्दै आएको छ। क्यान निलम्बनमा परेको दुई वर्ष नौ महिना पुगिसके पनि नेपाली खेलाडीले भने विभिन्न ठूला अन्तर्राष्ट्रिय प्रतियोगितामा सहभागिता जनाई उत्कृष्ट प्रदर्शन गर्दै आएको छ। अघिल्लो सातामात्र नेपाली क्रिकेट टोलीले संयुक्त अरब इमिरेट्स (यूएई) लाई उसैको घरेलु मैदानमा २१ ले हराउँदै एकदिवसीय अन्तर्राष्ट्रिय शृंखला जितेको थियो। आईसीसीबाट एकदिवसीय मान्यता पाएयताा नेपालले जितेको यो पहिलो एकदिवसीय शृंखला थियो। त्यसपछि यूएईलाई नै हराउँदै नेपालले तीन खेलको टीट्वेन्टी शृंखला पनि २१ ले नै जितेको थियो।"
