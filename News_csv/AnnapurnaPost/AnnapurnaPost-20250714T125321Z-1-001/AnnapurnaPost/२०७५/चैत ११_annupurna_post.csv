शीर्षक,विवरण
संघीयतामा कार्यजिम्मेवारी र कार्यान्वयन,"संघीयताको उद्देश्य पुनर्वितरणको प्रभावकारिता, समानता, सहभागिता, समावेशी अर्थतन्त्र र तहगत लोकतन्त्रका प्रयोगशालाको सुदृढीकरण हो नेपालमा संघीयतासहितको संविधान जारी भएको साढे तीन वर्ष व्यतीत भयो। यस अवधिमा प्रादेशिक सीमा निर्धारण र तत्कालीन स्थानीय निकाय पुनर्संरचना गरी सबल एकाइका रूपमा स्थानीय सरकारको भौगोलिक क्षेत्र विस्तृत भई सरकारका तीनै तहको निर्वाचन गरी निर्वाचित सरकारहरूबाट कार्य सम्पादन भइरहेका छन्। संविधान जारी भएपछि एकात्मक प्रणालीको लामो समयदेखिको केन्द्रीयतामुखी कार्य संस्कृति संविधानअनुसार संघीय लोकतान्त्रिक संस्कारतर्फ क्रमशः रूपान्तर हुँदै गएको छ। यद्यपि यसको गतिमा सन्तोष मान्नुपर्ने स्थिति छैन। यी विषय मूलतः राजनीतिक आयामभित्र पर्छन्। संघीयताको राजनीतिक पाटोमा विभिन्न छलफल प्रयास, चिन्तनमनन, विचारविमर्श भएजस्तै प्राविधिक, जनशक्ति व्यवस्थापन र सेवाप्रवाहका बारेमा नभएकै हो। यसैगरी सरकारका तहगत निर्धारित जिम्मेवारीअनुरूप प्रदेश र स्थानीय तहमा संस्थागत व्यवस्थापन र स्वतः सञ्चालित कार्यसंस्कृतिको विकासमा थप मेहनत गर्नुपर्ने अवस्था विद्यमान छ। टुंगिने चरणमा पुर्याइएको कर्मचारी समायोजनसँगै कर्मचारीको क्षमताको प्रयोग, क्षमता अभिवृद्धि उत्प्रेरणा र स्थानीयकरण गर्ने चुनौतीहरूको सामना संघीयताले गर्नै बाँकी छ। कार्यजिम्मेवारी बाँडफाँट कार्यजिम्मेवारी बाँडफाँट गर्न कार्य विश्लेषण गर्नुपर्छ। समग्र कार्यको विस्तृतीकरण गरी तहगत बाँडफाँट गर्नु उपयोगी हुन्छ। तर हाम्रो सन्दर्भमा संविधानको अनुसूची ५ देखि ९ सम्मका एकल र साझा अधिकारको उल्लेख हुनुका साथै संविधानले अवशिष्ट अधिकार संघीय सरकारलाई दिएको छ। यी प्रावधान सांकेतिक वा संक्षिप्त अधिकार हुन्। नेपाल सरकारले संविधानको अनुसूची ५ देखि ९ सम्मका अधिकार सूची र मौलिक हकसमेतलाई विस्तृतीकरण गरी १७९५ कार्यहरू संघ, प्रदेश र स्थानीय तहलाई बाँडफाँट गरेको कार्य विस्तृतीकरण प्रतिवेदन २०७३ माघ १८ गते स्वीकृत गरेको थियो। संविधानका अनुसूची तयार गर्नुअघि कार्य विस्तृतीकरण गरी सोको सार संक्षेप्तका रूपमा संविधानका अनुसूची बनाउन सकेको भए अनुसूचीहरू व्यावहारिक र प्रस्ट हुने थिए। तापनि ढिलै गरिएको कार्य विस्तृतीकरणले सरकारका तहहरूबीचको कार्यजिम्मेवारी विभाजनलाई प्रस्ट पार्न निकै सहयोग पुर्याएको विज्ञहरू बताउँछन्। कार्य विस्तृतीकरणलाई सुधारको प्राथमिकतासँग जोडेर कार्यान्वयन गर्ने, संगठन पुनर्संरचनाको आधार मान्ने, गुणस्तर अभिवृद्धिमा राज्य पुनर्संरचनाको अभीष्ट आबद्ध गर्ने, कानुनको शासन र जवाफदेही सुदृढीकरणका लागि उपयोग गर्ने, सेवाप्रवाह एवं सरकारको प्रभावकारिताका लागि काम र दामको तालमेल मिलाउने, जनशक्ति व्यवस्थापन र कार्य सम्पादनका लागि मार्गनिर्देशका रूपमा सदुपयोग गर्ने र सूक्ष्म शासन सुधारको आधार मानी संगठन व्यवस्थापन तथा क्षमता अभिवृद्धि गर्नमा उपयोग गर्ने सम्भावना थियो र छ पनि। तर यसका आधारमा जति कामकारबाही अघि बढ्नुपथ्र्यो र यसमा थप परिमार्जन गर्न सकिन्थ्यो, त्यसतर्फ ध्यान जान नसकेको कतिपय सम्बद्ध अधिकारीहरू बताउँछन्। कार्यजिम्मेवारी निर्धारण गर्दा संवैधानिक र कानुनी भूमिका, समन्वय, पारदर्शिता, सरोकारवालाको सहभागिता, कार्यान्वयनको समयसीमाजस्ता महत्वपूर्ण पक्षहरूको पर्याप्त विश्लेषण गर्न समयसीमा र सिलसिलाबद्ध प्रक्रिया मिलानको जटिलताले सकिएको थिएन। हाम्रो संविधानले जिम्मेवारी निर्धारण गरेपछि कार्य विस्तृतीकरण गर्न बाध्य हुनु यसको मूल कारण हो। संघीयता कार्यान्वयनको राजनीतिक र प्राविधिक कार्यहरू सँगै अघि बढाउँदा राजनीतिक शक्ति, प्रभाव, पक्ष र माहोलले प्राविधिक पक्षले जति महत्व र कार्यभार पाउनुपर्ने थियो, त्यति नपाउँदानपाउँदै गरिएको काम भएकाले हालसम्मको कार्य अनुभवका आधारमा पुनरावलोकन गरी संविधानको अधीनमा रही आवश्यक परिमार्जन गरी संघीयताको प्रभावकारी कार्यान्वयनका लागि चाहिने थप विषय समावेश गरी समग्र शासकीय सुधार कार्ययोजना बनाई कार्यान्वयन गर्नु परमावश्यक छ। किनभने कार्यजिम्मेवारी बाँडफाँट संघीयता एवं वित्तीय संघीयताको जग एवं आरम्भ विन्दु हो। साझेदारीमा राज्यशक्तिको प्रयोग गर्ने पद्धतिले संघीयताको कार्यान्वयनमा थप योगदान दिनुका साथै लोकतान्त्रिक गणतन्त्रको एउटा नयाँ पद्धतिका रूपमा विकास हुँदै जानेछ। शासन हाम्रो समयको बृहत् कार्यसूची हो। यसका लागि कुन तहले के काम गर्ने, कति खर्च लाग्छ, खर्च कसरी व्यहोर्ने, कस्तो जनशक्ति चाहिन्छ र जवाफदेही लोकतान्त्रिक पद्धति कसरी स्थापित गर्न सकिन्छ भन्ने प्रश्नहरूको समाधानसहितको, कार्यजिम्मेवारी बाँडफाँट र कार्यान्वयनको व्यवस्था गर्न सके मात्र संघीयताको मर्मअनुरूप तहगत शासन प्रणाली सञ्चालन हुन सक्छ। कार्यजिम्मेवारी बाँडफाँट स्पष्ट भई सेवा प्रवाह र आर्थिक विकास गर्नु हाम्रो अहिलेको प्राथमिक कार्यभार हो। खासगरी साझा अधिकारको सूचीलाई अझ प्रस्ट पार्नु अर्को महत्वपूर्ण कार्यभार हुनेछ। निर्धारित कार्यजिम्मेवारीको प्रारम्भिक अभ्यास कार्यजिम्मेवारी निर्धारण गर्दा सामान्य एकल अर्थात् संरक्षित अधिकार, खास रूपमा गर्नुपर्ने कार्य, साझा अधिकार, अवशिष्ट अधिकार र ऐच्छिक अधिकार निर्धारण गरिन्छ। खास गर्नुपर्ने कार्यमा मुख्य सेवा, कानुनले तोकेका कार्य राष्ट्रिय नीति र मापदण्डबमोजिम गर्नुपर्ने कार्य, सशर्त अनुदानका लक्ष्य पूरा गर्न गर्नुपर्ने कार्य र नियमनकारी कार्यहरूलाई लिन सकिन्छ। ऐच्छिक काममा स्थानीय रोजाइ, स्रोत परिचालन क्षमता, सहकार्य, समन्वय र साझा कामलाई लिइन्छ। संविधान जारी भएपछि संविधानका अनुसूची र कार्य विस्तृतीकरणबमोजिम सरकारका तीनै तहले आफूले गर्ने काममा गहिरो विश्लेषण गरी आफ्नो प्राथमिकता, क्षमता र सम्भाव्यताका आधारमा तहगत समयसीमासहितको कार्यान्वयन कार्ययोजना बनाई कार्यान्वयन गर्न सकेको भए संविधान कार्यान्वयन संघीयताको प्रतिफल र सेवा प्रवाहमा प्रभावकारिता आउने थियो। अहिले केन्द्रले अधिकार दिएन भन्ने गुनासो प्रदेशलगायत तल्लो तहका सरकारको रहेको पाइन्छ। केन्द्रले तल्ला तहका सरकारको क्षमताका प्रश्न उठाउने चलन सबैतिर हुन्छ। आआफ्नो क्षेत्राधिकार फराकिलो बनाउन बढी अधिकार आफूले लिने चाहना सबै तहमा उत्कट छ। तर कार्यान्वयन क्षमता, प्रभावकारिता र जनतालाई प्रतिफल दिनेतिर त्यति ध्यान पुग्न सकेको छैन, जति अधिकार प्राप्तिका लागि रस्साकस्सी छ। विगतमा स्थानीय स्वायत्त शासन ऐन २०५५ कार्यान्वयनको सिलसिलामा हामीले ठूलो हौसलाका साथ विकेन्द्रीकरण कार्यान्वयन कार्ययोजना बनाएका थियौं। र, विधिवत् स्वीकृत पनि भएको थियो। तर केन्द्रीय तहबाट केही कर्मचारीको जोडबलले गरिएका काम भएकाले राजनीतिक स्वामित्व रहेन। कार्यान्वयन भएन। हालको सन्दर्भमा स्थानीय तह र प्रदेशले कार्यान्वयन गरी नतिजा देखाउन सकेमा मात्र समग्र कार्यान्वयनमा सहजता र गतिशीलता आउनेमा दुईमत छैन। संघीयताको उद्देश्य पुनर्वितरणको प्रभावकारिता, समानता, सहभागिता, समावेशी अर्थतन्त्र र तहगत लोकतन्त्रका प्रयोगशालाको सुदृढीकरण हो। हाम्रो संघीयताको ढाँचा विकेन्द्रीकरणमा आधारित छ। सन्निकटताको सिद्धान्तको कसीमा राख्दा स्थानीय तहको अधिकार अपर्याप्त भन्न सकिँदैन भने अधिकारको सूची प्रदेशको पनि कम देखिँदैछ। तर साझा अधिकारको कार्यान्वयन मापदण्ड सहकारी, सहकार्य र सहअस्तित्वबमोजिम अघि बढ्न समय लाग्नाले सरकारका तहहरूबीच कार्यान्वयनभन्दा अधिकार प्राप्तिमा प्रतिस्पर्धा देखिन्छ। संघीयतामा यो निरन्तर चल्ने प्रक्रिया हो। तर काममा पर्याप्त ध्यान नपुर्याई अधिकारमा चिन्तित रहँदा कार्यान्वयन पक्ष शिथिल हुन जाने हुँदा कार्यदक्षता र सकारात्मक प्रतिस्पर्धालाई सँगसँगै लैजानु श्रेयस्कर हुनेछ। हाम्रो संघीयता कार्यान्वयनमा यी दुई पक्षलाई सन्तुलित र व्यावसायिक ढंगले अघि बढाउनेतर्फ सबै तहमा सजगताको कमी देखिन्छ। वर्तमान अवस्था हेर्दा सजिलो, वितरणमुखी र लोकप्रिय काममा सबै तहको प्रतिस्पर्धा बढ्दै जाने संकेत देखिन्छ। संस्थागत संकुचन र छरितोपना केन्द्रमा पनि अपेक्षाकृत आउन सकेको छैन। केन्द्र कम बोझिलो हुँदा तल्ला तहमा संगठनात्मक बोझ बढ्दै जान्छ। त्यसैले केन्द्रमा रहेका जस्ता संगठनको आवश्यकता र औचित्यअनुरूप विश्लेषण नगरी नक्कल गर्ने हो भने सातै प्रदेशमा एउटै प्रकारका संगठन हुन जाने अवस्था एकातिर आउँछ भने स्थानीय तहले पनि स्वायत्तताको उपयोग गर्दा जनशक्ति व्यवस्थापन बोझिलो बनाउन पुग्ने अवस्था आउँछ। यो प्रकृतिलाई विवेकसम्मत ढंगले सन्तुलन गरिएन भने सबै तहमा संस्थागत बहुलता तथा अराजकता बढ्ने खतरा रहन्छ। अहिले संगठन निर्माणमा पुरानै शैली मौलाउँदै गएको सरोकारवाला, भुक्तभोगी र विज्ञहरूको अड्कल छ। विकेन्द्रीकरणलाई सार्वजनिक क्षेत्र व्यवस्थापन, सुधार र सहभागितामूलक राजनीतिको नमुना भनी संविधानको परिधिभित्र रही स्थानीय तहका अधिकारको विस्तृतीकरण र व्यख्या गरिएको छ। तर कामकारबाहीबारे बाहिरिएका टीकाटिप्पणी मनन गर्दा कमजोरी र तजविजी निर्णय शैली बढ्दै गएको सजिलै बुझ्न सकिन्छ। अधिकारको प्रयोग गर्दा लोकतन्त्रका पक्षको ख्याल राख्नुपर्छ। निर्वाचनमार्फत जनताले आफूलाई शासन गर्ने प्रतिनिधि छान्छन्। बहुमत ल्याउने दलले सरकार बनाउँछ। राजनीतिक संस्कार परिपक्व भइनसकेको देशमा निर्वाचनपछि आफ्ना मतदाता खोज्ने र रोज्ने प्रचलनलाई स्वाभाविक रूपमा लिइन्छ। तर सत्तारुढ दलबाहेक अरू दललाई मत दिने, मत दिन योग्यता नपुगेका र कारणवश मतदान गर्न नभ्याएका मतदाताले पनि सरकारहरूले लगाएका कर, सेवाशुल्क, दस्तुर आदि हुँदा भोट नदिए पनि कम तिर्नेको समूह भोट दिनेभन्दा सानो नहोला। त्यसैले होला सहभागितामूलक लोकतन्त्र र जवाफदेही प्रणाली आधुनिक लोकतन्त्रको सबल आधार बनेको। यस सन्दर्भले खासगरी तल्ला तहका सरकारहरूले लगाउने कर, सेवा शुल्क र दस्तुर सम्बन्धित सरकारले दिने सेवासँग आबद्ध हुनुपर्ने माग गर्छ। यसैगरी फेरज्जी रेनिर रोडेवोल्डले भने झैं विकेन्द्रीकरणको सम्भाव्यताबमोजिम उपलब्धि हासिल गर्न लोकतन्त्र आवश्यक हुन्छ। त्यसैले सरकारका तहगत अभ्यासमा लोकतन्त्रको मर्मअनुरूप व्यवहार अपेक्षित छ। लोकतन्त्रको तहगत सफल प्रयोगबाट मात्रै संविधान र कार्य विस्तृतीकरणले तोकेका तहगत अधिकारको कार्यान्वयन सफलतापूर्वक हुन सक्छ। तहगत अधिकारको विधिसम्मत, सहभागितामूलक, पारदर्शी, नतिजामूलक र जवाफदेही प्रयोगबाट मात्रै संविधानको अपेक्षा पूरा हुनेछ। प्रभावकारी कार्यान्वयनको दिशा ज्याक गोडविनले राजनीतिक महत्वलाई शक्ति, शक्ति प्राप्ति, वितरण, सदुपयोग र दुरुपयोग भनी उल्लेख गरेका छन्। राजनीतिक सामग्रीरूपी बाकसमा नेतृत्व एक सर्वाधिक महत्वपूर्ण औजार हो। नेतृत्वले नै राजनीतिक शक्तिको व्यवस्थापन गर्दछ। हुन त राजनीतिमा सिद्धान्त आदर्श र व्यवहार, पढ्नु र व्यवहारमा अनुभव गर्नु, क्रियाकलाप र नतिजा मापन गर्नुमा फरकफरक अवस्था पाउन सकिन्छ। तापनि यी सबै पक्षमा निर्दिष्ट नतिजा निकाली फरक घटाउन सक्षम नेतृत्व कामयावी हुन सक्छ। नेपालको संविधानले संघीय लोकतान्त्रिक गणतन्त्रात्मक शासन व्यवस्थाको माध्यमद्वारा दिगो शान्ति, सुशासन, विकास र समृद्धिको आकांक्षा पूरा गर्ने उद्देश्य राखेको छ। यसका लागि जनताको प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मौलिक अधिकार मानवअधिकार, बालिग मताधिकार, आवधिक निर्वाचन, पूर्ण प्रेस स्वतन्त्रता, तथा स्वतन्त्र, निष्पक्ष र सक्षम न्यायपालिका र कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्धता संविधानले नै उद्घोष गरेको छ। तीन तहमा निर्धारित कार्यजिम्मेवारी कार्यान्वयन गर्ने आधारभूत वा पूर्वशर्त यिनै संवैधानिक मार्गनिर्देशमै मान्नुपर्छ। दलका घोषणापत्रको कार्यान्वयन थप कार्यसूची हुन सक्छ। संघीयताअन्तर्गत प्रथमपटक निर्वाचित जनप्रतिनिधिहरूले खेल्ने भूमिका, स्थापित गर्ने राजनीति, संस्थागत र प्रशासनिक संस्कारमा संघीयताको भविष्य र यसको प्रभावकारिता भर पर्छ। त्यसैले अहिलेका निर्वाचित पदाधिकारीले संविधानको प्रस्तावना, अनुसूची, मौलिक हक र कार्य विस्तृतीकरणले निर्धारण गरेका कार्यजिम्मेवारी र निर्देश गरेको शासन शैलीबमोजिम आआफ्ना तह तथा सरकारहरू सञ्चालन गर्नुपर्छ। हाम्रो निर्णय प्रक्रियामा लुप्त अभीष्ट पूरा गर्नगराउन निर्णयलाई विगतका निर्णयनजिरको सिरानी खोज्ने प्रचलन छ। त्यसैले संस्थाको पहिलो निर्वाचित नेतृत्वका निर्णय, प्रक्रिया, कार्यान्वयन, प्रतिफल र जनसन्तुष्टिमा संघीयताको भविष्य प्रक्षेपण गर्न सकिन्छ। यसर्थ कमजोर, तत्कालीन प्रभावमा आधारित, प्रतिशोधयुक्त, स्वार्थी, कार्यान्वयन गर्न नसकिने, धान्न नसकिने लोकप्रिय र वित्तीय स्रोतविनाका निर्णय गर्नुगराउनु हुँदैन। खराब नजिर जुनसुकै तहमा रहे पनि त्यस्ता नजिरले संविधान र संघीयता कार्यान्वयन गर्नमा व्यवधान खडा गर्न सक्छन्। यसैले आफ्नो कार्यजिम्मेवारीलाई प्राथमिकताका आधारमा समयसीमासहितको खाका बनाई संघीय, प्रादेशिक र स्थानीय तहबीच सुमधुर, सहयोगात्मक र परिपूरक अन्तरसम्बन्ध स्थापित गरी कार्यान्वयन गर्ने सामूहिक प्रतिबद्धतासहित कार्य सम्पादन गर्नुगराउनु समयोचित हुनेछ। प्रभावकारी कार्य सम्पादनका लागि वित्तीय व्यवस्थापन, संस्थागत सुधार र जनमुखी कार्यसंस्कृतिको त्रिकोणात्मक तालमेल आवश्यक हुन्छ। यसैगरी सरकारका तहहरूबीच जिम्मेवारी स्पष्ट किटान गरी सोबमोजिमको आवश्यक स्रोतहरूको व्यवस्थापन गरी पारदर्शी, समावेशी, सहभागितामूलक, दूरदर्शी सोच र जवाफदेही ढंगले कार्य सम्पादन गर्नुगराउनु संघीयताको सबैभन्दा महत्वपूर्ण र प्रभावकारी आयाम हुनेछ। साझेदारीमा राज्यशक्तिको प्रयोग गर्ने पद्धतिले संघीयताको कार्यान्वयनमा थप योगदान दिनुका साथै लोकतान्त्रिक गणतन्त्रको एउटा नयाँ पद्धतिका रूपमा विकास हुँदै जानेछ।"
समृद्धिको पहिलो आधार,"अबको प्रमुख आवश्यकता देश विकास नै हो र अरू कुराले जनतालाई आफूतिर आकर्षित गर्न सकिँदैन। सामाजिक सञ्जाल र मिडिया कति सशक्त र चनाखो छ भने नेपाली जनतालाई गुमराहमा राखेर नराम्रा कामलाई राम्रा र राम्रालाई नराम्रा भनाउन र बनाउन सक्ने अवस्था छैन। यसै बेला सरकारले पनि समृद्ध नेपाल सुखी नेपालीको नारा अघि बढाएको छ। देश समृद्ध बनाउने र जनतालाई सुखी पार्ने काम जरुरी छ। पहिलो कुरा त गन्तव्य टाढा छ, तर पनि गन्तव्यमा पुग्ने बाटो सही भएपछि ढिलोचाँडो लक्ष्य प्राप्ति हुनेछ। सही बाटोको छनोट, सम्भावित कठिनाइको पहिचान, राम्रा योजना र समयको उचित व्यवस्थापन गर्ने हो भने हामी तोकिएकै समयमा गन्तव्यमा पुग्न सक्छौं। तर समृद्धि ल्याउँछु मात्र भन्दैमा केही हुँदैन र जादुको छडीले पनि समृद्धि आउँदैन। नेपालको वस्तुस्थिति हेर्ने हो भने समृद्धिको पहिलो आधार जनतालाई आशा र भरोशा जगाउने काम र त्यस्ता भरोसालाग्दा कामबाट सकारात्मक सोचको प्रस्फुटन गराउने जिम्मेवारी प्रमुख देखिन्छ। हाम्रो मुलुक अभाव, विसंगति र फट्याइँले आक्रान्त छ। युवा जनशक्तिले ठूलो लगानी गरी आर्जेको सीप र शिक्षाको उपयोग गर्ने र आत्मनिर्भर हुने बाटो खोजिरहेको छ तर त्यो अवसर नपाउँदा गतिशील जनसमूह निराश छ। आर्थिक, समयको लगानी र रगतपसिना विदेशमा बगाउन विवश छन् युवा। यो देशको ठूलो जनशक्ति परिचालन गर्न उनीहरूमा भरोसा जगाउनु नै सरकार र राजनीतिक दलहरू मात्र नभई सबैको प्रमुख दायित्व हो। यस दिशामा पहिलो र प्रमुख भूमिका हुन्छ सरकार र राजनीतिक नेतृत्वको। तर एउटा सरकारको असफलतामा रमाएर अरू पार्टीहरुले आगोमा घिउ हाल्ने समय पनि यो होइन। किनभने समस्याको दलदलमा जकडिएको मुलुकलाई भोलिका दिन सम्हाल्न पनि अझै चुनौतीपूर्ण हुनेछ भन्ने हेक्का सबै दललाई हुन जरुरी छ। यसमा बुद्धिजीवी वर्गको पनि अहम् भूमिका देखिन्छ। किनभने हाम्रो देशमा एउटा ठूलो जनसमूह छ, जसले दलहरूलाई भन्दा बढी बुद्धिजीवी भनेर चिनिएकाहरूलाई महत्व दिन्छन्। हुन त बुद्धिजीवी भनिने वर्ग पनि कुनै न कुनै पार्टीप्रति समर्पित वा उनीहरूको कुनै संगठनको सदस्य पनि हुने गरेको सुनिएको छ तर बुद्धिजीवीहरूको पहिलो धर्म देशको विकास र समृद्धि नै हुनुपर्छ। पार्टीका कार्यकर्ता हुन अथवा उनीहरूको भ्रातृ संगठनमा लाग्न बुद्धिजीवी भइरहनुपर्दैन। जोकोही पनि त्यसका लागि योग्य हुन सक्छन्। बुद्धिजीवीले बरु राजनीतिक पार्टीहरू र सरकार चलाउनेहरूलाई रचनात्मक सहयोग, सल्लाह र मार्गनिर्देश गर्नुपर्छ। बुद्धिजीवी भनेका अरूले गरेको काममा टीकाटिप्पणी गर्ने, विरोध गर्ने अनि असन्तुष्टि पोख्दै सामाजिक सञ्जाललगायतका माध्यमबाट उनीहरूको पछि लाग्ने लाखौं जनतालाई नकारात्मक सोचमा प्रेरित गर्ने समूहका रूपमा चिनिन दिनु हुँदैन। जनताको सोचलाई सकारात्मकतातिर बदल्ने हो भने र साँच्चिकै देश समृद्ध भएको देख्न चाहने हो भने सञ्चारमाध्यम र सामाजिक सञ्जालमा आफ्ना असन्तुष्टि पोख्नुभन्दा पहिला त्यस्ता असन्तुष्टिका कुरा सल्लाह र सुझावका रूपमा सम्बन्धित निकायमै प्रेषित गर्नुपर्छ। हाम्रो समाजमा व्याप्त असन्तुष्टिलाई सकारात्मक सोचमा बदल्दै उनीहरूका लागि आशालाग्दो भविश्य देखाउन र बनाउन जरुरी देखिन्छ। सरकार चलाउने र अन्य सबै पार्टीहरूले पनि यसरी प्राप्त हुने सल्लाह र सुझावको गहन विश्लेषण र छलफल गरेर त्यसलाई आत्मसात गर्दै व्यवहारमा उतार्दै जानुपर्ने हुन्छ। सरकार र सबै पार्टीमा पनि जनताले देख्ने गरी सुधारोन्मुख नयाँपन आउनु जरुरी छ जसले जो आए पनि केही गर्ने हैनन् भन्ने जनताका मनमा रहेको छापलाई परिवर्तन गर्न मद्दत गर्नेछ। जनताले पनि दिमागमा अझसम्म परेका पार्टीहरू र सरकारप्रतिको नकारात्मक सोचलाई एकपटक पुनर्मूल्यांकन गर्दै कहींकतै केही सुधारका काम त भएका छैनन् भन्दै विश्लेषण गर्नुपर्ने हुन्छ। यस्तो मानसिकताले कहिलेकाहीं राम्रो कामलाई पनि नराम्रो देख्न सकिन्छ र नराम्रोलाई पनि राम्रो। सबै मिलेर समाजमा सकारात्मक सोच ल्याउन सकियो भने समृद्धिको पहिलो आधार तयार हुनेछ। त्यसपछि समृद्धिको पहिलो आधारलाई बचाइराख्न र देशलाई समुन्नत बनाउन सरकार चलाउनेहरूको प्रमुख जिम्मेवारी भनेको जनताका लागि राहत, सुशासन र हरेक क्षेत्रमा विकासका काम हुन्। यसलाई तत्कालीन, मध्यमकालीन र दीर्घकालीन वैज्ञानिक योजना र त्यसको उचित कार्यान्वयनबाट सफलता हासिल गर्न सकिन्छ। जनताका लागि राहत भन्नाले सधैं आर्थिक सहयोग र रोजगार मात्र नहुन सक्छ। जस्तो एकातिर किसानले उत्पादन गरेको तरकारी कमभन्दा कम मूल्यमा बिक्री नभएर नष्ट गर्नुपरेको र अर्कोतिर सहरमा बस्ने मानिसले बढी मूल्यमा तरकारी किनेर खान परिराखेको खबर सुनियो। यसैगरी जनतालाई आफूले खाने गरेको हरेक खाद्यवस्तु मिसावटरहित, विषादीमुक्त र स्वास्थ्यअनुकूल छ कि छैन भन्ने पक्षले सधैं चिन्तित बनाउने गरेको छ। जनताले विशेषतः सहरी इलाकाका सडकमा खाल्डाखुल्डी, धुवाँधुलो र फोहोरको सामना गर्न परिराखेको छ। सरकारी काममा अनावश्यक ढिलासुस्ती, अपारदर्शिता र जनताले बुझाएको करको दुरुपयोग छन्। त्यस्तै हाम्रा कतिपय राजमार्ग तथा अन्य सडकमा बर्खा लाग्नासाथ पहिरोले आवागमनमा समस्या मात्र नभई कतिको ज्यान जाने गरेको छ। त्यस्तै बर्खाअगावै त्यसको उचित व्यवस्थापन, बाढीपहिरोको उच्च जोखिममा परेका बस्तीहरूको पहिचान र सुरक्षित व्यवस्थापन, खाद्यवस्तु किनेर खान्छु भन्दा पनि नपाइने ठाउँमा खाद्यान्नको व्यवस्था, सबै ठाउँमा औषधी र डाक्टरहरूको व्यवस्था, शिक्षामा समानता र विसंगतिको अन्त्य, सरकारी ढुकुटीको अनावश्यक दोहनको अन्त्य जस्ता काम तत्कालीन र मध्यमकालीन कामका रूपमा लिन सकिन्छ। जलविद्यूत्, रेलमार्ग, नयाँ राजमार्ग, पर्यटन विकास, पेट्रोलियम आदि हार्डकोर विकासका सूत्रहरूलाई भने मध्यमकालीन र दीर्घकालीन योजनाका रूपमा उत्कृष्ट नीतिनियम अनि अर्जुनदृष्टिवाला कार्यान्वयनबाट उचित व्यवस्थापनसहित अघि बढाउन सकिन्छ। यस्ता कामले पक्कै पनि देश विकास र समृद्धिको हाम्रो चाहना अनि आवश्यकता पूरा गर्नेछन्। हरेक क्षेत्रमा सुशासन र गुणस्तरता भने सफलताको प्रमुख अपरिहार्यता हुन्।"
जलवायु परिवर्तन र खाद्यपोषण सुरक्षा,"इसिमोडले औंल्याएअनुसार पनि संसारभर जलवायु परिवर्तनका कारण हिउ उग्लिने र प्रतिकुल जलवायु हुन सक्ने जोखिम बढिरहेको छ। जलवायु परिवर्तन र यसका कारण उत्पन्न समस्यासंसारकै टाउको दुखाइको विषय बनिरहेको छ। विशेषगरी वातावरणमा आइरहेको परिवर्तनका कारण आउन सक्ने सम्भावित विपत्तिको पूर्वअनुमान र पूर्वतयारी यथोचित गर्न नसक्दा नेपालजस्ता मुलुकमा यसको प्रभाव अझै खतरनाक हुने देखिन्छ। विशेषगरी वातावरणको तापमानको उतारचढावका कारण पृथ्वीको मौसममा आउने तापक्रम वृद्धि, हावाको बहाइमा उतारचढाव, वर्षात्को प्रकृतिमा फेरबदलजस्ता परिवर्तन जलवायु परिवर्तनसँग सम्बन्धित हुन्छन्। कतिपय प्राकृतिक र धेरै हदसम्म मानवसिर्जित कारण यस्तो परिवर्तनका कारक हुन्। जलवायु परिवर्तनका लागि बढी दोषी विकसित मुलुकहरू भए पनि यस असरको सिकार सबै मुलुक हुन्छन्। अझ नेपालजस्ता विकासको रेखामा तल परेका मुलुकमा पूर्वअनुमान र पूर्वतयारीको अभावमा यस्तो असर झनै बढी पर्नेछ। जलवायु परिवर्तन जोखिम सूचकांकअनुसार जलवायु परिवर्तनबाट जोखिममा परेका १९८ राष्ट्रहरूमध्ये नेपाल १३ औं स्थानमा पर्छ। नेपालमा गत १० वर्षभित्रमा जलवायु परिवर्तनले निम्त्याउने विपत्तिका कारण धेरै मानिसको मृत्यु भइसकेको छ। जलवायु परिवर्तनको प्रत्यक्ष वा परोक्ष असर कृषि, खानेपानी, स्वास्थ्य, जीविकोपार्जनजस्ता क्षेत्रमा परिरहेको हुन्छ। तापमान वृद्धि, अनावृष्टि, अतिवृष्टि वा अल्पवृष्टिका कारण कृषि उत्पादनमा नराम्रो प्रभाव परिरहेको छ। सीमित जमिनमा मात्रै सिँचाइको व्यवस्था भएका कारण नेपालमा खेती गरिने करिब ६५ प्रतिशत जमिन अझै पनि आकाशे पानीमा आ िश्रत छ, जसलाई जलवायु परिवर्तनले सहजै प्रभावित पार्न सक्छ। राष्ट्रसंघीय निकायको एक प्रतिवेदनअनुसार सन् २०५० सम्ममा जलवायु परिवर्तनको असरका कारण तापमानमा दुई देखि तीन डिग्री सेल्सियससम्म वृद्धि हुन जानेछ र त्यसको सीधा असर कृषि उत्पादनमा पर्नेछ। सन् २०५० सम्ममा १० प्रतिशत कृषि उत्पादन घट्ने, स्वच्छ पिउने पानीको अभाव, खाद्य असुरक्षा तथा कुपोषण संसारकै प्रमुख समस्या बन्ने देखिन्छ। जलवायु परिवर्तनले कृषिमा निर्भर परिवारको जीविकोपार्जन, खाद्य तथा पोषण सुरक्षामा धेरै नकारात्मक असर पारिरहेको छ। वर्षात्को समयमा समेत विभिन्न भूभागमा देखिएको सुक्खापन, खेतबारीमै बाली सुक्ने तथा नफल्ने समस्या, बालीमा नयाँनयाँ रोगा देखा पर्न थाल्नु तथा जीवाणुहरूको सहनशीलता बढ्नु यसैको दृष्टान्त हुन्। अर्कोतिर बालीमा देखा पर्ने नयाँ तथा पुराना रोग व्यवस्थापनका नाममा प्रयोग गरिने अधिक तथा अनियन्त्रित रासायनिक विषादीका कारण वातावरण तथा खाद्य स्वच्छतामा नकारात्मक असर परिरहेको छ। जलवायु परिवर्तनले निम्त्याउन सक्ने आपत्कालीन अवस्थामा खाद्य तथा पोषण अवस्था बिग्रन सक्ने जोखिम झनै बढ्छ। आवश्यकताको तुलनामा कृषि उत्पादन कम हुने नेपालका केही हिमाली तथा पहाडी जिल्लाहरू खाद्य सुरक्षाका दृष्टिकोणले संवेदशिल क्षेत्रमा पर्छ, जहाँको कृषि उत्पादकत्व पनि कम छ र जलवायु पविर्तनको असर पनि बढी छ। तिनै क्षेत्रमा कुपोषणको वर्तमान अवस्था पनि खतराकै विन्दुमा छ। विशेषगरी वातावरणीय परिवर्तनका कारण रोग वा संक्रमणका कारण कृषि उत्पादनमा नोक्सानी, जमिनको उत्पादकत्वमा कमी, प्राकृतिक विपत्तिका कारण हुने नोक्सानीका कारण खाद्य उपलब्धतामा कमी आउँछ। उत्पादनमा कमीका कारण खाद्य मूल्यवृद्धिका कारण खाद्य अभाव, पर्याप्त, स्वच्छ तथा पोसिला खानामा हरेक घरधुरीको पहुँचमा कमी पनि जलवायु परिवर्तनले निम्त्याउन सक्ने अवस्था हुन्। जलवायु परिवर्तन र त्यसका कारण आउन सक्ने प्रकोपका कारण स्वच्छ पानीको कमी, विशेष समूहको हेरचाह तथा पोषणमा कमी, रोगको महामारी फैलिने खतरा, बसाइँसराइ, रोग प्रतिरोधात्मक क्षमतामा कमी, सरुवारोगहरूको प्रकोप, खाद्य तथा पानीजन्य रोगको जोखिम, तापक्रम तथा अन्य प्राकृतिक प्रकोपसँग सम्बन्धित स्वास्थ्य समस्या पनि निम्तिन सक्छ। स्वास्थ्य सेवामा पहुँचको कमी, सरसफाइसम्बन्धी समस्या, जीविकोपार्जनमा प्रभाव तथा जीवनको गुणस्तरीयतामा कमीजस्ता समस्या जलवायु परिवर्तनका कारण सिर्जित हुन सक्छन्, जसको प्रत्यक्ष सम्बन्ध पोषणसँग हुन्छ। जलवायु परिवर्तनका कारण सरुवा रोगका जैविक माध्यमको सहनशीलतामा वृद्धि हुनुका साथै नयाँनयाँ जैविक माध्यमको उत्पत्ति हुन सक्छ। तापमानको उतारचढावका कारण औलो जस्ता रोगहरूको जोखिम क्षेत्र बढ्दै जाने सम्भावना हुन्छ। प्राकृतिक विपत्तिले गर्दा पैलिन सक्ने रोगव्याधी र चोटपटकका कारण स्वास्थ्य समस्या भोग्ने तथा मृत्यु हुने मानिसको संख्या बढ्छ। विभिन्न कारकले झाडापखालाजन्य माहामारीको जोखिम बढ्न सक्छ। सामान्यतः हानिकारक ब्याक्टेरिया, भाइरस, परजीविजस्ता सूक्ष्म जीवहरूको प्रजनन तथा वृद्धि विकास मानव शरीरभित्र हँुदैन अर्थात् पौष्टिक तत्व सन्तुलित रूपमा पुगेको शरीरमा यस्ता जीवहरूको संक्रमणको खतरा कम हुन्छ। पोषण तथा सरसफाइ र सूक्ष्म जैविक संक्रमणका बीचमा प्रत्यक्ष विपरीत सम्बन्ध हुन्छ। जलवायु परिवर्तनका कारण खाद्य तथा पोषण सुरक्षामा पर्ने असर न्यूनीकरणका लागि अनुकूलित बाली तथा कृषि प्रविधिको विकास, जलवायु परिवर्तनबाट हुन सक्ने प्राकृतिक विपत्ति कम गर्ने रणनीति, स्वास्थ्य पोषणसम्बन्धी आवश्यक पूर्वतयारी तथा क्षमता अभिवृद्धि र सचेतना चाहिन्छ। जलवायु परिवर्तनबाट जोखिममा परेका समुदायका सदस्यहरूलाई अनुकूलित जीविकोपार्जन पद्धतिको विकास गरी स्वास्थ्य, पोषण तथा जीवनस्तरमा सुधार ल्याउन जरुरी छ। कृषि, जलस्रोत व्यवस्थापन तथा वन क्षेत्रमार्फत वातावरण संरक्षण तथा आर्थिक अवसर प्रदान गर्ने दिगो विकास, प्राकृतिक विपत्ति न्यूनीकरणको योजना तथा जलवायु परिवर्तन समायोजनका रणनीतिहरू तय गर्ने तथा प्रभावकारी कार्यान्वयन गर्नुपर्छ। जलवायु परिवर्तनका कारण नयाँनयाँ जीवाणुहरूको उत्पत्ति तथा हानिकारक जीवाणुहरूको सहनशीलता बढेका कारण हावा, पानी, खाना वा अन्य कुनै माध्यमबाट संक्रमण हुन सक्ने जोखिम उच्च हुन्छ। खानाजन्य रोग नियन्त्रणका लागि खाद्य स्वच्छता कायम राख्न आवश्यक हुन्छ। त्यसका लागि खाद्य पदार्थ सुरक्षित र सफा राख्ने, पाकेको र काँचो खाना छुट्टाछुटै राख्ने, खाना सधैं राम्ररी पकाएर खाने, उचित तापक्रममा मात्र खाना भण्डारण गर्ने सफा एवम् सुरक्षित पानी र कच्चा पदार्थ प्रयोग गर्नेजस्ता व्यवहार अपनाउन जरुरी देखिन्छ। पानीजन्य रोगबाट बच्न स्वच्छ पिउने पानीको व्यवस्था तथा पानी शुद्धीकरणका उपाय अवलम्बन गर्न जरुरी छ। पोषणका दृष्टिकोणले बढी जोखिममा रहेको वर्ग गर्भवती तथा सुत्केरी महिला र बालबालिकालाई कुपोषित हुनबाट बचाउन विशेष हेरचाह पुर्याउन जरुरी हुन्छ। सबै खालका परजैविक संक्रमणको व्यवस्थापन, परिवारका कोही सदस्य संक्रमित भएमा अन्य सदस्यले हेरचाह र उपचारमा सहयोग गर्ने, स्थानीय स्तरमा उपलब्ध हुने खाद्यवस्तुको सन्तुलित उपभोगमा प्रवद्र्धन गर्नुपर्दछ। कृषि उत्पादन वृद्धिका लागि संयुक्त बाली पद्धति, बाली उत्पादनमा हुने नोक्सानी घटाउने, माटोको क्षयीकरण घटाउने र उर्वराशक्ति बढाउन जैविक मल प्रयोग गर्ने, उत्पादन क्षमतामा सुधार गर्ने, उन्नत बीउविजनमार्फत कृषि उत्पादनमा वृद्धि गर्नुपर्छ। समयानुकूल जलवायु परिवर्तनको असरबाट बच्न आवश्यक नीति तर्जुमा तथा प्रभावकारी कार्यान्वयन जरुरी छ। लेखक पोषणविद् हुन्।"
द्वन्द्वपीडितलाई पेल्ने चालबाजी,"दसबर्से द्वन्द्वकालमा राज्य पक्ष र तत्कालनि विद्रोही पक्षद्वारा भएका गैरन्यायिक हत्या एवम् अपराधको स्वतन्त्र छानब्नि गरी समाजमा दिगो शान्ति स्थापनाका लागि मेलमिलापको आधार तय गर्ने उद्देश्य राखेर चार वर्षअघि दुइटा आयोग गठन गरियो। दोषीलाई दण्ड र पीडितलाई न्याय को सपना देखाएर २०७१ साल माघ २७ गते सरकारबाट सत्यनिरूपण तथा मेलमिलाप आयोग र बेपत्ता पारिएका व्यक्तिको छानबिन आयोग गठन भएको थियो। तत्पश्चात् द्वन्द्वकालीन अपराधका विषयमा सत्यनिरूपण आयोगमा पीडत पक्षबाट न्यायको मागसहित ६३ हजारभन्दा बढी उजुरी दर्ता भएका छन्। यता बेपत्ता आयोगमा पनि तीन हजारभन्दा बढी उजुरी छन्। माओवादीले सशस्त्र विद्रोह थालेको दिन २०५२ साल फागुन १ देखि बृहत् शान्तिसम्झौता हुने दिन २०६३ साल मंसिर ५ भित्रका घटनामा छानबिनको म्यान्डेड यी आयोगलाई थियो। द्वन्द्वकालमा भएका हत्या, बलात्कार, यातना, अपरहण, विस्थापन, व्यक्ति बेपत्ता पार्नेजस्ता गम्भीर मानव अधिकार उल्लंघन भएका घटनामा सत्यतथ्य यकिन गरी पीडित एवम् प्रभावितलाई परिपूरणको सिफारिस र पीडकलाई कानुनबमोजिम अभियोजनको सिफारिस गर्ने गह्रौं जिम्मेवारी यी आयोगको काँधमा थियो। तर आयोग गठनको चार वर्ष एक महिनाको अवधि व्यतीत हुँदा उपलब्धि भने हात लाग्यो शून्य भएको छ। दुवै आयोगको कार्यकाल विनाकुनै उपलब्धि गत माघ २६ गते समाप्त भएको छ। सरकारले फेरि पनि तेस्रोपटकका लागि हालका आयुक्तहरूको पदावधि बढाउने र आयोको अवधि एक वर्ष थप गर्ने निर्णय गरेको छ। दुवै आयोगलाई प्रारम्भदेखि नै राजनीतिक दाउपेचमा अकर्मण्यताको सिकार बनाइयो। प्रमुख तीन दलको भागबन्डाअनुरूप आयोग पदाधिकारी चयन गरिएका कारण जनसमुदायमा स्थापनाकै बेला गम्भीर आशंका नउब्जेको होइन। भागबन्डाका कारण अपराधको स्वतन्त्र र निष्पक्ष छानबिन हुनेमा सन्देह थियो। यसैमा पनि बृहत् शान्ति शान्तिसम्झौताको आठ वर्षपछि आएर बल्ल दलीय भागबन्डामा आयोग गठन भयो। शान्ति प्रक्रिया प्रारम्भ भएको १२ वर्ष बितिसक्दा पनि पीडितको न्यायको याचनालाई सम्बोधन गर्ने दिशामा राज्य अझै पनि उदासीन छ। एक त उजुरी छानबिन गर्ने महत्वपूर्ण अभिभारालाई आँखा चिम्लिएर गठनदेखि नै पदाधिकारीको कुस्ताकुस्तीले आयोग घाइते बनेकै थियो। दलको सिन्डिकेटमा आयोग गठन गरिएकाले कोही दोषी ठहर नहुनेमा पीडित पक्षबाट उतिबेलै चिन्ता र चासो जनाइएको हो। त्यसैमा फेरि सरकारकै असहयोगले आयोग अरू बेवारिसे बन्न पुग्यो। आयोग पदाधिकारीलाई भने भरपूर सुविधा दिइएको हो। आयोगका अध्यक्ष तथा सदस्यहरूलाई सर्वोच्च अदालतका न्यायाधीशलाई प्राप्त हुने बराबर मासिक पारि श्रमिक उपलब्ध छ। त्यसमाथि सुविधासम्पन्न सवारी साधन र चालक, पर्याप्त इन्धनलगायत सरकारले उपलब्ध गराएको अवस्था थियो। आयोगका पदाधिकारीहरू पीडितसँग भेटघाट गर्ने नाममा देशाटन, तीर्थाटन तथा घरवास पुगेको गुनासा नउठेका पनि होइनन्। तर सरकारले प्रदेश र जिल्ला तहमा मुकाम खोलेर काम गर्नका लागि सरकारले सुरुदेखि नै आवश्यक बजेट, जनशक्ति, आवश्यक स्रोधसाधनमा भने हात बाँधेको अवस्था हो। जसका कारण घटनाको छानबिनमा अपराधका विज्ञ, समाजशास्त्री, मनोविद्, चिकित्सक, प्राविधिक एवम् कानुनका विज्ञलाई करारमा सम्म राख्न नसक्ने अवस्था आयो। यति मात्र होइन, सर्वोच्च अदालतको परमादेशअनुरूप गम्भीर र जघन्य अपराधको परिभाषासहितको कानुनसमेत अहिलेसम्म तय हुन सकेन। अहिले आएर यतिको गहन जिम्मेवारी पाएका दुवै आयोग थला परेका छन्। अझै बेपत्ता आयोगभन्दा सत्यनिरूपण आयोग झन् क्षत्विक्षत् अवस्थामा पुगेको छ। अन्तिमपटक थपिएको एकबर्से अवधि सकिनै लाग्दा बल्ल प्रारम्भिक भनेर केन्द्रमा देखावटी छानबिन सुरु गरियो। अन्तिम घडीमा आइपुग्दा आरोपित या पीडितको बयान, साक्षीको बकपत्र, कागज प्रमाण बुझ्ने, मनोसामाजिक परामर्शका माध्यमबाट पीडित उजुरकर्तालाई काउन्सिलिङ, अनुसन्धानको माध्यमबाट द्वन्द्वको पहिचानजस्ता प्रायः सबै काम लथालिंग छन्। आयोग त अहिलेसम्म सबै छानबिन सकेर रिपोर्ट लेख्न बस्नुपर्ने थियो। फेरि पनि अर्कोपटक म्याद थपेर पीडितलाई अलमल्याउने काम भएको छ। तर बारम्बार म्याद थपिरहनुको औचित्य कसरी स्थापित हुन सक्ला ? आम पीडितलाई राज्यले कसरी विश्वास दिलाउला ? प्रश्नहरू स्वाभाविक छन्। छानबिनको ढिलाइले तथ्य प्रमाण लोप हुने अर्को ठूलो खतरा छ। सरकारको अकर्मण्यता र आयोगको निकम्मापनका कारण द्वन्द्वपीडितको अवस्था झन्झन् जर्जर बन्ने छाँटकाँट देखिँदै छ। घटनाक्रमले आयोगलाई निकम्मा पारेर दोषीलाई फौजदारी कारबाहीको दायराबाट उन्मुक्ति दिने खेल त होइन ? सरकार कारबाहीको सट्टा कतै अपराधीसँगै सम्झौता गर्नुपर्ने अवस्थामा त पुग्दै छैन ? मानवअधिकारका उल्लंघनकर्ता नै आलोपालो गरेर राज्यको मुख्य जिम्मेवार पदमा रहेका कारण अस्वाभाविक पनि छैन। मानवअधिकारको गम्भीर उल्लंघनका अपराधलाई राजनीतिक जामा पहिर्याएर उन्मुक्ति दिन कुनै हालतमा मिल्दैन। द्वन्द्वका क्रममा आमनेसामने भएर गोली हानाहानमा मर्ने कुरालाई स्वाभाविक रूपमा हेर्न सकिएला। तर कसैलाई कब्जामा लिइसकेपछि मारिन्छ भने त्यो हत्या नै हो। यस्ता घटनामा फौजदारी अभियोगअन्तर्गत मुद्दा नै चलाउनुपर्छ। राजनीतिक सहमतिमा मुद्दा फिर्ता लिनैपरे पनि अदालतको स्वीकृतिविना हुँदैन। यदि यहाँ कारबाही भएन भने हेर्दाहेर्दै अन्तर्राष्ट्रिय हस्तक्षेप निम्तिने दिन आउनेछ। दुर्घटना हुनुअघि सम्भावित परिणामको हेक्का राखेर सरकार र सरोकारवाला पक्षले आफ्नै मुलुकभित्र ठोस समाधानको विकल्प खोज्नु नै बुद्धिमानी हुनेछ। संक्रमणकालीन न्यायसम्बन्धी समग्र प्रक्रियामा पीडितको सहभागिता सुनिश्चित गरी संक्रमणकालीन न्यायको विश्वसनीय आधार तय हुनुपर्ने आवाज द्वन्द्वपीडित जनसमूहबाट उठिरहेका छन्। पीडितकेन्द्रित आयोगको विषय अन्तर्राष्ट्रिय चासो पनि हो। तैपनि द्वन्द्वपीडितको सहभागिता हुनेमा भने अझै पनि आशंका छ। युद्ध अपराध, मानवताविरुद्धका अपराध र अन्य गम्भीर अपराधमा संलग्न व्यक्तिलाई उन्मुक्ति दिन नमिल्ने गरी सर्वाेच्च अदालतले विभिन्न समयमा गरेका फैसला र नेपाल पक्षराष्ट्र भएका अन्तर्राष्ट्रिय सन्धिसम्झौतालाई नजरअन्दाज गरेर दण्डहीनता अन्त्य सम्भव छैन। पीडितहरूले दिएको रिट निवेदनमा सर्वोच्च अदालतले युद्ध अपराध र मानवताविरुद्धको अपराधमा क्षमादान दिन नमिल्ने भन्दै सरकारलाई परमादेश नै दिएको अवस्था छ। संक्रमणकालीन न्यायको विषय सही तरिकाले सम्बोधन भएन भने शान्ति प्रक्रिया पूरा हुन सक्दैन। अहिले नै पीडितलाई चित्तबुझ्दो ढंगले न्यायको सम्बोधन हुन सकेन भने भोलि कुनै न कुनै रूपमा घाउ फेरि बल्झिने ठाउँ रहन्छ। सरकार र प्रमुख दलहरूलाई सम्भावित परिणामको पूर्वजानकारी नभएको पनि होइन होला। तर जानीबुझीकनै पीडितलाई थकाएर, गलाएर र झुलाएर अन्तिममा अलिकति क्षतिपूर्तिको प्रलोभनमा मेलमिलापतर्फ उद्यत् गराउने ध्याउन्नमा राज्य देखिएको छ। पीडितलाई यसरी पेल्ने रणनीतिबाट न दण्डहीनताको अन्त्य हुन्छ, न त न्याय र दिगो शान्ति। हाइलाइट संक्रमणकालीन न्यायको विषय सही तरिकाले सम्बोधन भएन भने शान्ति प्रक्रिया पूरा हुन सक्दैन।"
वैदेशिक लगानी : चीन विकासको माध्यम,"लगानी सम्मेलन गरी स्वदेशी तथा विदेशी लगानी बढाएर समृद्ध राष्ट्र बनाउन नेपाल कम्मर कसेर लागेको छ हाल विश्वमा वैदेशिक लगानीको तीव्रता बढेको देखिन्छ। के धनी के गरिब मुलुक, सबैले लगानी भित्याउने गरेका छन् र सँगै अरू देशमा लगानी पनि लगाउने गरेका छन्। पहिलो आर्थिक शक्ति राष्ट्र अमेरिका नै सबैभन्दा वैदेशिक लगानी भित्याउने राष्ट्रको रूपमा अगाडि छ भने चीनले अमेरिकालाई पछ्याइरहेको छ। साथै विश्व अर्थतन्त्रलाई समेत वैदेशिक लगानीले चलायमान बनाएको छ। विशेषतः वैदेशिक प्रत्यक्ष लगानीसँगै लगानी अर्थात् पैसा भित्रिने मात्रै होइन, यसले नयाँ प्रविधि पनि भित्याउँछ, दक्ष जनशक्तिको उत्पादन गर्छ र अर्थव्यवस्थासँगै देशको समग्र विकासमा फाइदा पुर्याउँछ। साथै विश्व बजारमा समेत पुग्न सहयोग गर्छ। यो वैदेशिक प्रत्यक्ष लगानी (एफडीआई) भौतिक संरचनाको विकास, सुविधा र दक्ष श्रमशक्ति भएका देशमा पनि भित्याइन्छ भने विकासोन्मुख देशमा रहेका स्रोतको उत्खनन र उत्पादन तथा सस्तो कामदार हेरेर पनि भित्रिने गर्छ। आजको परिवेशमा नेपालले सर्वोपरि हितलाई विशेष उच्च महत्व दिई आर्थिक तथा पूर्वाधार विकासका लागि लगानीका लागि आवश्यक वातावरण सिर्जना गर्नुपर्ने देखिन्छ। छिमेकी देश चीनले चालीस वर्षअघि भित्याएको लगानीबाट आज चिनियाँ सरसामान विश्वभरि फैलिएका छन्। अद्भुत प्रगति गरेको चीन संसारकै दोस्रो ठूलो अर्थतन्त्र बनिसकेको छ। यस एफडीआई सम्बन्धमा चीनको नजिर लिन सकिन्छ। सन् २०१८ मा विश्वमै अन्तर्राष्ट्रिय लगानी १९ प्रतिशतले घटे पनि चीनले भित्याएको वैदेशिक लगानी सात प्रतिशतले बढेको थियो। चिनियाँ वाणिज्य मन्त्रालयद्वारा प्रकाशित पछिल्लो तथ्यांकअनुसार, गत जनवरीमा चीनबाट वास्तविक प्रयोग गरिएको विदेशी पुँजी गत वर्षको सोही अवधिको तुलनामा ४५ प्रतिशतले वृद्धि भएको छ। चीनमा अमेरिकाको लगानी १२४४ प्रतिशतले बढेको छ। विश्व बैंकले सार्वजनिक गरेको २०१९ डुइङ बिजनेस रिपोर्टमा चीन १९० वटा मुलुकमा पहिलेको ७८ औं स्थानबाट ४६ औं स्थानमा उक्लेको छ र चीनसम्बद्ध क्षेत्रको सुधार आश्चर्यजनक रूपमा तीव्र र प्रभावकारी भएको जनाएको छ। (यसै रिपोर्टअनुसार, नेपाल ११० औं स्थानमा रहेको छ।) व्यापार र विकासमा संयुक्त राष्ट्र सम्मेलन (यूएनसीटीएडी) का अनुसार, सन् २०१८ मा चीनले १४२ बिलियन अमेरिकी डलरबराबरको वैदेशिक लगानी भित्याएको थियो, जुन गत वर्षको तुलनामा तीन प्रतिशतले वृद्धि भएको छ। यससँगै चीन अमेरिकापछि सर्वाधिक वैदेशिक लगानी भित्याउने देशमा दोस्रो मुख्य गन्तव्य बनेको छ। यता अमेरिकाको १८ प्रतिशतले घटे पनि २२६ बिलियन डलरसहित प्रथम स्थानमा छ। चीनमा एफडीआईको वृद्धि हुनुमा उदारीकरण योजनाहरू, उच्च प्रविधि क्षेत्रको तीव्र विकास र स्वतन्त्र व्यापार क्षेत्रहरूको स्थापनालाई मानिएको छ। त्यसैगरी सन् २०१८ को प्रारम्भमा चिनियाँ वाणिज्य मन्त्रालयले जारी गरेको एक रिपोर्टअनुसार, सन् २०१६ बाट २७८ प्रतिशत वैदेशिक लगानी कम्पनी बढेको र सन् २०१७ मा ११ वटा स्वतन्त्र व्यापार क्षेत्रहरूमा १६ बिलियन एफडीआई भित्रेको छ। चीनले सन् २०१३ मा पहिलो स्वतन्त्र व्यापार क्षेत्र साङहाई पाइलट जोन खोलेको थियो भने २०१५ मा तीन ठाउँमा र २०१६ सम्ममा ११ वटा र पछिल्लो समय हाइनानमा खोलेर १२ वटा पुर्याइसकेको छ। यी विभिन्न प्रान्त र सहरमा स्थापित स्वतन्त्र व्यापार क्षेत्रहरूको आआफ्नै विशेषता छन्। साङहाई वित्तीय क्षेत्रका रूपमा त्यसैगरी २०१८ मा स्थापित हाइनानलाई पर्यटन, सिर्जनात्मक संस्कृति र प्रविधि क्षेत्रका रूपमा तोकिएको छ। त्यसैगरी औद्योगिक पार्क र क्षेत्र तथा समूहको पनि स्थापना गरिएको छ। यसरी क्षेत्र र विशेषताअनुरूपको क्षेत्रमा त्यहीअनुसारको लगानी लगाउँदा लगानीकर्ताले धेरैभन्दा धेरै फाइदा उठाउन सक्नेछन्। करिब चालीस वर्षमा विदेशी व्यवसायीहरूले चीनमा कूल ९ लाख ५० हजार व्यवसाय सञ्चालन गर्नुका साथै वास्तविक लगानी २० खर्ब अमेरिकी डलरभन्दा बढी पुगेको तथ्यांकले देखाउँछ। आजको यस सानदार स्थितिमा पुग्न चीनले झन्डै चालीस वर्ष लगाएको छ। चिनियाँ नेता देङ स्याओ पिङले सन् १९७९ मा चालेको खुलापन तथा सुधारको नीतिपछि चीनमा एफडीआई भित्रिएको हो। चीनले चिनियाँ तथा विदेशी पुँजीबाट संयुक्त सञ्चालित व्यवसाय कानुनलगायत प्रत्यक्ष तथा परोक्ष लगानी सम्बन्धमा कानुन लागू गरेको थियो। सन् १९८० को दशकमा लगानी भित्याउन थालेको चीनले सन् १९९० को दशकमा फट्को मारिसकेको थियो। साथै चिनियाँ लगानीकर्ता र व्यापारीलाई विदेशी भूमिमा लगानी लगाउन प्रोत्साहन गर्दै सन् १९९९ मा गो ग्लोबल नीति पनि लागू गरेको थियो। अब नेपाली जनता विप्लव होइन, शान्ति र समृद्धि चाहन्छन्। समृद्ध देश र सुखी नेपाल बनाउनका लागि आजको दिनमा स्वदेशी तथा विदेशी लगानी अपरिहार्य देखिन्छ। सन् २००१ मा विश्व व्यापार संगठनमा आबद्ध भएपछि चीनमा लगानी भित्रिने र साथै विश्वमा चिनियाँ लगानी पनि बढ्दै गएको छ। तथ्यांकअनुसार, सन् २००० मा पहिलोपटक चीनले विश्वमा सबैभन्दा बढी विदेशी पुँजी भित्याउने देशका रूपमा अमेरिकालाई उछिनेको थियो। त्यसैगरी सन् २०१० मा एफडीआईले एक सय बिलियन अमेरिकी डलरको आँकडा पार गरेको थियो। सन् २०१३ मा एफडीआई भित्याउन पहिलो स्वतन्त्र व्यापार क्षेत्र साङहाई पाइलट जोन खोलिएको थियो भने सन् २०१३ मै चिनियाँ राष्ट्राध्यक्ष सी जिनपिङको नवीन रेशममार्ग परियोजना बेल्ट एन्ड रोड इनिसिएटिभ्सको स्थापनासँगै विश्वभर चिनियाँ लगानी पनि फैलिँदै गएको छ। त्यसैगरी सन् २०१६ मा १८३ बिलियन डलरको एफडीआई भित्याएर अघिल्लो वर्षको तुलनामा ४४ प्रतिशतको वृद्धिसहित चीन पाँचौं स्थानबाट दोस्रो स्थानमा उक्लेको थियो, जुन यथावत् छ। खुलापन तथा सुधार नीतिको सुरुआतमा चीनले चिनियाँ तथा विदेशी पुँजीबाट संयुक्त सञ्चालित व्यवसाय कानुन, विदेशी पुँजीबाट सञ्चालित व्यवसाय कानुन र चीन तथा विदेशको सहयोगमा सञ्चालित व्यवसाय कानुन पारित गरेको थियो। ती तीनवटा कानुनले चीनमा विदेशी व्यवसायीको लगानी तथा सञ्चालनलाई कानुनी नियम र प्रत्याभूति दिएका छन्। चीनका प्रधानमन्त्री ली ख छ्याङले सन् २०१९ मा चीनले थप विदेशी लगानी भित्याउने, बजार प्रवेशलाई खुकुलो पार्ने, बैंकिङलगायत क्षेत्रमा सुधार तथा खुलापन नीतिलाई व्यवहारमा उतार्ने, चिनियाँ तथा विदेशी पुँजीद्वारा सञ्चालित व्यवसायको समान स्थान तथा न्यायोचित प्रतिस्पर्धाको वातावरण तयार गर्ने र विदेशी व्यापारीको वैधानिक हकहित संरक्षणलाई सबल पार्ने जानकारी भर्खरै मार्चमा सम्पन्न राष्ट्रिय कांग्रेसको वार्षिक अधिवेशनमा दिएका छन्। यसै अधिवेशनमा नयाँ वैदेशिक लगानी कानुन पनि पारित भएको छ, जुन सन् २०२० जनवरी १ बाट लागू हुनेछ। चीनले आउने दिनमा वैदेशिक लगानीका क्षेत्रमा नयाँ आधारभूत कानुनमार्फत वैदेशिक लगानीको प्रवद्र्धन, उचित अधिकार तथा हितको संरक्षण, वैधानिकीकरण, अन्तर्राष्ट्रिय तथा सुविधाजनक व्यापारिक वातावरण निर्माण गर्न र नयाँ चरणको उच्च गुणस्तरीय खुलापनको प्रत्याभूति दिने अपेक्षा गरिएको छ। साथै चालु वर्ष चीनमा विदेशी लगानी प्रवेश गराउन विदेशी लगानी आकर्षित उद्योग सूची सार्वजनिक गर्ने भएको छ। यसबाट हेर्दा लगानीका लागि चीन अझै आकर्षक गन्तव्य बन्दै जाने निश्चित छ। चीनको आधिकारिक दस्ताबेजमा व्यापार वातावरणलाई यसरी चार खण्डमा व्याख्या गरिएको छ ः न्यायोचित प्रतिस्पर्धा भएको बजार, उच्च कार्यकुशलता र भ्रष्टाचाररहित सरकारी कार्य प्रक्रिया, खुला तथा पारदर्शी कानुन तथा नीति र खुला एवं समावेशी मानव संस्कृति। चीनका राष्ट्राध्यक्ष सी जिनपिङले विश्वको सबैभन्दा ठूलो विकासोन्मुख मुलुक चीनको व्यापार वातावरण र अन्तर्राष्ट्रिय स्तरको व्यापार वातावरणबीच रहेको ठूलो अन्तर साँघुरो पार्न चीनले सुधारलाई गहन पार्दै खुलापनलाई विस्तार गर्दै जाने बताएका छन्। आफ्नो देशभित्र लगानी भित्याउन अनेक सुविधा र सुलभता थप्दै आएको चीनले विश्वमा लगानी पनि बढाइरहेको छ। चीनले नेपालमा हालसम्म करिब ५ खर्ब ५० करोड रुपैयाँबराबरका लगानी प्रतिबद्धता जनाइसकेको सरकारी तथ्यांकले देखाउँछ। नेपालमा सहयोगबाट सुरु गरेको चीनले पछिल्ला वर्षहरूमा लगानी बढाउँदै गएको छ र नवीन रेशममार्ग परियोजनापछि झनै तीव्रता लिएको छ। यसपटकको लगानी सम्मेलनमा पनि चिनियाँ लगानी सबैभन्दा धेरै भित्रिने पक्कापक्की छ। यही चैत १५ र १६ गते लगानी सम्मेलन गरी स्वदेशी तथा विदेशी लगानी बढाएर समृद्ध राष्ट्र बनाउन कम्मर कसेर लागेको छ, नेपाल। हाल वैदेशिक लगानी सम्बन्धमा सकारात्मक तथा नकारात्मक धारणाका साथै केही क्षेत्रमा लगानी भित्याउन नपाइने त्यसैगरी देशको चौतर्फी विकासलाई वैदेशिक लगानी अत्यावश्यक भएको र लगानीकर्ताको हितलाई मध्यनजर राखी सुविधा दिनुपर्ने खालका विचार पनि उठेका छन्। त्यसैगरी स्वदेशी लगानीलाई प्रोत्साहन गर्ने तथा हाल सञ्चालित उद्योगको अपग्रेडतिर ध्यान दिनका लागि पनि आवाज उठेका छन्। तथापि देशलाई आर्थिक रूपमा समृद्ध बनाउन साथै युवाशक्ति बिदेसिनेबाट रोक्न लगानी भित्याउन आवश्यक देखिन्छ। यसक्रममा कालो धन भित्याएर लगानी गर्नेतर्फ पनि सतर्क बन्नुपर्छ। साथै नेपालमा फेरि पनि द्वन्द्वको त्रास देखिएको छ, यस्तो वातावरण बने लगानीको सम्भावना न्यून रहनेछ। आमनेपालीले विगतका वर्षमा धेरै पीडा भोगिसकेका छन् र अझै कति आलै छन्। अब उनीहरू विप्लव होइन, शान्ति र समृद्धि चाहन्छन्। समृद्ध देश र सुखी नेपाल बनाउनका लागि आजको दिनमा स्वदेशी तथा विदेशी लगानी अपरिहार्य देखिन्छ। अलौकिक चिनियाँ अन्तर्राष्ट्रिय रेडियो बेइजिङमा विदेशी विशेषज्ञका रूपमा कार्यरत छन्।"
सार्वजनिक यातायातभित्रका सास्ती,"एकजना साथीलाई जागिरका क्रममा भक्तपुरबाट नयाँ बसपार्क पुग्न सार्वजनिक यातायातमा दैनिक ओहोरदोहोर गर्नुपर्छ। समयअगावै बस स्टपमा पुगिसक्दा पनि बसमा छिर्ने ठाउँसम्म हुँदैन भन्छिन् उनी। भक्तपुरको बसमा सिटमा बसेर यात्रा गर्न त अहोभाग्य हुनुपर्छ। जहिले पनि उभिएरै, कोचिएरै कष्टपूर्ण यात्रा गर्नुपर्छ। खलासी यात्रुलाई भित्र जाऊ भनिरहन्छ, तर भित्र खुट्टा राख्ने ठाउँसम्म हुँदैन। कोचिएर यात्र गर्दा पुरुष यात्रुले महिला यात्रुलाई छुने, धकेल्ने, कुहिनाले घोच्ने, टाँसिने जस्ता घटना हुन्छन्। हिंसाका घटना पनि हुन्छन्। चालक भित्र नजानेलाई ओरालिदेऊ भन्दै खलासीलाई ठाडो निर्देशन दिन्छ। किन यति धेरै मान्छे थपिराखेको उभिनै गाह्रो भयो भन्दा सजिलो खोज्ने मान्छेले ट्याक्सीमा गए भइहाल्यो भन्ने जवाफ दिन्छन् सवारीका चालक र खलासी। उनीहरू यात्रुसँग हेपेर बोल्ने, अपशब्द प्रयोग गर्ने, तेरा बाउ आदि असभ्य भाषा बोल्छन्। खलासीले बीसतीस हजार पर्ने मोबाइल बोकेर गाडीमा यात्रा गर्ने युवायुवतीलाई कार्ड देखाएपछि सजिलै छुट दिन्छ तर मुस्किलले गाडी चढ्ने ज्येष्ठ नागरिकबाट कार्ड बोक्न बिर्संदा पूरै भाडा लिइन्छ। भाडा छैन भन्दा आधा बाटोमै झारिदिन्छु भन्छ। समग्रमा हेर्दा अपांग, महिला तथा ज्येष्ठ नागरिकलाई सार्वजनिक यातायातमा यात्रा गर्नु सकसपूर्ण हुन्छ। त्यसैगरी काठमाडौं बसपार्कको काउन्टरमा मेलम्ची जानका लागि टिकट काट्न जाँदा गाडीका धेरैजसो सिट भरिइसकेको तथा टिकट नभएको जवाफ पाइन्छ। टिकट पाए पनि अगाडि सिट पाइँदैन, पछाडिको सिटको मात्र टिकट दिने गरिन्छ। एकपटक बालबालिकासहित मेलम्ची जानुपर्दा यस्तै समस्या भोग्नुपर्यो। हामीले अगाडिको सिटको टिकट माग्यौं। अगाडिका सिटका सबै टिकट बुकिङ भइसक्यो, पछाडि मात्र खाली छ भन्ने जवाफ पाइयो। मेलम्ची जानैपर्ने भएकाले अन्तिमको टिकट भए पनि लिनैपर्यो। जब आधा बाटो पुगियो, अगाडिका केही सिट खाली थिए। अहिलेको समयमा जात र धर्मको कुरा गर्नु हुँदैन। तर काठमाडौंबाट बसपार्कमा मेलम्ची जाने गाडीमा जात र भाषा हेरेर टिकट दिइएको पाइयो। यात्रुहरूसँग प्रत्यक्ष रूपमा जोडिने सार्वजनिक यातायातका चालक र खलासीलाई बेलाबेलामा उचित परामर्श दिएर सभ्य बनाउने कार्यमा कसले ध्यान दिने ? यसैगरी चाबहिल मित्रपार्कको ओरालोमा पशुपति जाने व्यस्त सडकमा कसैले हात दियो भने माइक्रो चालकले झ्याप्प माइक्रो रोकिहाल्छ, जसका कारण साँघुरा सडकमा दुर्घटना हुन सक्छ। कतिचोटि त साइड नपाएर उक्त ओरालोमा मोटरसाइकल पल्टेको प्रत्यक्ष देखेकी छु। सडकका बीच या रोक्न नमिल्ने ठाउँमा झ्याप्प गाडी रोकेर यात्रु हाल्ने तरिका गलत हो। मिटरमा जान नमान्ने वा मिटर बिगारेर ट्याक्सी चलाउनेहरूको मनपरी पनि कम छैन। अझै पहाडका कच्ची बाटामा मनपरी यात्रु कोचेर गुड्ने सवारी साधनले अकल्पनीय दुर्घटना व्यहोर्नु परिरहेको छ। नजिकै रहेका ट्राफिक प्रहरी उभिएको भए पनि केही नदेखे झैं गर्छन्। ट्राफिक प्रहरीले पनि ठेलमठेल यात्रु भरेर हिँडिरहेका गाडीहरूलाई देखे पनि नदेखे झैं गरेको देखिन्छ। स्कुटर, मोटरसाइकलजस्ता सवारी चालकलाई सामान्य गल्ती गर्दा पनि तुरुन्तै जरिवानाको रसिद काटिहाल्छन्। तर भाडाका गाडीले नियमविपरीत जहाँ रोके पनि, जति यात्रु बोके पनि, भाडादर नराखे पनि खासै जाँच गरेर नियमपालन प्रभावकारी रूपमा गराएको देखिँदैन। भाडाका सवारी साधनले क्षमताभन्दा बढी यात्रु बोक्ने वा गलत ठाउँमा गाडी रोक्ने, लेन नियमपालन नगर्ने सवारीलाई कारबाही गर्नुपर्ने होइन र ? कि त्यस्ता ठूला गाडीको चालकसँग लेनदेन चल्ने गर्छ ? यातायातमा भएको सिन्डिकेट नघट्नुमा कतै त्यही र त्यस्तै लेनदेनले बाधा पुर्याएको त होइन ? सवारी साधनलाई यात्रुको चाप हेरेर नयाँ रुटमा अनुमति दिनुपर्छ। बिसौनीमा मात्र गाडी रोक्ने, ओराल्ने तथा यात्रु चढाउने कार्य कडाइका साथ लागू गर्नुपर्छ। एउटा गाडीमा सिट क्षमताअनुसार मात्र यात्रु राख्नुपर्ने नियमलाई कडाइका साथ लागू गर्न सक्नुपर्छ। धेरै प्रदूषण गर्ने पुराना तथा साना गाडीलाई विस्थापन गर्दै बढी सिट क्षमताका ठूला नयाँ गाडीलाई कम्पनीमार्फत चलाउन दिँदा प्रभावकारी हुन्छ। यस्ता कम्पनीहरू स्थानीय निकाय, सहकारी वा निजी साझेदारीमा चलाउन सके पारदर्शी हुनुका साथै सबैको सहज पहुँचमा हुनेछ। योभन्दा पनि महत्वपूर्ण पक्ष सवारी चालकजस्तो व्यक्ति जिम्मेवार, नैतिकवान्, शिक्षित तथा सभ्य भाषा प्रयोग गर्ने हुनुपर्छ। सभ्य भाषा खलासीहरूले बोल्न सिक्नु झनै जरुरी छ। यात्रुहरूसँग प्रत्यक्ष रूपमा जोडिने सार्वजनिक यातायातका चालक र खलासीलाई बेलाबेलामा उचित परामर्श दिएर सभ्य बनाउने कार्यमा सम्बन्धित निकायले ध्यान दिनुपर्ने होइन र ?"
आठौं राष्ट्रिय खेलकुदमा एनआरएनएका २४ खेलाडी,"काठमाडौं : प्रदेश नम्बर ५ मा आयोजना हुने आठौं राष्ट्रिय खेलकुद प्रतियोगितामा एनआरएनए टोलीबाट २४ जना खेलाडी सहभागी हुने भएका छन्। सात राष्ट्रबाट विभिन्न नौ खेलमा २२ पुरुष र दुई महिला गरी २४ जना एनआरएनए खेलाडीले प्रतिस्पर्धा गर्ने जानकारी आइतबार आयोजित पत्रकार सम्मेलनमा एनआरएनएका अध्यक्ष भवन भट्टले दिए। खेलाडीबाहेक एनआरएनएबाट दुई प्रशिक्षक र चारजना निर्णायक पनि आठौं राष्ट्रिय खेलकुदमा सहभागिता जनाउनेछन्। सबैभन्दा बढी कराँतेमा १२ जना खेलाडी सहभागी हुनेछन्। पुरुषतर्फ कराँतेमा यूएईबाट विजय तामाङ, लक्ष्मण मगर, उत्तम गुरुङ, कुमार भुसाल, लोकबहादुर श्रेष्ठ र रामबहादुर तामाङ, मकाउबाट नानबहादुर थापा र लोकमानसिंह श्रेष्ठ, अमेरिकाबाट जनकसिंह खड्का तथा मलेसियाबाट नोर्बु तामाङले प्रतिस्पर्धा गर्ने भएका छन्। कराँतेमै भाग लिने दुई महिला खेलाडीमा शान्तिदेवी अधिकारीले मकाउ तथा १७औं इन्चोन एसियाडमा नेपाललाई पदकविहीन हुनबाट जोगाएकी विमला तामाङले अमेरिकाबाट खेल्ने छिन्। फुल कन्ट्याक्टमा जापानबाट अविरल घिमिरे, जुडोमा अस्ट्रेलियाबाट मोहन बम, बक्सिङमा जापानबाट प्रचण्ड केसी, लनटेनिसमा अस्ट्रेलियाबाट अमृत पौडेल र संरक्षकभूषण वज्राचार्य, गल्फमा हङकङबाट लवकुमार गुरुङ, ब्याडमिन्टनमा यूएईका विक्की बुढा, सूर्य गिरी र हीरालाल श्रेष्ठ, म्याराथनमा मकाउबाट नारी चन्द तथा तेक्वान्दोमा यूएईबाट नवीन श्रेष्ठ र अमेरिकाबाट पुष्प थापामगरले सहभागिता जनाउने बताइएको छ। पत्रकार सम्मेलनमा २४ खेलाडीले प्रतिस्पर्धा गर्ने स्पर्धासमेत सार्वजनिक गरिएको थियो। निर्णायकमा रवि शाही, योगेन्द्र कोइराला, शान्त ठोकर र राजेश कर्माचार्य तथा टिम प्रशिक्षकमा ११औं दक्षिण एसियाली खेलकुद (साग) अन्तर्गत कराँतेका स्वर्ण पदकधारी सुनील लामा र पर्शुराम घिमिरे छन्। बृहत् राष्ट्रिय खेलकुदमा एनआरएनए टोली पहिलो पटक सहभागी हुन लागेको हो। आठौं राष्ट्रिय खेलकुदमा एनआरएनएसहित सात प्रदेश र तीन विभागीय गरी ११ टोलीको सहभागिता रहनेछ।"
खेलमै जीवन सुम्पिने खेलाडीलाई स्थायी जीविकोपार्जन : मुख्यमन्त्री राउत,जनकपुरधाम : प्रदेश नम्बर २ का मुख्यमन्त्री लालबाबु राउतले खेलमै आफ्नो जीवन समर्पण गर्ने क्षमतावान खेलाडीहरुको स्थायी जीविकोपार्जनको व्यवस्था गर्ने नीति प्रदेश सरकारले लिएको बताएका छन् । जनकपुरमा सुरु तेस्रो सहिद कप क्रिकेट प्रतियोगिताको उद्घाटन गर्दै उनले विश्वमै मुलुक र प्रदेशलाई चिनाउने खेलाडीहरुको मनोबल उच्च राख्न प्रदेश सरकारले कुनै कसर बाँकी नराख्ने प्रतिबद्धता जनाए । अन्य मुलुकमा खेलाडीलाई विभिन्न निकायमा जागिर दिने गरिए जस्तै प्रदेश २ सरकारले पनि प्रादेशिक संरचनाभित्र क्षमतावान खेलाडीहरुलाई समावेश गर्ने नीति लिएको उनले बताए । मुख्यमन्त्री राउतले खेल क्षेत्रलाई उत्कृष्ट बनाउन प्रदेश सरकारले प्रत्येक जिल्लामा प्रदेशस्तरीय र प्रदेशभित्र कम्तिमा ३४ वटा अन्तर्राष्ट्रिय स्तरको रंगशाला बनाउने सोच समेत बनाएको जानकारी दिए । कार्यक्रममा भौतिक पूर्वाधार विकास मन्त्री जितेन्द्र सोनलले प्रदेश नम्बर २ खेलाडीहरुको उर्वर भूमि रहेको बताए । आधुनिक खेलका साथै मधेशका पारम्परिक खेलहरुको जगेर्ना गर्ने समेत प्रदेश सरकार प्रयत्नशिल उनले दावी गरे ।
समर्थकको निधनले जिम्बाबेको छनोट ओझेलमा,हरारे : खेल हेर्न रंगशाला प्रवेश गर्ने क्रममा एक समर्थकको मृत्यु भएपछि अफ्रिका कप अफ नेसन्स फुटबल प्रतियोगितामा जिम्बाबेको छनोट ओझेलमा परेको छ । खेल सुरु हुनुभन्दा अगाडि रंगशाला प्रवेश गर्न दर्शकबीच खिचातानी हुँदा ती समर्थकको मृत्यु भएको थियो । समर्थकको निधन भए पनि अफ्रिका कप अफ नेसन्स को छनोट खेल भने अगाडि बढाइएको थियो । हरारेस्थित राष्ट्रिय रंगशालामा जिम्बाबे र कंगोब्राजाभिलबीच समूह जी को अन्तिम छनोट खेल हुने कार्यक्रम थियो । सोही खेल हेर्न दर्शकको ओइरो लागेपछि भागदौडमा एक समर्थकको निधन भएको जिम्बाबे फुटबल संघले जनाएको छ । उक्त खेलमा २० गोलले विजयी हुँदै जिम्बाबे सन् २०१९ मै इजिप्टमा आयोजना हुने अफ्रिका कप अफ नेसन्स का लागि छनोट भएको छ । समर्थकको मृत्युको विषयमा प्रहरीले अनुशन्धान गरिरहेको समाचारमा जनाइएको छ । जिम्बाबे फुटबल संघले समर्थकको निधनप्रति दुःख ब्यक्त गरेको छ । निधन भएका समर्थकको नाम भने खुलाइएको छैन ।
जर्मनीसँग नेदरल्यान्ड्स स्तब्ध,आम्सटरडम : युरो कप छनोट फुटबलको सोमबार बिहान खेलिएको रोमाञ्चक खेलमा जर्मनीले नेदरल्यान्ड्समाथि ३२ को प्रतिस्पर्धात्मक जित निकालेको छ । जितसँगै जर्मनीले युरो कप यात्राको सुखद सुरुवात गरेको छ । जर्मनी तीन पटकको युरो कप विजेता हो । हालसम्म जर्मनी र स्पेनले मात्र तीनतीन पटक युरो कपको उपाधि जित्न सकेका छन् । नेदरल्यान्ड्सको घरेलु मैदानमा खेलिएको खेलको १५औं मिनेटमै लेरोय सानेले जर्मनीका लागि पहिलो गोल गरे । यसैगरी ३४औं मिनेटमा सर्जीले अर्को गोल थपेपछि पहिलो हाफमै जर्मनी २० ले अगाडि बढ्यो । खेलको दोस्रो हाफमा नेदरल्यान्ड्सले लगातार दुई गोल गर्यो । ४८औं मिनेटमा नेदरल्यान्ड्सका लागि म्याथिज डे लिटले पहिलो गोल गरे । ६३औं मिनेटमा नेदरल्यान्ड्सका मेमफिज डिपेले अर्को गोल थप्दै खेललाई २२ को बराबरीमा ल्याए । खेल प्रतिस्पर्धात्मक रुपमा अघि बडिरहँदा अन्तिम समयमा जर्मनीका लागि निको सुल्जले निर्णायक गोल गर्दै जर्मनीलाई महत्वपूर्ण जित दिलाए । जर्मनीले गत नोभेम्बरमा नेसन्स लिगमा नेदरल्यान्ड्सँग भोगेको हारको बदला पनि लियो । समूह सी कै अर्को खेलमा उत्तरी आयरल्यान्डले बेलारुसमाथि २१ गोलको जित हासिल गर्यो । घरेलु मैदानमा खेलिएको उक्त खेलमा उत्तरी आयरल्यान्डका लागि जोनी इभन्स र जस म्यागनिसले एकएक गोल गरे । समूह ई अन्तर्गतको छनोट खेलमा हंगेरीले क्रोएसियामाथि २१ गोलको जित हासिल गर्यो ।
आठौं राष्ट्रिय खेलकुदको नयाँ मिति प्रस्ताव,"नेपालगन्ज : राष्ट्रिय खेलकुद परिषद् (राखेप)ले आठौं राष्ट्रिय खेलकुद प्रतियोगिता चैत २७ गते सुरु गरेर वैशाख ३ गते सम्पन्न गर्ने तयारी गरेको छ। आठौं राष्ट्रिय खेलकुदका सम्बन्धमा आइतबार नेपालगन्जमा भएको समन्वय बैठकमा राखेपका सदस्यसचिव केशवकुमार विष्टले २०७५ सालमा सुरु भएर २०७६ सालमा समापन हुने गरी प्रतियोगिताको मिति तय गरिने खुलासा गरे। सदस्यसचिव विष्टले भने, चैत २७ गते साँझ ६ बजे राष्ट्रपतिबाट नेपालगन्ज रंगशालामा प्रतियोगिताको भव्य उद्घाटन हुनेछ। साँझ ८ बजेदेखि ९ बजेसम्म आतिशबाजी पनि हुनेछ। वैशाख ३ गते प्रधानमन्त्रीबाट नेपालगन्ज रंगशालामै प्रतियोगिताको समापन हुनेछ। विष्टले प्रतियोगिताको आधिकारिक मिति घोषणा भने राखेपको बोर्ड बैठकपछि गरिने बताए। १५ गते बस्ने बोर्ड बैठकबाट औपचारिक निर्णय हुनेछ, उनले भने। सदस्यसचिव विष्टले लामो समयदेखि नियमित हुन नसकेको राष्ट्रिय खेलकुद प्रतियोगितालाई ट्र््याक मा ल्याउन पनि प्रतियोगिता २०७५ सालमै सुरु गर्नुको विकल्प नरहेको बताए। राखेपले फुटबल, भलिबल, बास्केटबल, क्रिकेट, हक्कीजस्ता खेलहरू भने चैत २२ गतेदेखि नै सुरु गरिने जनाएको छ। कार्यक्रममा दलका नेता, जनप्रतिनिधि, प्रहरी, प्रशासन क्षेत्रका व्यक्तिहरूले प्रतियोगिता निर्धारित समयमै आयोजना गर्न आआफ्नो क्षेत्रबाट सघाउने प्रतिबद्धतासमेत व्यक्त गरेका थिए। आठौं राष्ट्रिय खेलकुदका लागि भौतिक पूर्वाधार निर्माणमा एक अर्ब र प्रतियोगिता आयोजना गर्न ४३ करोड रुपैयाँ बजेट रहेको जानकारी पनि सदस्यसचिव विष्टले दिए।"
आईपीएल : मुम्बईमाथि दिल्लीको सानदार जित,"मुम्बई : इन्डियन प्रिमियर लिग (आईपीएल) टीट्वेन्टी क्रिकेटको आइतबार राति खेलिएको खेलमा दिल्ली क्यापिटल्सले मुम्बई इन्डियन्समाथि ३७ रनको सहज जित हासिल गरेको छ। टस हारी पहिले ब्याटिङको निम्तो पाएको दिल्लीले निर्धारित २० ओभरमा ६ विकेट गुमाएर २१३ रन बनायो। जवाफी ब्याटिङमा ओर्लिएको मुम्बईले भने १९२ ओभरमा अलआउट हुनुअघि १७६ रनमात्र बनाउन सक्यो। पहिले ब्याटिङ गरेको दिल्लीका लागि विकेटकिपर ब्याट्सम्यान रिसव पन्तले आक्रामक पाली खेल्दै अविजित ७८ रनको योगदान गरे। उनले केवल २७ बलको सामना गरी ७ छक्का र ७ चौका प्रहार गरे। उनी म्यान अफ दी म्याच बन्न सफल भए। दिल्लीका लागि कोलिन इन्ग्रामले पनि ४७ रन बनाए। उनले ३२ बलमा एक छक्का र सात चौका प्रहार गरे। ओपनर शिखर धवनले पनि टोलीको खातामा ४३ रन थपे। उनले ३६ बलको सामना गरी एक छक्का र चार चौका हिर्काएका थिए। विशाल लक्ष्य पछ्याउँदै जवाफी ब्याटिङमा ओर्लिएको मुम्बईका लागि युवराज सिंहले ५३ रन बनाए पनि टोलीको जितका लागि त्यो पर्याप्त हुन सकेन। उनले ३५ बलको सामना गरी तीन छक्का र पाँच चौका पनि प्रहार गरेका थिए। मुम्बईका लागि क्रुनाल पाण्डेयले १५ बलमा एक छक्का र पाँच चौकाको मद्दतले ३२ तथा ओपनर क्विन्टन डी ककले १६ बलमा एक छक्का र चार चौकाको मद्दतले २७ रन जोडे। मुम्बईलाई लक्ष्यसम्म पुग्न नदिन दिल्लीका बलर इशान्त शर्मा र कागिसो राबडाले दुईदुई विकेट लिए। नेपाली युवा बलर सन्दीप लामिछाने पनि दिल्लीबाटै खेल्छन्। यद्यपी, आइतबारको खेलमा सन्दीपलाई खेलाइएको थिएन। अघिल्लो सिजन पनि सन्दीपले दिल्लीबाटै खेलेका थिए। उनी आईपीएल खेल्ने पहिलो नेपाली क्रिकेटर हुन्। यसअघि आइतबार नै खेलिएको पहिलो खेलमा कोलकाता नाइटराइडर्सले सनराइजर्स हैदराबादलाई ६ विकेटले हराएको थियो। पहिले ब्याटिङ गरेको हैदराबादले तीन विकेट गुमाएर एक सय ८१ रन बनाएको थियो। कोलकाताले १९४ ओभरमा चार विकेट गुमाएर लक्ष्य पुरा गरेको थियो। अन्तर्राष्ट्रिय क्रिकेटबाट प्रतिबन्धको अवधि पुरा गरेर पहिलो पटक आईपीएलमा फर्किएका अस्ट्रेलियन खेलाडी डेभिड वार्नरले हैदराबादका लागि ५३ बलमा तीन छक्का र नौकाको मद्दतले ८५ रन बनाएका थिए। तर, उनको त्यो योगदान टोलीलाई काम लागेन। खेलका क्रममा बल टेम्परिङ (बल बिगारेको) गरेको आरोपमा वार्नरमाथि प्रतिबन्ध लगाइएको थियो। कोलकाताको जितमा नितिस राणाले ६८ र आन्द्रे रसेलले अविजित ४९ रनको योगदान गरेका थिए।"
बेल्जियम र पोल्यान्डको लगातार दोस्रो जित,"ब्रसेल्स : युरो कप फुटबलको छनोट खेलमा बेल्जियम र पोल्यान्डले लगातार दोस्रो जित हात पारेका छन् । समूह आई अन्तर्गत सोमबार बिहान खेलिएको खेलमा बेल्जियमले साइप्रसलाई उसैको मैदानमा २० गोलले पराजित गर्यो । बेल्जियमले दुबै गोल नौ मिनेटको बीचमा गरेको थियो । खेल सुरु भएको १०औं मिनेटमै अनुभवी खेलाडी इडेन हाजार्डले बेल्जियमका लागि पहिलो गोल गरे । इङ्लिस प्रिमियर लिग क्लब चेल्सीबाट ब्यवसायिक फुटबल खेल्ने हाजार्डले राष्ट्रिय टोलीबाट खेलेको यो एक सयौं खेल हो । हाजार्डले गोल गरेको नौ मिनेटपछि नै मिची बात्सुयीले बेल्जियमका लागि दोस्रो गोल गरेका थिए । क्रिस्टल प्यालेसबाट ब्यवसायिक फुटबल खेल्ने उनले बेल्जियमका लागि गरेको गोल सँख्या १३ पुगेको छ । उनले राष्ट्रिय टोलीबाट खेलेको यो २५औं खेल हो । सोही समूहको अर्को खेलमा स्कटल्यान्डले सन मारिनोलाई उसैको मैदानमा २० गोलले हरायो । लगातार दुई खेलमा जित हात पारेको बेल्जियम ६ अंकसहित तालिकाको पहिलो स्थानमा आसिन छ । दुई खेलबाट तीन अंक जोडेको रुस दोस्रो तथा समान अंक हात पारेका कजाकस्तान, साइप्रस र स्कटल्यान्ड क्रमशः तेस्रोदेखि पाँचौं स्थानमा आसिन छन् । यसैगरी समूह जी अन्तर्गतको खेलमा पोल्यान्डले घरेलु मैदानमा लात्भियालाई २० गोलले हरायो । सोही समूहको अर्को खेलमा इजरायलले घरेलु मैदानको फाइदा उठाउँदै बलियो अस्ट्रियालाई ४२ गोलले पराजित गर्यो । लगातार दोस्रो खेलमा सफलता हात पारेको पोल्यान्ड ६ अंकसहित पहिलो स्थानमा छ । चार अंकसहित इजरायल दोस्रो र समान अंक बटुलेको मासेडोनिया तेस्रो स्थानमा छन् ।"
फेरि सगरमाथा चढ्दै कल्पना,"काठमाडौं : हिमाल आरोही एवं पत्रकार कल्पना महर्जन फेरि सगरमाथा चढ्ने भएकी छन्। एक वर्षअघि सगरमाथाको सफल आरोहण गरेकी कल्पना दोस्रो पटक सगरमाथा आरोहण गर्न लागेकी हुन्। तीन महिनादेखि आरोहणको तयारीमा रहेकी ३५ वर्षीया महर्जन यस पटक चीनबाट सगरमाथा आरोहण गर्न लागेकी छन्। गतवर्ष समानताको लागि बुलन्द आवाज नाराका साथ महिला पत्रकार टोलीसँगै आरोहण गरेकी कल्पनाले यस वर्ष बालविवाह रोकथामको लागि जनचेतना जगाउन आरोहण गर्न लागेको बताइन्। यसपटक उनको आरोहणको नारा कल्पना ब्याक टु एभरेस्ट अ क्याम्पिजियन अगेन्स चाइल्ड म्यारिज रहेको छ। उनी अर्को महिना सगरमाथा आरोहण गर्नेछिन्। मैले सगरमाथा चढेर एउटा आरोहीको पहिचान बनाए। यसलाई म त्यत्तिकै राख्न सक्दिनँ। नेपालमा धेरै बालबालिका उमेर नै नपुगी विवाह गर्न बाध्य छन्। यसलाई रोक्ने एउटै माध्यम भनेको शिक्षा हो। आरोहणबाट बचेको रकम मैले शान्ति शिक्षा अभियान नेपाल नामक संस्थामार्फत बालबालिकाको शिक्षामा खर्च गर्न चाहेको छु। आरोहणसँगै समाजसेवा मेरो उद्देश्य हो, महर्जनले भनिन्। मेगा टेलिभिजनमा कार्यरत कल्पनाले आरोहणकै लागि अफिसबाट छट्टीसमेत लिइसकेको बताइन्। कल्पनाको आरोहणलाई यसपटक ललितपुर महानगरपालिकाले आफ्नो एक सय वर्ष पुगेको अवसरमा र संस्कृतिविद् सत्यमोहन जोशीको शतवार्षिक कार्यक्रमअन्तर्गत उनलाई ३० लाख रुपैयाँ सहयोग गरेको छ। सहयोगबापत कल्पनाले सगरमाथामा ललितपुर महानगरको झन्डा र सत्यमोहनको फोटो फहराउनेछिन्। कल्पनाको हेली पार्टनरमा सिम्रिक एयर रहेको छ। यसैगरी उनको आरोहणलाई ललितपुर चेम्बर्स, ज्यापू समाज ललितपुर, युनाइटेड सिमेन्ट, माइजान तेल, ग्रेस इन्टरनेसनल कन्सल्टेन्सी, आईएमएस कलेजलगायत संस्थाले सहयोग गर्ने भएका छन्।"
महेन्द्र सिंह धोनी छोरीलाई भारतीय भाषा सिकाउँदै,"नयाँदिल्ली : भारतीय प्रभावशाली क्रिकेटर महेन्द्र सिंह धोनी अहिले आईपीएलमा व्यस्त छन् । तर पछिल्लो समय उनको खेलको मात्रै चर्चा भएको छैन । इन्स्टाग्राममा उनले पोस्ट गरेको नयाँ भिडियोको पनि उत्तिकै चर्चा भएको छ । जहाँ धोनी आफ्नी ६ वर्षीया छोरीलाई विभिन्न ५ वटा भारतीय भाषा सिकाउँदै छन् ।धोनीले छोरी जिभालाई गुजराती, तामिल, बंगला, भोजपुरी र पन्जाबी भाषा सिकाइरहेको भिडियो अहिले भाइरल नै बनेको हो । भिडियोमा धोनीले तिमिलाई कस्तो छ ? भन्दै सोधेका छन् । फरक फरक ५ भाषामा उनले यो सोधेका उक्त प्रश्नको जवाफ जिभाले सम्बन्धित भाषामै दिएकी छन् । जिभाले म ठीक छु भन्दै सबै भाषाको जवाफ तिनै भाषामा फर्काएकी छन् । द क्विन्टले धोनीको उक्त भिडियो सहित समाचार नै प्रकाशन गरेको छ ।"
