शीर्षक,विवरण
कांग्रेस पुनर्जागृत गर्ने हो भने,"साँच्चिकै पार्टी पुनर्जागरण चाहेको हो भने सबै पदाधिकारी पद छाडेको उद्घोष गर्नुपर्छ, ताकि महासमितिका सदस्य पक्षविपक्षमा विभाजित हुनु नपरोस् राष्ट्रिय राजनीतिमा दृष्टिकोण नभएको पार्टीको रूपमा परिचित छ नेपाली कांग्रेस यतिबेला। सैद्धान्तिक र नीतिगत स्पष्टता कायम राख्न नसकेको आरोप खेपिरहेको कांग्रेसले महासमितिमा लैजाने एजेन्डाका बारेमा केन्द्रीय समितिमा लामो बहस गर्यो। राजनीतिक र विधान मस्यौदा प्रतिवेदन दुई पक्षबीचको मतभेदका कारण पारित हुन सकेन। मतभेदभित्र नेताहरूको स्वार्थ लुकेको छ, पार्टीका निष्ठावान् कार्यकर्ता र कांग्रेस सुध्रियोस् भनेर अपेक्षा राख्ने आमप्रजातन्त्रवादीको स्वार्थ त्यसभित्र छैन। किनकि विगत यस्तै मतभेदबाट गुज्रिँदै आएको छ। महासमिति बैठक पनि नेतृत्वको स्वार्थ समूहमै विभाजित हुने स्पष्ट छ। महासमितिका सदस्यहरूले नेतृत्वको भिन्नभिन्न गुटलाई पाखा लगाएर कांग्रेस एउटै गुटमा छ भन्ने सामूहिक सन्देश दिने हिम्मत राखे भने बैठकको औचित्य पुष्टि हुन सक्ला नत्र कर्मकाण्डी परम्पराको सिलसिलाले पार्टीको पुरानो छवि जोगाउन सक्ने छैन। कांग्रेस नेतृत्व सर्वत्र आलोचित छ। पछिल्लो केन्द्रीय समिति बैठक बसेदेखि महासमिति बैठक सुरु हुने दिनसम्म कांग्रेसको हित चिताउनेहरूले विभिन्न आलेख र सामाजिक सन्जालमार्फत धेरै विचार सम्प्रेषण गरे। अधिकांशका आलेख र सञ्जालमा व्यक्त विचारमा कांगे्रेसको भलो होस् भन्ने चाहना व्यक्त भएका पाइयो। पार्टीको हित चाहने जोकसैले पनि नेतृत्वपंक्तिलाई निर्दोष प्रमाणित गर्न सकेन। नेतृत्वको कार्यशैलीप्रति तीखो व्यंग्यवाण हानिएको छ तर गैंडाको खागजस्ता नेतालाई घोच्नुको अर्थ छैन। घोच्ने आत्मरतिमा रमाइरहेको छ, मैले भन्नसम्म भनें, अब नसुध्रिएर सुख। तर घोचिनेवालालाई शरीरमा कमिलो हिँडेजति पनि आभास भएको छैन। अघिल्लो पुस्ताका नेतामा जस्तो निष्ठा र इमानदारी भइदिएको भए सायद घोच्नुको अर्थ हुन्थ्यो। सिद्धान्तबाट विचलित र स्खलित भएपछि गणेशमानले पार्टी छोडे। किसुनजीले निष्ठाको राजनीतिमा हिँडिरहेको पार्टीले कम्युनिस्ट लाइन समातेपछि पार्टी परित्याग गरिदिए। तर आजको नेतृत्वपंक्ति पार्टी समाप्त नभएसम्म कसैको व्यंग्यवाणका प्रहारको बेवास्ता गर्ने मात्र होइन, पार्टीको अस्तित्व समाप्त भए पनि छोड्नेवाला छैन। साँच्चिकै पार्टी हितमा महासमिति बैठक डाकिएको हो र पुनर्जागरण अभियान थाल्ने उद्देश्य हो भने पदाधिकारीलगायत जिम्मेवार भूमिकामा रहेका सबै नेताले आआफ्नो पदीय जिम्मेवारीबाट राजीनामा दिएको उद्घोष गर्न सक्नुपर्छ, ताकि महासमितिका सदस्यलाई पक्षविपक्षमा विभाजित हुनुपर्ने कष्ट बेहोर्न नपरोस्। नेतृत्वमा रमाइरहने र अहिलेको नेतृत्वपछि मेरै पालो हो भनेर ढुकिरहनेहरूका लागि त्यो बाटो सहज नहोला तर सिंगो पार्टी हितका लागि त्यो उत्तम विकल्प हुनेछ। पार्टीको अस्तित्व समाप्त नभएसम्म नेतृत्वमा आफूहरू नै बस्नुपर्छ भन्ने बालहठ त्यागिएन भने त्यसले पार्टीको किञ्चित हित गर्दैन। कांग्रेसलाई साँच्चिकै सबैको आस्था र भरोसाको पार्टी बनाउने हो भने नेतृत्व तहमा रहेका सबैले गुटीय राजनीति, विद्यमान घमण्ड र बालहठ महासमिति बैठकमै त्यागेको घोषणा गरेर कार्यकर्ताको हैसियतमा बस्ने हिम्मत गर्नैपर्छ। नेतृत्वमा गुटगत चिन्तन कायम रहेसम्म कांग्रेस जतिसुकै कराए पनि बन्न सक्दैन। एउटै सिद्धान्त र दर्शन बोकेर हिँड्नेहरूका बीचमा गुटउपगुट भएपछि त्यो सिद्धान्त बेचेर कसरी जनमत बटुल्न सकिन्छ ? कुन उद्देश्य प्राप्तिका लागि गुटउपुगटको नेता भएर हिँडेको हो ? कांग्रेसलाई निष्ठावान् र आम जनताको बोली बोल्ने बनाउने नयाँ दृष्टिकोण के हो ? सबैलाई सँगै लिएर हिँड्ने विकल्पहीन बाटो के हो भन्ने मन्थन नेतृत्वपंक्तिले कहिल्यै गर्न सक्यो ? गुटका केही व्यक्तिको स्वार्थ हितलाई प्रधान ठानेर हिँड्ने नेतृत्व तहमा रहेका कसैले पनि अबको पार्टी हाँक्ने हैसियत राख्दैन। नेतृत्वमा दृढ इच्छाशक्ति हुनुपर्छ, अहंकार होइन। आत्मविश्वास हुनुपर्छ, दम्भ होइन। सहिष्णुता हुनुपर्छ, आत्मसमर्पण होइन। अहिलेको नेतृत्व तहमा बस्नेहरूसँग यी कुराको पूर्णतः अभाव छ। तर युवा भनिएका पुस्ता पनि तिनीहरूकै पछि लागेर आगोमा घिउ थप्ने काम गरिरहेका छन्। यसकारण पार्टीको नेतृत्व नयाँ पुस्ताले लिनुपर्छ भन्ने कुनै विकल्परहित विकल्प युवाले दिन सकेका छैनन्। मीठो बोलेर, भाषण गरेर मात्र होइन, स्पष्ट दृष्टिकोणसहितको कार्यक्रम ल्याउन सक्नुपर्छ, ताकि निष्ठावान् सबै कार्यकर्ता त्यो कार्यक्रमको पछि लागून्। पुरानाको पनि सम्मान होस्, नयाँ प्रवेशको मार्ग पनि प्रशस्त। अब त कांग्रेस नेतृत्व सुध्रिन्छ कि भन्ने आशा निष्ठावान् कार्यकर्तालाई लागेको पनि होला। भारतमा कांग्रेस आईको अवस्था थोरै सुध्रिएकाले त्यस्तो अपेक्षा यहाँ पनि गरिएको होला। किनकि निर्दलीय चरित्रको केपी ओली नेतृत्वको सरकारले जनताका पक्षमा काम गर्न नसकेपछि विकल्पमा हामी नै हौं भन्ने सन्देश फैलाइयो भने त्यो पार्टीका लागि घातकसिद्ध हुनेछ। संगठन निर्माण गरेर त्यसैको बलमा नेतृत्व र सरकारमा पुग्नुको बेग्लै अर्थ हुन्छ। कसैले गलत गर्यो भने त्यसैको फाइदा उठाएर आफूलाई त्यसको विकल्पमा उभ्याउने संस्कृतिले पार्टीको यो हालत भएको हो भन्ने सन्देश महासमितिका सदस्यलाई पनि ज्ञात भएको विषय हो। बाईसौं शताब्दीअनुकूल कांग्रेस भन्ने नाराका साथ सबै नेता होइन कार्यकर्ता हौं भन्ने सन्देश जनजनमा दिन सक्नुपर्छ। कम्युनिस्टका नीति र विचारकै पछि लागेर उनीहरूसँग सहकार्य गर्ने रणनीतिले आज मुलुक, प्रजातन्त्र र कांग्रेस दयनीय अवस्थामा पुगेको सर्वविदितै छ। मुलुकको एकता, अखण्डता र सामाजिक सद्भाव क्रमशः थिलोथिलो हुँदै गएको छ। यहाँनेर बीपी कोइरालाको मेलमिलापको नीतिको स्मरण गर्नैपर्छ। त्यही नीतिविपरीतको राजनीतिक आचरण र अभ्यासकै कारण कांग्रेस कमजोर भएको हो। आज एमाले र माओवादीले नेकपाको नाममा दुईतिहाइको शासन चलाइरहँदा पनि मुलुकले राजनीतिक गन्तव्य र सहमतिको राजनीति पहिल्याउन सकेको छैन। मेलमिलाप नीतिभित्र राष्ट्रियता मात्र होइन राष्ट्रप्रतिको चिन्तन पनि लुकेको थियो। कांग्रेसले नै छोडिसकेको उक्त बाटो कम्युनिस्टहरूले अँगाल्लान् भन्ने अपेक्षा गर्नु मूर्खता हुनेछ। आन्तरिक राजनीतिक विवादको व्यवस्थापनमा कांग्रेस असफलउन्मुख छ। अर्काको एजेन्डा बोकेर हिँँड्दा, संविधान जारी गरेको जस लिइरहँदा पनि बीपी, सुवर्ण, गणेशमान र किसुनजीको विचार, नीति र दृष्टिकोणको अपमान भएको छ। आफ्नै इतिहासको अवमूल्यन गरिरहँदा पनि नचेत्ने नेतृत्व तहले पार्टीलाई पहिलेको अवस्थामा पुर्याउँछु भन्नुमा दम छ र ? पहिलेको कांग्रेस होइन, नयाँ पुस्ताले कांग्रेसको नाममा राजनीति गर्ने पार्टी बनाउने सपना देख्नुपर्छ। पार्टी विधानको मस्यौदाले फेरि पनि आदेशमुखी र नियन्त्रणवादी बाटो अँगाल्न खोजेजस्तो देखिन्छ। लोकतन्त्रको मात्र गुड्डी हाँक्ने हो भने त्यो आदेश र नियन्त्रणमुखी पार्टी रहनु र नरहनुको अर्थ छैन। भ्रातृसंस्था व्यक्तिको पोल्टामा राखिरहने संस्कृतिलाई नयाँ विधानले पनि त्याग्न सकेको छैन। पुरानाको सम्मान गर्ने, नयाँ पुस्ता आकर्षण गर्नेे र नेतृत्वको विकास गर्ने अवसरलाई संस्थागत रूपले विकास गर्नुपर्छ। गतिशील, सामाजिक न्याय, सुरक्षा, मूल्य, समावेशीकरणका मान्यतालाई परिमार्जन गर्दै पार्टीका हरेक निकायमा पुनर्जागरणका लागि अभियान थालिहाल्नु उसैको हितमा हुनेछ। महासमितिबाट नेतृत्वले विगतका कमीकमजोरी सच्याउने मात्र होइन, कसैप्रतिका आग्रह वा पूर्वाग्रह पनि नराख्ने उद्घोष गर्नुपर्छ। पार्टीलाई सामूहिक नेतृत्वमा लैजानुपर्छ भन्ने विषय पार्टीभित्रको प्रतिपक्षले उठाउँदै आएको छ। सामूहिक नेतृत्वले झन् गुट र उपगुटको पृष्ठपोषण मात्र गर्दैन र ? सामूहिक भावनाको विकास सभापतीय पद्धतिबाटै खोज्न सकिन्न र ? आज शेरबहादुर देउवा त्यो ठाउँमा हुँदा सामूहिक नेतृत्व चाहिनेले भोलि आफू त्यो ठाउँमा पुग्दा सभापतीय पद्धति अपेक्षा गर्छ। बीपीकालीन सभापतीय शैली कांग्रेसको ब्युटी हो। विधिसंगत, संस्थागत प्रक्रिया, पारदर्शिता र अनुशासनलाई सबै तहका नेता तथा कार्यकर्ताले पालना गर्ने हो भने सभापतीय पद्धतिको निरन्तरताले पार्टीको अहित हुँदैन। पार्टीलाई नेताप्रधान होइन, नीति र संस्थाप्रधान हुने सुनिश्चितता सभापतीय पद्धतिबाट पनि गर्न सकिन्छ। सामूहिक नेतृत्वबाट त्यो सम्भव छैन। राजालाई जनता चाहिँदैन भने जनतालाई पनि राजा चाहिँदैन भनेर गणतन्त्र अँगालेको पुष्टि गर्न खोज्ने कांग्रेसले आफ्नो सिद्धान्तको पनि ख्याल गर्न सक्नुपथ्र्यो। कम्युनिस्टको एजेन्डामा हिँडेर गणतन्त्र हाम्रै नेतृत्वमा आएको हो भनेर गौरव गरेकै भरमा अबको पुस्ताले कांग्रेसलाई मान्नुपर्छ भन्ने छैन। यही मान्यताको सिकार पछिल्लो निर्वाचनमा भइसकेको पत्तो किन हुँदैन ? दलीय राजनीतिको वर्तमान हेर्दा अब नेताको पछि लागेर कसैले पनि रगतपसिना बगाउने छैन। किनकि नेतृत्वमा राष्ट्रिय भावना, प्रजातान्त्रिक संस्कार र राजनीतिक संस्कारको पूर्णतः अभाव छ। देशलाई गुटको, पार्टीको, आफन्तको मात्र होइन, सिंगो देशको निर्विकल्प नेता चाहिएको छ। राजधानीमा बसेर सरकारका गल्ती खोजेर होइन, गाउँगाउँ गएर चेतनाको दियो बाल्ने काम गर्न सक्नुपर्छ। जनताको भाँचिएको र चहर्याएको मनमा मलम लगाउने काम गर्नुपर्छ। चेतनाको दियो बाल्न नसक्दाका परिणाम हो, अबोध बालिका निर्मला पन्तहरूको हत्या। कतै छाउपडी, कतै बोक्सीको र कतै दाइजोका नाममा किशोरीले ज्यान गुमाउनु परिरहेको छ। न्याय माग्दै गर्दा नन्दप्रसाद अधिकारीको ज्यान गयो। निर्मलाका पिताको अवस्था पनि दयनीय हुँदै गएको छ। जनताकै नाममा दुईतिहाइ ल्याएको सरकारले न्याय दिने कुनै छाँटकाँट देखाइरहेको छैन। हो, देशमा सरकार छ तर छैन। नेकपा भन्ने कथित ठूलो दल छ तर जनताको नजरमा त्यो पार्टी पनि लुप्त भइसकेको छ। कांग्रेस महासमिति बैठकले यी र यस्तै विषय उठान गरेर आम जनतामाझ जान सक्नुपर्छ। सरकारले नौ महिनामा देखिन लायक कुनै पनि काम गरेको छैन। सदनमा कांग्रेसले पनि सानदार प्रस्तुति देखाउन सकेको छैन। अब आफूले जिताएका नेताबाट शासित हुनुपर्ने र न्यायका लागि कुदिरहनुपर्ने हो भने विकल्पको बाटो खोज्नैपर्छ। कांग्रेसले त्यो विकल्प दिने हैसियत राख्नुपर्छ। महासमिति बैठकको सिंगो हलले कर्मकाण्डका पुराना सोचाइ र गलत परम्परालाई निरन्तरता नभई बाईसौं शताब्दीअनुकूल कांग्रेस भन्ने नाराका साथ सबै नेता होइन कार्यकर्ता हो भन्ने सन्देशसहित जनजनमा जान सक्ने, सबैले पत्याउने हिम्मतदार युवालाई नेतृत्वमा स्थापित गर्ने बाटो खोजोस्। त्यस्तो व्यक्ति कसैको कार्ड नबनोस्, देश, जनता र प्रजातन्त्रको रक्षार्थ आफूलाई बलिदानी गर्न तयार होस्। तब मात्र पार्टीको हैसियत पुनस्र्थापित हुन सक्छ। नत्र कर्मकाण्ड गर्न छोेडेर काशी जानुको विकल्प छैन।"
सल्लाहकारको जिम्मेवारी र सीमा,"सामान्यतः संसदीय प्रणालीमा प्रधानमन्त्रीले सल्लाहकार राख्ने चलन छैन। मन्त्रिमण्डल नै उसको सल्लाहकार टिम हो, जुन संसद्प्रति समेत उत्तरदायी हुन्छ। गत साता अन्नपूर्ण पोस्ट् (२६ मंसिर) ले रिमाल राज्य भनेर उनको सल्लाहकारका गतिविधिलाई मुख्य समाचार बनायो। सल्लाहकारले छाया सरकार को भूमिका खेलेको भनेर टिप्पणी र आलोचना भयो। म पनि कुनै बेला (२०५५ वैशाखभदौ) प्रधानमन्त्री गिरिजाप्रसाद कोइरालाको सल्लाहकार थिएँ। त्यसबेला मैले सल्लाहकारको काम छैन भनेर छोडेको सन्दर्भ पनि समाचारमा उल्लेख भएको रहेछ। महत्वपूर्ण राजनीतिक जिम्मेवारीमा बस्नेलाई किन सल्लाहकार चाहिन्छ, त्यसको संस्थागत र व्यक्तिगत प्रयोजन एवं जिम्मेवारी के हो, केही विमर्श गर्नु सान्दर्भिक लागेको छ। नेपालमा उच्च ओहोदामा बस्नेहरूले सल्लाहकार राख्ने चलन बसेको छ। राष्ट्रपति, प्रधानमन्त्री, मन्त्रीदेखि विश्वविद्यालयका पदाधिकारीसमेतले सल्लाहकार राख्ने गरेका छन्। विनालगामको यो लस्कर नियुक्तिको न कुनै मापदण्ड छ, न कुनै निश्चित जिम्मेवारी नै। नियुक्ति गर्ने पदाधिकारीसँगको निजी वा गुटगत निकटता, हाइफाई नै यसको चर्चित प्रोटोकल हो। राज्य ढुकुटीबाट निगाह (फेबोर) वितरण र जाने व्यक्तिको सुविधा र प्रभावको उपयोगदुरुपयोगमा नै यसको प्रयोजन सीमित देखिन्छ। सत्तारुढ दलभित्र गुटगत प्रभाव विस्तारमा पनि यसको उपयोग हुने गरेको छ। सल्लाहकारको विषयलाई लिएर सन्दर्भ परेको बेलामा केही टिप्पणी हुने गरे पनि यसबारेमा कुनै गम्भीर खोज र बहस भने भएको पाइँदैन। कार्यकारी राष्ट्रपति, प्रधानमन्त्रीजस्तो महत्वपूर्ण राजनीतिक जिम्मेवारीको पदमा बस्नेले परराष्ट्र, सुरक्षा, आर्थिक मामिलासम्बन्धी विषयमा सल्लाहकार राख्ने विश्वव्यापी प्रचलन पनि छ। अमेरिकी राष्ट्रपतिको सुरक्षा सल्लाहकार एउटा हाइ प्रोफाइल नियुक्ति हो। नियुक्ति हुने व्यक्तिको पृष्ठभूमि र राष्ट्रपतिको परराष्ट्र एवं सुरक्षा नीति प्राथमिकताका आधारमा सल्लाहकारको प्रोफाइल कहिलेकहीं सेक्रेटरी अफ स्टेट अर्थात् विदेशमन्त्रीको भन्दा पनि महत्वपूर्ण हुन्छ। राष्ट्रपति निक्सनको समयमा हेनरी किसिन्जर यसको एउटा दृष्टान्त हुन्। संयुक्त राज्य अमेरिकामा कार्यकारी राष्ट्रपति प्रणाली छ। राष्ट्रपतिको पूरै टिम एक प्रकारले सल्लाहकार मण्डल नै हो र संसद्प्रति जिम्मेवार रहँदैन। सामान्यतया संसदीय प्रणालीमा प्रधानमन्त्रीले सल्लाहकार राख्ने चलन छैन। मन्त्रिमण्डल नै उसको सल्लाहकार टिम हो, जुन संसद्प्रति समेत उत्तरदायी हुन्छ। त्यहींभित्रका केही बढी विश्वासिला मन्त्रीहरूसँगको परामर्श नै पर्याप्त मानिन्छ, जसलाई किचेन क्याबिनेट भनेर टिप्पणी पनि गरिन्छ। केही अपवादस्वरूप त्यसमा प्रधानमन्त्रीले विश्वास गरेका केही बाहिरका मानिस पनि त्यसमा पर्न सक्छन्। साथै हामीकहाँ योजना आयोग पनि छ। योजना आयोगका सदस्य प्रधानमन्त्रीका आर्थिक विकास मामिलाका सल्लाहकार नै हुन्। तर पछिल्ला दिनमा निजी सहयोगीका रूपमा सल्लाहकार राख्ने चलन बढेको छ। नेपालमा २०४८ सालको संसदीय निर्वाचनपछि प्रधानमन्त्रीले सल्लाहकार राख्ने प्रचलन व्यापक भएको हो। गिरिजाप्रसाद कोइराला पटकपटक प्रधानमन्त्री भए, तर उनले खासै सल्लाहकार राखेनन्। सुरुमा दीर्घराज कोइराला सल्लाहकार थिए। यदुनाथ खनाल पनि परराष्ट्र विषयका सल्लाहकार थिए। उनी पनि धेरै बसेनन्। दुवैजना आआफ्नो क्षेत्रका हाई प्रोफाइल व्यक्तित्व नै थिए। दोस्रोपटक प्रधानमन्त्री भएका बेला म आफैं पनि सल्लाहकार थिएँ। मैले त्यसको उपयोगिता देखिनँ, चार महिना नबित्दै छाडें। प्रधानमन्त्रीजस्तो राजनीतिक एवं कार्यकारी जिम्मेवारीमा बस्नेलाई फूर्तिलो र सक्षम सहयोगी टिम चाहिन्छ। त्यसका लागि निजी सचिवालय नै छ। तर हाम्रो अभ्यासमा भने निजी सचिवालय र सल्लाहकारको जिम्मेवारी एवं भूमिकामा के भिन्नता छ, बुझ्न सकिन्न। बिहानदेखि बेलुकीसम्म प्रधानमन्त्रीको दैनिक कार्यतालिका निजी सचिवालय र सिंहदरबारस्थित प्रधानमन्त्रीको कार्यालयको संयोजनमा तयार गरिन्छ, यो कुनै गोप्य कुरा होइन। संसद्, मन्त्रिपरिषद् बैठकदेखि उद्घाटन, शिलान्यास, पुस्तक विमोचन, राजनीतिक तथा कूटनीतिक भेटघाट सबै त्यसमा पर्छन्। निजी सचिवालय, प्रधानमन्त्रीको कार्यालय र सम्बन्धित मन्त्रालयको संयोजन र ब्रिफिङ यसका लागि पर्याप्त छ। प्रधानमन्त्री कार्यालयका अतिरिक्त सिंहदरबारमा नेपाल सरकारको प्रशासनिक संयन्त्र नै छ। नियमित काम त्यसैबाट गर्नेगराउने हो। कयौं भेटघाट जुन यसमा पर्दैनन्, बालुवाटारमा हुन्छन्। सत्ता राजनीतिको धेरै अपारदर्शी चलखेल त्यसैमा हुन्छ। प्रधानमन्त्री हुने मान्छे आफैं एउटा सक्षम व्यक्ति पनि हो। बालक वा असक्तलाई जस्तै पाइलापाइलामा उसलाई सहारा दिएजस्तो गरी सल्लाहकार दौडिनु पर्दैन। मैले यहाँ सल्लाहकारको भूमिकालाई विभागीय र विषयगत आधार अर्थात् एउटा प्रोफेसनल जिम्मेवारीका रूपमा चर्चा गर्न खोजेको छु। केही राजनीतिरणनीतिक महत्वका विषय पनि हुन सक्छन्, त्यसका लागि नितान्त राजनीतिक व्यक्तित्वको छनोट पनि हुन सक्छ। विषयगत सल्लाहपरामर्शको संस्थागत प्रक्रिया नेपालमा छैन। सल्लाहकारका रूपमा मेरो छोटो अनुभवको निष्कर्ष यही हो। सल्लाहकारको मुख्य भूमिका भनेको प्रधानमन्त्रीले गर्ने काम खासगरी नीतिगत निर्णय र कार्यक्रमलाई सहज र विश्वसनीय बनाउने हो। यसका लागि पर्याप्त विषयगत बिफ्रिङ आवश्यक पर्छ। सबै कुरा एकजना सल्लाहकारले जान्ने कुरा पनि होइन, उसले सम्बन्धित विषयमा विभिन्न विज्ञ र स्रोत जुटाइदिने हो, त्यसको सहजीकरण गरिदिने हो, आफैं सबै कुराको ज्ञाता भएर प्रस्तुत हुने होइन। मेरो अनुभवका केही कुरा यहाँ सान्दर्भिक होला भन्ने लागेको छ। म प्रधानमन्त्रीको सल्लाहकार भएर सिंहदरबार छिरेपछि पहिलेका कुनै विषयगत सल्लाहको संस्थागत अभिलेख छ कि छैन भनेर खोजें। त्यो कतै भेटिएन। संस्थागत सम्झना र अनुभवको हामीलाई कुनै महत्व नै रहेनछ भन्ने लाग्यो। त्यसबेला दुइटा विषयले मेरो ध्यान तानेको थियो। माओवादी विद्रोह देशव्यापी रूपमा विस्तार भइरहेको थियो। सरकारको उपस्थिति र काममा प्रत्यक्ष चुनौती मात्र होइन, व्यापक अवरोधसमेत खडा गरेको अवस्था थियो। यसलाई शान्तिसुरक्षाको आँखाले मात्र हेर्न हुँदैन, राजनीतिक दृष्टिकोण बनाउनुपर्छ भन्ने मलाई लाग्थ्यो। कांग्रेस पार्टीलगायत सरकार अर्थात् मन्त्रिपरिषद्ले एउटा स्पष्ट दृष्टिकोण बनाउनुपर्छ र राजनीतिक समाधान खोज्नुपर्छ भन्ने मेरो बुझाइ थियो। मन्त्रिपरिषद् बैठकको केही समय त्यसतर्फ जाओस् भन्ने मेरो सुझाव थियो। दोस्रो, मेलम्चीलगायत राष्ट्रिय प्राथमिकताका अधिकांश विकास परियोजना विभागीय समन्वयको अभाव, राजनीतिक हस्तक्षेप, कमजोर व्यवस्थापन र ढिलासुस्तीबाट ग्रस्त थिए। विभागीय समन्वयको कुरा सातामा दुईपटक बस्ने मन्त्रिपरिषद्को बैठकमा आवश्यक परे सम्बन्धित मन्त्रालयका सचिवहरूलाई समेत राखेर त्यहींबाट तत्कालै गरिनुपर्छ भन्ने मेरो सुझाव थियो। विकास परियोजना व्यवस्थापन एउटा छुट्टै विधा पनि हो। यसका लागि अन्यत्रको अनुभवबाट तुलनात्मक ज्ञान लिनु पनि जरुरी छ। यी सबै कुरामा मेरो ज्ञान र अनुभव पर्याप्त हुने कुरा थिएन। त्यसका लागि मैले सम्बन्धित विज्ञ र अनुभवी व्यक्तिको सुझाव, सल्लाह जुटाइदिने मात्र हो, विषयको ज्ञाता म थिइनँ। सल्लाहकारको भूमिका भनेको प्रधानमन्त्रीले यही नै निर्णय गर्नुपर्छ भनेर तोक्ने पनि होइन। निर्णय भनेको धेरै विकल्पमध्ये उपयुक्त विकल्पको चयन हो। उपलब्ध विकल्पहरूका राम्रानराम्रा पक्षहरूको विश्लेषणसहित जानकारी गराउने हो। विकल्पहरूको प्राथमिकता देखाउन सकिन्छ। तर रोज्ने काम प्रधानमन्त्रीको हो, सरकारको हो। हामीले कुनै उत्कृष्ट विकल्प भन्दाभन्दै पनि त्योभन्दा कमजोर लाग्ने विकल्प रोज्नुपर्ने अवस्था हुन सक्छ सरकारको। त्यसको ज्ञान प्रधानमन्त्रीलाई जति सल्लाहकारलाई हुने होइन। साथै निर्णय र कार्यान्वयनका लागि संसद् एवं जनताप्रति प्रधानमन्त्री जिम्मेवार हुन्छन्, सरकार जिम्मेवार हुन्छ, सल्लाहकार होइन। कुनै खास विषयमा प्रधानमन्त्रीले मेरो सल्लाह लिएनन् भनेर मैले छोडेको थिइनँ। उहाँसँग मेरो सम्बन्ध सदैव सुमधुर रह्यो। २०६३ सालसम्म म निरन्तर सम्पर्कमै थिएँ। मैले गर्नुपर्ने काममा जुन संस्थागत संयन्त्र र प्रक्रिया बसाल्न खोजेको थिएँ, त्यसका लागि प्रधानमन्त्री तयार भएको देखिनँ। मेरो प्रयत्नले कुनै आकार लिने सम्भावना देखिएन। मलाई लाग्छ, अझै पनि संस्थागत सल्लाहको प्रणाली बन्न सकेको छैन। अहिले प्रधानमन्त्री कार्यालयमा एउटा थिंक ट्यांकले काम प्रारम्भ गरेको छ। प्राध्यापक चैतन्य मि श्रले त्यसको नेतृत्व गरेका छन्। उनी आफ्नो विषयमा विज्ञताको ख्याति कमाएकै प्राध्यापक हुन्। त्यसले दिने परामर्शमाथि रोजाइ सरकारको हो। तर विज्ञले नहुने कुरालाई प्रस्ट र खरोसँग यो हुँदैन भन्न सक्नुपर्छ। यसले संस्थागत उपयोगिता स्थापित गर्दै निरन्तरता दिन सके राम्रै उपलब्धि मान्नुपर्छ। नेतृत्व र टिम सरकारको प्राथमिकताअनुसार फेरबदल हुनु स्वाभाविक प्रक्रिया हो। सल्लाहकारमाथि सबैभन्दा बढी आउने आरोप त्यो पदको अवाञ्छित उपयोगदुरुपयोगलाई लिएर हो। अहिले उठेको छाया सरकार को चर्चा पनि त्यही प्रसंगमा आएको हो। सल्लाहकार निजी सहयोगीजस्तो भएर प्रधानमन्त्रीको सार्वजनिक काममा पछिपछि दौडिनु पर्दैन। प्रोफेसनल सल्लाहकारलाई त्यो सुहाउने होइन। प्रधानमन्त्री हुने मान्छे आफैं एउटा सक्षम व्यक्ति पनि हो। बालक वा असक्तलाई जस्तै पाइलापाइलामा उसलाई सहारा दिएजस्तो गरी सल्लाहकार दौडिनु पर्दैन। यसले सल्लाहकारको भिजिबिलिटी मोहको मात्र प्रदर्शन गर्छ। साथै अवाञ्छित प्रभाव प्रयोगको सम्भावना पनि। प्रधानमन्त्रीको सल्लाहकार कार्यकारी जिम्मेवारीको पद होइन। संसद्ले उसलाई चिन्दैन, तर विभिन्न स्वार्थ र समूहले उसको उपयोग गर्ने ठाउँ भने प्रशस्त हुन्छ। त्यसैमा रमाउने कमजोरी हुन्छ मान्छेमा। नाजायज फाइदाको अवसर पनि हुन्छ। सल्लाहकार प्रधानमन्त्रीको भरपर्दो र विश्वासिलो व्यक्ति हुने भएकाले ऊमार्फत प्रधानमन्त्रीसम्म पहुँच बढाउने र काम लिन खोज्ने मानिसको कमी हुँदैन। यस्तो संवेदनशील जिम्मेवारीमा रहने व्यक्तिका बारेमा विवाद आउन थालेपछि सल्लाहकार हुनुको औचित्य पनि सकिन्छ। प्रधानमन्त्रीका लागि केही विषयगतबाहेक राष्ट्रपति र मन्त्रीका वरिपरि सल्लाहकारको झुन्ड राख्नु आवश्यक छैन। केही मानिसका जागिर र चुरीफुरीका लागि मात्र हो त्यो। तसर्थ त्यो प्रथा अन्त्य गर्नुपर्छ। विश्वविद्यालयका पदाधिकारीले निजी सल्लाहकार राख्ने कुरा झन् वाहियात हो। त्यसलाई अवैध मान्नुपर्छ। त्यसमा व्यय हुने पैसा सम्बन्धित अधिकारीबाट भराउनुपर्छ। हाम्रोजस्तो आलंकारिक भूमिका भएको राष्ट्रपतिका लागि पनि केही कानुनीसंवैधानिक प्रयोजनका लागिबाहेक अरू सल्लाहकार राख्नुको कुनै औचित्य छैन। राष्ट्रपतिको राजनीतिक, आर्थिक वा यस्तै अन्य विषयगत सल्लाहकार भन्ने कुरा हाम्रो संविधानको भावनासँग पनि मेल खाँदैन। प्रधानमन्त्रीको सल्लाहकारलाई पनि संस्थागत प्रणालीमा विकास गर्नु आवश्यक छ। उसका सल्लाह र परामर्शको अभिलेख अनिवार्य रूपमा राख्नु आवश्यक छ।"
सचिव र हाकिमका नाममा,"कठिन विषयमा राजनीतिक अवरोध हुन सक्छ तर आफ्नै वशको काम राम्ररी नगर्ने राष्ट्रसेवक हरू देशको दुर्दशाका लागि कम जिम्मेवार छैनन् इतिहास, संस्कृति, भाग्यवाद, समाज निर्माणको चरित्र, भूराजनीतिक अवस्थिति सबैको आंशिक दोष भए पनि यो देश नबन्नुको मूल कारण राजनीतिक नेतृत्वको निरन्तर विफलता नै हो। त्यसमा कुनै भ्रम नराखे हुन्छ। झन् हाम्रोजस्तो सबैभन्दा बढी भ्रष्टाचार हुने क्षेत्र नै राजनीतिक नेतृत्व र राजनीतिक दल भएपछि त्यसको असर सर्वत्र पर्नु स्वाभाविक भइहाल्यो। तर नेपाल नबन्नुको अन्य सहायक कारणमध्ये एउटा प्रमुख कारण कर्मचारीतन्त्र पनि हो। कर्मचारीतन्त्रका तमाम कमजोरी र बेथिति राजनीतिसँग जोडिएको छ, तर राजनीतिसँग नजोडिएको पक्षमा समेत समग्रमा भन्नुपर्दा कर्मचारीतन्त्र फितलो छ। जिन्दगी जिउनु र राम्रोसँग जिउनुमा आकाशपातालको अन्तर भएजस्तै कर्मचारीतन्त्र चल्नु र राम्रोसँग चल्नुमा धेरै ठूलो अन्तर छ। राजनीतिले छुने पक्षहरू पनि कुन हदसम्म प्रभावित या विकृत हुने भन्ने कुरा कर्मचारीको आफ्नो इमान र क्षमतासँग जोडिएको हुन्छ। केही मुख्य सचिव, सचिव र थुप्रै कर्मचारीहरू यस्ता थिए र छन्, जसलाई राजनीतिले रत्ति पनि हल्लाउन सकेन। तिनको राजनीतिक नियुक्तिको भावी सम्भावना रोकियो, मन्त्रालय बदलियो, दायित्व बदलियो, बढुवा रोकियो तर तिनको इमानको यात्रा रोकिएन। मैले थुप्रै कर्मचारी भेटेको छु, जसले भोकाएँ भने बरू घाँस खान्छु, घुस खान्न भन्ने स्तरको स्वाभिमान व्यक्त गरेका र त्यसलाई कायम राखेका छन्। अरूको त कुरै भएन, स्वाभिमान बोकेका कर्मचारीहरूको कार्यशैलीमा पनि दक्षताको प्रचुर अभाव देखिन्छ। पहिले पनि त्यस्तै थियो र अहिले पनि त्यस्तै छ। कर्मचारीतन्त्र फितलो हुनुको मुख्य दोष मुख्य सचिव, मन्त्रालयका सचिवहरू र हरेक विभाग तथा कार्यालयका हाकिमहरूलाई जान्छ। त्यसोभन्दा इमानदार, कर्मठ र सक्षम राष्ट्रसेवकहरूले चित्त दुखाउनु पर्दैन तर अरूले भने आत्ममूल्यांकन गर्नैपर्ने अवस्था छ। त्यसका केही उदाहरण तल उल्लेख गरिएका छन् गत मंसिर २३ गते अन्नपूर्ण पोस्ट्मा कर्मचारीको मनपरी, न पोसाक लगाउँछन्, न समयमा आउँछन् शीर्षकमा एउटा समाचार छापिएको छ। समाचारको सुरुको अंश यस्तो छ : दुईतिहाइको सरकार छ, तर सरकारलाई कर्मचारीले टेरेको देखिँदैन। कर्मचारीको मनपरी छ। न पोसाक लगाउँछन्, न समयमै कार्यालय पुग्छन्। सुशासन कायम गर्ने सरकारी घोषणा कागजमै सीमित छ। उपत्यकाका आन्तरिक राजस्व कार्यालयदेखि स्थानीय तहसम्म कर्मचारी समयमा कार्यालय त पुग्दैनन् नै, तोकिएको पोसाक पनि नलगाएर मनलाग्दी गरेको पाइएको छ। काम लिएर गएका सेवाग्राही भने हाकिमकर्मचारीको कोठा रुँघेर बस्न विवश छन्। प्रधानमन्त्री कार्यालयमातहतको राष्ट्रिय सर्तकता केन्द्रले गरेको छड्के निरीक्षणमा पाँच सय ३० कर्मचारी परेका छन्, जसमा तीन सय ६९ जना कर्मचारीले समय पालना नगरेको र एक सय ६१ जना पोसाक नलगाएको पाइएको छ। सो कार्यालय राम्रोसँग त कुरै छोडिदिऊँ ठिकैसँग मात्र व्यवस्थापन गर्न सम्बन्धित सचिव, महानिर्देशक, निर्देशक र हाकिमलाई के राजनीतिज्ञले रोकेका थिए ? कि कुनै राजनीतिज्ञले आएर कर्मचारीलाई समयमा कार्यालय नआए हुन्छ, तोकिएको पोसाक नलाए हुन्छ भनेका थिए ? या, अनुशासनमा नबस्नेलाई कुनै कारबाही नगर्नू भनेका थिए ? स्वयंसेवी सामाजिक संस्था र पेसागत संस्था दुवैमा लामो समय काम गरेको अनुभवका आधारमा भन्नुपर्दा अनुशासन कायम राख्न र प्रभावकारी नतिजा निकाल्न तुलनात्मकरूपले सामाजिकभन्दा पेसाागत संस्थामा सजिलो छ। किनभने पेसागत संस्थामा निश्चित जिम्मेवारीका लागि तलब नै दिएर कर्मचारी राखिएको हुन्छ र त्यो जिम्मेवारी अनुशासनभित्र बसेर पूरा नगरेको खण्डमा त्यसको उपचार गर्न सहज हुन्छ, जुन सामाजिक संस्थामा सधैं सम्भव हुँदैन। अन्नपूर्ण पोस्ट्मा माथि उल्लिखित समाचार छापिएकै दिन चर्चित कार्टुनिस्ट राजेश केसीले फेसबुकमा त्रिभुवन अन्तर्राष्ट्रिय विमानस्थलको बाहिरी परिसरमा अस्थायीरूपमा बनाइएको, बिग्रिएको र दिनदिनै पर्यटकहरू आउनेजाने बाटोमा बेहाल स्थितिमा रहेको द्वार नहटाइएको देखेपछि त्यसको फोटो पोस्ट गर्दै लेखे, ठड्यायो, उडायो नीति योजना अन्तर्गतको यो द्वारले पर्यटकलाई हाम्रो समग्र स्तर र उनीहरूले नेपाल बसुञ्जेल गर्नुपर्ने अपेक्षाबारे सुरुमै नलुकाई खुलस्तसँग भनेको छ। हरदिन त्रिभुवन अन्तर्राष्ट्रिय विमानस्थलमा कार्यरत वरिष्ठ अधिकारीहरू त्यही बाटो आउजाउ गर्छन्, तर देशकै बेइज्जती गर्ने च्यातिएको, लत्रिएको, बिग्रिएको उक्त द्वार हटाऊ भन्ने बुद्धि कुनै अधिकारीमा आएन। त्यो बुद्धि नआउनुको कारण अवश्य पनि राजनीति होइन। माथिका दुई समाचार र सन्देशसँगै अब मेरा केही व्यक्तिगत अनुभव बाँड्न चाहन्छु दृश्य एक : एक महिनाअघि म काठमाडौंको एउटा ठूलै सरकारी कार्यालयमा प्रवेश गरें, जहाँ सेवाग्राहीहरूको आवतजावत प्रशस्तै देखिन्थ्यो। बाहिरबाट हेर्दा भवन गज्जब थियो। नेपाल सरकारकै स्वामित्वको भवन हो त्यो। भित्र पस्नेबित्तिकै एउटा कुनामा फोहोरले ढाकिएको थोत्रो सोफा फालिएको थियो। त्यसैको छेउछाउमा थोत्रा दुइटा काठका दराज थिए। ती दराजमाथि अव्यवस्थितरूपमा कहिल्यै सफा नगरेर राखिएका धुलोले ढाकेका केही सामान थिए। भित्ता मैलो थियो। आल्मुनियमको बार लगाएर बनाइएका कोठाहरू थिए। बारमा राखिएको वारपार देखिने ऐनामा टाँसिएका र राम्ररी नझिकिएका अनेक सूचनाका टुक्राहरू थिए र ऐना फोहोर थियो। भित्र कोठामा थोत्रो, फोहोर डेस्क थियो र त्यस्तै फोहोर कुर्सीमा मैलो लुगा लगाएर बसेका कर्मचारी थिए। त्यो डेस्कको छेउछाउमा हात राख्यो भने लुगाको बाउलामा फोहोरको पत्र टाँसिन्थ्यो। तिनको पछाडि भित्तामा बनाइएको खुला र्याकमा धुलोले ढाकेका फाइलको डंगुरदेखि कम्प्युटर र अन्य विद्युतीय सामग्रीका खाली बट्टाहरू राखिएका होइन फालिएका थिए। टेलिफोन, बिजुली र इन्टरनेटका तारहरू लथालिंग झुन्डिएका थिए। झ्यालका मैलो पर्दा ठाउँठाउँमा हुकबाट निस्किएर लत्रिएका देखिन्थ्यो। मैले वर्णन गरेका यी दृश्य पार गर्दै हरेक दिन सचिव, सहसचिव, निर्देशक र अन्य हाकिमहरू आआफ्नो कोठामा काम गर्न जान्छन्। उनीहरूलाई कार्यालय थोरै सफा र व्यवस्थित गर्न केले रोक्यो ? कार्यालयमा सरसफाइ गर्ने कर्मचारी हुन्छन्। अझ कति कार्यालयमा त चाहिनेभन्दा बढी कर्मचारी छन्। तर लगभग सबै सरकारी कार्यालयको गति यस्तै हुन्छ। हुन त कार्यलयका अन्य कक्ष र ठाउँको के कुरा गर्नु सचिव र निर्देशकका कोठा मैले बिरलै राम्रो देखेको छु। राम्रो भन्नाले जहाँ सामान मिलाएर राखिएको होस्, राखिएका सामानको रङ संयोजन मिलेको होस्, जहाँ भित्तामा झुन्ड्याइएका तस्बिर, अन्य जानकारीमूलक सामग्री र क्यालेन्डर ठीकसँग झुन्ड्याइएको होस्, हाकिमको कुर्सीको पछाडि संसारमा कहीं नहुने जात्रा हाँडीगाउँमा भने झैं रूमाल झुन्ड्याइएको नहोस्। यस्तै गाईजात्रा प्रधानमन्त्रीको कार्यालय र निवासका पाहुना कोठाहरूमा पनि देख्न सकिन्छ, जसले दिनदिनै काम गर्ने आफ्नो कार्यालय सुन्दर र व्यवस्थित बनाउन जान्दैन, उसले कुनै हालतमा देश बनाउन सक्दैन। अहिले नेपालमा इतिहासले बिरलै दिएको शक्ति र समर्थन बोक्दा पनि कुहिरोमा अलमलिएको कागजस्तो सरकार छ। त्यसमा पनि न इमानदारी छ, न क्षमता नै। दृश्य दुई : बाटोमा फुटपाथ अढाइतीन फिटको छ। त्यो अपांगताअनुकूल छैन। त्यति सानो फुटपाथमा ठाउँठाउँमा रूख रोपिएको छ, जसको माथि बिजुलीको अव्यवस्थित तार छ। त्यही फुटपाथमा बिजुलीको खम्बा गाडिएको छ, जसमध्ये कमै मात्र सीधा छन्। बाटोको बीचमा तानिएका सेता धर्साहरू सीधा छैनन्। बाटोछेउ लगाइएका कर्ब स्टोन हरू सब बांगाटेडा छन्। काठमाडौंमा हरेक दिन मुख्य सचिवदेखि यो गाईजात्राका लागि जिम्मेवार सबै प्राविधिक र अन्य सरकारी अधिकारीहरू यी र यस्तै बाटो भएर कार्यालय जान्छन्। तर त्यसका लागि म आफैं जिम्मेवार छु भन्ने सम्भवत: तिनको मनमा आउँदै आउँदैन। तिनका आँखाले ती दृश्य पक्डिँदै पक्डिँदैन या पकड्न सक्ने तिनको चेतनायुक्त आँखा नै छैन। सीधा नगाडिएको बिजुलीको खम्बा, बाँगोटेडो कर्ब स्टोन र सडकमा सीधा नतानिएको सेतो धर्का राजनीतिज्ञको हस्तक्षेपले बिग्रिएका होइनन्। ती सम्बन्धित अधिकारीहरूको अकर्मण्यताका परिणाम हुन्। ती कामको ठेक्का पाएकाले बेस्कन भ्रष्टाचार नै गरेका रहेछन् भने पनि सम्बन्धित सरकारी निगरानीकर्ताहरूले कामदारलाई कमसेकम बिजुलीको खम्बा सीधा गाड्न र सडकको धर्सा सीधा तान्न लगाउन केहीले रोक्दैनथ्यो। त्यो सीधा पार्दैमा घुस या भ्रष्टाचारको अंश घटबढ हुँदैनथ्यो, तर तिनले त्यति पनि गर्दैनन्। दृश्य तीन : एउटा ठूलो निजी व्यावसायिक गृहमा प्रवेश गर्छु। भित्र कतै फोहोर छैन। भित्ताहरू सफा छ। टेबल, कुर्सीहरू मिलाएर राखिएका छन्। राखिएका सामान र कोठामा लगाइको रङबीच तादात्म्य छ। कर्मचारीहरू सफा छन् र ध्यानपूर्वक आआफ्नो काम गरिरहेका छन्। सेवाग्राहीले अनावश्यकरूपमा अल्झिनुपरेको देखिँदैन। जबकि यहाँका कयौं कर्मचारीको सरसुविधा, बिदा, भविष्यको सुनिश्चितता कतिपय सरकारी कार्यालयका कर्मचारीको भन्दा न्यून हुन सक्छ। ती निजी संस्थामा काम गर्ने र राष्ट्रसेवकका रूपमा सरकारी कार्यालयहरूमा काम गर्ने दुवै नेपाली हुन्। तर कार्यस्थलको वातावरण, कर्मचारीको व्यवहारदेखि कामगराइको शैलीमा किन त्यत्रो अन्तर ? यो आलेखको उद्देश्य कर्मचारीतन्त्रको संरचनागत सुधार वा कर्मचारीतन्त्रलाई कसरी गैरराजनीतिकरण गर्ने भन्नेबारे चर्चा गर्नु होइन। ती दुवै विषय राजनीतिसँग जोडिन्छ। राजनीतिक नेतृत्व क्षमातावान्, इमानदारहरूले गर्ने काम हो तर समयक्रममा बारम्बार त्यो अक्षम, पापिष्टहरूको पोल्टोमा पर्ने रहेछ, जसले देशभन्दा आफ्नो स्वार्थलाई प्रधान ठान्ने गर्छन्। अहिले नेपालमा इतिहासले बिरलै दिएको शक्ति र समर्थन बोक्दा पनि कुहिरोमा अलमलिएको कागजस्तो सरकार छ। त्यसमा पनि न इमानदारी छ, न क्षमता नै। त्यसैले कर्मचारीतन्त्रको संरचनागत सुधार र त्यसलाई गैरराजनीतीकरण गर्ने सहसिक कदमहरूको अपेक्षा गर्न कठिन छ। अपेक्षा गर्न सकिने भनेको जे कर्मचारीहरूको बसमा छ, जे सचिव र हाकिमहरूको बसमा छ त्यति मात्र हो। माथिका सबै समाचार, सन्देश र अनुभव कर्मचारीको बसमा भएका विषय हुन्, जसमा सुधार ल्याउन कसैले रोक्न सक्दैन। सकिने काम पनि बिरलै गरेका कयौं उच्चपदस्थ बहालवाला तथा निवृत्त कर्मचारीहरूले राजनीतिज्ञहरूको अक्षमतामा प्रश्न गरिरहेको सुनिन्छ। तर धेरैपटक विदेश घुमेका, सभासम्मेलनमा भाग लिएका, देखेका र बुझेका ती हाकिमले किन आफ्नो बसमा भएका सामान्य काम पनि गरेनन् या गर्नै जानेनन् ? यो प्रवृत्ति केलाउँदै जाँदा धेरै कारण निस्कन सक्छन् तर संश्लेषितरूपमा भन्नुपर्दा यसका प्रमुख दुई कारण छन् : इमानदारी र सिक्न चाहने सोचको अभाव। खासगरी शिक्षित नेपाली समाज इमानदारीको मामिलामा रसातलमा पुगेको छ। हामी भ्रष्टाचारको विरोध गर्छौं तर मौका पाउनेबित्तिकै आफैं भ्रष्टाचार गर्छौं। घरभाडा कर, व्यावसायिक कर, अन्य करहरू छल्नेदेखि विभिन्न बढुवा, नियुक्ति र ठेक्कापट्टा हासिल गर्न घुस खुवाउने र चाकडी गर्ने काम गाउँमा बसेका अशिक्षित या अर्धशिक्षितले गर्दैनन्। हामी गर्छौं। इमानदारीमै यतिविघ्न क्षयीकरण आएपछि दायित्वबोधको अभाव हुनु स्वाभाविक हो। मैले लामो समय विकसित देशका विदेशीहरूसँग काम गरें। काम वा हाकिमसँग तीव्र असन्तुष्टि हुँदा पनि उनीहरू समयमा काममा नआउने, घाम तापेर वा गफ गरेर समय बिताउने, जागिर सकिन लाग्यो भन्दैमा गैरजिम्मेवार हुने गरेको मैले बिरलै देखें। उनीहरू कामलाई साँच्चिकै ईश्वर समान पुज्छन् भन्दा फरक पर्दैन। तलब कमै भए पनि जतिबेलासम्म काम गर्छन्, इमानदारीपूर्वक गर्छन्। काम गरिरहेको बेला कोही गफ गर्न गयो भने सजिलैसँग म काम गर्दैछु, पछि गफ गरूँला भन्न हिच्किचाउँदैनन्। कामको परिणाममा आफ्नो बुद्धि र विवेकले भ्याएसम्म उत्कृष्टता खोज्न चुक्दैनन्। उनीहरूको समाजमा न्यून आयको व्यक्ति भए पनि भ्रष्टाचार आमरूपमा भन्नुपर्दा उनीहरूको सोचाइभन्दा धेरै परको विषय हो, तर हामीकहाँ स्थिति अनौठो छ। आफू सरकारी कार्यालयमा जाँदा सबै काम चुस्तदुरुस्त चाहिने तर आफैं सरकारी कार्यालयमा हुँदाचाहिँ चुस्तदुरुस्त काम गर्नुनपर्ने। इमानदारीमा आएको तीव्र क्षयीकरणका साथमा हाम्रो समाजको अर्को एउटा नकारात्मक पक्ष सिक्न चाहने सोचको अभाव हो। त्यो सोचको जति अभाव भयो त्यो क्षमतामा त्यति नै ह्रास आउँदै जाने रहेछ। अधिकांश सरकारी कार्यालयमा जाँदा त्यहाँको वातावरण कति उकुसमुकुसपूर्ण हुन्छ भने त्यो वातावरणमा दिनदिनै कर्मचारी कसरी काम गर्न सक्छन् कल्पना गर्न पनि गाह्रो हुन्छ। हरेक भनेजसो कार्यालयका ठूला हाकिमहरू विदेश गएका छन्, देखेका छन् तर तिनलाई फर्केर आएपछि आफ्नो कार्यालयमा धुलैधुलोले ढाकेको कोठा, फोहोर पर्दा, मेच र डेस्क देख्दा कत्ति पनि जिउ गह्रौं हुँदैन। स्वदेशका कतिपय सफल निजी व्यावसायिक गृहहरूले अथवा विदेशका हाकिमहरूले कार्यालय कस्तो राख्छन् र सेवा कति चुस्तदुरुस्त ढंगबाट दिन्छन् भन्ने देखेको भए पनि आफू ढिलो कार्यालय जाँदा, कर्मचारी ढिलो आउँदा, सेवाग्राहीले छरितो सेवा नपाउँदा या तिनले घाम तापेर बस्दा हाकिमहरूलाई खासै मतलब नै हुँदैन। यस्तो लाग्छ, ती अधिकांश हाकिमलाई केही मतलब छ भने बढुवाको। भ्रष्ट व्यक्ति हो भने आम्दानीको मतलब छ, अरू केहीको छैन। अनि उनीहरूका आँखा दिनदिनै हिँड्दा देखिने बांगो बिजुलीको खम्बा र सडकका बांगो सेतो धर्सामा कसरी परोस् ? कयौं कठिन, नीतिगत र रणनीतिक विषयमा राजनीतिक अवरोधहरू हुन सक्छ, तर आफ्नै बसमा भएको काम सक्दो राम्ररी गर्न नजान्ने, नसिक्ने या नचाहने सचिव र हाकिमहरू यो देशको दुर्दशाका लागि कम जिम्मेवार छैनन्। उनीहरूलाई विनम्र आग्रह छ एकपटक इमानदार भएर हेर्नोस्, जान्नेहरूले कसरी गरेका रहेछन् सिक्नोस्, आफ्नो कार्यालय सक्दो सुन्दर र व्यवस्थित बनाउनोस् र आफ्नो बसको जिम्मेवारी ध्यानपूर्वक बहन गर्नोस्। कुनै नेता या राजनीतिले रोक्न नसक्ने त्यति काम मात्र तपाईंहरूले गर्नुभयो भने पनि यो देशका धेरै विकृतिहरूमा ठूलो सुधार आउँछ। कर्मचारीतन्त्रलाई स्थायी सरकार त्यसै भनिएको होइन। तपाईंहरूले धेरै काम गर्न सक्नुहुन्छ, जुन गरिएको छैन। वास्तवमा भन्ने हो भने जसले आफ्नै बसको जिम्मेवारी इमानदारीपूर्वक निर्वाह गर्दैन, उसलाई राजीतिज्ञलाई गाली गर्ने र देश बिग्रियो भनेर गुनासो गर्ने अधिकार पनि छैन। मिश्र विवेकशील साझा पार्टीका संयोजक हुन्। ट्विटर :"
सागका लागि विशेष प्रशिक्षण सुरु,"काठमाडौं : राष्ट्रिय खेलकुद परिषद् (राखेप) अन्तर्गत राष्ट्रिय टिम तयारीले नेपालमा हुने १३औं दक्षिण एसियाली खेलकुद (साग)लाई लक्षित गरी खेलाडीको विशेष प्रशिक्षण सुरु गरेको छ। हाललाई इन्डोनेसियामा सम्पन्न १८औं एसियाली खेलकुदका पदक विजेतासहित उत्कृष्ट प्रदर्शन गर्ने खेलाडीलाई विशेष प्रशिक्षणमा सामेल गरिएको छ। एसियाडमा नेपालले सहभागिता जनाएको २९ खेलमध्ये भारोत्तोलन, बक्सिङ, आर्चरी, सुटिङ, एथलेटिक्स, टेबलटेनिस, कराते, ब्याडमिन्टन, तेक्वान्दो, पौडी, जुडो, उसु र प्याराग्लाइडिङ गरी १३ खेलका ४३ खेलाडी विशेष प्रशिक्षणमा सहभागी छन्। प्याराग्लाइडिङले पुरुष टिम क्रस कन्ट्रीमा नेपाललाई रजत दिलाएको थियो। उक्त पदक नेपालले १८औं एसियाडमा हासिल गरेको एकमात्र पदक थियो। विमल अधिकारी, विजय गौतम, सुशील गुरुङ, युकेश गुरुङ र विशाल थापा सम्मिलित टोलीले रजत जितेका थिए। माघ ५ सम्म चल्ने प्रशिक्षण मंसिर २५ देखि सुरु भए पनि औपचारिक उद्घाटन भने शनिबार मात्र गरिएको हो। राखेपका सदस्यसचिव केशवकुमार विष्टले प्रशिक्षणको एक कार्यक्रमबीच उद्घाटन गरे। प्रशिक्षणको जिम्मेवारी सम्बन्धित १३ खेलका १६ प्रशिक्षकलाई दिइएको छ। कार्यक्रमलाई सम्बोधन गर्दै सदस्यसचिव विष्टले पदक ल्याउन असफल भए पनि उत्कृष्ट प्रदर्शन गर्ने खेलाडीलाई १३औं सागको तयारीलाई ध्यानमा राखी विशेष प्रशिक्षणको व्यवस्था मिलाइएको जानकारी गराए। कार्यक्रममा विशेष प्रशिक्षणमा सहभागी खेलाडी र प्रशिक्षकलाई सदस्यसचिव विष्टले ट्र्याकसुट पनि प्रदान गरेका थिए।"
थ्रीस्टारको लय जारी,काठमाडौं : पल्सर सहिद स्मारक ए डिभिजन लिगमा थ्रीस्टारले जितका लय जारी राखेको छ। उपाधि होडमा रहेको मनाङ मस्र्याङ्दी क्लबलाई पछ्याइरहेको थ्रीस्टारले शनिबार हल्चोकस्थित एपीएफ क्लबको मैदानमा भएको खेलमा मच्छिन्द्र फुटबल क्लबलाई १० गोलले हरायो। जितसँगै थ्रीस्टारले शीर्ष टोली मनाङसँगको दूरी तीन अंकले घटाएको छ। आठौं चरणको समाप्तिसँगै शीर्ष स्थानमा रहेको मनाङको १४ अंक छ। दोस्रो स्थानमा रहेको थ्रीस्टारको २१ अंक छ। थ्रीस्टार यसअघि मनाङसँग पराजित भएको थियो। २१ अंक नै बनाएको संकटा तेस्रो स्थानमा छ। थ्रीस्टारको जितमा रक्षक रञ्जित धिमाल नायक बने। ११औं मिनेटमा पाएको पेनाल्टीलाई रञ्जितले सही सदुपयोग गरेका थिए। सोही गोल नै थ्रीस्टारलाई तीन अंक जोड्न पर्याप्त बन्यो। रञ्जितको जारी लिगमा यो सातौं गोल हो। उनी लिगमा सर्वाधिक गोल गर्ने खेलाडीको शीर्ष स्थानमा छन्। थ्रीस्टारका नीराजन खड्काको प्रहारलाई मच्छिन्द्रका अञ्जन देवकोटाले डीबक्सभित्र ह्यान्ड गरेपछि थ्रीस्टारले पेनाल्टीको मौका पाएको थियो। पहिलो र दोस्रो हाफमा लगातार थप गोल गर्ने अवसर बनाएको थ्रीस्टार सफल बन्न सकेन। मच्छिन्द्रले पनि केही दोस्रो हाफमा दुईवटा गोल गर्ने अवसर गुमाएको थियो। लिगमा कमजोर प्रदर्शन गरिरहेको मच्छिन्द्र तीन अंकसहित १३औं स्थानमा छ। गसैगरी हल्चोक मैदानमै भएको अर्को च्यासल युथ क्लबले ब्रिगेड ब्वाइज क्लबलाई २० गोलले हरायो। १० खेलाडीमा सीमित च्यासलले दुवै गोल दोस्रो हाफमा गरेको थियो। च्यासलको जितमा सन्तबहादुर गुरुङले ६५औं मिनेटमा हेड गोल गरेका थिए। सन्जोक राईले ८२औं मिनेटमा गोल गर्दै टोलीको अग्रता दोब्बर बनाए। उनले सन्तोष साहुखलको पासमा गोल गरेका थिए। च्यासल खेलको अन्तिममा १० खेलाडीमा समेटिएको थियो। ८५औं मिनेटमा सन्तोष साहुखल दोहोरो पहेँलो (रातो) कार्ड खाँदै बाहिरिएका थिए। पहिलो हाफमा राम्रो खेलेको ब्रिगेड ब्वाइज दोस्रो हाफमा निरीह बनेको थियो। जितसँगै च्यासल पाँचौं स्थानमा उक्लिएको छ। च्यासलले आठ खेलबाट १३ अंक बनाएको छ। यसअघि चार अंक बनाएको ब्रिगेड ब्वाइज १२औं स्थानमा छ।
एभरेस्ट प्रिमियर लिग : काठमाडौं प्ले अफमा,"काठमाडौं : काठमाडौं किङ्स इलाभेन एभरेस्ट प्रिमियर लिग (ईपीएल) क्रिकेट प्रतियोगिताको प्ले अफमा प्रवेश गरेको छ। शनिबार भएको खेलमा भैरहवा ग्लाडिएटर्सलाई सात विकेटको भारी अन्तरले पराजित गर्दै काठमाडौंले प्ले अफ यात्रा तय गरेको हो। कीर्तिपुरस्थित टीयू क्रिकेट मैदानमा टस हारी पहिले ब्याटिङ गरेको भैरहवाले निर्धारित २० ओभरमा चार विकेट गुमाउँदै एक सय ४९ रनको योगफल तय गरेको थियो। जवाफमा काठमाडौंले निर्धारित ओभरको अन्तिम पाँच बल अघि मात्रै तीन विकेट गुमाएर लक्ष्य पार गरेको हो। काठमाडौंको जितमा प्रारम्भिक ब्याट्सम्यान अमित श्रेष्ठले ४६ बलमा ५१ रनको अर्धशतकीय पालि खेले। म्यान अफ दी म्याचसमेत चुनिएका अमितले आफ्नो पालिमा दुई छक्का र चार चौका प्रहार गरेका थिए। यस्तै आइरिस खेलाडी केभिन ओब्राइनले भैरहवाका लागि १५ बलमै ३३ रन प्रहार गर्दा कप्तान रोहन मुस्तफाले २४ बलमा ३६ रन जोडे। भैरहवाका लागि भने भारतीय खेलाडी रभि इन्दर सिंहले ६१ बलमा अविजित ८६ रन प्रहार गरे पनि जित सम्भव भएन। रभिले आफ्नो पालिमा चार छक्का र ६ चौका प्रहार गरेका थिए। यस्तै कप्तान शरद भेषावकरले ३९ रन प्रहार गरे। पराजयपछि भैरहवाका कप्तान शरदले टोलीमा खेलाडीको ब्यालेन्स नमिल्दा पराजित हुन परेको बताए। टोलीमा केही खेलाडी घाइते छन्। त्यसैले सायद हामीले खेलाडीको ब्यालेन्स मिलाउन सकेनौं, उनले भने, आगामी खेलमा जितका लागि त्यसमा ध्यान पुर्याउने छौं। काठमाडौंका कप्तान मुस्तफाले अमितको ब्याट चल्नु टोलीका लागि सुखद सन्देश रहेको बताए। आजको खेलमा सबैले मेहनत गरे। विशेष गरी अमितको ब्याट चल्यो। त्यो टोलीका लागि राम्रो सन्देश हो, मुस्तफाले भने, आगामी खेलहरू अझ मुस्किल हुनेछन्। त्यसमा थप मेहनत गर्न आवश्यक छ। अंकविहीन पोखरा यसअघि नै प्रतियोगिताबाट बाहिरिइसकेको पोखरा राइनोज राउन्ड रोबिन लिग चरणको आफ्नो अन्तिम खेलमा पनि पराजित भएको छ। पोखरा शनिबारको दोस्रो खेलमा चितवन टाइगर्ससँग सात विकेटले पराजित हुन पुग्यो। यसले प्ले अफमा पुग्ने चितवनको सम्भावनालाई जीवितै राखेको छ भने पोखरा अंकविहीन घर फर्कने पनि निश्चित भएको छ। यो खेलको नतिजाले प्ले अफ चरणमा स्थान सुरक्षित गर्न साविक विजेता टोली विराटनगर वारियर्सलाई समेत काठमाडौंविरुद्ध हुने समूहगत चरणको आफ्नो अन्तिम खेलमा जित अत्यावश्यक बनेको छ। विराटनगर पराजित भएको अवस्थामा भने चितवनको ढोका खुल्न सक्नेछ। त्रिवि मैदानमा टस हारी पहिले ब्याटिङ गरेको पोखराले निर्धारित २० ओभरमा पाँच विकेट गुमाउँदै एक सय २९ रनको योगफल जोडेको थियो। यद्यपि पोखराले १९ ओभरमा तीन विकेट गुमाउँदै जित पक्का गर्यो। पोखराको जितमा दीपेन्द्रसिंह ऐरीले ४६ बलमा अविजित ५४ तथा पल स्टर्लिङले ४६ बलमा ५५ रनको योगदान दिए। दुवैले समान दुईदुई छक्का र पाँचपाँच चौका प्रहार गरेका थिए। पोखराका लागि भने सुनिल धमलाले ४२ बलमा ५१ रन जोडेका थिए। चितवनका बेलायती खेलाडी जर्ज स्कट एक्लैले पोखराको तीन विकेट लिएका थिए। खेलपछि चितवनका कप्तान पृथु बास्कोटाले प्ले अफ चरणमा छनोटको आशा व्यक्त गरे। अबको अवस्था हाम्रो हातमा छैन, पृथुले भने, यद्यपि बाँकी खेलको नतिजा हाम्रो पक्षमा आउनेछ भन्ने विश्वास गरेको छु।"
