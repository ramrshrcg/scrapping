शीर्षक,विवरण
राज्य लाइसेन्स बेचबिखनमै,"कुनै बेला जलविद्युत् आयोजनाको सर्वेक्षण अनुमतिपत्र (लाइसेन्स) को शुल्क सामान्य थियो। टाठाबाठाले मौका छोपेर धमाधम लाइसेन्स लिए। लाइसेन्स लिनुको उद्देश्य थियो, बेचबिखन। यसरी बेचबिखन गर्नुपर्छ भनेर भोटेकोसीले सिकाएको थियो। भेटेकोसीको लागत थियो, ६ करोड अमेरिकी डलर। तर उसले झन्डै दोब्बर लागत देखाएर त्यहीअनुसार बिजुली खरिद सम्झौता (पीपीए) गराइछाड्यो। पीपीए गराउनमा त्यतिबेलाको एमाले, राप्रपा र कांग्रेसका उपल्लो तहका नेता लागे। सफल पनि भए। विद्युत् प्राधिकरणबाट भोटेकोसीको लाइसेन्स खोसेर अमेरिकी कम्पनी पान्डा इनर्जीलाई दिलाएका थिए त्यतिबेलाका प्रधानमन्त्री शेरबहादुर देउवाले। खिम्तीमा पनि यही रोग थियो। खिम्ती र भोटेकोसी भित्र्याउँदा देशको कानुन मिचियो। उनीहरूले भनेको पीपीए रेट दिलाइयो। यसबाट हाम्रा नेताहरूले खिम्ती र भोटेकोसीबाट करोडौं रुपैयाँ कमिसन प्राप्त गरे। उनीहरूले कमिसन आर्जे, तर देशले गुमायो लगानीको ६ गुणासम्म दिनुपर्यो। यसरी खिम्ती र भोटेकोसीबाट संक्रमण भएको रोग विस्तारै सर्दैसर्दै गयो। हुने भए मध्य काठमाडौं भएर बग्ने टुकुचासमेत दर्ता गरिने अवस्थामा पुग्यो। अहिले हिमालय क्षेत्रका पाँच हजार मिटरसम्मका क्षेत्रमा लाइसेन्स वितरण भइसकेको छ। लाइसेन्स बेचबिखनमा सर्वप्रथम राज्य लाग्यो। राज्यले नै सिकायो। ऊर्जा मन्त्रालय सम्हालेका मन्त्री र सचिवहरू नै बेचबिखनमा लागे। निजीकरणका नाममा सरकारी स्वामित्वमा रहेको बीपीसी बेचबिखनबाट यसको उद्घाटन भयो। १९ मेगावाट बिजुली उत्पादन गर्ने बीपीसी कौडीको भाउमा दिलाइयो ८३ करोड रुपैयाँमा, त्यो पनि किस्ताबन्दी। बहुदलीय व्यवस्था आएपछि कसले बढी लुट्ने भनेर दलहरूबीच एक प्रकारको प्रतिस्पर्धा नै चल्यो। राज्यबाट सुरु भएको बेचबिखन हुँदाहुँदा विदेशी कम्पनीसमेत पल्के। यहाँ सिके, सिकाइयो। त्यहीअनुसार गरे। माथिल्लो कर्णाली हात पारेको भारतीय कम्पनी जीएमआरले ६ सय मेगावाटको माथिल्लो मस्र्याङ्दी २ आयोजना साढे तीन अर्ब रुपैयाँमा बेच्यो। नेपालको प्राकृतिक स्रोत विदेशीले ओगटेर अर्को विदेशीलाई बेच्ने कृत्यसमेत हुन थाल्यो। विदेशीले सीधै आएर लाइसेन्स हात पारेका होइनन्। पहिला स्वदेशी दलालले लाइसेन्स हत्याउने अनि विदेशीलाई बेच्ने क्रमको सुरुआत खिम्ती, भोटेकोसीबाट भयो। स्वदेशका दलालले सानो क्षमतामा जलविद्युत् आयोजनाको लाइसेन्स हात पार्छन्। प्राविधिक पक्ष नबुझेका ती दलाललाई विद्युत् विकास विभाग र विद्युत् प्राधिकरणका इन्जिनियरहरूले गाइड गर्छन् योयो आयोजना यसरी लिने भनेर। त्यसअनुसार कम क्षमतामा थोरै राजस्व लगानी गर्छन्। अनि प्रचारप्रचार गर्छन्। मिडियामा आएपछि यो आयोजना त योसित पो रहेछ, यसैकहाँ जानुपर्छ भनेर विदेशीको अर्को एजेन्टले सम्पर्क स्थापित गर्छ लोकल दलालसित। लोकल दलालले मौन चरित्र (साइलेन्ट फिचर) पठाउँछन्। आयोजना आकर्षक नै हुन्छ। त्यतिबेलासम्म बढीमा पाँच वर्षसम्म ती दलालले धैर्य गर्छन्। राजस्व तिर्छन्। जब विदेशीका हातमा पुग्छ। एक करोड लगानी (राजस्व), आठदस लाख रुपैयाँसम्मको कथित अध्ययन खर्च, दुईचारजना कर्मचारी, एउटा नाममा मात्रको कार्यालय स्थापना गर्दा भएको खर्च त परै जाओस्, एउटै आयोजनाबाट करोडौं रुपैयाँ हात पार्छन्। नगद मात्र होइन, विदेशीले बनाउने भनिएका आयोजनामा ती लोकल दलालका सेयरसमेत राखिएको हुन्छ। जब राज्यको ध्यान नै दलालीमा छ, निर्माणमा छैन भने सुनकोसी, दूधकोसी, नलसिंहगाड, माथिल्लो, तल्लो, अरुण जस्ता रणनीतिक महत्वका आयोजना कहिले बन्ने ? एउटा लाइसेन्स बिक्री नभएसम्म जसरीतसरी ती दलालका हातमा रहिरहेको हुन्छ। विद्युत् ऐन र नियमावलीले पाँच वर्षसम्म सर्वेक्षण अनुमतिपत्रको म्याद तोकेको छ। त्यसपछि उत्पादन लाइसेन्स जारी गर्नुपर्छ। उनीहरू पाँच वर्षमा पनि लाइसेन्स बिक्री गर्न र गराउन सकेनन् भने उत्पादन लाइसेन्समा जान्छन्। त्यो २५ वर्षका लागि हुन्छ। उनीहरूले बीचबीचमा प्रगति भइरहेको विवरण पनि पेस गर्छन्। अनि त्यो अडकिरहेको हुन्छ। जब विदेशी कम्पनी आउँछन्, बेचिदिन्छन्। विदेशी कम्पनीले दुई हिसाबले नेपालका दलालबाट लाइसेन्स खरिद गर्छन्। पहिलो, सकेसम्म खिम्ती, भोटेकोसी शैलीमा डलर पीपीए गराउने प्रयत्न गर्छन्। नेपालका ऊर्जामन्त्री, प्राधिकरण प्रमुख र प्राधिकरणको बढीमा तीनजनासम्म सञ्चालक (ऊर्जामन्त्रीले मनोनीत गर्ने) लाई हातमा लिएपछि जस्तोसुकै डलर पीपीए पनि सम्पन्न हुन्छ। कदाचित डलर पीपीए गर्न सकिएन भने पनि ती विदेशी कम्पनीलाई फाइदै हुन्छ। नेपालमा यति मेगावाटको जलविद्युत् निर्माण गरिरहेको भन्ने प्रोफाइल देखाएर अन्य ठेक्का हात पार्छन्। उनीहरूका लागि नेपालमा मन्त्री, सचिव र प्राधिकरणका सीमित हाइप्रोफाइल खरिद गर्नु कुनै ठूलो कुरा होइन। नेपालमा ठूलाठूला व्यावसायिक घरानाका प्रतिष्ठित भनिएका उद्योगपतिव्यापारीहरू पनि लाइसेन्सको दलाली गर्छन्। उनीहरू कोही सिभिलका, कोही इलेक्ट्रोमेकानिकलका, कोही हाइड्रोमेकानिकलका बिजनेस अफ रिप्रिजेन्टेटिभ (एजेन्ट) भएर काम गरिरहेका छन्। यो सन्दर्भमा एउटा उदाहरण हेरौं। सानो क्षमतामा लाइसेन्स लिने, ठूलो पारेर बेच्ने व्यवसायमा एउटा नाम चर्चित छ वृन्दावनमान प्रधानांग। यिनले झन्डै एक दर्जनभन्दा बढी लाइसेन्स बेचबिखन गरिसकेका छन्। नेपालको जलविद्युत्मा यिनको वर्चस्व छ। ७४ मेगावाटको लाइसेन्स लिएर २१६ मेगावाट (माथिल्लो त्रिशुली १) मा डलरमा पीपीए गर्न यी प्रधानांग सफल भए। यिनैले ३५० मेगावाटको तल्लो अरुणको लाइसेन्स हात पारे। ब्राजिलको ब्रास पावरलाई बेचे। पर्वतको मोदीको लाइसेन्स लिए, चीनको जाइटेकलाई बिक्री गरे। २००७ अघि नै माथिल्लो मस्र्याङ्दी २ को लाइसेन्स लिए। लगत्तै भारतीय कम्पनी जीएमआरलाई बेचे। अहिले यही जीएमआरले यो आयोजना साढे तीन अर्बमा चिनियाँ कम्पनीलाई बेच्यो। यो बेचबिखनमा राष्ट्र बैंकको ठूलो सहयोग रह्यो। लगानी बोर्डले पनि साथ दियो। निजीकृत बीपीसीका साहुजीहरूले पनि दलाली गरे। जबकि २२ मेगावाट बनाएको चिलिमे (प्राधिकरणको सहायक कम्पनी) ले दुई सय ७० मेगावाटको आयोजना बनाउँदैछ। तर बीपीसीले अहिलेसम्म एउटा पनि नयाँ आयोजना बनाएन। अब दलालीतिर लागेछ। नर्वेको एसएन पावरले झन्डै एक दशक लगाएर ६५० मेगावाटको अर्धजलाशययुक्त (पिकिङ) तामाकोसी तेस्रोको अध्ययन मात्र गरेन, विस्तृत आयोजना प्रतिवेदन (डीपीआर) समेत तयार गर्यो तीन करोड अमेरिकी डलर खर्चेर। उसको बिजुलीले भारतीय बजारमा प्रवेश पाएन। हात झिक्यो। बूढीगण्डकीपछि यो तहको अध्ययन भएको तामाकोसी तेस्रो मात्र एउटा आयोजना थियो। पैसा भए खन्न गए हुने। दुईतिहाइको शक्तिशाली सरकारले जनताका चाहना र मुलुकको आर्थिक विकासका निम्ति यो आयोजना बनाउन चाहेको भए नसक्ने थिएन तर सरकार नै दलालीमा लाग्यो। उसले आयोजना क्षमता घटाएर पुनः सर्वेक्षण अनुमति पत्र दियो। यो अघोषित बेचबिखन नै हो। यसको कमिसन भागशान्ति भयो। यसरी के निजी क्षेत्र, के सरकार र हुँदाहुँदा के विदेशी कम्पनी सबैतिर दलाली चलिरह्यो। यो दलाली प्रथा अबका कयौं वर्षससम्म पनि कायम रहनेछ। किनभने देशको प्रधानमन्त्री नै लाइसेन्स बेचबिखनमा लागेका छन् बूढीगण्डकी। एकातिर आफ्नै दल सरकारमा भएका बेला स्वदेशी लगानीबाट बनाउने भनी पेट्रोलियममा कर लगाउने। अर्कोतिर खरिदकर्ता आएपछि बेचिदिने। त्यसै पनि जनताको ढाड भाँचिने गरी पेट्रोलमा विभिन्न शुल्क लगाइएको छ। यो शुल्क अहिले २६ अर्ब रुपैयाँ संकलन भइसकेको छ।। त्यसमाथि प्रतियुनिट ५ रुपैयाँ बूढगण्डकीका नाममा उठाउन छाडिएको छैन। अनि सार्वजनिक खरिद ऐनविपरीत २६० अर्बको ठेक्का मन्त्रिपरिषद्बाट दिने। दलालहरूले एकले अर्कोलाई लाइसेन्स हस्तान्तरण (बेच्दा) गर्दा वर्षौँ समय लाग्छ। त्यो वर्षौँको अवधिमा उत्पादन हुने ऊर्जा, राज्यलाई प्राप्त हुने कर, रोयल्टी, रोजगार सबै गुमे। अन्तिममा आयोजना बन्दैन, राज्यको समय मात्र बर्बाद। तर कसलाई के मतलब, चाहे आयोजना बनोस् वा नबनोस्। भारतबाट बिजुली आयात भइहाल्छ। अनि हामी राष्ट्रिय गौरव गर्छौँ देश लोडसेडिङमुक्त। जब राज्यको ध्यान नै दलालीमा छ, निर्माणमा छैन भने सुनकोसी, दूधकोसी, नलसिंहगाड, माथिल्लो, तल्लो, अरुण जस्ता रणनीतिक महत्वका आयोजना कहिले बन्ने ?"
वैकल्पिक शक्तिको खाँचो,"लोकतन्त्रमा दलको विकल्प दल नै हुन्। एउटा व्यक्ति सत्ता सञ्चालनमा असफल हुँदा उसको विकल्प खोजिन्छ, त्यसैगरी दलको असफलतामा जनताले अर्को दल रोज्न सक्छन्। सत्ता पक्षको विकल्प प्रतिपक्ष हुने हुँदा प्रतिपक्षी दललाई वैकल्पिक सरकार भनिन्छ। जब सत्तापक्ष र प्रतिपक्ष दुवै जनताको हितविपरीत या विकल्पहीन बन्न पुग्छन्, जब सत्तापक्ष र प्रतिपक्ष दुवै जनताको हितविपरीत या विकल्पहीन बन्न पुग्छन् तब जनपक्षीय राजनीतिक शक्तिको स्वतःस्फूर्त उदय हुन पुग्छ। नेपालमा अहिले वैकल्पिक शक्तिको खोजी गर्नुपर्ने कारण छन्। हुन त विगत विभिन्न कालखण्डमा फरक नामधारी राजनीतिक शक्तिको स्थापना गरिएका थिए। तथापि तीनवटा प्रमुख शक्तिको मात्रै सत्ता चलिरह्यो। एक राष्ट्रवादी नामको दरबारिया शक्ति, दुई लोकतन्त्रवादी मध्यममार्गी अर्थात् कांग्रेस र तीन नेपाल कम्युनिस्ट पार्टी। यद्यपि राजतन्त्रको समाप्तिसँगै एउटा राजनीतिक शक्तिको अन्त्य भएको छ। राष्ट्रवाद, पुरातन संस्कारवादी या हिन्दुत्वको नाममा पूर्व दरबारिया शक्तिको चलखेल अझै यथावत् देखिन्छ। मध्यम मार्ग, लोकतान्त्रिक समाजवादी, संसदीय, बहुदलीय विधिको शासन चाहने र शान्ति, मेलमिलाप पक्षधर नेपाली कांग्रेस हाल कुहिराको काग जस्तै दिग्भ्रमित एव अन्योलपूर्ण मनस्थितिमा छ। व्यवहारतः कांग्रेसकै दोस्रो रूपको, एकल जातीयवादी कम्युनिस्ट पार्टीका दुईतिहाइको सरकार पूर्णतः असफल भएको छ। विडम्बना नेकपाको एकता, भद्रगोल सरकार र पार्टी, अन्योलग्रस्त नेतृत्वले मुलुकको समृद्धि सपना पूरा गर्न नसक्ने भएकाले वैकल्पिक राजनीतिक शक्तिको खाँचो देखिन्छ। दुईतिहाइको सरकार, निरीह प्रधानमन्त्री चामत्कारिक भाषण, ठूला आश्वासन, समृद्धिका सपना, राष्ट्रवादी नाराद्वारा जनमत सिर्जना गर्न सफल प्रधानमन्त्री केपी शर्मा ओली सत्ता सम्हालेको नौ महिनामै निराशाको पात्र बन्न पुगेका छन्। अब उनका उखान, टुक्का, घोषणा र आश्वासनमा जनता भविष्य देख्न छाडेका छन्। उनको पारिवारिक मोह, जनताका काम, विकास निर्माण, शान्ति सुव्यवस्था, सुरक्षा, न्याय, सरकारको उपस्थिति, विश्वास, मन्त्रीहरूको आचरण, अनियमितता, भ्रष्टाचारका काण्ड इत्यादि कारणले सरकार बद्नाम छ। इतिहासमै दुईतिहाइ बहुमत प्राप्त कम्युनिस्ट सरकार छ। सातमध्ये ६ प्रदेशमा नेकपाकै सरकार छ। स्थानीय तहमा आफ्नै सरकार छन्। तर प्रश्न उठ्छ काठमाडांैको सडकको खाल्टाखुल्टी पुर्ने काम प्रधानमन्त्री ओलीको कि प्रदेश सरकारको कि महानगरपालिका प्रमुख विद्यासुन्दर शाक्यको ? विद्यासुन्दर सुतेर बसेका छन् कि काम गर्ने क्षमता नभएको हो ? दायित्व पूरा गर्न नसक्ने भए पदमा बस्नुको के नैतिकता ? रामबहादुर थापा बादल गृहमन्त्री भएपछि यातायात सिन्डिकेट तोड्ने, सुनकाण्डको छानबिन गर्ने, सामाजिक संस्थाको नियमलगायतका महत्वपूर्ण कामको घोषणा र थालनी भएका थिए। ती घोषणा गरिएको सुधारका कार्यक्रम कहाँ पुगे ? देशमा हत्या, हिंसा, बलात्कार, कालोबजारी, गुन्डाराज, अशान्ति बढेर गएको छ। गृहमन्त्रीको शास्त्रीय मान्यता छ, पुँजीवादले बलात्कार बढायो। काम गर्न दुई अध्यक्ष र प्रधानमन्त्रीले नदिएको आशय आइसकेको छ। यदि त्यसो हो भने बहादुर जनजातिको छोरो (थापा मगर) ले गृहमन्त्री पद त्यागेर भए पनि जनताको अधिकारका निम्ति संघर्ष, त्याग गर्नुपर्ने हो। विडम्बना, त्यस्तो हिम्मत देखिँदैन। प्रधानमन्त्रीले असफलताको भारी बोक्न सक्लान् तथापि मुलुकलाई अन्योल, असफलता र अनिर्णयको बाटोमा लग्ने छुट उनलाई छैन। समृद्ध नेपाल सुखी नेपाली को मूल नारा जपेर बसेको छ सरकार। हुँदाहुँदा मन्त्रिपरिषद् (क्याबिनेट) को निर्णय जनतासामु सार्वजनिक गर्नसमेत डराउन थाल्यो। यस्तो हर्कतलाई आफ्नै दुईतिहाइको भारी र आफ्नै छायादेखि डराएको भन्दा अरू के नै भन्न सकिन्छ ? प्रधानमन्त्रीले असफलताको भारी बोक्न सक्लान् तथापि मुलुकलाई अन्योल, असफलता र अनिर्णयको बाटोमा लग्ने छुट उनलाई छैन। संवैधानिक निकासमा जानैपर्ने देखिन्छ। विकल्पहीन कांग्रेस कांग्रेस पार्टीभित्र विभिन्न समस्या छन्। त्यहाँ सधैं समस्या रहने गर्छन्। अहिले कांग्रेस चुक्नुका महत्वपूर्ण दुइटा आधार छन्। एक उसले २०७४ सालको निर्वाचनमा हारको वस्तुनिष्ठ, यथार्थपरक कारण पत्ता नै लगाउन सकेन वा चाहेन। किन हार्यो कांग्रेसले भन्दा जवाफ दिन्छ, दुई कम्युनिस्ट पार्टी मिलेकाले। तर यो सही जवाफ होइन। हारको प्रमुख कारण ऊ आफैंभित्र थियो र छ। दोस्रो प्रमुख प्रतिपक्षीको भूमिकामा पनि कांग्रेस चुक्यो। कम्युनिस्ट सरकार असफल भए अर्को चुनावमा आफूलाई फाइदा पुग्ने हिसाब मात्रै गरेर बसेको छ कांग्रेस। नेपाली राजनीतिमा अबको विकल्प कांग्रेस बन्न नसक्नुको प्रमुख कारण पनि यही नै हो। प्रमुख प्रतिपक्षी पार्टीको हैसियतले संसद् र विभिन्न समितिमा जसरी कांग्रेसले भूमिका खेल्नुपर्ने हो, त्यस्तो देखिँदैन। संसद्मा सांसद गगन थापाको गर्जन सुनिन्छ भने बाहिर पार्टी प्रवक्ता विश्व प्रकाश शर्माको बोली। अन्य नेता, सांसद, पूर्वमन्त्री कतै जिम्मेवार ढंगले उपस्थिति देखाउन सकेका छैनन्। उसो त कांग्रेस नीतिभन्दा पनि नेता प्रधान पार्टी भएका कारण केवल नेतृत्वको मात्रै कुरा उठ्ने गर्छ। महाधिवेशन आउन दुई वर्ष बाँकी रहँदै कसको नेतृत्व स्थापित हुने भन्ने बहस सुरु भएका छन् तथापि चुनावको हारका वस्तुगत विश्लेषण, लोकतन्त्रमाथिका प्रहार, जनहित, जनअधिकारका निम्ति पार्टीको कस्तो भूमिका निर्वाह गर्ने भन्नेबारे कहींकतै बहस हुँदैन। कांग्रेसभित्र आन्तरिक लोकतन्त्र असाध्यै कमजोर छ। अतः आफैंभित्र भ्रमित, विचलित, अस्पष्ट, अन्योलग्रस्त र दिशाहीन बन्न पुगेको पार्टीले नयाँ विकल्प दिन सम्भव छैन। कस्तो वैकल्पिक शक्ति निर्माण गर्ने ? नेकपा, कांग्रेसबाहेक पनि राजपा, फोरमलगायतका अन्य वैधानिक राजनीतिक शक्ति पनि छन्। संविधान मान्दिनँ, विद्रोह, द्वन्द्व र बल प्रयोग गरी अर्कै राज्यसत्ता स्थापना गर्ने उद्देश्य राख्ने शक्तिसमेत अस्तित्वमा छन्। ०५२ सालदेखि एकदशक मुलुकमा चलेको सशस्त्र द्वन्द्व, हत्या, हिंसा, युद्ध र अशान्तिको वैधानिक अन्त्य गरी विस्तृत शान्ति सम्झौता गरेको पनि बाह्र वर्ष पूरा भएको छ। तथापि कागजी शान्ति, बोलीमा स्थिरता र समृद्धि, मीठा र गुलिया आश्वासन, जनतामा बाँडिए पनि मुलुकमा स्थायी शान्ति, सद्भाव, समानता, न्याय, हिस्सेदारी र अपनत्व स्थापित हुन सकेन। १७ हजारको बलिदानी, हजारौंका अंगभंग, लाखौंको परिवार गुमाएका, करोडौंको धन क्षतिबाट स्थापित हुन पुगेका संघीय लोकतान्त्रिक गणतन्त्र, धर्म निरपेक्षता, विधिको शासन, स्वतन्त्रता, समानता र समावेशीकरणजस्ता जनाधिकार एवं उपलब्धिको दीर्घकालीन विकास हुन सकिरहेको छैन। ती सम्पूर्ण उपलब्धिको संवैधानिक ग्यारेन्टी गर्ने दस्ताबेज हो, वर्तमान संविधान। संविधानमा ती उपलब्धिसमेत दुईतिहाइ पुर्याए संशोधन गर्न सकिने कमजोर व्यवस्था हुनु दुःखद हो। संविधानको पूर्ण कार्यान्वयनमा समेत वर्तमान सरकार उदासीन र कर्तव्यविहीन देखिन्छ। ठूला, क्रान्तिकारी जडसूत्रवादी, शास्त्रीय कम्युनिस्टका भाषा, गफ पूरा नहुने आश्वासन दिने होइन, जनताका दैनिक जीवनयापनमा प्रत्यक्षपरोक्ष असर पर्ने, शिक्षा, स्वास्थ्य, रोजगार, खाद्यान्न, पानी, कृषि, साना तथा घरेलु उद्योग, शान्ति, सुरक्षा, सरल न्याय, स्वतन्त्रता इत्यादिको राम्रो बन्दोबस्त मिलाउन सक्ने राजनीतिक शक्तिको जरुरी छ। एकातर्फ एकल जातीय खसआर्यवादी नेतृत्वप्रति सर्वसाधारण, उत्पीडित जनताको आक्रोश छ भने सत्ताधारी, प्रतिपक्षी र विद्रोही शक्तिसमेतको मूल नेतृत्व सोही खसआर्यको नेतृत्व छ। सामूहिक, सबै जातजाति, धर्म, लिंग, भाषा, क्षेत्र, वर्ग र समुदायको उपस्थिति र सहमतिमा राज्य सञ्चालन गर्न वर्तमान शक्तिकेन्द्र असफल भएका छन्। जबसम्म मुलुक सबै जात, वर्ग, क्षेत्र, लिंग र समुदायको साझा सम्पत्ति हो भन्ने कुराको प्रतिबिम्ब देखिन्न, अशान्ति रहिरहन्छ। त्यति मात्रै होइन, यो मुलुकमा स्थिरता, शान्ति, सद्भाव, मेलमिलाप, विकास र समृद्धि देख्न नचाहने छिमेकी, सत्ताच्युत हुन पुगेका पूर्व सामन्ती, दरबारिया शक्ति, कथित क्रान्तिकारी जडसूत्रवादी शक्तिको चलखेल हुँदैछ। सत्ताबाट बाहिरिन पुगेको कांग्रेसको भूमिकासमेत मुलुकको हितविपरीत देखिन सक्छ। यस्तो अवस्थामा मुलुकलाई सभ्य, मानवतावादी, विकसित, सबैको साझा, समृद्ध बनाउन सबै तह, तप्का, जाति, भाषा, क्षेत्र, वर्ग, लिंग र समुदायको सामूहिक नेतृत्वसहितको राजनीतिक शक्तिको खाँचो भएको छ। यस्तो महान् उद्देश्यपूर्ति गर्न सक्ने लोकतन्त्रवादी शक्ति, व्यक्ति, समाजसेवी, राजनीतिज्ञ, कार्यकर्ता र विद्वान् वर्गको बृहत् समायोजन गर्न जरुरी छ। त्यस्तो शक्तिले मात्रै सबै समस्याको निकास दिन सक्छ।"
अनर्थलाई बढावा दिने खेल,"विद्यमान प्रतिकूल परिस्थितिका कारण भारतबाट विस्थापित हुन लागेका केही अन्तर्राष्ट्रिय गैसस र मिसनरिजहरूको नजिकको गुँड नेपाल हुनेमा सन्देह छैन सन् २०१४ को जुन महिनामा राष्ट्रसंघीय मानव अधिकार उच्चायुक्तको कार्यालयले कश्मीरमा मानव अधिकार अवस्थाबारे प्रतिवेदन सार्वजनिक गर्यो। उक्त प्रतिवेदनमा भारतलाई कश्मिरी जनताको आत्मनिर्णयको अधिकारको पूर्णरूपमा सम्मान गर्न भनेपछि भारत नराम्रोसँग झस्कियो र भारतले सो प्रतिवेदन खारेज गरेको तत्काल प्रतिक्रिया दियो, र आफ्नो विरोध पनि दर्ता गरायो। त्यसो त, कश्मीर मामलालाई सर्वप्रथम राष्ट्रसंघमा पुर्याउने भारत नै थियो। सन् १९४७ मा भारतपाकिस्तान विभाजनलगत्तै कश्मीरमा द्वन्द्व चर्किएपछि भारतले राष्ट्रसंघ गुहारेकै कारण सन् १९४८ मा भारत र पाकिस्तानका लागि राष्ट्रसंघीय कमिसन गठन भएको थियो। त्यसैलाई पछ्याउँदै भारत र पाकिस्तानका लागि राष्ट्रसंघीय सैनिक पर्यवेक्षक समूह गठन भएको थियो। कश्मीर मामलालाई राष्ट्रसंघमा लैजानु भारत र नेहरूको सबैभन्दा ठूलो भूल भएको बताउने भारतीय विश्लेषकहरूको संख्या ठूलो छ। सन् १९६५ र ७१ मा भारतपाकिस्तानबीच दुईपटक युद्ध भयो। दुवैमा पाकिस्तानको हार मात्र भएन, नयाँ राष्ट्रको रूपमा पूर्वीपाकिस्तान बंगलादेश भएर उदायो। सन् १९७२ मा भएको सिमला सम्झौताले सन् १९४८ मा राष्ट्रसंघले गठन गरेको कमिसन र सैनिक पर्यवेक्षक समूह दुवैको अस्तित्ववैधता समाप्त भएको भारतले बताउँदै आएको छ। अगुल्टोले हानेको कुकुर बिजुली चम्किँदा तर्सिन्छ भनिन्छ। त्यसैले होला भारतसम्बन्धित विवादास्पद विषयमा राष्ट्रसंघको मध्यस्थता वा उपस्थितिको सम्भावनालाई भारतले निरन्तर खारेज गर्दै आएको छ। राष्ट्रसंघका केही उच्चपदस्थ अधिकारीहरू पाकिस्तानले खोजेजसरी कश्मीर मामलालाई लिएर सक्रिय हुन थालेको बुझाइमा रहेको भारतले सन् २०१८ को अक्टोबरमा सम्पन्न राष्ट्रसंघीय मानव अधिकार परिषद्मा सदस्यको निर्वाचनमा आफ्नो उम्मेदवारी प्रस्तुत गर्यो। सन् २०१४ मा नरेन्द्र मोदी भारतको प्रधानमन्त्री भएपछि असहिष्णुता धार्मिक अल्पसंख्यकहरूमाथि ज्यादती लगायतका आरोप खेपिरहेको पृष्ठभूमिमा परिषद्को निर्वाचन परिणाम कतिपयका लागि आश्चर्यजनक रह्यो। राष्ट्रसंघ महासभाका १९३ देशहरूमध्ये एसिया प्रशान्त क्षेत्रको कोटामा भारतले सर्वाधिक १८८ मत प्राप्त गर्यो, जुन परिषद्का १८ वटा सदस्य देशहरूले प्राप्त गरेको मतमध्ये सबैभन्दा बढी थियो। बाह्य आर्थिक सहयोगबाट सञ्चालित गैरसरकारी संस्था (गैसस) हरूप्रति पूर्ववर्ती सरकारहरूभन्दा पनि मोदी सरकार झनै आक्रामक देखिन्छ। भारतमा विदेशी सहयोग लिने सम्बन्धमा विदेशी योगदान विनियमन अधिनियम (एफसी आरए) अन्तर्गत स्वीकृति लिनु अनिवार्य छ। विगत ६ वर्षको अवधिमा यही कानुनअन्तर्गत भारत सरकारले झन्डै २० हजार गैससहरूको एफसीआरए दर्ता रद्द गरिसकेको छ। भारतको सुरक्षा र विकास मामलामा विदेशी सहयोगबाट सञ्चालित गैससहरूले भाँजो हाल्न खोजेको र धर्मान्तरणमा सक्रिय रहेको आरोप भारत सरकारको छ भने गैसस वा नागरिक समाजप्रति सरकार क्रूर हुँदै गएको र मोदी नेतृत्वको सकार असहिष्णुताको पर्याय भएको आरोप ती गैससहरूले लगाउने गरका छन्। त्यस्ता संस्थाहरूको दर्ता खारेजी नभई वैदेशिक सहयोग लिन पाउने लाइसेन्स मात्र खारेज भएको तर्क सरकारी अधिकारीहरूको छ। यसको अर्थ परनिर्भर अर्थात् विदेशी सहयोगमा सञ्चालित संस्थाहरू भारतमा बन्द हुने अवस्थामा छन्। भारतमा त्यस्तो अनुमति प्राप्त झन्डै ३३ हजारमध्ये अब १३ हजार संस्थाले मात्र वैदेशिक सहयोग प्राप्त गर्न सक्छन्। सन् १९७७ मा जनता पार्टीको सरकार बनेपछि तत्कालीन उद्योगमन्त्री जर्ज फर्नान्डिसले लगानी नियम उल्लंघन गरेको आरोप लगाउँदै अमेरिकी बहुराष्ट्रिय कम्पनी कोकाकोलालाई भारतबाट लखेटेका थिए। तर त्यसको दुई दशक नबित्दै कोकाकोला मात्र होइन, अनेकौं बहुराष्ट्रिय कोलाहरू भारत भित्रिए। नरेन्द्र मोदी प्रधानमन्त्री भएपछि बाह्य सहयोगमा आश्रित गैससहरूलाई भाजपा सरकारले त्यसरी नै खेद्न थालेको देखिन्छ जसरी जनता पार्टी सरकारले कोकाकोला खेदेको थियो। यसैगरी मिसनरिजहरूको गतिविधिमाथि भारतले निगरानी बढाएको र गैरहिन्दु धार्मिक नेतासमूहलाई भारत प्रवेशमा रोक लगाउन खोजेको देखिन्छ। त्यति मात्र होइन, अमेरिकाजस्तो शक्तिशाली राष्ट्रको प्रतिनिधिमण्डललाई समेत भारतले निशेध गरिसकेको छ। सन् २०१६ को मार्चको पहिलो साता अमेरिकाको धार्मिक स्वतन्त्रतासम्बन्धी अन्तर्राष्ट्रिय कमिसनले भारत भ्रमण गर्ने कार्यक्रम सार्वजनिक भएको थियो। जाँचकीको रूपमा आउने कुनै पनि प्रमण्डल स्वीकार्य नभएको भन्दै अमेरिकी सरकार र संसद्ले नियुक्त गरेका प्रभावशाली व्यक्तिहरू रहने उक्त सरकारी कमिसनको प्रस्तावित भ्रमणका लागि भारतले भिसा दिएन। क्रिस्चियन धर्म प्रचारको आरोप खेपेको एउटा अन्तर्राष्ट्रिय गैरसरकारी संस्थाको आयोजनामा मध्य मंसिरमा नेपालमा हुन गइरहेको कार्यक्रममा नेपाल सरकार र संसद् सहआयोजक बन्नु र एकजना पूर्वप्रधानमन्त्री नै त्यसको संयोजक हुनु दुर्भाग्यपूर्ण छ। २०१५ को फेब्रुवरीमा एक सम्मेलनमा भाग लिन भारत आउन खोजेका भ्याटिकनका दुईजना आर्क विशपलाई पनि भारतले भिसा दिएन। सन् २०१८ को फेब्रुवरीमा मेघालयमा क्रिश्चियानिटीको १५० औं वर्षगाँठ मनाउन गारो हिल आउन खोजेका बाप्टिस्ट (चर्च) हरूको विश्वव्यापी गठबन्धनका प्रमुखलाई पनि भारतले भिसा दिन इन्कार गर्यो। स्मरणीय छ, भारतको उत्तरपूर्वी राज्यहरू मेघालय, मिजोरम र नागाल्यान्डमा ८० प्रतिशतभन्दा बढी क्रिस्चियन धर्मावलम्बीहरू रहेका छन् त मणिपुरमा झन्डै ४१ प्रतिशतको हाराहारीमा। बाह्य सहयोगबाट चल्ने अन्तर्राष्ट्रिय गैससमाथि आर्थिक सहयोग लिँदा नियम उल्लंघन गरेको आरोपमा अक्टोबर २०१८ मा भारतको प्रवर्तन निर्देशालय (इ डी) ले ग्रिन पिस नामक वातावरण संरक्षणका लागि क्रियाशील प्रसिद्ध संस्थाको भारतस्थित कार्यालयमा छापा मार्यो र बैंक खाता रोक्का गरिदियो। सन् २०१८ को अक्टोबर २६ मा प्रवर्तन निर्देशनालयले बंगलुरुस्थित बदनाम एम्नेस्टी इन्टरनेसनलको राष्ट्रिय कार्यालयमा १० घन्टासम्म छापा मारेपछि बंैक खाता रोक्का गरेको छ। एफसीआरए कानुनविपरीत व्यापारिक सूत्र प्रयोग गरी ब्रिटेनबाट ३६ करोड रुपैयाँ एम्नेस्टीले भारत भिœयाएको आरोप सरकारको छ तर एम्नेस्टीले आफू कानुनसम्मत चलेको दाबा गर्दै आएको छ। यस विषयमा कर्नाटकका उच्च अदालतमा मुद्दा दायर गरेपछि पनि एम्नेस्टीको प्रधान कार्यालय लन्डनले भारतमा एम्नेस्टी बन्द नहोस् भनी दबाब अभियान सञ्चालन गरेको देखिन्छ। यस विषयमा को ठीक को बेठीक भविष्यमा स्पष्ट हुँदै जाला तर पछिल्लो कालखण्डमा नेपालमा घृणा र विखण्डनको एजेन्डालाई एम्नेस्टी लन्डनले बढावा दिन खोजेको थियो। त्यसबेला एम्नेस्टी इन्टरनेसनल अन्तर्राष्ट्रिय सचिवालयको महासचिव भारतीय नागरिक थिए। भारतले नेपालमाथि नाकाबन्दी थोपरेको बेला एम्नेस्टी लन्डन भारतमा एम्नेस्टीको दक्षिण एसिया कार्यालय खोल्नका लागि अनुमति पाउन मोदी सरकारको चाकरीमा व्यस्त थियो भने एम्नेस्टीको घृणा र विखण्डन परस्त नेपाल अभियानमा भारतीय संस्थापन पनि आनन्द मानिरहेको थियो। तर अहिले त्यही एम्नेस्टी भारतमा विलखबन्दमा परेको छ र आफूमाथि मोदी सरकार खनियो भनेर बिलौना गर्दैछ। त्यसो त, सन् २०१६ को अगस्त महिनामा एम्नेस्टी इन्डियाले आयोजना गरेको एक कार्यक्रममा कश्मीर स्वतन्त्रताको नारा लागेपछि ठूलो विवाद सिर्जना भएको थियो। त्यस क्रममा राष्ट्रिय स्वयंसेवक संघको भ्रातृ संस्था अखिल भारतीय विद्यार्थी परिषद् र भाजपाको आयोजनामा ११ दिनसम्म कर्नाटकका विभिन्न सहर विशेषतः बंगलुरुमा विरोध प्रदर्शनहरू भएका थिए। नेपालीमा एउटा उखान छ कहिले हात्तीमाथि नाउ, कहिले नाउ माथि हात्ती। कुनै बेला ब्रिटिस राजनीतिज्ञ वा प्राज्ञको बोली भारतमा निकै बिक्थ्यो। कुनै मानव अधिकार वा अनुसन्धान संस्थाले भारत प्रवेशको अनुमति पाएनन् भने ब्रिटिस सांसदहरू अनुमति दिनुपर्छ भनेर लबिङ गर्थे। तर सन् २०१८ को जुलाई महिनामा भारत पस्न खोजेका ब्रिटिस लर्ड (सांसद) लाई भारतले अपमानजनक तवरमा हवाई अड्डाबाट बाहिर निस्कनसमेत नदिई फिर्ता पठायो। कुनै बेला भारतीय वृत्तमा स्विसहरूको राम्रो छवि थियो तथापि सन् २०१८ को जनवरी महिनामा अहमदावाद हवाई अड्डाबाट भारतले एकजना ७५ बर्से पूर्व स्विस कूटनीतिज्ञलाई भारत प्रवेशको अधिकार नभएको भन्दै डिपोर्ट गर्यो। भारतमा वर्षौंसम्म कूटनीतिक सेवामा रहेका ती पूर्व कूटनीतिज्ञ कुनै एनजीओको निम्तामा भारत भ्रमणमा आएका थिए, जुन संस्थामाथि स्विसहरूको लगानी थियो। छापाहरूमा आएअनुसार स्विस सहयोग नियोग (एसडीसी) मा विगतमा कार्यरत रहेकै कारण ती पूर्व कूटनीतिज्ञलाई भारत छिर्न नदिइएको हो। सन् २०१३ मा एकजना भारतीय कूटनीतिज्ञलाई अमेरिकाको न्युयोर्कमा हत्कडी लगाई पक्राउ गरेकोमा रोष व्यक्त गर्दै हो वा अन्य कारणले भारतले नयाँदिल्लीस्थित अमेरिकी दूतावासमा कार्यरत कर्मचारी दम्पतीलाई नै भारतबाट निष्कासन गरेको थियो, जसमध्ये एकले फेसबुकमा लेखेको टिप्पणीलाई आधार बनाइएको थियो। घटनाक्रमहरूले के दर्शाउँछ भने विदेशी सहयोगमा चल्ने गैसस र क्रिस्चियन मिसनरिजहरूको दान दातव्यमाथि भारतले डोजर चलाउन थालिसकेको छ। यसैगरी भारतका गैससहरूलाई आर्थिक सहयोग गर्ने शंकास्पद आचरणका पश्चिमी दाता एवं कूटनीतिज्ञहरूलाई गहिरो निगरानीमा राखेको मात्र होइन, बेलाबखत डिपोर्ट गर्ने र भिसा नदिने नीति अवलम्बन गरेको देखिन्छ। भारतमा असहिष्णुता र असहयोग बढेको भन्दै घृणात्मक गणतन्त्र झूटाको गणतन्त्र भनि आरोपप्रत्यारोपमा उत्रेका दाता र सहयोगीहरूले अन्तर्राष्ट्रिय समुदायलाई दबाब दिन अभियान सञ्चालन गरे पनि विस्तारित भारतीय बजारमा आफ्नो वर्चस्व र पहुँच बढाउन विकसित राष्ट्रहरू हिरिक्क भएर लागेकै कारण जति गनगन र गुनासो गरे पनि भारतलाई चिढाइहाल्न चाहँदैनन् भन्ने देखिन्छ। भारतमा विद्यमान प्रतिकूल परिस्थितिका कारण विस्थापित हुन लागेका केही अन्तर्राष्ट्रिय गैसस र मिसनरिजहरूको नजिकको गुँड नेपाल हुनेमा सन्देह छैन। एकातिर उत्तर प्रदेशका मुख्यमन्त्री योगी आदित्यनाथजस्ता अराजक पात्र हरूको नेपालमा बढ्दो चलखेलमाझ मंसिर महिनामा योगीको नेपाल आगमनको सम्भावना र अर्कोतिर क्रिस्चियन धर्म प्रचारको आरोप खेपेको एउटा अन्तर्राष्ट्रिय गैरसरकारी संस्थाको आयोजनामा मध्य मंसिरमा नेपालमा हुन गइरहेको कार्यक्रममा नेपाल सरकार र संसद् सहआयोजक बन्नु र एकजना पूर्वप्रधानमन्त्री नै त्यसको संयोजक हुनु दुर्भाग्यपूर्ण छ। (यद्यपि विरोध बढ्दै जाँदा नेपाल सरकारले आफू सहआयोजकबाट पछि हटेको जनाएको छ, तर त्यस्तो आयोजनमा सिंगो संसद्को संलग्नता आपत्तिजनक नै मानिन्छ।) यस्ता घटनाले धर्मको नाममा द्वन्द्वलाई बढावा पुग्न सक्छ, जसले नेपाललाई क्षत्विक्षत् र घाइते बनाउन सक्छ। बेला छँदै सम्भावित अनर्थ रोक्नुपर्छ।"
सङ्ल्याउनैपर्ने अर्थराजनीति,"समाजभित्रैबाट कतिपय व्यक्तिले भन्ने गरेका छन्, अमूक विषयमा अति राजनीति भयो तर अर्थनीतिले ठाउँ नै पाएन। यो भनाइ तथा बुझाइमा कत्तिको सत्यता छ होला ? राजनीति र अर्थनीति के हुन् ? अनि यी दुवैले कसका लागि काम गर्छन् भन्ने बुझ्न आवश्यक छ। राजनीति राज्य, जनता र समाजका हितमा काम गर्ने नीति हो। राजनीतिले देश र जनताको जीवनमा ठूलो छलांगको परिकल्पना गर्न सक्छ, त्यो परिकल्पना दर्शन र सिद्धान्तमा आधारित हुन्छ। यद्यपि कहिलेकाहीं त्यो परिकल्पना र पाइला दुर्घटनामा पनि पर्न सक्छन्, तर राजनीतिको उद्देश्य र आशय सदा जनताका पक्षमा हुन्छ भन्ने दाबी गरिन्छ। राजनीतिमा राज्यको संगठनात्मक संरचना, त्यस संरचनाभित्र काम गर्ने वा भूमिका निर्वाह गर्ने पक्ष वा राजनीतिक खेलाडी तथा उनीहरूबाट सम्पन्न गरिने आर्थिक, सामाजिक, सुरक्षा तथा वातावरणसमेतका कामको समूह पर्छन्। अथवा भनौं राजनीतिमा मूलतः तीनवटा आयाम मिसिएका हुन्छन्, जसलाई अर्थराजनीतिक भाषामा पोलिटी (संगठन), पोलिटिक्स (सञ्चालक) र पोलिसी (नीति) भनिन्छ। अब सजिलोका लागि अर्थ र राजनीतिलाई अलि फरक राखेर हेर्ने हो भने अर्थनीति पछिल्लो आयाम अर्थात् कार्य समूहको विषयसँग बढी सम्बन्धित छ। यसले यी कार्यसम्पन्न गर्न कस्तोकस्तो स्रोत आवश्यक पर्छ, त्यो स्रोत कहाँबाट प्राप्त हुन्छ ? तिनको प्रकृति कस्तो छ ? त्यस्तो स्रोतको उच्चतम उपयोग र प्रयोग जनहितमा कसरी गर्न सकिन्छ र विनियोग र वितरणको उपयुक्त पद्धति के हो भन्नेसमेतका विषयको उत्तर खोज्छ। आधुनिक राज्य व्यवस्थामा यी तीनवटै कुरा एकै ठाउँमा ल्याएर प्रयोग गरिन्छ। यही विषयलाई अर्थराजनीति भन्ने गरिन्छ। कस्तो राजनीतिक संगठनात्मक संरचनाको माध्यमबाट, ककसले केकस्ता कार्य राज्य र जनताका लागि गर्ने, ती कार्य केकस्ता पद्धति अपनाएर सम्पन्न गर्ने भन्ने विषयको उत्तर नै आधुनिक अर्थराजनीति हो। राजनीति तथा अर्थशास्त्र नङमासु झैं जोडिएका हुन्छन्। राजनीतिले दर्शन, विचार र दूरदृष्टि तथा गन्तव्यको निर्धारण गर्छ, राज्यमा त्यो विषय त्यस देशको संविधानका रूपमा अगाडि आएको हुन्छ। तसर्थ अति राजनीति भएर आर्थिक र विकास पक्ष बिग्रिएको होइन। बरु राजनीतिलाई माथि भनिएका तीनवटा आयामको संयोजित संरचनाभित्र हिँडाउन नसकिँदा त्यस्तो भएको हो। राजनीतिका नाममा गैरराजनीतिक काम हुनाले त्यस्तो देखिएको हो, जसमा तथाकथित राजनीतिक खेलाडी वा राजनीतिबाजले नकारात्मक भूमिका खेलेका छन्। यथार्थमा हेर्दा असल ढंगले राजनीति भयो भने वा अर्थराजनीतिको सैद्धान्तिक आधारलाई व्यवहारको कसीमा राखेर प्रयोग गरियो भने एकाध अपवादको अवस्थाबाहेक अन्यथा त्यसको सकारात्मक प्रभाव समाजमा देखिन्छ, जनजीवनमा देखिन्छ। मूलभूत आधारलाई नछोडी अर्थराजनीतिको अभ्यास त्यही रूपमा भयो भने जनताले आफ्नो जीवनमा परिवर्तनको अनुभूति गर्न सक्छन्। अन्यत्रको कुरा छाडौं, नेपालकै संसद्मा भएका कतिपय गैरराजनीतिक वा राजनीतिको बाटो बिराई गरिएको कार्यलाई हामी अति राजनीतिको संज्ञा दिन्छौं। उदाहरणका लागि बजेट निर्माणदेखि त्यसमा कार्यक्रम तथा योजना समावेश गर्ने कार्य र बजेट पारित गर्ने विषयमा विचलन र विसंगति देखियो भने राजनीति गरियो भनिन्छ, जबकि त्यतिबेला राजनीतिक बाटो नै छोडिएको हुन्छ वा छोड्ने प्रयास भएको हुन्छ। त्यस्तैगरी कुनै सरकारले अपराधीलाई सजाय माफ गरी छोड्यो वा छोड्ने प्रयास गर्यो भने त्यहाँ पनि भनिन्छ, राजनीति भयो। तर यथार्थमा त्यो राजनीति भएको होइन, राजनीति आफ्नो बाटोबाट विचलित भएको हो। त्यहाँ त दलीय वा व्यक्तिविशेष वा गैरसामाजिक स्वार्थमा काम भएको पो हो त ? कुनै पनि राज्य नीति वा राजनीतिले अपराधीलाई छोड्न भन्छ ? व्यक्तिगत वा कुनै समूहको स्वार्थमात्र पूरा हुने गरी व्यवस्थापिकामा बजेट प्रस्तुत गर्ने र कानुन बनाउने कुरा स्विकार गर्छ ? आदर्श राज्य नीतिले त्यसो गर्दैन। राजनीतिको प्रयोग गर्ने अन्तिम औजार नै अर्थराजनीति हो, ऐन हो, कानुन हो, योजना हो र बजेट हो। किनभने राजनीतिक दर्शनले परिलक्षित गरेका उद्देश्य हासिल गर्न बजेटको प्रयोग गर्नुपर्छ। सिद्धान्तलाई प्रयोगबाट पुष्टि गरिन्छ, जसका लागि मोडेलहरूको विकास गरिन्छ। संविधानले परिकलपना गरेको राज्य व्यवस्था र समुन्नतिलाई त सिद्धान्तमा मात्र सीमित राखेर हुँदैन। तर त्यहाँ एक पक्षले संविधान, कानुन र योजना तथा बजेटका सिद्धान्तविपरीत हिँड्ने प्रयास गर्छ। आफ्ना क्रियाकलापलाई राजनीतिबाट डिसकोर्स गर्छ, अनि भनिन्छ राजनीति भयो। यो त उल्टो भनाइ हो, राजनीतिको अर्थ, भूमिका र मूल्य थाहा नपाई गरिएको टिप्पणी हो। कुनै संस्था वा विद्यालय वा श्रम संगठनमा व्यक्तिहरू वा समूहरूबीच स्वार्थ बाझियो, झगडा भयो र संगठन बिग्रियो भने त्यसलाई पनि राजनीति भएको भन्ने ? कि राजनीतिले हार्यो भन्ने ? साँच्चै यो त विचलन हो। विचलनलाई नै राजनीति भनेर बुझ्नु सर्वथा गतल हो। आदर्श ढंगले भन्ने हो भने संगठनमा, संस्थामा र सबै ठाउँमा राजनीति हुनुपर्छ। अर्थात् ती संस्था र संगठनको विधानले निर्धारण गरेको उद्देश्य हासिल हुने गरी संस्थाको हितमा रहने गरी सामूहिक ढंगले प्रजातान्त्रिक ढंगले काम हुनुपर्छ। तर हामीले अहिले जस्ता क्रियाकलापलाई राजनीति भन्छौं त्यो राजनीति होइन, त्यो त गलत मनसायका साथ गरिएका व्यापार हुन्। त्यसैले सर्वप्रथम अर्थराजनीतिलाई संग्ल्याउनुपर्ने खाँचो छ। लगानी, विनियोग, विनियोजन तथा वितरण एवं उपभोगको संरचना र लक्षित वर्गबारे स्पष्ट हुनुपर्छ। अर्थराजनीति अहिले मात्र होइन, विगत लामो समयदेखि धमिलिएको छ, लिक बाहिर गएको छ। राजनीतिकर्मीहरूबाट राजनीतिमा जोगी हुन आएको हो र ? यस्ता अभिव्यक्ति दिँदै हिँड्ने प्रवृत्ति बढेको छ। कम्युनिस्टले मोटर चढ्नु हुँदैन र (? ) भनेर आम जनताभन्दा धेरै विलासी जीवन बिताउने दुस्साहसलाई जीवित राख्न खोज्ने अभिव्यक्ति पनि सुनिने गरेका छन्। राजनीतिलाई पेसा र व्यावसायिक अभ्यासमा ल्याउन थालिएको छ, जबकि व्यवसायको मूल ध्येय समुचित मुनाफा हो, राजनीतिको मूल ध्येय जनसेवा हो। यो विचलित अवस्थामा सुधारको खाँचो छ। अब सबैको जिज्ञासा हुन सक्छ अर्थराजनीतिलाई प्रदूषित र विचलित गराउने प्रमुख कारकतत्व केके हुन् ? विचलित अर्थराजनीतिलाई सच्याउन के गर्नुपर्ला ? जहाँसम्म प्रमुख कारकतत्वको कुरा छ, पहिलो कारण कल्याणकारी राज्य व्यवस्था के हो र समाजवादी अर्थव्यवस्थासँग त्यसको साइनो कहाँ छ भन्नेमा नेतृत्व तहमै अलमल रहनु। अहिले अर्थराजनीति कार्यान्वयनको पक्षले सही दिशा समातेर अपेक्षित गति लिन नसक्नुमा संविधानले खोजेको कल्याणकारी व्यवस्था र समाजवादउन्मुख अर्थतन्त्रको स्पष्ट खाका कोरिन नसक्नु पनि हो। संविधान निर्माता राजनीतिक सबै दलले यो अर्थराजनीतिक दर्शनलाई स्वीकार त गरे। तर ती दलहरू आफ्नो राजननीतिक विचारअनुसार समाजवादको स्वरूप कस्तो हुन्छ र विद्यमान संविधानको कार्यन्वयनको सिलसिलामा कस्तो प्रक्रियाबाट समाजवाद हासिल हुन सक्छ, कसरी त्यसलाई समृद्धिसँग जोड्न सकिन्छ ? यस्ता विषयमा अझै पनि घनीभूत रूपमा स्पष्ट हुन सकेका छैनन्। त्यसकारणले पनि ती दलहरूले चाँडोभन्दा चाँडो यस्तो खाका तयार गर्नुपर्छ। दोस्रो कारण, खर्चिलो निर्वाचन पद्धति, जसले राजनीतिलाई व्यापारमा परिणत गर्न खोजेको देखिन्छ। हालको निर्वाचन प्रणाली तथा निर्वाचन प्रक्रियालाई निरन्तरता दिने हो भने राजनीति झन्झन् धमिलिएर जान्छ, प्रदूषित भएर जान्छ, लक्ष्यमा पुग्दैन। तसर्थ यसमा सुधार गरिनु आवश्यक छ, अन्यथा अभ्यासको राजनीतिमा असल र इमानदार व्यक्तिको खडेरी हुन्छ, जसले देशलाई क्रोनी पुँजीवाद (ठालुहरूले मिलिजुली खाने गठबन्धनको पुँजीवाद) तर्फ धकेल्छ। अनि प्रगतिशील पुँजीवादको बाटोबाट समृद्धिसहितको समाजवादमा पुग्ने बाटो बन्द हुन जान्छ। तेस्रो कारण हो सार्वजनिक कर्मचारीतन्त्रलाई व्यवस्थापनको वृत्तबाहिर हो भन्ने सम्झेर अधिकृत तहसम्मको ट्रेड युनिययन चलाउने स्वतन्त्रता दिनु। सार्वजनिक कर्मचारीतन्त्र आफैंले राजनीतिक शक्तिको प्रयोग गर्दछ। संसद्ले बनाएको कानुन लागू गर्ने नै सार्वजनिक क्षेत्रका कर्मचारीले हो। कुनै नागरिकले कानुनको उल्लंघन गरेनगरेको हेर्ने र उल्लंघन भएको भए सजाय दिनेदेखि संसद्मा पारित हुने कानुनको प्रारम्भिक मस्यौदा तयार गर्ने पहिलो पक्ष नै कर्मचारी हो भने ऊ कसरी व्यवस्थापनबाट फरक हुन्छ ? नहुनुपर्ने हो। तर फरक भए झैं गरेर व्यवस्थापन गर्न खोजियो, त्यहीं गलत भयो। अनि यस्तो स्थितिको पैदा भयो कि राजनीतिक नेतृत्वमा पनि उनीहरूको पकड बलियो भयो। त्यति मात्र होइन, कार्यालयहरूमा काम गर्दा पनि गैरवैधानिक लाभ वा अतिरिक्त लाभको अपेक्षा राख्न थालियो। अपेक्षा पूरा नभए काम लतारिने, विषय बंग्याइने वा निर्णय नहुने वा निर्णय गरे पनि अन्तिम समयमा गर्ने प्रवृत्ति बाक्लिए। यसको नकारात्मक प्रभाव राजनीति, निर्वाचन, समाज र अर्थतन्त्र सबैतिर पर्न थाल्यो। फलस्वरूप देशको राजनीतिको सञ्चालन, दलहरूको प्रबन्ध, योग्यता र क्षमताको प्रयोग र निर्वाचन प्रणाली आदिका रेखा बांगिन थाले धमिला हुन थाले, विवेकमा छिद्र पर्न थाल्यो। विकास र अर्थनीतिले झूटा रेखा (फल्स बेसलाइन) कोर्न थाले र तिनै रेखालाई असली रेखा हुन् भन्ने चरित्र देखिए। स्वदेशी र विदेशी व्यापार विचलनतर्फ भासियो। अहिलेको अर्थराजनीतिमा देखिएको समस्या तथा चुनौती उत्पन्न हुनमा यी विषयले राम्रै गोडमेल गरेको देखिन्छ। तसर्थ सार्वजनिक क्षेत्रका कर्मचारीको वृत्ति विकास तथा उनीहरूको नागरिकसरहको जीवन विकासका लागि उपयुक्त कानुनी संरचना निर्माण गरी अहिलेको टेड युनियन पद्धतिलाई विसर्जन गर्ने व्यवस्था मिलाउनुपर्छ। यी कुरा गर्न सकेमा मात्र राजनीति संग्लिन्छ। यस्ता सुधार अगाडि बढाउन सके राजनीति र अर्थनीति सञ्चालकलाई पारदर्शी, मितव्ययी तथा जिम्मेवार बनाउन सकिन्छ फलस्वरूप नेपालको अर्थराजनीति सही बाटोमा आउँछ।"
मेयर कप क्रिकेटको उपाधि मलंगवा रेडलाई,मलंगवा : सर्लाही क्रिकेट संघद्वारा मलंगवामा आयोजित दोस्रो मेयर कप क्रिकेटको उपाधि मलंगवा रेडले हात पारेको छ। मलंगवा ब्लूलाई ४ विकेटले पराजित गर्दै रेडले दोस्रो पटक उपाधि चुमेको हो। जिल्ला खेलकुद समितिको खेल मैदानमा आयोजित प्रतियोगिताको फाइनल खेलमा पहिले ब्याटिङ्ग गरेको मलंगवा ब्लूले २० ओभरमा ७ विकेट गुमाउँदै १ सय ३९ रन बनाएका थिए। ब्लूका लागि संदिप ढुंगानाले सर्वाधिक ५७ रन बनाए। जवाफमा ब्याटिङ्ग गर्न आएका रेडले हसिम अन्सारीको ४७ र मेहबुब आलमको ३४ रनको मद्दतले १९ दशमलव १ ओभरमा खेल जितेका थिए। ब्लूका लागि अमित श्रेष्ठ र योगेन्द्र कार्कीले समान २२ विकेट लिएका थिए। प्रतियोगिताको विजेता टिम कपसंगै नगद ५० हजार हात पारेको छ। त्यसैगरी उपविजेता टिमलाई कप सहित नगद २५ हजार प्रदान गरिएको संघका अध्यक्ष माधव कर्मचार्यले जानकारी दिए । प्रतियोगिताको म्यान अफ द सिरिज ब्लूका अमित श्रेष्ठलाई प्रदान गरिएको छ। मंसिर ३ गतेदेखि सुरु भएको प्रतियोगितामा जिल्लाका १२ ओटा टिमको सहभागिता रहेको थियो।
आर्मी शीर्ष स्थानमा,काठमाडौं : विभागीय टोली त्रिभुवन आर्मी क्लब पल्सर सहिद स्मारक ए डिभिजन लिगको शीर्ष स्थानमा उक्लिएको छ। एन्फा कम्प्लेक्स मैदान सातदोबाटोमा सोमबार भएको खेलमा आर्मीले संकटा क्लबलाई ५१ गोलले हराउँदै शीर्ष स्थान बनाएको हो। आर्मीले पहिलो हाफमै २१ गेलको अग्रता लिएको थियो। आर्मीले खेल सुरुभएको पहिलो मिनेटमै पेनाल्टी पाए पनि गोल गर्न सकेन। आर्मीका सन्तोष तामाङको पेनाल्टी प्रहार क्रस बारमा ठोकिएको थियो। त्यसपछि संकटाले नवौं मिनेटमा सुरुआती गोल गर्यो। संकटाका एलोन म्याक्सवेलले गोल गर्दै टोलीलाई अग्रता दिलाए। संकटाको बराबरीपछि आक्रामक देखिएको आर्मीले १७औं मिनेटमा बराबरी गोल फर्काएको थियो। आर्मीका टेकबहादुर बुढाथोकीले गोल गरे। उनले सन्तोष तामाङको फ्रिकिकमा हेड गोल गरेका थिए। २९औं मिनेटमा आर्मीका कप्तान भरत खवासले गोल गर्दै पहिलो हाफमा आर्मीलाई २१ ले अगाडि बढाए। दोस्रो हाफमा आर्मीले सशक्त प्रदर्शन गर्दै तीन गोल थप्यो। ६३औं मिनेटमा सन्तोष तामाङले फ्रिकिकमा गोल गरे। त्यसको दुई मिनेट लगत्तै टेकबहादुरले व्यक्तिगत दोस्रो गोल गरे। ७७औं मिनेटमा दिनेश हेम्जनले गोल गर्दै आर्मीलाई फराकिलो जित दिलाए। जितसँगै आर्मीले चार खेलबाट १० अंक बनाएको छ। यसअघि तीन खेल जितेको संकटाको नौ अंक छ। थ्रीस्टार र पुलिस विजयी लिगअन्तर्गत सोमबार नै भएको खेलमा थ्रीस्टार र नेपाल पुलिस क्लब विजयी भएका छन्। एन्फा मैदानमा भएको खेलमा थ्रीस्टारले एनआरटी क्लबलाई २० गोलले हरायो। हल्चोकस्थित सशस्त्र प्रहरी बलको मैदानमा भएको अर्को खेलमा विभागीय टोली पुलिसले च्यासल युथ क्लबलाई २० गोलले पराजित गर्यो। एनआरटीले टक्कर दिएको खेलमा थ्रीस्टारले ७५औं मिनेटमा पेनाल्टीमार्फत खाता खोलेको थियो। एनआरटीका आशिष बानले थ्रीस्टारका अजयी मार्टिन्सलाई फल खेलेपछि पाएको पेनाल्टीलाई रञ्जित धिमालले सुरुमा गोल गर्न सकेनन्। तर एनआरटीका गोलरक्षकले फर्काएको त्यही बलमा रञ्जित गोल गर्न सफल भए। त्यसपछि थ्रीस्टारले दोस्रो हाफको इन्जुरी समयमा दोस्रो गोल थपेको थियो। इन्जुरी समयमा मार्टिन्सले गोल गरे। उनले सुनिल बलको पासमा गोल गरेका थिए। जितसँगै थ्रीस्टार दोस्रो स्थानमा उक्लिएको छ। थ्रीस्टारले चार खेलबाट नौ अंक बनाएको छ। थ्रीस्टार लिगमा मनाङसँग मात्र हार खेपेको छ। समान खेलबाट एनआरटीको एक अंक छ। यसैगरी हल्चोक मैदानमा पुलिसको जितमा रवि पासवान र भरत साहले गोल गरे। रविले ४०औं मिनेटमा गोल गर्दै पुलिसको उत्साह बढाएका थिए। पुलिसले अर्को गोल दोस्रो हाफको अन्तिमतिर थपेको थियो। ८९औं मिनेटमा भरतले गोल गर्दै पुलिसको जित सहज बनाए। जितसँगै पुलिसले चार खेलबाट सात अंक बनाएको छ। लिगमा लगातार दोस्रो हार खेपेको च्यासलको चार अंक छ।
धादिङमा आमाहरुबीच फुटबल प्रतिस्पर्धा (फोटो फिचर),"धादिङ : मैदानमा फुटबल पनि थियो, रेफ्री पनि थिए तर फुटबल खेल्ने खेलाडीजस्ता कोही थिएनन्। तर पनि बेनिघाट रोराङ गाउँपालिकाको चन्द्रोदय माविको खेलमैदानमा फुटबल खेलको तयारी हुँदै थियो। कुर्था सलवार र पाइन्टसँग जुत्तामोजा लगाएका आमाहरु मैदानमा प्रवेश गरेपछि मात्रै थाहा भयो आमाहरुबीच फुटबल प्रतिस्पर्धा हुँदै रहेछ। भातभान्सा र घरायसी धन्दामा अल्मलिरहने आमा हरुले फुटबल खेलमा प्रतिस्पर्धा गरे भन्ने सुन्दा, सुन्नेलाइ पनि अनौठो लाग्न सक्छ। तर यही अनौठोकोबीच धादिङको बेनिघाट रोराङ गाउँपालिकामा भने महिला(आमाहरु)ले फुटबल खेलेर दर्शकहरुलाइ भरपुर मनोरञ्न दिलाए । लैङिगक हिंसा र महिला अधिकारको क्षेत्रमा काम गरिरहेको संस्था सहयात्री समाजको सहयोगमा बेनिघाट रोराङ गाउँपालिकाले लैङिगक हिंसा विरुद्धको १६ दिने अभियानको अवसर पारी जनचेतना अभिवृद्धि र आमाहरुको आत्मविश्वास बढाउनको लागि दुइ आमा समुहबीच फुटबल प्रतिस्पर्धा गराएको हो। आमाहरुबीच फुटबल खेलको प्रतिस्पर्धा भइरहँदा गाउँपालिकाका अध्यक्ष पित्तबहादुर डल्लाकोटी र उपाध्यक्ष देवीप्रसाद सिलवालले दर्शक दिर्घामा बसेर आमाहरुलाइ बल हान्न हौसला दिइरहेका थिए । दर्शकदिर्घामा बसेर खेल हेरिरहेका गाउँपालिका अध्यक्ष डल्लाकोटीले भने, फुटबल खेल किशोर किशोरीको खेल हो भन्ने आम बुझाइ छ, अहिले हिंसाविरुद्धको १६ दिने अभियान पनि चलिरहेको बेलामा विशेष गरि पुरुषहरुले खेल्ने खेल महिला (आमा) हरुले पनि खेल्न सक्छन् भन्ने सन्देश दिन खोजिएको हो।' पुरानो सामाजिक परम्परा तोड्दै महिलाहरुपनि हरेक क्षेत्रमा सक्षम छन् भन्ने बुझाउन आमा समुहहरुबीच फुटबल खेलाइएको उनले बताए। फुटबल यसकारण पनि अझ रोचक बन्यो कि प्रतिस्पर्धा २ वटा गाउँपालिकाका आमाहरुबीच भएको थियो। बेनिघाट रोराङ गाउँपालिका वडा नं ५ को आमाहरु र गजुरी गाउँपालिका वडा नं ५ पिडाको आमाहरु प्रतिस्पर्धामा उत्रिएका थिए। प्रतिस्पर्धामा बेनिघाटका आमाहरुले ३२ गोलअन्तरले गजुरीका आमाहरुलाइ हराए । ५० मिनेट खेलाइएको खेलमा आमाहरुले फुटबल खैल्दै गर्दा बच्चा रोएपछि मैदानबाट बाहिर निस्किएर केही आमाहरुले बच्चालाइ दुध चुसाएको दृश्यले सबैको मन छोएको थियो। केटाकेटीले खेल्ने गरेको फुटबल आफुले पनि खेल्न सक्छु भनेर कहिल्यै नसोचेको भएपनि मैदानमै उत्रिएर फुटबल खेल्दा साह्रै खुसी लागेको बेनिघाट रोराङ ५ कि ५३ वर्षिय धना सुनारले बताइन्। ३ वटा बच्चाकी आमा कमला सुनार पनि फुटबल खेल्नको लागि निकै उत्साहित थिइन्। कमलाले भनिन, बिहान घरको धन्दा सकाएर फुलबल खेल्न आएकी हुँ । महिलाहरुले अवसर पायो भने गर्न सक्छन भन्ने सन्देश दिनको लागि आमाहरुबीच फुटबल खेलाइएको सहयात्री समाजकी कार्यक्रम संयोजक सुनिता मैनालीले बताइन्। आमाहरुको फुटबल प्रतिस्पर्धा गराउनु अघि सहयात्री समाजले ५ दिन फुटबलका सामान्य ज्ञान र खेल खेल्दा हुनसक्ने सम्भावित दुर्घटना कम गराउनको लागि प्रशिक्षण दिएको थियो ।"
आईसीसी वरीयतामा दुई स्थान खस्किए पारस,काठमाडौं : नेपाली राष्ट्रिय टोलीका कप्तान पारस खड्का अन्तर्राष्ट्रिय क्रिकेट काउन्सिल (आईसीसी) टीट्वेन्टी क्रिकेटको ब्याट्सम्यान तर्फको वरीयतामा दुई स्थान खस्किएका छन्। आईसीसीले सोमबार बिहान सार्वजनिक गरेको नयाँ वरीयताअनुसार कप्तान पारस टीट्वेन्टी क्रिकेटको ब्याट्सम्यान तर्फको वरीयतामा ९५औं स्थानमा पुगेका छन्। उनी यसअघि ९३औं स्थानमा थिए। टीट्वेन्टी क्रिकेटको अलराउन्डर तर्फको वरीयतामा भने उनीसँगै बलर सोमपाल कामी पनि यथास्थानमा छन्। अलराउन्डरतर्फ पारस ४१औं र सोमपाल ६४औं स्थानमा छन्। उनीहरू दुवै यसअघि पनि सोही वरीयतामा थिए। बलिङतर्फको वरीयतामा सोमपाल एक स्थान सुधार गर्दै ९३औं स्थानमा पुगेका छन्। उनी यसअघि ९४औं स्थानमा थिए। बलिङतर्फ वसन्त रेग्मी भने ७५औं स्थानमा यथावत छन्।
टी१० क्रिकेटमा सन्दीपलाई पहिलो पटक ब्याटिङको मौका,"काठमाडौं : युनाइटेड अरब इमिरेट्स (युएई) जारी क्रिकेटको सबैभन्दा छोटो स्वरूपको प्रतियोगिता टी१० क्रिकेट लिग अन्तर्गत सोमबार आफ्नौ चौथो खेलमा नेपालका युवा क्रिकेटर सन्दीप लामिछानेले पहिलो पटक ब्याटिङको मौका पाएका छन् । ब्याटिङको मौका पाए पनि उनले राम्रो रन बनाउने अवसर भने पाएनन् । अन्तिम नम्बरमा ब्याटिङमा आएका सन्दीप १ बलमा १ रन बनाउँदै नटआउट रहे । उनीअघि ब्याटिङमा आएका भारतीय खेलाडी रितिन्दर सोधी १० औं विकेटको रुपमा आउट भएपछि सन्दीपले थप ब्याटिङ गर्ने मौका पाएनन् । यस अघिका खेलमा राम्रो बलिङ गरी विकेट लिएका सन्दीपले यस प्रतियोगितामा प्रभाव देखाउनन सकेनन् । २ ओभरमा २८ रन दिएका उनले कुनै विकेट लिन सकेनन् । यस अघिका ३ खेलमा सन्दीपले क्रमशः ३, १ र २ गरी ६ विकेट लिइसकेका छन् । सोमबार पञ्जाव लेजेन्ड्ससँग प्रतिस्पर्धा गरेको सन्दीप आवद्ध टोली केरला किंग्सले ३६ रनको हार व्यहोयो। केरलाले टस जितेर बलिङ रोजेपछि ब्याटिङमा उत्रिएको पञ्जावले १० ओभरमा ५ विकेट गुमाउँदै १०७ रन बनाएको थियो । १०८ रनको विजय लक्ष्य पाएको केरलाले ८२ ओभरमा ७१ रन बनाउँदा सबै विकेट गुमायो ।"
