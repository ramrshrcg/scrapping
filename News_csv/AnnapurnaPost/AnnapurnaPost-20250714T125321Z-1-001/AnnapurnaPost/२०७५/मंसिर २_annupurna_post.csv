शीर्षक,विवरण
"ती हरि, यी ह्यारी","यतिबेला नेपाली मूलका ह्यारी भण्डारीले अमेरिकामा चुनाव जितेको खबरले नेपालीलाई हर्षित बनाएको छ। ह्यारीको यो जित नेपाल र नेपालीका लागि मात्रै होइन, मेरिल्यान्ड राज्य क्षेत्रको डेमोक्र्याट पार्टीकै लागि ऐतिहासिक र महत्वपूर्ण बनेको छ। यही नोभेम्बर ६ मा अमेरिकामा मध्यावधि निर्वाचन भएको थियो। अमेरिकाको मेरिल्यान्ड राज्य क्षेत्रको डिस्ट्रिक ८ बाट डेमोक्र्याट पार्टीले १३ वर्षपछि दुईजना विधायक (सांसद) लाई हाउसमा पुर्याउन सफल भएको छ। तीमध्ये एक भण्डारी नै हुन्। भण्डारीको कडा मेहनत, निरन्तरको लगाव, कर्मशील छवि र मतदातासँग घुलमिल हुने बानीले उनलाई निर्वाचनमा सफलता मिलेको हो। विगत १० वर्षदेखि एउटै समुदायमा बसेर काम गर्नु, टिचर फर डेलिगेट्स नारा र मतदातालाई आफ्ना एजेन्डामा आश्वस्त पार्न सक्नुले नै सफलता हात पार्न सहज बनायो। उनलाई नेपालीले मात्र होइन, धेरै अमेरिकीले पनि मतदान गरेर जिताएका हुन्। उक्त डिस्ट्रिकका ८० हजार मतदातामध्ये नेपाली मूलका करिब एक सयजनाले मात्रै मतदानमा भाग लिएका थिए। निर्वाचनपछि मेरिल्यान्ड राज्यको निर्वाचन आयोगले प्रकाशित गरेको मतगणनाअनुसार पहिलो भएका एरिक ब्रह्मोलले २१ हजार ९३२, दो स्रो ह्यारी भण्डारी २१ हजार ५११, तेस्रो जोसेफ बोटलर २० हजार ५६४, जो क्लस्टर १९ हजार ८५९, कार्ल ज्याक्सन १९ हजार ६९३ र जो नरमन १८ हजार ६८१ मत ल्याएका थिए। भण्डारी कुल ८० हजार मतमध्ये २१ हजार ५११ मत ल्याएर विजयी भएका हुन्। अमेरिकामा प्रत्येक दुई वर्षको नोभेम्बर ६ निर्वाचनको दिन हो। यसपालिको मध्यावधि निर्वाचनमा केन्द्रीय प्रतिनिधिसभाको ४३५ सिट, केन्द्रीय सिनेटको एक सय सिटमध्ये ३३ सिट, गभर्नर ३६ सिट, राज्य सिनेट, राज्य डेलिगेट्सका साथै स्थानीय तहको निर्वाचन भएको हो। भण्डारीसँगै डिस्ट्रिक ८ बाट अन्य दुईजना निर्वाचित भएका छन्। जनसंख्याका आधारमा डिस्ट्रिकबाट निर्वाचित हुने सिट संख्या फरक हुन्छ। डिस्ट्रिक ८ मा तीन सिट मात्रै छ। आफू विजयी भएपछि पत्रकारसँगको कुराकानीमा निकै खुसी देखिएका भण्डारीले अमेरिकामा बसिरहेका समस्त नेपालीप्रति धन्यवाद व्यक्त गरे। अब अमेरिकामा रहेका नेपालीका समस्यामा काम गर्नेछु। त्यसमा पनि तपाईंहरूकै साथ र सहयोग चाहिन्छ भण्डारीले भने, नेपालीका इमिग्रेसन (आप्रवास) लगायत थुप्रैखाले समस्यामा काम गर्ने योजना बनाएको छु। नेपालीलाई अमेरिकाको मूलधारको राजनीतिमा ल्याउन र विभिन्न समस्यामा सहजीकरण गर्न छिट्टै एक सम्पर्क कार्यालय स्थापना गर्नेछु। उनले सबै नेपालीको साथ र सहयोगले मात्र सफलता हात लागेको भन्दै आभार व्यक्त गरे। उनलाई जिताउन अमेरिकामा बसोवास गरिरहेका नेपाली अमेरिकीले गरेको आर्थिक सहयोगको पाटो महत्वपूर्ण छ। अमेरिकाका विभिन्न राज्यमा रहेका नेपाली र फ्रेन्ड्स अफ ह्यारी भण्डारी अभियानमार्फत एक लाख २५ हजार अमेरिकी डलर संकलन गरिएको थियो भने मेरिल्यान्ड राज्यको डेमोक््रयाट पार्टीको ककस समूहले आठ लाख अमेरिकी डलरभन्दा बढी निर्वाचनका लागि खर्च गरेको थियो। त्यसमध्ये तीन लाख ५० हजार अमेरिकी डलर भण्डारीकै चुनाव प्रचारका लागि खर्च गरिएको थियो। निर्वाचन नजिकिँदै गर्दा भण्डारीले आफ्नो चुनावी प्रचारलाई तीव्र बनाएका थिए। चुनावको प्रचारप्रसार शैलीलाई चुस्तदुरुस्त बनाएकाले पनि भण्डारीजीले जित हात पार्नुभएको हो भण्डारी जिताउने अभियानमा निकै सक्रिय रहेका मधुकर अधिकारीले भने, प्रारम्भिक निर्वाचनदेखि नै ह्यारीजी आफैं १५ हजार मतदाताको घरमा ढोका ढक्ढक्याउन पुग्नुभएको छ। ह्यारीजीको बारेमा विस्तृत जानकारी दिँदै फोटोसहितको पर्चापम्पलेट बनाएर हामीले सातपटकसम्म जनताका घरघरमा मेलर (चिठी) पठाएका थियौं। एकपटकमा २२ हजार घरमा पठाइने चिठीबाट सातपटकसम्म पठाउँदा धेरैलाई भण्डारीको बारेमा जानकारी भएको थियो। भण्डारीको फोटो भएको साइनबोर्ड लिएर चोकचोकमा बसेर साइन वइभिङ गर्ने कार्यक्रममा पनि नेपालीको राम्रो उपस्थिति थियो। भण्डारीजीको जित सम्पूर्ण नेपालीका लागि गर्वको कुरा हो। उहाँको यो सफलताले हामीलाई समेत अमेरिकाको सम्पूर्ण चुनावी प्रक्रियाबारे अभ्यास गराएको छ, भण्डारीको जितप्रति खुसी व्यक्त गर्दै अधिकारीले भने। अमेरिकी मूलधारको राजनीतिमा प्रत्यक्ष निर्वाचनबाट चुनिएका भण्डारी पहिलो नेपाली मूलका अमेरिकी हुन्। पद के हो ? भण्डारीले कुन पदमा चुनाव जितेको भन्नेबारे कतिपयलाई अझै स्पष्ट हुन सकेको छैन। उनले मेरिल्यान्ड राज्यको डिस्ट्रिक ८ बाट हाउस अफ डेलिगेट्स (विधायक) जितेका हुन्। उनको पद नेपालको संघीय संरचनाअनुसार प्रदेशसभाको सांसदजस्तै हो। तर अमेरिकामा गभर्नर प्रत्यक्ष निर्वाचित हुने भएकाले हाउस अफ डेलिगेट्स ले विधेयक बनाउने र पारित गर्ने काम गर्छन्। डेलिगेट्सहरूले पारित गरेको विधयेकलाई गभर्नरले अनुमोदन गरेर लागू गर्ने गर्दछन्। मेरिल्यान्ड राज्यको बजेट तयार पार्न, विभिन्न शिक्षा, स्वास्थ्य, पूर्वाधार विकासलगायतमा विधयेक बनाउने काम हाउस अफ डेलिगेट्स ले गर्छ। वर्षमा एकपटक बस्ने हाउसको बैठकले बजेटलगायत थुप्रै विधयेकहरू पारित गर्दछ। त्यसको अनुमोदनदेखि अन्य विभिन्न काममा स्थानीय सरकारलाई कानुन तर्जुमा गरेर सहयोग गर्दछन्। मेरिल्यान्ड राज्यका २३ वटा काउन्टीको ४७ डिस्ट्रिकबाट निर्वाचित हुने डेलिगेट्सको संख्या १४१ रहेको छ। मेरिल्यान्ड राज्यमा ६० लाख ५२ हजार जनसंख्या रहेको छ भने डिस्ट्रिक ८ मा एक लाख २४ हजार जनसंख्या छ। त्यसमध्ये ८० हजार मतदाता छन्। डिस्ट्रिक ८ कै इतिहासमा सानो समूह (माइनरिटी ग्रुप) बाट जित्ने भण्डारी पहिलो हुन्। उक्त डिस्ट्रिकमा हालसम्म कसैले पनि सानो समूहबाट जित हासिल गर्न सकेका थिएनन्। कहिले अमेरिका आए ? पर्वतको फलेबास २ मा २०३४ सालमा जन्मिएका भण्डारी एक साहित्यिक कार्यक्रममा भाग लिन सन् २००५ मा अमेरिका आएका थिए। उनको वास्तविक नाम हिरबहादुर भण्डारी हो। हाल उनी आफ्ना बाबुआमा, भाइबुहारी, श्रीमती र छोराछोरीसँग बस्दै आएका छन्। अमेरिका आएपछि सबैलाई उच्चारण गर्न सजिलो होस् भनेर आफ्नो नाम परिवर्तन गरेका थिए। अमेरिका आउनेबित्तिकै केही समय ग्यास स्टेसनमा काम गरेका भण्डारीले शिक्षक भएर पढाउन सुरु गरेका थिए। सानैदेखि पढाइमा अब्बल भण्डारीले नेपालमै अंग्रेजी साहित्यमा स्नातकोत्तर गरेका छन्। भण्डारीको अंग्रेजी भाषामा राम्रो दक्खल भएकाले पनि उनलाई शिक्षक भएर काम गर्न सहज भएको थियो। अमेरिका आउनुअघि पनि उनी नेपालमा शिक्षक नै थिए। १२ वर्षदेखि उनी बाल्टिमोर पब्लिक स्कुल सिस्टमका स्थायी शिक्षक हुन्। चुनावमा विजयी भएपछि पनि उनी नियमित स्कुल गएर विद्यार्थी पढाइरहेका छन्। आगामी जनवरीमा उनको शपथ हुँदैछ। त्यसपछि भने उनले आफ्नो पेसालाई निरन्तता दिने कि नदिने भन्ने निर्णय गर्नेछन्। सन् २०११ मा अमेरिकाको नागरिकता लिएपछि भने प्रत्यक्ष रूपमा राजनीतिक गतिविधिमा होमिएका थिए। नेपालमा हुँदादेखि नै विद्यार्थी राजनीतिमा सक्रिय उनले यहाँ आएर पनि समुदायको हितमा काम गर्न सुरु गरे। उनले समुदायको स्थानीय मुद्दामा काम गर्ने सिलसिलामा लिन ओभर कम्युनिटी एसोसिएसन मा सक्रिय भएर काम गरे, अमेरिकाको योङ डेमोक्र्याट पार्टी को सचिव भएर काम गर्दै उनी निर्वाचनमा होमिएका हुन्। अमेरिकी मूलधारको राजनीतिमा प्रत्यक्ष निर्वाचनबाट चुनिएका भण्डारी पहिलो नेपाली मूलका अमेरिकी हुन्। गत जुनमा डिस्ट्रिक ८ बाट प्रारम्भिक चुनावमा जितेपछि मध्यावधि निर्वाचनमा भाग लिएका थिए। उनले सन् २०१४ मै पहिलोपटक निर्वाचनका सहभागी भएका थिए तर त्यतिबेला भने उनी पराजित भएका थिए। न्युयोर्कबाट"
कर प्रशासनको चट्टानी चुनौती,"देशको ठूलो ठूलो कारोबार औपचारिक राष्ट्रिय लेखांकन र करको दायरामा आउन सकेको छैन, यो कर प्रशासनको चट्टानी चुनौती हो मुलुकभर राष्ट्रिय कर दिवस मनाइरहँदा ६ वर्ष पहिलेको क्षण स्मरण गर्न उपयुक्त ठानेको छु। त्यसबेला लामो समयको प्रयासपछि म अर्थसचिव भएको एक महिनाभित्रमै नेपाल सरकारले मंसिर १ गतेलाई विशेष दिनको रूपमा मनाउने निर्णय गरेको थियो। नेपालमा मूल्य अभिवृद्धि कर लागू भएको ऐतिहासिक अवसरलाई सम्झना गर्दै उक्त दिवस मनाउने निर्णय गरिएको थियो। कर प्रशासन र करदातालाई भावनात्मक सम्बन्धले जोड्ने, आम जनतामा करप्रति सकारात्मक दृष्टिकोण जागृत गराउने, कर प्रशासनमा कार्यरत सक्षम, व्यावसायिक र इमानदार कर्मचारी एवं कर संकलन तथा चुहावट नियन्त्रणमा सहयोग पुर्याउने र धेरै कर तिर्ने उत्कृष्ट करदातालाई सम्मान गर्ने उद्देश्यका साथ मनाउन लागिएको राष्ट्रिय कर दिवस कर कार्यान्वयनको अभिन्न अंगको रूपमा स्थापित भइसकेको छ। करदातालाई आफूले तिरेको रकमको सही सदुपयोग हुन्छ र यसले राष्ट्र निर्माणमा महत्वपूर्ण भूमिका खेल्छ भन्ने सकारात्मक सन्देश प्रवाह गरी करको दायरा विस्तार, कर कानुनको परिपालना, कर चुहावट नियन्त्रण एवं करदाता शिक्षाको माध्यमबाट सर्वसाधारणमा करसम्बन्धी जानकारी गराउन मंसिर १ गतेदेखि एक हप्तासम्म मनाइने कर सप्ताहले जनतामा करको महत्व सञ्चार गरेको छ। कर कानुनको परिपालना तीनै तहका सरकारको खर्चको आवश्यकता पूरा गर्न आन्तरिक साधन र स्रोतको उच्चतम परिचालनमा जोड दिनुको विकल्प छैन। अहिलेको राजस्व संरचना हेर्दा मुलुकको अर्थतन्त्र र राजस्व संकलन दुवै व्यापारमा आधारित छ। आर्थिक वर्ष २०७४७५ मा कुल राजस्वको ४४६२ प्रतिशत भन्सार विभागले संकलन गरेको छ, जुन वस्तु तथा सेवा आयात गर्दा भन्सार बिन्दुमा संकलन गरिएको रकम हो। मूल्य अभिवृद्धि कर, आयकर र अन्तःशुल्कको प्रशासन गर्ने आन्तरिक राजस्व विभागको योगदान ४१ प्रतिशत मात्र रहेको छ। यसबाट पनि राजस्वको महत्वपूर्ण स्रोत आयातित वस्तु तथा सेवा नै हो भन्ने प्रमाणित हुन्छ। आन्तरिक राजस्वको प्रमुख स्रोतको रूपमा परिचालन गर्ने गरी कार्यान्वयनमा ल्याइएको मूल्य अभिवृद्धि करको दुइ तिहाइ रकम भन्सार बिन्दुबाटै संकलन हुन्छ। रजिस्ट्रेसन दस्तुर र सवारी साधन करजस्ता आन्तरिक राजस्वका महत्वपूर्ण स्रोतहरूको संकलन अधिकार प्रदेश र स्थानीय तहमा हस्तान्तरण भएकोले ती स्रोतको परिपूर्तिको जिम्मेवारी र दायित्वसमेत आन्तरिक राजस्व विभागको काँधमा आइपरेको छ। अन्तर्राष्ट्रिय मुद्रा कोषले २०१८ जनवरीमा सार्वजनिक गरेको अनौपचारिक अर्थतन्त्रको अध्ययन प्रतिवेदनले नेपालको अनौपचारिक अर्थतन्त्र कुल गार्हस्थ उत्पादनको औसत ३७५ प्रतिशत देखाएको छ। तर २०७२ वैशाख १२ को विनाशकारी भूकम्प र लगत्तै दक्षिणी छिमेकीबाट भएको नाकाबन्दीले अनौपचारिक अर्थतन्त्रको आकार अझै बढाएको अनुमान गरिएको छ। यति ठूलो कारोबार औपचारिक राष्ट्रिय लेखांकन र करको दायरामा आउन सकेको छैन, जुन कर प्रशासनको लागिसमेत चट्टानी चुनौती हो। त्यस्तै लेखांकन भएको औपचारिक अर्थतन्त्रको कुल कारोबारमा मूल्य अभिवृद्धि कर लगाउन योग्य कारोबारको ५४८ प्रतिशत मात्र मूल्य अभिवृद्धि करको दायरामा आएको महालेखा परीक्षकको ५५औं वार्षिक प्रतिवेदनले देखाएको छ। यसबाट पनि संकलन हुनुपर्ने सम्भावित मूल्य अभिवृद्धि कर रकमको ४५२ प्रतिशत दायरामा आउन अझै बाँकी नै रहेको स्पष्ट हुन्छ। कर कानुनको परिपालनातर्फ हेर्ने हो भने मूल्य अभिवृद्धि कर, आयकर, अन्तःशुल्क, भन्सारलगायत सबै कर स्वयम् कर प्रणालीमा आधारित छन्। यी सबै कर निर्धारण गर्ने पहिलो कर अधिकृत स्वयम् करदाता नै हो। करदाताले निर्धारण गरेको करमा चित्त नबुझेमा वा फरक परेमा मात्र कर अधिकृतले संशोधित कर निर्धारण गर्ने व्यवस्था करसम्बन्धी कानुनहरूले गरेका छन। हाम्रो कर कानुनले करदाता इमानदार, व्यावसायिक, पारदर्शी र राज्यप्रति जिम्मेवार छन् भन्ने परिकल्पना गरेको छ। तर हामी कति इमानदार छौ र हाम्रो कारोबार कति पारदर्शी छ भन्ने मापन गर्ने इमानदारीको स्केल स्वयम् करदातासँग मात्र छ। त्यसैले आफैंले आफैंलाई इमानदारीको कसीमा तौलेर हामी करदाताले आफ्नो मूल्यांकन गर्नुपर्ने बेला आएको छ। मुलुकभित्र आर्थिक क्रियाकलाप दिनदिनै बढिरहेको छ। आयकर ऐन, २०५८ ले व्यवसाय, रोजगारी र लगानीबाट प्राप्त हुने सबै किसिमको आयलाई आयकरको प्रमुख स्रोतको रूपमा आत्मसात् गरेको छ। तर यी तीनमध्ये जुनसुकै क्षेत्रबाट आम्दानी गर्ने हामी सबै नागरिक करको दायरामा छौ कि छैनौं ? हामी आफैंले प्रश्न गर्नुपर्ने अवस्था छ। २०७५ असार मसान्तसम्म आयकरमा दर्ता भएका करदातामध्ये व्यावसायिक कारोबारको लागि १० लाख ३८ हजार २६६ र व्यक्तिगत कर लेखा नम्बर लिने करदाता सात लाख ६६ हजार ६ सय ४६ गरी जम्मा करदाता संख्या १८ लाख चार हजार नौ सय १२ पुगेको छ। यो संख्या सोही अवधिको जनसंख्या करिब दुई करोड ९४ लाखको ६ प्रतिशतको हाराहारी मात्र हो। यो संख्याले करको दायरामा आउन अझै धेरै करदाता बाँकी रहेको देखाउँछ भने दायरामा आएर कर भुक्तानी नगर्ने, कर छल्ने, न्यून बिजकीकरण गर्ने, सम्पूर्ण कारोबार नदेखाउने जस्ता गलत र विकृत क्रियाकलापहरू पनि कर प्रशासनको लागि थप चुनौतीको पहाडको रूपमा खडा भएका छन्। वैज्ञानिक र पारदर्शी कर प्रणालीको रूपमा लागू गरिएको मूल्य अभिवृद्धि करको राजस्वमा योगदान, लचकता, उत्पादकत्व, दक्षता अनुपातजस्ता सैद्धान्तिक आधारको हिसाबले सफल मानिएको भए तापनि कानुनको परिपालनामा कमजोर साबित भएको छ। यस करको दायरामा आएका करदातामध्ये २५४ प्रतिशतले विवरण नै नबुझाई नन्फाइलरको रूपमा रहेका छन्। त्यस्तै विवरण बुझाउनेमध्ये पनि ५२६ प्रतिशत क्रेडिट विवरण र ३४३ प्रतिशतले शून्य विवरण बुझाएको तथ्यांकले कर भुक्तानीसहितको विवरण बुझाउने करदाता जम्मा १३१ प्रतिशतको हाराहारीमा मात्र रहेको देखाउँछ। मूल्य अभिवृद्धि करको सफलताको जग पनि यही हो। सघन अनुगमनको माध्यमबाट नन्फाइलर, क्रेडिट फाइलर र शून्य फाइलर घटाउन सकियो भने कर तिर्ने करदाताको संख्या स्वतः बढ्छ र मूल्य अभिवृद्धि कर पनि अपेक्षित रूपमा बढ्दै जान्छ। यद्यपि कुल गार्हस्थ उत्पादनमा यस करको हिस्सा आर्थिक वर्ष २०५४५५ को २८ प्रतिशतको तुलनामा २०७४७५ मा आइपुग्दा ६९ प्रतिशत पुगेको छ। यो सफलताको संकेत हो। हाम्रो कर कानुनले करदाता इमानदार, व्यावसायिक, पारदर्शी र राज्यप्रति जिम्मेवार छन् भन्ने परिकल्पना गरेको छ। तर हामी कति इमानदार छौ र हाम्रो कारोबार कति पारदर्शी छ भन्ने मापन गर्ने इमानदारीको स्केल स्वयम् करदातासँग मात्र छ। सरकारको आम्दानीको प्रमुख स्रोत राजस्व नै हो। यसलाई जति वढाउन सकियो बजेट घाटा पनि त्यसै अनुपातमा कम गर्न सकिन्छ। आर्थिक वर्ष २०६९७० मा बजेट घाटा ३१५ प्रतिशत रहेको थियो, जुन कुल गार्हस्थ उत्पादनको ८४ प्रतिशत हो। तर आर्थिक वर्ष २०७५७६ सम्म आइपुग्दा कुल बजेटमा राजस्वको अनुपात ६३२ प्रतिशत भई बजेट घाटा अझ बढेर ३६८ प्रतिशत पुगेको छ, जुन कुल गार्हस्थ उत्पादनको १६१ प्रतिशत हो। यसले पनि बजेटको आकारसँगै राजस्व संकलनमा जोड दिनुपर्ने बाध्यता देखिन्छ। कुल गार्हस्थ उत्पादनमा राजस्वको योगदान भने उच्च दरमा बढिरहेको छ। आर्थिक वर्ष २०५४५५ मा यो अनुपात ११ प्रतिशत रहेकोमा २०६४६५ सम्म आइपुग्दा यस १० वर्षको अवधिमा जम्मा १३९ प्रतिशत मात्र पुगेको थियो, जुन २०७४७५ सम्म आइपुग्दा २४४ प्रतिशत पुगेको छ। यसमा कर राजस्वको अनुपात मात्र २२ प्रतिशत छ, जुन दक्षिण एसिया मात्र नभई विश्वका विकासोन्मुख र विकासशील मुलुकहरूको तुलनामा उच्च हो। संकलित करको संरचना हेर्दा पनि विगत वर्षहरूको तुलनामा अप्रत्यक्ष करको हिस्सा बढ्दै गएको छ। आर्थिक वर्ष २०७४७५ मा कुल राजस्वमा मूल्य अभिवृद्धि करको स्थान ३१ प्रतिशतसहित पहिलो नम्बरमा छ भने २४ प्रतिशत योगदानसहित आयकरको स्थान दोस्रो छ। भन्सार महसुलको कुल राजस्वमा योगदान २१ र अन्तःशुल्कको हिस्सा १६ प्रतिशत मात्र रहेको छ। यो संरचनाले पनि मूल्य अभिवृद्धि कर राजस्वको मूल स्रोतको रूपमा स्थापित हुँदै गएको देखाउँछ। समग्रमा नेपालको कर प्रणाली क्रमशः आधुनिक, पारदर्शी, सूचना प्रविधिमा आधारित र विश्वसनीय हुँदै गइरहेको नभन्दा कर प्रशासनप्रति अन्याय गरेको ठहरिनेछ। तर यत्तिले मात्र चित्त बुझाउने ठाउँ छैन। सुधारको क्षेत्र र सम्भावना नेपालको कर प्रणाली विश्वस्तरको, आधुनिक र सूचना प्रविधिले सूसच्चित हुँदै गएको भए तापनि यसमा सुधारका क्षेत्रहरू अझै बाँकी नै छन। कर प्रणालीमा महत्वपूर्ण नीतिगत परिवर्तन भएका छन्। मूल्य अभिवृद्धि करमा स्वदेशी उद्योगको संरक्षण र संवद्र्धन गर्ने नाममा सैद्धान्तिक आधारभन्दा बाहिर गएर उपलब्ध गराइएका विभिन्न सुविधाहरू हटाइएको छ। तर अझै पनि कर छुटको सूची भने निकै लामो छ। अति आवश्यक वस्तु तथा सेवाबाहेकका छुटहरू क्रमशः हटाउँदै जान कन्जुस्याइँ गर्नु हुँदैन। त्यस्तै कर अनुसन्धान तथा परीक्षणलाई सूचनामा आधारित, वैज्ञानिक र अनुसन्धानमूलक बनाई कर परीक्षण गर्दा खर्च अमान्य गर्ने (एडब्याक) विद्यमान प्रणालीबाट माथि उठेर करदाताको बैंक कारोबार, सापटी, बैंक तथा वित्तीय संस्थाबाट लिएको ऋण र सोको लागि पेस गरेको हिसाबकिताब, दोस्रो तेस्रो पक्ष खरिद बिक्री भिडान, सम्भावित अतिरिक्त खरिद बिक्री, अनलाइन र भर्चुअल कारोबारजस्ता नयाँ प्रविधिको माध्यमबाट लुकाउन, छल्न सकिने कारोबारहरू खोजी गरी अतिरिक्त कारोबार स्थापित गर्ने पद्धति तथा विधिमा जोड दिनु पर्दछ। त्यस्तै वित्तीय प्रविधि (फिनटेक) मा भित्रिएका विभिन्न टेक्निकहरूको प्रयोगबाट कर परीक्षणलाई वैज्ञानिक र अनुसन्धानमूलक वनाउन सकिन्छ। सेवामा विविधीकरण जस्तै ईपेमेन्ट, घुम्तीसेवा, निश्चित समय तोकेर प्रदान गरिने सेवातर्फ जोड दिनु आवश्यक छ। फेसबुक, इन्स्टाग्राम, ट्विटर, युट्युवजस्ता सामाजिक सञ्जालमा हुने विज्ञापनलगायत अनलाइन भर्चुअल कारोबारलाई करको दायरामा ल्याउन ढिला भइसकेको छ। यसतर्फ आन्तरिक राजस्व विभागको ध्यान जानैपर्छ। बढ्दो बेरुजु र बक्यौता व्यवस्थापन एवम् कर परीक्षणको लागि पारदर्शी र वैज्ञानिक छनोट प्रणालीको माध्यमबाट एउटै करदाता बर्सेनि छनोटमा परिरहने तर कतिपय करदाता वर्षौंसम्म छनोटमा नपर्ने अवस्थाको अन्त्य गर्न निश्चित सीमाभन्दा माथि कारोबार भएका करदाता कम्तीमा तीन वर्षमा एक पटक छनोटमा पर्ने गरी कर परीक्षण हुने प्रणालीतर्फ ध्यान पुर्याउन सकियो भने कर प्रशासनप्रति करदाताको विश्वसनीयता बढ्दै जानेछ। अहिले बजारमा देखिएको सबैभन्दा गम्भीर र चुनौतीपूर्ण समस्या न्यून बिजकीकरण र बिक्रीमा बिल नकाट्ने नै हो। यो समस्यालाई सघन बजार अनुगमन र व्यापक करदाता शिक्षाको माध्यमबाट न्युनीकरण गर्न सकिन्छ। त्यस्तै आन्तरिक राजस्व विभागले सुरु गरेको केन्द्रीय बिजक अनुगमन प्रणालीमा क्रमशः सबै क्षेत्र र कारोबारलाई आबद्ध गर्दै लैजान सकेमा ठू्लो मात्रामा चुहिएको राजस्व सरकारी कोषमा आउनेछ। त्यसैले चुहावट नियन्त्रणलाई केन्द्र बिन्दुमा राखी नीतिगत निर्णय गर्दा सकारात्मक प्रभाव पर्नेछ। संघ, प्रदेश र स्थानीय तहमा देखिएको राजस्व संकलन अधिकारसम्बन्धी विषयमा समन्वय गरी विवाद आउन नदिने र व्यापारमा आधारित अर्थतन्त्रलाई उत्पादनमा आधारित बनाउन लगानी मैत्री कर प्रणालीको विकास र करसम्बन्धी विवाद एवं गुनासाहरूको शीघ्र सुनुवाइको व्यवस्था गर्न सकिएमा नेपालको कर प्रणाली अझ उम्दा, वैज्ञानिक, पारदर्शी र अनुमान योग्य हुनेछ। संघ, प्रदेश र स्थानीय तहको बढ्दो खर्चको दायित्वलाई सम्बोधन गर्ने एक मात्र माध्यम आन्तरिक राजस्वको अधिकतम परिचालन हो। प्रदेश र स्थानीय तहले राजस्व बाँडफाँडबाट उपलब्ध हुने रकम न्यून भएको गुनासो गरिरहेका छन् भने संघको अनिवार्य दायित्व दिनप्रतिदिन बढिरहेको छ। यस्तो अवस्थामा अनौपचारिक अर्थतन्त्रलाई औपचारिक दायरामा ल्याई कर संकलनमा गुणात्मक वृद्धि गर्न र करदाता मैत्री कर प्रशासनको माध्यमबाट संकलन प्रभावकारिता बढाउन राजस्व प्रशासनको संगठनात्मक संरचना र जनशक्ति व्यवस्थापनमा आमूल परिवर्तनको खाँचो छ। निजामती सेवालाई संघीय संरचना अनुरूप रूपान्तरण गर्दा उच्च प्राथमिकताका साथ छुट्टै राजस्व सेवाको गठन गरी यस सेवालाई व्यावसायिक, दक्ष र संगठनप्रति समर्पित सेवाको रूपमा विकास गर्नु अपरिहार्य भइसकेको छ। कुनै अमूक व्यक्तिले गर्न सक्ने काम मैले किन नसक्ने भन्ने दिग्भ्रमित मानसिकता र सोच राखी सेवामा विशिष्टीकरणको सट्टा साझा र जनरलिस्ट सेवाको रूपमा राजस्व प्रशासनलाई कदापि हेर्नु हुँदैन। संघीय निजामती सेवा ऐन तयारीको यस महत्वपूर्ण घडीमा अर्थ मन्त्रालयको राजनीतिक तथा प्रशासनिक नेतृत्वले हिम्मत र साहस देखाउने उपयुक्त समय यही हो। स्मार्ट राजस्व प्रशासन निर्माणको यस महत्वपूर्ण अवसरलाई उपयोग गर्न नसकिएमा विशिष्टीकृत राजस्व प्रशासन सधैं मृगतृष्णाकै रूपमा रहनेछ। अन्त्यमा, राष्ट्रिय कर दिवसको यस महत्वपूर्ण अवसरमा सरकारको तर्फबाट करदातालाई उनीहरूले तिरेको करको उपयोग आम जनताकै कल्याणकारी कार्यमा भएको छ भन्ने सन्देश प्रवाह गर्न सकियोस्। हामी करदाताले करसम्बन्धी कानुनले अपेक्षा गरे जस्तै इमानदार र आफ्नो दायित्वप्रति सचेत हुन सकौं र कर प्रशासन व्यावसायिक, पारदर्शी, करदातामैत्री, इमानदार र स्मार्ट हुन सकोस् यही शुभकामना।"
किन बारम्बार हिंसा ?,"अपराध र अपराधीले राज्यको मुख्य दुई उद्देश्यमा अवरोध गर्छ। पहिलो सामाजमा शान्ति कायम गर्न र दोस्रो विकास काममा। यसैकारणले विकसित मुलुकहरू अपराध नियन्त्रणमै बढी केन्द्रित हुने गरेका होलान्। विश्व अनुभवले पनि के मान्यता स्थापित गरेको छ भने जुन मुलुकले अपराध र अपराधीलाई बढी नियन्त्रण गर्न सकेको छ, त्यो विकसित र लोकतान्त्रिक ठहरिन्छन्। जसले अपराध र अपराधी नियन्त्रण गर्न सकेको छैन, त्यो अधोगतिमा रहेको छ। जस्तो पाकिस्तान, अफगानिस्तान, नाइजेरिया। लामो राजतन्त्रकालमा एउटा व्यक्ति र परिवारको सोचअनुसार कानुन बन्ने, कार्यान्वयन हुने र सजाय हुने प्रवृत्तिले अन्याय त हुन्थ्यो नै, अपराध नियन्त्रणमा पनि उत्तिकै समस्या थियो। लोकतन्त्रको अभ्यास गर्न थालेदेखि अझ बढी एवं जटिल प्रकृतिका अपराध हुने गरेको हुँदा गहन खोज र अनुसन्धानको अपरिहार्य बढायो तर दुर्भाग्य भनौं उपरोक्त देखाइएजस्तो एउटा पनि आधुनिक एवम् वैज्ञानिक पद्धति विकास हुन सकेको छैन। अपराधको स्रोत र कारणको सोधखोज गर्ने एउटा पनि मेकानिज्म देखिन्न। पुरानो कानुनहरू खारेज गरी भर्खरै नयाँ कानुन लागू भएका छन्, जसमा सजायका केही दर तथा अनुसन्धान प्रक्रिया आधुनिक एवम मानवअधिकारमैत्री देखिए पनि एउटै अपराध बारम्बार किन हुन्छ। त्यसको अनुसन्धान हँदैन। विशेषगरी जबर्जस्ती करणीको अपराध कुनैकुनै क्षेत्रमा बढी हुन्छ। एउटा न्यायमूर्तिका अनुसार त एउटा क्षेत्रमा पाँच सय मुद्दा दर्ता हुन्छ भने त्यसमा आधी जति रेप हुन्छ। यस्ता अपराधमा वृद्धि हुनुको कारण उछृंखल मनोविज्ञानको बढोत्तरी त हँदै हो, सूक्ष्म अनुसन्धानको अभाव पनि हो। मुलुकमा अपराधको परिभाषाको पनि अस्पष्टता छ। एउटा बलात्कार घटनामा बेलायत, अमेरिका तथा भारतमा जस्तो परिभाषा छ, त्योभन्दा निकै फरक नेपाल कानुनमा छ। यहाँको आशय करणीलाई रेप कै परिभाषाभित्र अन्य मुलुकमा राखिएको छ। रेप को घटनामा अधिकांश मुद्दा लाजको कारणले सार्वजनिक नहुने भएको पीडित सामाजिक परिवेशको कराण उजुर गर्न नसकेकाले आपराधिक मनोबल बढ्दै गई अपराधमा वृद्धि भएको छ। यसर्थ यौनप्रति समाजको संकीर्ण सोचले पनि भएका घटना बाहिर आउँदैन। आर्थिक विपन्नताका कारण अफिसलगायतमा हुने घटना बाहिर आउन नसक्ने, आफन्तबाट भएका घटनालाई पनि सामाजिक दण्ड दिई छिपाउने परिवृत्तिले पनि अपराधीको मनोबल घटेको छ। नेपाली समाजमा आर्थिक समानता नभई केही वर्ग अत्यधिक सुविधासम्पन्न तथा केही वर्ग एकदमै कमजोर भएका कारण पनि यस्ता अपराधको बढोत्तरी मात्र छैन, अपराधी कानुनको पकडभित्र पनि आउन चुनौती छ। हाडनाता करणी, सम्बन्धविच्छेदलगायतले पनि यस्ता अपराधमा वृद्धि भएको मान्न सकिन्छ। अपराधीलाई पक्राउ गरि सजाय गरेर मात्र राज्यको भूमिका समाप्त हुँदैन, न्यायको मक्सद पूरा हँदैन। उक्त अपराध अब उप्रान्त नहोस् भन्ने कुराको निश्चितता न्याय तथा दण्ड प्रणालीबाट हुनुपर्छ। अपराधलाई समाजीकरण गर्नुभन्दा बहिष्कृत गर्ने प्रवृत्तिको विकास हुनुपर्छ। रेप तथा हत्याजस्ता अपराध अनुसन्धानमा आफन्त र पीडितले सास्ती सहनु, आफैं प्रहरी खोरमा बस्न बाध्य हुनु, यातना सहनु विडम्बना हो। करणी वृद्धि हुनुको कारण उछृंखल मनोविज्ञानको बढोत्तरी त हुँदै हो, सूक्ष्म अनुसन्धानको अभाव पनि हो। सानोतिनो अपराधमा कुनै निमुखाले सजाय पायो भने जेल हालिन्छ तर ठूला र ओहोदाधारीहरू कर्तव्य ज्यान मुद्दामा सर्वस्वसहित जन्मकैद ठहर भए पनि सजाय भोग्न न राजी हुन्छन् न त राज्यले बाध्य पार्न सक्छ। मुलुकी ऐनको प्रावधानले भन्छ १८ वर्ष उमेर नपुगेकी महिलासँग विवाह गर्नगराउन हँदैन। महिलाको इच्छाविपरीत विवाह गराउनु हँदैन। एउटी महिला एउटा पुरुषभन्दा बढीसँग विवाह गर्नु हँदैन। गरे अपराध हुन्छ। यस्ता कार्य केही जिल्लामा गरियो भने तुरुन्त पक्राउ र सजाय हुन्छ। तर हामी पत्रपत्रिकामा पढिरहेका हुन्छौं केही जिल्लामा अद्यापि बहुपति प्रथा कायमै छ। अहिले पनि अभिभावकलाई खुसी पारी किशोरीलाई अपरहण गरी बलपूर्वक विवाह गर्ने प्रचलन छ। महिलाको इच्छा होस्, नहोस्, अभिभावकले मन्जुरी दियो भने जस्तोसुकै उमेर समूहका पुरुषले बाटोघाटो, घरलगायत जुनसुकै ठाउँबाट महिलालाई उठाई विवाह गर्छन्। चाहे बालिका होस् वा नबालिक। यसले अद्यापि महिलालाई वस्तु र पशुसरहको व्यवहार सामाजले गर्छ तर राज्यले कारबाही गरेको एउटा पनि दृष्टान्त सुनिँदैन। यसलाई प्रथा र प्रथा पनि कानुनको स्रोत हो भने तर्क गर्न सकिन्छ तर त्यही प्रथा कानुन बन्न सक्छ। अहिले महिला अधिकार बढेको छ। पहिला पुरुषको अधिकार बढी हुँदा महिला प्रताडित थिए। तर राज्यले सबै नागरिकलाई अधिकारसम्पन्न बनाउनुपर्छ। एउटालाई अधिकार दिँदा अर्कोलाई अधिकारविहीन बनाउनु हुँदैन। पुरुषले सम्बन्धविच्छेद नगर्दै विवाह गर्यो भने बहुविवाहको अपराध हुने तर महिलाले गर्यो भने जारीको खत पनि सावित नहुने। महिलाले चाह्यो भने जुन बेला पनि सम्बन्धविच्छेद गर्न सक्ने तर पुरुषले पीडा सहेर पनि गर्न नसक्ने। अपराधबाट कुनै किसिमको अधिकारको सिर्जना हँदैन भनेर अपराधशास्त्रको विश्वव्यापी मान्यता छ। तर हाम्रो कानुनअनुसार अपराधबाट अधिकार सिर्जना गरेको थियो। कसैले पहिलाको पत्नी हुँदै अर्को केटीसँग विवाह गर्यो भने बहुविवाहको अपराधमा सजाय हुन्छ तर विवाह बदर हँदैन्थ्यो तर अहिले विवाह बदर हुने व्यवस्था छ। तर उक्त विवाहबाट जन्मेको बच्चाको हैसियत के हुने अस्पष्ट छ। अर्काको अपराधको सजायको भागी बच्चा हुने प्रावधान आफैंमा न्यायको सिद्धान्तविपरीत छ। अहिले पनि वैज्ञानिक अनुसन्धान पद्धतिको विकास नहुनु, ब्लडमनीको व्यवस्था नहुनु, साक्षीको संरक्षणको प्रभावकारी उपाय नहुनु, गलत फैसला गर्नेलाई उत्तरदायी बनाउने प्रभावकारी संयन्त्रको अभाव, वैज्ञानिक मेडिकल परीक्षण पद्धति निर्माण नहुनु राजधानीबाहिरका नागरिक र विज्ञलाई प्राथमिकतामा नराख्नु, क्षेत्रीय वर्र्गीय रूपमा विभेद हुनुलगायत आपराधिक मनसायमा वृद्धिको कराण हुन्, जसलाई एउटा प्रहरी संगठन वा प्रमुखले मात्र पूरा गर्ने अवस्था छैन।  यादव कानुन व्यवसायी हुन्।"
विदेशी सहयोग र प्रदेश व्यवस्थापन,"चाहे त्यो शासक होस् वा प्रशासक, त्यसैका नाममा विदेश भ्रमणमा रमाउँछन् र आफ्नो हालिमुहाली हुने भए ती सबै सहयोग स्विकार्छन् गत कात्तिक २८ गते अन्नपूर्ण पोस्ट्ले मुख्यमन्त्रीको शंकास्पद निवास भनेर हेडलाइन समाचार छाप्यो। प्रदेश ३ का मुख्यमन्त्री डोरमणि पौडेलका लागि काठमाडौंमा एउटा सरकारी निवासको व्यवस्था भएको रहेछ। प्रदेशका मुख्यमन्त्रीहरूलाई संघीय राजधानी काठमाडौंमा सम्पर्क र वासको प्रबन्ध अनुचित होइन। त्यसका लागि प्रत्येक प्रदेशको आफ्नो विशिष्टतासहित प्रदेश भवन राजधानीमा बनाउनु उपयुक्त हुन्छ। प्रदेशका नेता र पदाधिकारी राजधानी आउँदा बस्ने ठाउँ मात्र होइन, प्रदेश सूचना केन्द्र, पाहुनाघर, राजनीतिक तथा प्रशासनिक सरसम्पर्कलगायत धेरै कुरामा त्यसको उपयोग गर्न सकिन्छ। समाचार पढेपछि थाहा भयो, सोही घरमा एसिया फाउन्डेसनको सहयोगमा प्रदेशका लागि पन्ध्रबर्से योजना तयारीको प्रोजेक्ट चल्दै रहेछ। त्यही बहानामा घरको लिपपोत र सजिसझाउ भएको रहेछ। यस्तै अरू प्रदेशमा पनि विदेशी सहयोगका समाचार आएका छन् कर्णाली प्रदेशमा उत्तरदक्षिण सिमाना जोड्ने द्रूतमार्गका लागि चिनियाँ टोली सर्वेक्षण गर्दैछ, जसका लागि प्रदेशका मुख्यमन्त्रीले चीन भ्रमणको बेला चीन सरकारसँग समझदारी गरेका रहेछन्, कर्णाली प्रदेशको विकासमा चीन सरकारको अरू संलग्नता पनि प्रसारित भएको छ, गण्डकी प्रदेश, प्रदेश २ र ३ मा चीन सरकारको सहयोगमा मोडेल गाई फार्म खोल्ने र त्यसका लागि प्रक्रिया अघि बढेको समाचार आइराखेका छन्। यसैगरी प्रदेश १ को विकास योजना तयार गर्न स्विस सहयोग नियोग (एसडीसी) कार्यरत छ भनेर पनि सुनिएको छ। प्रदेश २ को विकासका लागि भारतीय सरकारले चासो देखाएको छ। प्रश्न उठ्छ त्यो एसिया फाउन्डेसन होस् वा स्विस सहयोग नियोग, छिमेकी चीन होस् वा भारत, मुख्यमन्त्रीहरूले यसरी विदेशी सहयोग लिन सम्पर्क गर्न मिल्छ कि मिल्दैन ? कर्णाली प्रदेशका मुख्यमन्त्रीले चीन सरकारसँग कुन अख्तियारी र आधारमा सहमति गरे ? संघीय सरकारसँग त्यसको के लिखत छ ? उत्तर दक्षिणका दुवै छिमेकीसँग सीमा जोडिने सडक, फास्ट ट्र्याक प्रदेशको कार्यक्षेत्रको हो कि होइन ? हाम्रो संविधानले के व्यवस्था गरेको छ र संघीयतामा के प्रचलन छ ? औषधी गर्न बैंकक हिँडेका अर्का मुख्यमन्त्री अमेरिका पुग्छन्। बेथितिको योभन्दा बढी तमासा के होला ? यस्ता धेरै प्रश्न उठेका छन्, उठाउनु पनि पर्छ। प्रदेशका मुख्यमन्त्री, मन्त्री वा अरू कोही पदाधिकारीको विदेश भ्रमण खासगरी त्यो क्रममा उनीहरूले होमा हो हो मिलाउने सहयोग परियोजनाहरूप्रति संवेदनशील हुन आवश्यक छ। एकाध सद्भावना भ्रमणबाहेक यो उनीहरूको कार्यक्षेत्र होइन भनेर संघीय सरकारले प्रस्ट भन्नु जरुरी छ। नेपालको विकास प्रक्रियामा लामो समयदेखि सहभागी हुँदै आएका अन्तर्राष्ट्रिय संस्थाहरूले प्रदेशको विकासमा रुचि राख्नु स्वाभाविक हो। हामीलाई त्यस्तो सहयोग आवश्यक पनि छ। तर यसको कसरी व्यवस्थापन गर्ने भन्ने कुरा उत्तिकै महत्वपूर्ण छ। नेपाल विदेशी सहयोगको न्यूनता भएको मुलुक होइन। बरु छरपस्ट छन्। दुई दिन घुम्न आएका पर्यटकदेखि दुईपक्षीय, बहुपक्षीय सबै प्रकारका दाता भेटिन्छन्, यहाँ। बाटोमा खेल्दै गरेको एउटा बालकको आ श्रयदेखि अत्याधुनिक रेलले छपक्कै देश ढाकिदिनेसम्म परेका छन् सहयोगका कुरा। त्यसले हाम्रो विकासलाई कता पुर्याएको छ ? कति हाम्रो अपेक्षा अनुकूल छ, हितमा हुन्छ ? त्योचाहिँ विचारणीय छ। अहिले हामी संघीयताको नयाँ अभ्यासमा छौं। यसलाई भरपर्दो गरी निर्देश गर्ने हाम्रो अनुभव र अभ्यास छैन। साथै स्थानीय सरकारको पनि पुनर्संरचना भएको छ, त्यहाँ पनि दाताको ध्यान तानिएको छ। यही बेला हो विदेशी सहयोगका बारेमा पनि नयाँ सोचसहित दीर्घकालीन दृष्टि र नीति अपनाउने। अहिले चुक्यो भने धेरै गलत अभ्यास बस्न सक्छ। विदेशी सहयोग नै विकासको अचुक औषधी होइन। नेपाल विदेशी सहयोगको बलियो र विस्तारित जालो भएको मुलुक हो। राज्यका सबै अंग, नीति निर्माण एवं कार्यान्वयनको जिम्मेवारीमा रहेका व्यक्तिहरू यसको तम्तयारी प्रभावबाट अभिशप्त छन्। सरकारमा बसेर कसिलो सहयोग नीति बनाउँछौं भनेर दाबी गर्ने नेताहरू पनि विदेश घुम्न पाएपछि कसको प्रायोजन र के प्रयोजन हो कुनै मतलबै नराखी दौडिने संस्कार छ। गाउँनगरपालिकाको वडातहदेखि राष्ट्रपतिसम्मको विदेश लर्को दिनहुँ सुनिने, देखिने समाचार भएका छन्। सहयोगको पोको देखाएर नेपाल भित्रिने विदेशी पनि हत्तपत्त आफ्नो देश फर्किन चाहँदैन। कयौंजना एउटा प्रोजेक्टबाट अर्कोमा चाहार्दै दशकौंदेखि यही छन् भने कतिपयले यहीं घरजम गरेका छन्। नेपालको खाँचो हामी पूरा गरिदिन्छौं, अन्यत्रको धेरै अपेक्षा गर्नुपर्दैन भन्ने सन्देश दुवै छिमेकीले दिएका छन्। वर्तमान सरकार पनि त्यसमा रमाएको देखिन्छ। नेपालमा विदेशी सहयोगले धेरै वाहवाह पाएको छ। यसको राशिका आधारमा सरकारमा बस्नेले आफ्नो उपलब्धि मापन गर्ने चलन छ। २००७ सालमा जहानिया राणाशासन फालेपछि हामी शासन, प्रशासनका साथै विकास निर्माणका कुरा गर्न थालेका हौं। त्यसबेला राज्यको शासन, प्रहरी, सेनालगायत आधारभूत संरचना प्रारम्भ गर्न पनि हामीलाई बाहिरको आर्थिक एवं प्राविधिक सहयोग अनिवार्य थियो। शिक्षा, स्वास्थ्य, सडक, बिजुलीलगायत, उद्योग, व्यापार, कृषि विकासका लागि पनि त्यो सहयोग अनिवार्य आवश्यकता थियो। अहिले हाम्रो अवस्था र आवश्यकता फेरिएको छ, सहयोगको स्वरूप पनि। तर हाम्रो मानसिकता र व्यवहार उस्तै छ। एउटा विदेशीले देखाउने परियोजनामा हाम्रो विकास सपना सजिलै रमाउने गर्छ। दोस्रो विश्वयुद्धको अन्त्यपछि विदेशी सहयोगको अवधारणा र प्रयोगले व्यापकता पाएको हो। युद्धबाट ध्वस्त भएको युरोप र जापानमा पोस्टवार रिकभरी, अमेरिका र सोभियत संघबीच प्रभुत्वको संघर्ष, एसिया, अफ्रिकामा नवोदित स्वतन्त्रताले सिर्जित वातावरण यसको पृष्ठभूमि थियो। आधुनिक विकासको हिसाबले पछि परेका हाम्रोजस्तो कयौं देशहरूमा शून्यबाट काम गर्नुपर्ने अवस्था थियो। अशिक्षा, भोकमरी, रोगव्याधीको व्यापकता थियो। आधारभूत मानव हितका कुरादेखि विकास निर्माणका पूर्वाधार र समृद्धिका योजनासम्मका लागि विदेशी सहयोगका लक्ष बने। विकास विश्वमा शान्ति र स्थायित्वको पूर्वसर्त मानिन थाल्यो। सन् १९८० दशकको अन्त्यमा पुग्दा विश्व बैंक, संयुक्त राष्ट्रसंघीय विकास कार्यक्रम (यूएनडीपी) लगायतका संस्थाहरूको अध्ययनले कुनै टिकाउपूर्ण विकास भएको देखाएन। बालुवामा पानी हालेसरहको स्थिति देखा पर्यो। जेजति विकास भयो त्यो पनि एउटा सीमित वर्गको पहुँच र सुविधामा केन्द्रित देखियो। उनीहरूले नीति परिवर्तन गरे। मानव अधिकार तथा लोकतन्त्रका आधारभूत सिद्धान्तलाई समेटेर सुशासन (गुड गभन्र्यान्स) को एजेन्डा बन्यो। भौतिक पूर्वाधारभन्दा मानव अधिकार, संवैधानिक तथा कानुनी सुधार, सामाजिक न्याय, विभेदको अन्त्य, सामाजिक समावेशिता, उत्तरदायी शासन, विकेन्द्रीकरणजस्ता विषयहरू उनको प्राथमिकतामा परे। सामाजिक सचेतना र पैरवी अन्तर्राष्ट्रिय सहयोगको प्राथमिकता प्राप्त अंग र अंश भयो। सहयोगको यो स्वरूपको कार्यान्वयन दातृ संस्था स्वयम् वा उनको रोजाइका गैरसरकारी संस्था र व्यक्तिमार्फत हुन थाल्यो। यसले छोटो समयमै समाजमा हलचल ल्याउन थाल्यो। शदीयौंदेखि दबिएका आवाज खुल्न थाले। नेपाललगायत एसिया तथा अफ्रिकाका कयौं देशमा यसले एउटा सामाजिक उथलपुथलको लहर नै ल्यायो। महिला, दलित, जनजातिलगायत किनाराकृत एवं अल्पसंख्यक समुदायको हकहितका विषयले व्यापक चासो उत्पन्न गर्यो। यथास्थितिविरुद्ध नीति र विचारको व्यापक द्वन्द्व बढ्यो। यो नराम्रो कुरा थिएन। सार्थक परिवर्तनका पक्षमा समाजको तल्लो तहदेखि जनमत निर्माण भइरहेको थियो, तर यसको व्यवस्थापनका लागि राज्यको माथिल्लो तहमा आवश्यक सोच र संरचना बन्न सकेनन्। फलतः राज्यको नीति निर्माणको राजनीतिक, प्रशासनिक एवं ठालूहरूको तहसम्म नै अन्तर्राष्ट्रिय सहयोगको यो स्वरूपप्रति नकारात्मक धारणा बन्यो। यसमा राष्ट्रिय विग्रह र विखण्डनका कारण देख्न थालियो। तर विडम्बना के छ भने चाहे त्यो शासक होस् वा प्रशासक, त्यसैको नाममा विदेश भ्रमणमा रमाउँछन्। आफ्नो हालिमुहाली हुने भए ती सबै स्वीकार्य छन्। अहिले नेपालमा अन्तर्राष्ट्रिय सहयोगको स्वरूप केही खुम्चिएको छ। सरकारको नियन्त्रणमुखी सोच र व्यवहार बढेको छ। सरकारको यो रबैया युरोपेली मुलुकका सन्दर्भमा देखिने र बुझिने गरी आएको छ। छिमेकी भारत र चीनले नेपालमा अन्तर्राष्ट्रिय सहयोगको स्वरूपलाई विस्थापित गर्ने सम्भावना बढेको छ। संविधानमाथि निर्णय गर्दा भारतको भूमिकाले काठमाडौंलाई केही झस्काए पनि अब त्यो सामान्य भइसकेको छ। नेपालको खाँचो हामी पूरा गरिदिन्छौं, अन्यत्रको धेरै अपेक्षा गर्नुपर्दैन भन्ने सन्देश दुवै छिमेकीले दिएका छन्। वर्तमान सरकार पनि त्यसमा रमाएको देखिन्छ। संघीयताको नयाँ प्रयोग र विदेशी सहयोगको परिवर्तित स्वरूपका सन्दर्भमा केही कुरा गम्भीरतासाथ विचार गर्नु आवश्यक छ। पहिलो प्रदेशका सन्दर्भमा संघीय नीति बन्नुपर्यो। प्रधानमन्त्रीलाई मनपरेका मुख्यमन्त्री वा दातृसंस्थाको सम्पर्क सूत्रका आधारमा कुन प्रदेशमा कसले योजना बनाइदिनेजस्ता कुराले कुनै गतिलो परिणाम दिँदैन, त्यो स्वीकार्य कार्यपद्धति नै हो। दाताले काम देखाउने र केहीले पैसा कमाउने धन्दामै सीमित हुनेछ। सरकारले अन्तरप्रदेश परिषद्को माध्यमबाट प्रदेशको योजना तर्जुमा होस् वा विकास परियोजना इच्छुक दातालाई आह्वान गर्नु र त्यसका आधारमा सहयोगको स्वरूप र सहभागिता निर्णय गर्नु उचित हुन्छ। छिमेकी हुन् वा युरोपेली, अमेरिका, विश्व बैंक होस् वा संयुक्त राष्ट्रसंघीय एजेन्सी एउटा एकीकृत र समन्वित नीति तथा खाकामा विदेशी सहयोग खोज्न र कार्यान्वयन गर्न जरुरी छ। दोस्रो भारत र चीनको सन्दर्भ रणनीतिक रूपमा अरू पेचिलो र संवेदनशील छ। केही समयदेखि सीमावर्ती मधेसका जिल्लामा भारतले विशेष सहयोगको प्याकेजमा काम गर्न थालेको छ। यसले त्यहाँको विकासमा केकति सहयोग पुगेको छ ? जति पनि प्रश्न गर्न सकिन्छ। तर उसको अनुकूलका राजनीतिक नेताहरूका लागि राजनीति गर्न भने सजिलो भएको छ। अहिले चीनले पनि नेपालका सीमावर्ती जिल्लाहरूको विकास र राजनीतिमा प्रत्यक्ष चासो दिन थालेको छ। वडा सदस्यदेखि प्रदेशका मुख्यमन्त्रीसम्मलाई चीन भ्रमण गराएको छ, अतिथि सम्मान दिएको छ। दुवै छिमेकीको कूटनीतिक प्रतिस्पर्धा खुला र आक्रामक बन्दै गएको छ। एनजीओका नाममा सरकारनियन्त्रित संस्थाहरूको सक्रियता बढेको छ। दुई छिमेकीबीच सन्तुलनको जुन स्पेस हिजो नेपालले बनाउन सकेको थियो, त्यो आज संकुचनमा पर्न थालेको छ। हामीले हेक्का राख्नुपर्छ विदेशी सहयोगबाट बनेका वा विकसित भएका मुलुकको उदाहरण विश्वमा अत्यन्त कम छ। एउटा सानो समूह लाभान्वित भए पनि सिंगो देश पराश्रित भइरहेका दृष्टान्त धेरै छन्, छ। सात दशक लामो अन्तर्राष्ट्रिय सहयोग हुँदाहुँदै पनि नेपालले विकास क्षमतामा खासै उपलब्धि गर्न नसकेको हाम्रा विकास परियोजनाहरूको हालतले पुष्टि गर्छ। उनीहरूको सहयोगमा भएका अध्ययनअनुसन्धानले हाम्रा केही मानिसले पैसा कमाए होलान्, तर ज्ञानको उत्पादन र प्रवर्धनमा त्यसले सहयोग पुर्याएको देख्न पाइन्न। ती कुरा पैसा दिने निकायकै प्रयोजन र दराजमा सीमित छन्। तसर्थ हाम्रो आफ्नो उत्पादन, ज्ञान, सीपको प्रवर्धन तथा बाह्य जगत्सँग अन्तरनिर्भरता वृद्धि गर्ने गरी विदेशी सहयोग उपयोग गर्न हाम्रा नीति र प्राथमिकतामा केन्द्रित हुन आवश्यक छ।"
पारा ओलम्पियनले पाए भत्ता,"काठमाडौं : तीन पारा ओलम्पियन खेलाडीलाई राष्ट्रिय खेलकुद परिषद् (राखेप)ले आजीवन मासिक भत्ता प्रदान गरेको छ । शनिबार आयोजित कार्यक्रममा राखेप सदस्यसचिव केशवकुमार विष्टले पारा ओलम्पियन विक्रमबहादुर राना, लक्ष्मी कुँवर र मैया विसुंखेलाई साउनदेखि कात्तिकसम्मको मासिक तीन हजार रुपैयाँका दरले जनही १२ हजार रुपैयाँ प्रदान गरे । अहिलेसम्म पारा ओलम्पिकमा पाँचजना सहभागी भए पनि दुई खेलाडीको भने निधन भइसकेको छ । नेपालबाट सबैभन्दा पहिले जितबहादुर खड्काले पारा ओलम्पिक खेलेका थिए । उनी सन् २००८ को बेइजिङ ओलम्पिकमा सहभागी भएका थिए । एथलेटिक्समा प्रतिस्पर्धा गरेका उनको २०७२ सालको विनाशकारी भूकम्पमा परी निधन भएको थियो । यसैगरी सन् २०१२ को लन्डन ओलम्पिकमा सहभागी मानबहादुर तामाङको पनि ओलम्पिक खेलेलगत्तै लन्डनमै निधन भएको थियो । एथलेटिक्स खेलाडी विक्रमले सन् २०१२ को लन्डन र सन् २०१६ को रियो पारा ओलम्पिक खेलेका छन् । यसैगरी पौडीकी लक्ष्मी कुँवरले २०१६ को रियो पारा ओलम्पिक तथा एथलेटिक्सकी मैयाले लन्डन ओलम्पिकमा सहभागिता जनाएका थिए । युवा तथा खेलकुद मन्त्रालय र परिषद्ले गत साउनमा ८४ जना ओलम्पियन खेलाडीलाई जीवन निर्वाहका लागि मासिक तीन हजार रुपैयाँ भत्ता उपलब्ध गराएको थियो । मन्त्रालयले र परिषद्ले पारा खेलाडीमाथि विभेद गरेको भन्दै अन्नपूर्ण पोस्ट्ले गत असोज २४ गते समाचार प्रकाशित गरेपछि युवा तथा खेलकुदमन्त्री जगतबहादुर सुनार (विश्वकर्मा)को अध्यक्षतामा बसेको राखेपको ११०औं बोर्ड बैठकले पारा ओलम्पिकमा सहभागी खेलाडीलाई पनि आजीवन मासिक भत्ता प्रदान गर्ने निर्णय गरेको थियो । पारा खेलाडीलाई रकम हस्तान्तरणपछि राखेप सदस्यसचिव विष्टले प्राविधिक कारणले पारा ओलम्पियनलाई भत्ता दिन ढिलाइ भएको जनाउँदै आगामी दिनमा रकम वृद्धि गर्दै लैजाने प्रतिबद्धता व्यक्त गरे । उनले सानै रकम भए पनि खेलाडीलाई प्रोत्साहन गर्न सहयोग पुग्ने विश्वास व्यक्त गरे । ओलम्पियन लक्ष्मी कुँवरले ढिलै भए पनि मासिक भत्ता पाएकोमा खुसी व्यक्त गरिन् ।"
प्रकाश दाहालको स्मृतिमा फुटबल प्रतियोगिता,"काठमाडौं : गत वर्ष निधन भएका नेकपा अध्यक्ष पुष्पकमल दाहाल प्रचण्डका पुत्र प्रकाश दाहालको स्मृतिमा दोलखामा प्रकाश स्मृतिकप फुटबल प्रतियोगिता'को आयोजना गरिएको छ। रिनेजम नेपालले आयोजना गरेको प्रथम प्रकाश स्मृतिकप फुटबल प्रतियोगिता शनिबारबाट सुरु भएको छ । स्वर्गीय प्रकाश दाहालका पिता नेकपाका प्रचण्डले शनिबार दोलखा पुगी प्रतियोगिताको उद्घान गरेका हुन्। गत वर्ष मंसिर ३ गते हृदयघातका कारण प्रकाश दाहालको निधन भएको थियो । स्वर्गीय दाहालको स्मृतिमा आयोजित प्रथम प्रकाश स्मृति कप २०७५ को उद्घाटन गर्दै, प्रचण्डले राष्ट्र पहिचान र स्वास्थ्यका लागि खेलको ठूलो महत्व रहेको धारणा व्यक्त गरे । प्रतियोगिता मंसिर ७ गतेसम्म सञ्चालन हुनेछ । राष्ट्रिय स्तरका क्लब एपीएफ र कुमारीसहित प्रतियोगितामा १२ टिम सहभागि छन् । उपाधि विजेतालाई २ लाख ५० हजार नगदसहित सिल्ड तथा प्रमाण पत्रको व्यवस्था गरिएको छ । उपविजेताले १ लाख २५ हजार, तेस्रोले र चथौं हुने टिमले ३०३० नगदसहित शिल्ड, मेडल र प्रमाण पत्र पाउने आयोजकले जानकारी दिएका छन्। प्रथम प्रकाश स्मृतिकप फुटबल प्रतियोगिताका संयोजका मिनकुमार शिवाकोटीले हरेक वर्ष प्रतियोगिता आयोजना गरिने बताएका छन्। सहआयोजक समेत रहेको दोलखा जिल्ला फुटल संघले प्रतियोगिता सञ्चालनको सबै जिम्मेवारी लिएको अध्यक्ष गोविन्द श्रेष्ठले जानकारी दिएका छन् ।"
मनाङ मर्स्याङ्दी लयमा,"काठमाडौं : घरेलु फुटबलको सफल टोली काठमाडौं मनाङ मर्स्याङ्दी क्लबले पल्सर सहिद स्मारक ए डिभिजन लिगमा आफ्नो लय समातेको छ। हल्चोकस्थित एपीएफ क्लबको मैदानमा शनिबार भएको पहिलो खेलमा मनाङले एनआरटी क्लबलाई २० गोलले हरायो। मनाङको जितमा अञ्जन विष्ट र ओलावाले अफिजले गोल गरे। दसैं र तिहारका कारण एक चरणको खेलपछि रोकिएको लिग शनिबारबाट सुरु भएको हो। मनाङले १७औं मिनेटमा पेनाल्टी गोलमार्फत अग्रता बनाएको थियो। मनाङका अञ्जनलाई एनआरटीका मोहसुद ओएले डीबक्सभित्र फल खेलेपछि मनाङले पेनाल्टी पाएको थियो। उक्त मौकालाई अञ्जनले सही सदुपयोग गरे। खेलको म्यान अफ दी म्याच बनेका अञ्जनले १० हजार रुपैयाँ पुरस्कार पाए। खेलको सुरुदेखि नै एनआरटीलाई दबाब दिएको मनाङले ३८औं मिनेटमा अर्को गोल थपेको थियो। मनाङका अनुभवी अफ्रिकी स्ट्राइकर ओलावाले डीबक्सभित्र एनआरटीका तीन रक्षकलाई छक्याउँदै एकल प्रयासमा गोल गरेका थिए। उक्त प्रहारलाई एनआरटीका गोलरक्षकलेसमेत बचाउन सकेनन्। मनाङले दोस्रो हाफमा पनि लगातार पोस्ट् प्रहारको मौका पाएको थियो तर थप गोल गर्न भने सकेन। युवा खेलाडीले भरिएको एनआरटीले गोल गर्नलायक कुनै पनि अवसर बनाउन सकेन। मनाङले खेलको १०औं मिनेटमा अनुभवी खेलाडी प्रकाश बुढाथोकीलाई गुमाएको थियो। विपक्षीसँग ठोकिएर मैदानमा लड्दा प्रकाशको दायाँ हात भाँचिएको छ। उनी शनिबारबाटै मनाङबाट खेलेका थिए। टोलीका अर्का रोजाइका खेलाडी सुजल श्रेष्ठको समेत हात भाँचिएका कारण मनाङलाई आगामी खेल गाह्रो हुने प्रशिक्षक सुमन श्रेष्ठले बताए। एनआरटीसँग सोचेजस्तो खेल्न सकेनौं। खेल जिते पनि लगातार पाएको मौका गुमाउनु कमजोरी भयो। तयारीका लागि राम्रो मैदान नहुँदा खेलमा तालमेल मिलेको छैन, सुमनले भने। एनआरटीका प्रशिक्षक महेश्वर मुल्मीले यू१८ जुनियर खेलाडीले मनाङ जस्तो बलियो टोलीसँग सन्तोषजनक खेल खेलेको बताए। टुँडिखेलमा गरेको तयारीले मैदानमा आएर खेल्न खेलाडीलाई गाह्रो भएको छ। लिग भए पनि क्लबका लागि तयारी गर्ने मैदान नहुँदा समस्या परेको छ, महेश्वरले भने। यसैगरी शनिबार भएको दोस्रो खेलमा विभागीय टोली त्रिभुवन आर्मी क्लबले च्यासल युथ क्लबलाई १० गोलले हराएको छ। हल्चोकस्थित एपीएफ क्लबको मैदानमा भएको खेलमा आर्मीका लागि विकास खवासले २७औं मिनेटमा गरेको गोल निर्णायक बन्यो। च्यासलको तुलनामा बलियो देखिएको आर्मीले थप गोल गर्न सकेन। राष्ट्रिय टोलीका पूर्वस्ट्राइकर सन्तोष साहुखललाई टोलीमा समावेश गरेको च्यासलले आर्मीविरुद्ध केही राम्रा मौका बनाए पनि गोल फर्काउन सकेन। जापानको तेस्रो डिभिजनमा फुटबल खेलिरहेका सन्तोष तीन दिनअघि नेपाल आएका हुन्। १४आंै मिनेटमा च्यासलका अमिर श्रेष्ठको सशक्त प्रहारलाई आर्मीका गोलरक्षक विकेश कुथुले विफल पारिदिएका थिए। पहिलो हाफमा आर्मीका कप्तान भरत खवास पनि चुकेका थिए। ४९औं मिनेटमा च्यासलका सन्तोषको फ्रिकिक प्रहारलाई आर्मीका गोलकिपर विकेशले पुनः बचाएका थिए। जितसँगै आर्मीले दुई खेलबाट चार अंक बनाएको छ। समान खेलबाट च्यासलको एक अंक छ। आजको खेल मच्छिन्द्रविरुद्ध नेपाल पुलिस ११ः०० ब्रिगेडब्वाइजविरुद्ध थ्रीस्टार १४ः३०"
पुष्पलाल स्मृति ब्याडमिन्टन : रत्नजितलाई सातौं उपाधि,"काठमाडौं : त्रिभुवन आर्मी क्लबका रत्नजित तामाङले पुष्पलाल स्मृति ब्याडमिन्टन प्रतियोगिताको लगातार सातौं उपाधि जितेका छन् । शनिबार सम्पन्न फाइनलमा एपीएफका दिपेश धामीलाई २१११, २११६ ले पराजित गर्दै रत्नजितले सातौंपटक उपाधि जितेका हुन् । रत्नजितले प्रतियोगिताको पहिलो संस्करणबाहेक सबै प्रतियोगिता जितेका छन् । पुरुष एकलको विजेता रत्नजितले ५० हजार रुपैयाँ प्राप्त गरे । उपविजेता दिपेशले २५ हजार र तेस्रो स्थान हात पार्ने आर्मीका नवीन श्रेष्ठ र रुकेश महर्जनले जनही १० हजार पुरस्कार पाए । यसैगरी महिला एकलको उपाधि पनि आर्मीकै नङ्सलदेवी तामाङले जितिन् । उनले आफ्नै क्लबकी रसिला महर्जनलाई पराजित गर्दै उपाधि जितेकी हुन् । प्रतिस्पर्धात्मक खेलमा नङ्सलले २२२०, १५२१, २११८ ले जित हात पारिन् । नङ्सलले नगद ५० हजार, दोस्रो भएकी रसिलाले २५ हजार र तेस्रो भएका एपीएफका शोभा गौचन र जेसिका गुरुङले जनही १० हजार पुरस्कार प्राप्त गरे । यसैगरी पुरुष युगलको उपाधि आर्मीका रत्नजित तामाङ र नवीन श्रेष्ठको जोडीले जित्यो । रत्नजित र नवीनको जोडीले एपीएफका दीपेश धामी र विजित थापामगरको जोडीलाई २२२०, २०२२, २१११ ले हरायो । आर्मीका रुकेश महर्जन र प्रफुल महर्जन तथा एपीएफका गौतम कठायत र सुनील जोशीले तेस्रो स्थान हात पारे । यस्तै महिला युगलमा एपीएफका पूजा श्रेष्ठ र जेसिका गुरुङको जोडीले आर्मीका नङ्सल तामाङ र रसिला महर्जनको जोडीलाई २११३, २११४ ले पराजित गर्दै उपाधि जिते । जेस्ट ब्याडमिन्टन एकेडेमीका सीता राई र बाँकेकी सम्झना शर्मा तथा आर्मीका अमिता गिरी र अनुमाया राई तेस्रो भए । शीर्ष तीन स्थान हात पार्ने जोडीले नगद २० हजार, १० हजार र पाँच हजार पुरस्कार पाए । यू१७ छात्रमा सिल्क ग्रुपका प्रिन्स दाहाल पहिलो भए । उनले आर्मीका दिवस शंकरलाई २११६, २१५ ले पराजित गरे । जेस्टका प्रियान्सुसिंह क्षत्री र पेम्बा शेर्पा तेस्रो भए । यसैगरी छात्राको खेलमा आर्मीकी रसिला महर्जनले उपाधि जितिन् । उनले आफ्नै क्लबकी रञ्जना भट्टलाई २१५, २१५ ले पराजित गरिन् । मोरङकी रोज पाण्डे र सीमा राजवंशी तेस्रो भए । यू१७ छात्र तथा छात्रा स्पर्धाका विजेताले १५ हजार, दोस्रो हुनेले सात हजार र तेस्रो स्थान हात पार्नेले पाँच हजार पुरस्कार पाए । यसैगरी मास्टर्स ४५ वर्षमाथिको उपाधि आर्मीमा सुभाष श्रेष्ठ र भूमि गुरुङको जोडीले हात पायो । उनीहरूले जेस्टका नवीनबाबु श्रेष्ठ र श्याम पराजुलीलाई १६२१, २११६, २११६ ले हराए । जेस्टका अनुज पौडेल र प्रेम घले तथा ललितपुरका सुनिलमान शाक्य र पूर्णभक्त चित्रकारको जोडी तेस्रो भए । यस विधाका शीर्ष तीन स्थान प्राप्त गर्ने खेलाडीले नगद २० हजार, १० हजार र पाँच हजार प्राप्त गरे । विजेतालाई राष्ट्रिय खेलकुद परिषद्का सदस्यसचिव केशवकुमार विष्टले पुरस्कार प्रदान गरे ।"
