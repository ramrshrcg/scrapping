शीर्षक,विवरण
खोइ दलितमुखी पुनर्निर्माण ?,"ए भाइ, मेरो गुनासोको सुनुवाइ कहिले हुन्छ ? दुईतीनपटक प्राविधिकले नापजाँच गरिसके, फोटो खिचेर पनि लगिसके, अझै अत्तोपत्तो भएन !, यस्तो गुनासो गर्दै थिए विदुर नगरपालिका ९ का रामनारायण श्रेष्ठ। पहुँच नभएकाले उनको नाम अझै लाभग्राही सूचीमा परेको छैन। भूकम्पले जस्तै सरकारले पनि गरिब र दलितलाई हेर्ने रहेनछ भनेर विलौना गर्दै थिइन्, विदुर नगरपालिका ९ कै साइँली मिजार पनि। उनले अहिलेसम्म पनि भूकम्पले थिलथिलो पारेको जोखिमयुक्त घरमै बस्न बाध्य छिन्। सर्वेक्षणका प्रत्येक चरणमा पनि घर नापजाँच प्रक्रियामा उनको नाम लाभग्राही सूचीमा अटाउन सकेन। यसरी गरिब र दलितहरूलाई पुनर्निर्माण प्रक्रियाबाट विमुख घरपरिवारको बिल्लीबाठ हुनबाट कसले जोगाउने ? राष्ट्रिय पुनर्निर्माण प्राधिकरण नुवाकोटले वैशाख ३० सम्म ७२ हजार ८ सय ७१ घरको सर्वेक्षण गरी ६९ हजार २ सय ८९ लाभग्राही पहिचान गरेको छ भने ६६ हजार ३ सय ९७ सँग अनुदान सम्झौता गरी ६६ हजार ३ सय ९७ लाई पहिलो किस्ता वितरण गरिसकेको छ। यो तथ्यांक हेर्दा करिब ९५ प्रतिशतभन्दा बढी लाभग्राहीले पहिलो किस्ता रकम प्राप्त गरिसकेको देखिन्छ। अहिलेसम्म दोस्रो किस्ता लिने अथवा घर बनाउन सुरु गर्ने ४८ हजार ९ सय ६७ र तेस्रो किस्ता लिने अथवा घर निर्माण सम्पन्न गर्ने सात हजार ९९ देखिन्छ, जुन क्रमशः ७० प्रतिशत र १० प्रतिशत हुन आउँछ। निजी आवास पुनर्निर्माणका लागि प्रदान गरिएको समयसीमा सकिन दुई महिना मात्र बाँकी छ। दोस्रो किस्ता लिनेका लागि प्रदान गरिएको समय सकिएर थपिएको पाँच महिना सकिन लाग्दासमेत पुनर्निर्माणको गति कछुवा शैलीमा किन ? पुनर्निर्माण कार्यले गति लिन नसक्नुको कारण के हो ? भूमिहीन दलित, गरिब र सीमान्तकृत भूकम्पपीडित घरपरिवारलाई कस्तो प्रभाव पार्दैछ ? यसको झलक श्रेष्ठ र मिजारको दुःखी अनुहारमा देख्न पाइन्छ। पुनर्निर्माणमा दलित २०७२ सालको भूकम्पले तेस्रो वर्ष पार गर्दा पनि नाजुक आर्थिक र सामाजिक अवस्थाका कारण विदुर नगरपालिकाका भूकम्पपीडित गोपाल मिजारले घरको छानो पूरा गर्न सकेका छैनन्। राजु मिजारले आधा उमेरमा आर्जेको बचत र दसौं लाख ऋण लिएर घर पूरा गरेका छन्। बलराम मिजारलगायत उनका छोरा राजेन्द्र र नारायणले जेनतेन डीपीसी गरेका छन्। राम्रो कमाइ नहुँदा आर्थिक अभावमा कहिले पूरा गर्न सक्ने हो, अनिश्चितै छ। यी उदाहरणले भूकम्पप्रभावित दलित घरपरिवारको कथाव्यथा भन्छन्। नेपाल जीवनस्तर मापन सर्वेक्षण २०१०११ अनुसार सरदर सयजना दलितमा ४२ जना गरिब छन्। जबकि नेपालको समग्र गरिबीको अवस्था २५५ प्रतिशत छ, जुन समग्र राष्ट्रिय गरिबीको अनुपातभन्दा दलितको गरिबीको अवस्था १६५ (४२२५५) प्रतिशतले बढी छ। नेपालको मानव विकास प्रतिवेदन २०१४ अनुसार मानव विकास सूचकांक सबैभन्दा बढी छेत्रीबाहुन ०५३८, जनजाति (नेवारबाहेक) ०४८२ छ भने समग्र दलितको ०४३४ अंक पुछारमा छ। यसले समग्र दलित गरिबी र अविकासको खाडलमा भासिएको देखाउँछ। यसलाई फराकिलो पार्ने काम गरेको भूकम्पले थप गहिरो पारेको खाडललाई सम्बोधन गर्ने मामिलामा सरकारले कुनै विशेष उपाय गरेको पाइँदैन। अनुदानमा पनि हुनेखाने ए भतिज, हाम्रो वडाको गुनासो सम्बोधनको सूची आयो कि आएन ? मेरो छोराको नाम त्यो सूचीमा पर्यो कि परेन, हेर त। उक्त भनाइ हो, विदुर नगरपालिका ९ मा अध्यक्षका प्रत्याशीको। पढेलेखेका पुस्तैनी खान्दानी परिवारमा हुर्किएका उनको आर्थिक हैसियत र सामाजिक प्रतिष्ठा उँचो छ। गाउँमा जिल्ला सदरमुकाम र काठमाडौंमा गरी उनका तीन घर छन्। उनका छोराछोरी अस्ट्रेलिया र अमेरिकामा अस्थायी नागरिकता भइसकेका छन् सायद। उनी पहुँचका आधारमा आफ्नो नाममा भूकम्पप्रभावित लाभान्वित सूचीमा छन्। उनी विदेशमा बस्ने जेठो छोरोको नाम लाभग्राहीमा नपरेकोमा आक्रोशित थिए। अन्ततः भनसुन र जोडबलमा नाम सूचीबद्घ गर्न उनी सफल भए। यसरी परिवारका प्रत्येक सदस्यको नाम दर्ता गराउन सफल भएको बुझिन्छ। राष्ट्रिय गरिबीको अनुपातभन्दा तल रहेको गरिबी दरमा बाँचिरहेका दलितलाई भूकम्पले पारेको असरबाट जोगाउन सरकारले विशेष उपाय गरेको छैन। राहत र अनुदान जरुरी नै नभएका स्थानीय नेता र प्रभावशाली धनीमानीले जसरी पनि लाभ पाउने र गरिब र दलितले अति आवश्यक राहत पनि नपाउने अवस्था देखिएको छ। यस्ता प्रभावशालीको नैतिकता र आचरण भूकम्पपीडितका नाममा लाभका लागि भएको घरधुरीको विभाजन र विस्तारमा देख्न पाइन्छ। २०७२ वैशाख ११ सम्म ५९ हजार दुई सय १५ घरधुरी रहेको नुवाकोटमा वैशाख १२ पछि ६९ हजार दुई सय ८९ घरधुरी लाभग्राहीको सूचीबद्ध भएको देखिन्छ। त्यस्तैझन्डै १२ हजारको संख्याको हाराहारीमा गुनासो दर्ज भएको पुनर्निर्माण प्राधिकरण जिल्ला समन्वय सचिवालयको तथ्यांकले देखाउँछ। विभिन्न स्थलगत अध्ययन र भ्रमण गर्दा अझै पनि अत्यावश्यक भएका गरिब, दलित तथा सीमान्तकृत सयौं घरपरिवार भने अझै कति वर्षा अस्थायी टहरामै गुजारा गर्न बाध्य हुने हुन् ? अनिश्चित छ। उनीहरूका लागि भूकम्पपीडितले राहत र अनुदान प्राप्त गर्नमा अनेक कठिनाइ छ। नीतिगत अव्यवस्था पुनर्निर्माण कार्यलाई व्यवस्थित रूपमा कार्यान्वयन गर्न भूकम्पबाट प्रभावित संरचना पुनर्निर्माणसम्बन्धी ऐन र नियम २०७२ क्रियाशील छ। त्यसैगरी कार्यक्रमलाई व्यवस्थित रूपमा कार्यान्वयन गर्न जग्गा प्राप्तिसम्बन्धी कार्यविधि २०७२, जग्गा दर्तासम्बन्धी कार्यविधि २०७२, पुनर्बास तथा स्थानान्तरणका लागि वन क्षेत्रको जग्गा उपलब्ध गराउने कार्यविधि २०७२, निजी आवास पुनर्निर्माण अनुदान वितरण कार्यविधि २०७३, जोखिमयुक्त बस्ती स्थानान्तरण तथा पुनस्र्थापना कार्यविधि २०७३, पुनर्निर्माणसम्बन्धी गुनासो व्यवस्थापन कार्यविधि २०७३, भूकम्पपीडितलाई बसोवासयोग्य जग्गा खरिदसम्बन्धी मापदण्ड २०७४ जस्ता दस्ताबेज भए पनि ती कागजी साबित भएका छन्। ती नीति दलित तथा सीमान्तकृत गरिब पीडित घरपरिवारलाई छुने समावेशी र व्यावहारिक हुन सकेका छैनन्। अनुदान वितरण कार्यविधि २०७३ अनुसार भूकम्पबाट प्रभावित लाभग्राहीमा नामावली दर्ता गराउन आफ्नै नाममा घर र जग्गा हुनुपर्छ जबकि दलित र जमिनबीच पारपाचुकेको सम्बन्ध छ। यूएनडीपी मानव विकास प्रतिवेदन (सन् २००४) अनुसार १३ प्रतिशत दलितसँग मात्रै कुल खेतीयोग्य जमिनको एक प्रतिशत स्वामित्व छ। अध्येता डा पूर्ण नेपालीका अनुसार १५२४ प्रतिशत पहाडी दलितसँग जमिन छैन। यसरी अधिकांश भूमिहीन सुकुम्बासी र घरवारविहीन गरिब दलितले राहत र अनुदान प्राप्त गर्न सक्ने अवस्था छैन। राज्यबाट संरचनात्मक रूपमै विभेदको चपेटामा पारिएका र भूकम्पबाट पनि अति प्रभावित भएका १४ र आंशिक प्रभावित भएका ३१ जिल्लाका दलित तथा गरिबले राज्यबाट प्रदान गरिने राहत तथा अनुदान पनि पाउन सकेका छैनन्। भूकम्पप्रभावित लाभग्राही पहिचानसम्बन्धी कार्यविधि २०७४ ले पनि दलित र गरिब शब्द उल्लेख गर्नसमेत कन्जुस्याईं गरेर हुनेखाने वर्ग र समुदायलाई मात्रै वास्ता गर्न खोजेको छ। अध्ययनबाट देखिन्छ गरिब, दलित, सीमान्तकृत जनजातिको बसोवास जोखिमयुक्त स्थान वा भीरपाखामा छ। प्राधिकरणले २०७४ चैत १५ सम्म ३१९ बस्तीलाई सुरक्षाका उपाय अवलम्बन गर्नुपर्ने र २८६ बस्तीलाई पूर्ण वा आंशिक रूपमा असुरक्षित भएकाले सार्नुपर्ने भनी पहिचान गरेको छ। हालसम्म एकीकृत बस्ती बसाउन ११ वटा बस्तीको मात्रै भौगर्भिक अध्ययन भएको छ। प्राधिकरणले एकीकृत बस्ती विकाससम्बन्धी कार्यविधि २०७४ पारित गरे पनि कुनै जोखिमयुक्त बस्ती स्थानान्तरण गर्न सकेको छैन। यस्तो अवस्थामा त्यस्ता बस्तीका गरिब र सीमान्तकृत दलित घरपरिवारले अझै कति बर्खा त्रासमा बाँच्नुपर्ने हो, सरकारसँग जवाफ छैन। सूचना र शक्तिमा पहुँच कमी प्राधिकरणले काम थालेको बेलामा पुनर्निर्माणको कार्य पाँच वर्षसम्म चल्ने सूचना प्रवाह भएको थियो। यस्तो भ्रामक सूचनाको मार शैक्षिक रूपले पछाडि पारिएका गरिब जनतामाथि पर्यो। राष्ट्रिय समावेशी सर्वेक्षण २०१२ अनुसार समग्र दलितको साक्षरता दर ५२४ छ, जबकि समग्र राष्ट्रको साक्षरता दर ६५९ प्रतिशत छ। यसरी पछाडि पारिएका गरिब र दलितहरूले के बुझे भने पाँच वर्षभित्र जहिले घर बनाए पनि हुने रहेछ। तर निजी आवास पुनर्निर्माण सम्पन्न गर्ने समयसीमा केवल दुई वर्ष (२०७५ असार) सम्म मात्रै थियो। बाँकी समय भूकम्पप्रभावित अन्य सार्वजनिक संरचनामा बाटो, पुल, विद्यालय तथा पुरातात्विक महŒवका संरचना पुनर्निर्माणका लागि थियो। यस्तो सूचनासम्म सुरुबाटै दूरदराजका गरिब, दलित र सीमान्तकृत घरपरिवारको पहुँच थिएन। उनीहरू सही सूचनामा पहुँच नहुँदा राज्यशक्तिमा र त्यसले दिने अनुदानमा पहुँच प्राप्त गर्नमा पनि पछि परे, राज्य त उनीहरूसम्म पुगेकै थिएन। यस्तो अवस्थामा गैरसमावेशी देखिएका पुनर्निर्माण ऐन, नियम, कार्यविधि, निर्देशिका र आदेश संशोधन गरी गरिब, दलित र सीमान्तकृत घरपरिवारले उपभोग गर्न सक्ने बनाउन जरुरी छ। त्यस्तै निर्माण सामग्रीको सहज र सरल रूपमा उपलब्ध गराउने काममा तदारुकता, सरकारबाट उचित अनुगमन गरी ऐन, नियम, नीति र कार्यविधि कार्यान्वयन, राजनीतिक प्रतिशोध नराखीकन झूटा विवरण दिनेलाई दण्ड र जरिबाना, दलीयकरणलाई न्यून गर्दै अगाडि नबढे पुनर्निर्माण हुनेखानेको भविष्य सुरक्षित स्थल हुनेछ। अन्ततः गरिब दलितलाई ऐन हुनेखानेले चैन हुने पक्का छ। भूकम्पपछिको राहत, पुनस्र्थापना तथा पुनर्निर्माणमा क्रियाशील मगराती दलित मुद्दामा लेख्छन्।"
शिक्षाको लोकतन्त्रीकरण,"अहिले नेपालमा मुलुकको विकास र समृद्धिबारे जेजसरी जोडतोडका साथ राजनीतिक वृत्तमा चर्चा चुलिएको छ, त्यसको तुलनामा कसको समृद्धि र कस्तो समृद्धिजस्ता प्रधान प्रश्न राम्ररी उच्चारणसमेत भएका छैनन्। सीमान्तकृत वर्ग, लिंग, जाति र समुदायको उत्थानलाई केन्द्रमा राखेर समतामूलक अर्थतन्त्रको निर्माण र सामाजिक न्यायसहितको समुन्नतिको रणनीतिबारे गहिरो बहसको सिर्जना गर्नु जरुरी छ। चुनावी घोषणापत्रमा दलहरूले अगाडि सारेका राजनीतिक नारा, एजेन्डा र प्रतिबद्धताको ठूलो महत्व छ, तर ती स्वयंमा समुन्नतिको रणनीति र कार्ययोजना भने होइनन्। राजनीतिक नेतृत्वको इच्छाशक्तिका साथसाथै कुनै पनि समाज वा मुलुकको समुन्नतिको जग भनेको सुदृढ तथा लोकतान्त्रिक सार्वजनिक शिक्षा प्रणाली हो। शिक्षाको समग्र लोकतन्त्रीकरण र सार्वजनिक शिक्षा प्रणालीलाई सुदृढ बनाउँदै जाने क्रममा नै समुन्नतिका अन्य भौतिक तथा प्राविधिक पक्षहरूको विकासका निम्ति ढोका खुल्दै जान्छ। यो लेखमा हामी वर्तमान परिवेशमा शिक्षाको लोकतन्त्रीकरणको अर्थ, मर्म र संस्थागत रूपान्तरण गर्नुपर्ने केही महत्वपूर्ण सवालबारे छलफल गर्नेछौं। उपलब्ध स्थानको सीमालाई ध्यानमा राखेर शिक्षाको लोकतन्त्रीकरणको चर्चा गर्दा यो लेखमा विद्यालय शिक्षाको सन्दर्भलाई केन्द्रमा राखिएको छ। उच्च शिक्षा र विश्वविद्यालय तहको शिक्षाको लोकतन्त्रीकरणको सवाल पनि उस्तै जल्दोबल्दो नै हो, तर यो लेखमा हामी त्यसमा प्रवेश गर्ने छैनौं। अनौपचारिक शिक्षा अर्को महत्वपूर्ण क्षेत्र हो, त्यसबारे पनि यो लेखमा चर्चा गर्नु सम्भव छैन। शिक्षाको लोकतन्त्रीकरणको सन्दर्भ लोकतान्त्रिक राज्यप्रणालीअन्तर्गत राजनीतिक अधिकारको हिसाबले सबै नागरिक बराबर हुन्छन्। सम्पूर्ण नागरिकको राजनीतिक सुरक्षा, स्वतन्त्रता र मौलिक हकहरू संविधानले नै सुनिश्चित गरेको हुन्छ। राजनीतिक रूपमा कोही पनि उचनीच हुँदैन। तर लोकतन्त्र र लोकतान्त्रिक प्रणालीको अभीष्ट एउटा राजनीतिक व्यवस्था सञ्चालन गर्नु मात्र हैन, बरू एउटा लोकतान्त्रिक राज्यको सचेत तथा प्रतिबद्ध नेतृत्वपंक्तिको उद्देश्य भनेको आम जनसमुदायमा लोकतान्त्रिक चेत र संस्कारको विकास गर्नु, सबै किसिमका राजनीतिक र सामाजिक संस्थाहरूलाई लोकतान्त्रिक ढंगबाट सञ्चालन गर्नु र लोकतान्त्रिक मूल्य मान्यतालाई समाजमा स्थापित गरेर सभ्य तथा समुन्नत समाज निर्माण गर्नु हो। लोकतान्त्रिक राजनीतिलाई सुदृढ र दिगो तुल्याउन पनि लोकतान्त्रिक मूल्यमान्यतासम्मत् समतामूलक अर्थतन्त्र र लोकतान्त्रिक शिक्षा प्रणालीको विकास अनिवार्य हुन्छ। विश्वविख्यात अमेरिकी शिक्षाविद् एवम् लोकतान्त्रिक शिक्षाका अभियन्ता प्राध्यापक जोन डुवे समाजमा विद्यमान नकारात्मक विभेद र असमानता हटाएर सभ्य र समतामूलक समाज निर्माणका लागि सार्वजनिक शिक्षा प्रणालीको ठूलो सम्भावना रहेकोबारे नीतिनिर्मातालाई घच्घच्याउनुका साथै नागरिक तहमा पनि बहसमा लैजान्थे। हरेक वर्ग, लिंग, क्षेत्रका जनताले उस्तै गुणस्तरीय शिक्षा पाउने व्यवस्था नै लोकतान्त्रिक शिक्षा व्यवस्था हो। राज्य र समाज मिलेर त्यस्तो प्रावधान खडा गर्न सक्छ र गर्नैपर्छ भन्ने उनको अभियान थियो। उनको विचार, बहस र अभियानले अमेरिकाको सार्वजनिक शिक्षा प्रणालीको सुदृढीकरणमा निकै योगदान गर्यो। त्यसको ठीक उल्टो, अहिलेको हाम्रो शिक्षा व्यवस्था विभाजनकारी तथा धनी र गरिबबीचको वर्गीय असमानता अझै बढाउने किसिमको छ। प्राइभेट स्कुल र सरकारी वा सामुदायिक स्कुलले दुई फरक संस्कार दिइरहेका छन्। यी दुई थरी विद्यालयले दुई फरक सामाजिक वर्ग जन्माइरहेका छन्। राज्यले कानुन बनाएर अनुमति दिएकाले मुलुकमा निजी र नाफामुखी स्कुलहरू स्थापना र सञ्चालन भएका हुन्। शिक्षालाई सेवाका रूपमा बिक्री गरेर नाफा कमाउने उद्देश्यले यस्ता निजी स्कुल खुलेका हुन्। सकारात्मक सामाजिक योगदानको आधारमा निजी स्कुलका सञ्चालकलाई धन्यवाद दिनुपर्ने हुन्छ। तर समग्रमा निजी र नाफामुखी स्कुलले एउटा खास वर्गलाई आकर्षित गरेर ठालुमुखी संस्कार हुर्काइरहेका छन्। अपवादबाहेक सामुदायिक स्कुलहरू केटाकेटीमा हीनभाव उत्पन्न गराई दोस्रो दर्जाको नागरिक उत्पादन गर्ने थलो बन्न पुगेको छ। सत्य जेसुकै भए पनि प्राइभेट स्कुल भनेपछि स्तरीय शिक्षा दिने र सरकारी स्कुल भनेको बजारमा नबिक्ने शिक्षा दिने ठाउँ भन्ने मान्यता बनेको छ। आर्थिक हिसाबले मध्यम र उच्चवर्गीय परिवारका केटाकेटी पुग्ने भएकाले निजी स्कुलले सुसाक्षर परिवारबाट आएका विद्यार्थी पाउँछन्। ती विद्यार्थीले स्वाभाविक रूपमा अभिभावकबाट लेखपढ र बोलचालमा नियमित सहयोग पाउँछन्, तर अर्कोतिर सामुदायिक स्कुलमा भने गरिब र निम्न वर्गका केटाकेटी जान्छन्। ती विद्यार्थीका निम्ति अभिभावकबाट पनि पढाइलेखाइमा त्यति सहयोगको वातावरण हुँदैन। स्कुलमा पनि गुणस्तरीय शिक्षाको वातावरण नहुँदा ती पछि पर्न बाध्य हुन्छन्। तसर्थ यो अलोकतान्त्रिक शिक्षा व्यवस्थाको नमुना हो। किनभने यस्तो शिक्षाले हामीलाई लोकतान्त्रिक र समुन्नत नेपाल निर्माणतर्फ लैजाँदैन। धनीलाई एक किसिमको र निम्न वर्गलाई अर्कै फरक किसिमको स्कुल हुने शिक्षा व्यवस्था अन्यायपूर्ण छ। त्यसैले जोन डुवे र उनीजस्ता विभिन्न मुलुकका अभियन्ताका विचार, अभियान र अनुभवबाट सिकेर हामीले नेपालको परिवेशसुहाउँदो शिक्षा व्यवस्थाको लोकतन्त्रीकरणको अभियान सञ्चालन गर्न आवश्यक छ। वर्ग विभेद नगरी सबैलाई एकै प्रकारको गुणस्तरीय शिक्षा प्रदान गर्ने लोकतान्त्रिक सार्वजनिक शिक्षा प्रणाली स्थापित गर्न ढिलाइ भइसकेको छ। पहुँच र पूर्वाधार शिक्षा व्यवस्थाको लोकतन्त्रीकरणका लागि आवश्यक पहिलो काम हो पूर्वदेखि पश्चिम हिमाल, पहाड र तराईका सबै केटाकेटीलाई कक्षा १२ सम्मको गुणस्तरीय विद्यालय शिक्षामा पहुँच सुनिश्चित गर्नु। संविधानले शिक्षाको अधिकारलाई मौलिक अधिकारका रूपमा स्थापित गरिसकेको अवस्थामा पहुँचलाई सुनिश्चित गर्न भौतिक पूर्वाधार खडा गर्ने, नीतिगत स्पष्टता प्रदान गर्ने, तीनै तहका सरकारको जिम्मेवारी किटानी गर्ने र नियमित स्रोतको व्यवस्था गर्ने दायित्व राज्यको हो। यसनिम्ति राज्यले शिक्षाको लोकतन्त्रीकरणलाई प्राथमिक क्षेत्रको रूपमा लिनु जरुरी छ। कुनै बेला १७ प्रतिशतसम्म बजेट शिक्षाका लागि छुट्ट्याइएकोमा हालैका वर्षमा प्रतिगामी ढंगले घट्दै गएर अहिले १० प्रतिशत भएको छ। शिक्षामा जाने बजेटलाई सरकार र समाजले पनि खर्च हैन, लगानीका रूपमा हेर्न जरुरी छ। कुल बजेटको प्रतिशतको हिसाबले हेर्दा नेपालमा कुनै बेला १७ प्रतिशतसम्म बजेट शिक्षाका लागि छुट्ट्याइएकोमा हालैका वर्षमा प्रतिगामी ढंगले घट्दै गएर अहिले १० प्रतिशत भएको छ। नेताहरूको भाषणमा शिक्षाको विकास समेटिए पनि बजेट तथा स्रोत व्यवस्थामा प्राथमिकतामा नपरेर घट्दै जानुका कारण हुन् शिक्षाबारे नागरिकको दबाब कम हुनु, दल तथा सांसदलाई शिक्षामा चासो कम हुनु र मिडियाले पनि यो विषयमा पर्याप्त स्थान नदिनु। त्यसैले बदलिँदो परिवेशमा शिक्षाको लोकतन्त्रीकरण र सार्वजनिक शिक्षा सुदृढीकरणको अभियानलाई बलियो बनाउन शिक्षा मन्त्रालयलगायत तीनै तहका सरकारको शिक्षा निकाय, शिक्षक, विद्यार्थी, अभिभावकलगायत नागरिक समाज र मिडियासमेतको संयुक्त अभ्यास जरुरी छ। शिक्षामा जाने बजेटलाई सरकार र समाजले पनि खर्च हैन, लगानीको रूपमा हेर्न जरुरी छ। मुलुकको समुन्नतिको जग निर्माणका लागि गरिने लगानी हो यो। विवादास्पद हुँदाहुँदै बजेटमा पारिएको सांसद विकास कोषजस्ता शीर्षकका बजेटलाई शिक्षाको पूर्वाधारमा लगानी गराउन मतदाताहरूले सांसदहरूलाई दबाब दिनु जरुरी छ। यसमा सम्बन्धित दलनिकटका राजनीतिक कार्यकर्ता र भ्रातृसंगठनलाई पनि अपिल गर्नु जरुरी छ। यसबाहेक स्थानीय र प्रदेश सरकारहरूले अभियानकै रूपमा आफ्नो क्षेत्रका विद्यालयहरूको पूर्वाधार विकासलाई प्राथमिकता दिएर सम्भव भएजति ठाउँबाट स्रोत जुटाउन लाग्नुपर्छ। अब पनि पूर्वाधार र भौातिक संरचनाकै कमीको कारणले गुणस्तर कायम गर्न कठिन हुने अवस्था रहन दिन हुँदैन। पाठ्यक्रमको लोकतन्त्रीकरण कुनै पनि तहको शिक्षाको गुणस्तरलाई प्रभाव पार्ने अर्को महत्वपूर्ण पक्ष भनेको पाठ्यक्रम हो। पाठ्यक्रममा धेरै किसिमको सन्तुलन मिल्नु जरुरी हुन्छ। झन्डै एक शताब्दीअघि नेपालका मानवतावादी दार्शनिक तथा शिक्षा अभियन्ता जयपृथ्वी बहादुर सिंहले भनेका थिए, शिक्षाले मानिसको भित्री अाँखा र बाहिरी अाँखा दुवै खुलाउन सहयोग गर्नुपर्छ। अर्थात् मानिसले आफू को हो, जीवनको अर्थ के हो, अधिकार के हो र कर्तव्य के हो बुझ्नु जरुरी छ। साथै समाज के हो, संसार कसरी चलिरहेछ, सामाजिक सम्बन्धहरू कसरी राम्रो बनाउने, कुन पेसा गर्ने, केकस्ता ज्ञान र सीपमा पारंगत हुनु जरुरी छ, त्यसबारे पनि शिक्षाले ज्ञान दिनुपर्छ। पाठ्यक्रममा अनिवार्य सिक्नुपर्ने विषय र रुचिपूर्वक इच्छाधीन हिसाबले सिक्ने विषयको पनि सन्तुलन मिल्नु जरुरी हुन्छ। त्यस्तै मातृभाषा, राष्ट्रको माध्यम भाषा र विश्व भाषा, तीनवटै भाषाको महत्व भएकाले पाठ्यक्रमले त्यो सुनिश्चित गर्नुपर्ने हुन्छ। त्यसमा पनि कुन अनिवार्य र कुन इच्छाधीन प्रस्ट पार्नु जरुरी छ। समकालीन विश्वले स्थापित गरेको ज्ञान, विज्ञान र प्रविधि शैक्षिक तहअनुसार अनिवार्य रूपमा नै जान्नुपर्ने हुन्छ। शिक्षाको एउटा मूल उद्देश्य नै विश्व तहमा स्थापित भइसकेको ज्ञानमा सहज पहुँच पुग्न सघाउनु हो, पाठ्यक्रमले त्यो सुनिश्चित गर्नुपर्छ। विज्ञान, गणित, सामाजिक अध्ययनलगायतका विषयमा यो लागू हुन्छ। अर्को भनेको पाठ्यक्रमको राष्ट्रिय र स्थानीय पक्ष पनि प्रस्ट हुनुपर्छ। हरेक व्यक्ति परिवार र समुदायको सदस्य, देशको नागरिक र साथसाथै विश्व नागरिक पनि हो। शिक्षाले मानिसलाई यी तीनै किसिमको भूमिका निभाउन ज्ञान, सीप र दृष्टि दिनुपर्ने हुन्छ। अहिले मातृभाषासम्बन्धी पाठ्यक्रम, स्थानीय समाज, इतिहास र संस्कृतिसम्बन्धी पाठ्यक्रम तथा स्थानीय अर्थतन्त्रअनुकूल हुने उद्यमशीलतासम्बन्धी पाठ्यक्रम निर्माण गर्ने पहल स्थानीय सरकारले लिनुपर्ने हुन्छ। समग्रमा शिक्षाले परम्परागत ज्ञानलाई आधुनिक ज्ञानसँग, स्थानीय ज्ञानलाई विश्व ज्ञानसँग र अनुभवजन्य ज्ञानलाई वैज्ञानिक ज्ञानसँग जोड्न सघाउनुपर्छ। पाठ्यक्रमको लोकतन्त्रीकरणको सवाललाई तदनुरूप नै बुझ्नुपर्ने हुन्छ। जीवनमुखी शिक्षा शिक्षाको लोकतन्त्रीकरणको अर्को महत्वपूर्ण सवाल भाषा, विज्ञान, प्रविधि, सामाजिक अध्ययनका साथै मानिसले जीविकाका लागि जुनसुकै पेसा वा व्यवसाय अपनाए पनि सामाजिक जीवनयापन गर्नेक्रममा जान्नैपर्ने अत्यावश्यक ज्ञान र सीप सिक्ने वातावरण सिर्जना गर्नु पनि हो। जीवनको अर्थ, जीवनचक्रको वास्तविकता, सामाजिक सम्बन्धहरू बन्ने र भत्किने कारण, न्याय र अन्यायसम्बन्धी धारणा र व्यवहार इत्यादि जीवनमा धेरै महत्वपूर्ण पक्षहरू हुन्। यस्ता विषयमा छलफल गर्ने, प्रश्नहरू गर्ने, अनुभव सुन्ने र स्वतन्त्र धारणा बनाउने अवसर नवयुवाहरूका लागि एकदम महत्वपूर्ण हुन्छ। आलोचनात्मक चेत, चिन्तन र विश्लेषण पद्धतिसम्बन्धी ज्ञान र सीप हासिल गर्नु पनि स्वतन्त्र व्यक्तित्व विकास र आत्मविश्वास उकास्ने हिसाबले महत्वपूर्ण पक्षहर हुन्। खास गरेर लोकतान्त्रिक मूल्यमान्यता र संस्कार विकासका लागि आलोचनात्मक चेत, चिन्तनको निकै महत्व हुन्छ। सामाजिक बहसमा सहभागी हुँदा अपनाउनुपर्ने लोकतान्त्रिक संवाद शैली, विषयवस्तुलाई प्रस्टसँग प्रस्तुत गर्ने कला, समय व्यवस्थापनको महत्व इत्यादि प्रकारका ज्ञान र सीपहरू जुनसुकै पेसा अपनाउनेलाई अत्यावश्यक हुन्छ। जीवनमुखी शिक्षा वा सीप सिक्नका लागि कक्षाकोठामा शिक्षकसँग छलफल गर्नुका अतिरिक्त विद्यार्थीहरूका नै ससाना समूहले सहभागिमूलक अनुसन्धानका परियोजना बनाएर काम गर्न पनि सक्छन्। समूहमा काम गर्दा सहभागितामूलक निर्णय प्रक्रिया तथा लोकतान्त्रिक नेतृत्व शैलीबारे व्यावहारिक ज्ञान र सीप प्राप्त हुन्छ। फरक विचार, फरक रुचि, फरक क्षमता भएका मानिससँग कसरी काम र व्यवहार गर्ने भन्ने सीप पनि यस्तै समूह कार्यबाट सिक्ने अवसर मिल्छ। समुन्नतिका लागि शिक्षाको लोकतन्त्रीकरण धेरै गहिरो र फराकिलो ढंगले बहस गर्दै जानुपर्ने विषय भएकाले यससम्बन्धी केही प्रश्न उठाउने प्रयास यो लेखमा गरियो। आशा छ, शिक्षाविद् र विभिन्न क्षेत्रमा कार्यरत शिक्षाकर्मी, नीतिनिर्माता, राजनीतिक नेता, नागरिक अगुवालगायत अन्य पेसाकर्मी पनि यो बहसमा सामेल हुनुहुनेछ। लोकतान्त्रिक सार्वजनिक शिक्षा प्रणालीलाई बलियो नबनाईकन नेपालको समुन्नति सम्भव छैन। त्यसर्थ समुन्नत, न्यायपूर्ण र लोकतान्त्रिक नेपाल निर्माणका लागि शिक्षाको लोकतन्त्रीकरण अभियानमा हामी सबै संलग्न होऔं। विमल बेलायतको युनिभर्सिटी अफ कोभेन्ट्रीमा इन्टरनेसनल भिजिटिङ फेलो हुन्।"
यसरी घटाऔं मोटोपन,"मोटो भयो, ठूलो पेट लाग्यो भने सुख पाएछ भन्ने चिन्तन हामीकहाँ अहिले पनि कायमै छ। परदेश गएको छोरो मोटाएर आएन भने यसको कमाइ राम्रो नभएको र बिहे गरेर गएकी छोरी मोटाइन भने घरमा सुख छैन रहेछ भन्ने पनि बुझाइ छ। तर मोटोपन रोगको भण्डार हो भन्ने बुझाइ अझै कमै पाइन्छ। विश्व स्वास्थ्य संगठनका अनुसार संसारभर मोटोपनका कारण हरेक वर्ष कम्तीमा २८ लाख मानिसको मृत्यु हुने गरेको छ। अहिलेकै अवस्था रहेमा सन् २०२५ सम्ममा २ करोड ७० लाख मानिस मोटोपनको सिकार हुने देखिन्छ। विश्व ओवेसिटी फेडेरेसनको प्रतिवेदनअनुसार संसारभर मोटोपनका कारण सिर्जित स्वास्थ्य समस्याको उपचारका लागि मात्र वार्षिक १२ अर्ब अमेरिकी डलरभन्दा बढी खर्च भइरहेको छ। कस्तो व्यक्तिलाई मोटो भएको मानिन्छ भन्ने मापनका लागि उमेर र अवस्थाले निर्धारण गर्दछ। सामान्यतया शरीरको उचाइको अनुपातमा तौललाई तुलना गरी मोटोपनको स्तर निर्धारण हुन्छ। तर सबै अवस्थामा यसले सही नतिजा नदिन पनि सक्छ। यसका लागि उचाइ, तौलका साथै मांसपेसी, हाड र बोसोको अनुपात कस्तो छ भन्नेसम्मको प्राविधिक जाँच गर्न जरुरी हुन्छ। यसरी हेर्दा हामीले आँखाले देख्दा सामान्य लाग्ने व्यक्ति पनि मोटोपनको सिकार भइरहेको हुन सक्छ। डाइटिसियनसँग परामर्श लिई जाँच गराएमा मोटोपनको वास्तविक मापन र उचित व्यवस्थापन गर्न सहज हुन्छ। मोटोपना र स्वास्थ्य मोटोपनलाई समयमै व्यवस्थापन गर्न सकिएन भने मुटुरोग, मधुमेह, उच्च कोलेस्टेरोल कलेजोमा बोसो जम्ने र कलेजो खराब हुने, उच्च रक्तचापजस्ता विभिन्न प्राणघातक नसर्ने रोगदेखि विभिन्न खालका क्यान्सरसम्म हुन सक्छ। मोटोपन धेरै भएका व्यक्तिमा रक्तचाप, कोलेस्टेरोल, मधुमेहको मात्रा सामान्य स्तरमै छ भने पनि हृदयाघात हुने सम्भावना सामान्य व्यक्तिमा भन्दा २८ गुणा बढी हुने एक अध्ययनले देखाएको छ। औषधि वा शल्यक्रियाबाट भन्दा पनि खानपान र जीवनशैलीबाट तौल व्यवस्थापन गर्नु बढी बुद्धिमानी हुनेछ। ब्रिटिस हार्ट फाउन्डेसनको एक अध्ययनअनुसार मोटोपन भएका व्यक्तिमा मधुमेह, उच्च रक्तचाप, उच्च कोलेस्टेरोल, मुटु रोग, थाइराइड, महिलामा महिनावारीमा गडबढी, दम, पित्त थैलीसम्बन्धी समस्या, श्वासप्रश्वाससम्बन्धी समस्याका साथै मानसिक समस्या पनि धेरै पाइएको छ। थोरै मात्रामा तौल व्यवस्थापन गर्दा पनि धेरै हदसम्म यी समस्याबाट बचिने अध्ययनहरूले देखाएका छन्। ठूलो आन्द्राको क्यान्सर, आन्द्रा तथा महिलामा स्तन क्यान्सरको खतरा र मिर्गौला खराबी गराउन पनि मोटोपनले भूमिका खेल्छ। केही अध्ययनले पित्तथैली, पाठेघर, प्यांक्रियाजको क्यान्सर पनि मोटोपनसँग सम्बन्धित भएको औंल्याएका छन्। पित्तथैलीको पत्थरी र अन्य रोग मोटा व्यक्तिमा बढी हुने पाइएको छ। मोटोपनले हाडजोर्नीसम्बन्धी विभिन्न खालका समस्या पनि निम्त्याउने गर्दछ। सुतेको समयमा एक्कासि श्वासप्रश्वास रोकिन गई ज्यान गुम्नुको एउटा मुख्य कारण मोटोपन पनि हो। यसलाई मेडिकल भाषामा स्लिप एप्निया भनिन्छ। मोटोपनले मानसिक रूपमा असहज महसुस गर्ने, शरीर दुखिरहनेजस्ता अनेकौं समस्या निम्त्याउन सक्छ। कसरी बच्ने ? उचित खानपान र जीवनशैली तौल ठीक राख्ने उचित उपाय हुन्। के खाने, कति खाने र कसरी खाने भन्नेले नै हाम्रो स्वास्थ्य निर्धारण गरिरहेको हुन्छ। आफ्नो शरीरलाई आवश्यक पर्नेजति क्यालोरी पाइने खाना खाने र शारीरिक रूपमा पनि त्यहीअनुसार सक्रिय हुने हो भने तौल सन्तुलनमा रहन्छ। तौल घटाउन वा बढाउनका लागि पनि त्यहीअनुसार क्यालोरी घटबढ गर्नुपर्छ। विभिन्न अध्ययनले व्यक्तिको तौल घटबढमा ८० प्रतिशत खाना र २० प्रतिशत व्यायामको भूमिका हुने देखाएका छन्। त्यसैले व्यायाम गरेर मात्र पनि तौल घट्दैन वा घटिहाले पनि छोटो समय नगर्दैमा फेरि ह्वात्तै बढ्छ। त्यसका लागि खानालाई पनि सन्तुलन गर्नुपर्ने हुन्छ। तौल घटाउनका लागि इच्छाशक्ति र उत्प्रेरणाले ठूलो भूमिका खेल्छ। उचित खानपान र जीवनशैली अपनाउन आत्मविश्वास, निरन्तर लगाव र प्रतिबद्धता चाहिन्छ। अचेल तौल घटाउने नाममा विभिन्न मेसिन, चिया, औषधिको व्यापक प्रचार गरिएको देखिन्छ। विशेषगरी भाइब्रेसनमार्फत बोसो घटाउने भनिएका मेसिनले अत्यन्तै जटिल स्वास्थ्य समस्या निम्त्याउन सक्ने अध्ययनहरूले देखाएका छन्। मोटोपन घटाउने मेसिन र औषधि प्रयोग गर्नु भनेको अर्को रोग निम्त्याउने खतरा मोल्नु हो। विज्ञापनका भरमा त्यस्ता वस्तुको प्रयोग गरी स्वास्थ्य कमजोर पार्नु गलत हो। डाइटिसियनहरूसँग परामर्श लिई आफूलाई दिनभरि आवश्यक पर्ने क्यालोरी र खानेकुराको सूची तयार पारी उपभोग गर्ने र त्यहीअनुसार शारीरिक रूपमा पनि सक्रिय हुने हो भने मोटोपना घट्छ। एउटा खाना खाएपछि अर्को खाने समय धेरै खाली पनि राख्नु हुँदैन। दिनमा ४ देखि ५ पटक ठिक्क मात्रामा सन्तुलित खाना खाएमा तौल मात्र हैन, अन्य धेरै स्वास्थ्य समस्या हट्छन्। खाना खानेबित्तिकै सुत्ने, दौडने, नुहाउने, चिया कफी खाने पनि गर्नु हुँदैन। तनाव पनि मोटोपनको कारक भएकाले खाने खाने बेलामा वा अन्य समयमा पनि तनाव लिनु हुँदैन। कसलाई कति पोषणतत्व आवश्यक पर्छ भन्ने व्यक्तिको अवस्थाअनुसार फरकफरक हुन्छ। त्यसका लागि शरीर पिण्ड सूचकांक प्रमुख आधार हो। खानेकुराको उपलब्धता, व्यक्तिको रोजाइ र खानपान शैलीअनुसार हरेक दिन तथा हप्ताको खानाको योजना बनाउन सकिन्छ। खानामा सागपात, फलपूलको मात्रा बढाउने, क्यालोरी कम दिने खाना जस्तै काँक्रो, ब्रोकाउली, बन्दाकोपी, काउली, सागपातले पेट भर्ने र क्योलोरी बढी दिने खाना कम खाने, फाइबर भएका खाना खाने, कार्बोहाइड्रेट बढी पाइने खाना, बढी चिल्लो भएका खाना कम खाने, दैनिक रूपमा कम्तीमा ४५ मिनेटभन्दा बढी पसिना आउने गरी हिँड्ने वा अन्य कसरत गर्ने गर्दा केही हदसम्म तौल घट्छ। तौललाई कहिल्यै पनि ह्वात्तै घटाउने गर्नु हुँदैन यसो गर्दा अर्को समस्या निम्तिन सक्छ। पछिल्लो समय शल्यक्रियामार्फत मोटोपना घटाउने प्रविधि पनि आएको छ। औषधि वा शल्यक्रियाबाट भन्दा पनि खानपान र जीवनशैलीबाट तौल व्यवस्थापन गर्नु बढी बुद्धिमानी हुनेछ। लम्साल पोषणविद् हुन्।"
नेकपालाई ऐतिहासिक अवसर,"नेकपा एमाले र नेकपा माओवादी केन्द्रबीच एकीकरण भई नेपालकै इतिहासमा एक प्रभावशाली, एकीकृत राजनीतिक शक्तिका रूपमा नेपाल कम्युनिस्ट पार्टीको उदय भएको छ। यो उदय कतिपयका लागि अकल्पनीय, धेरैका लागि अपत्यारिलो र सानो संख्यामा रहेका राजनीतिक व्यक्तिका लागि अवश्यम्भावी थियो। यसअघिसम्म पनि दुवै पार्टी एकले अर्कालाई निषेध गर्नुमै आफ्नो अस्तित्व र उन्नतिको आधार देख्थे। खासगरी सशस्त्र द्वन्द्वकाल र शान्ति स्थापना एवम् गणतन्त्र स्थापनापश्चात्का निर्वाचन तथा सरकार परिवर्तनका कतिपय घटनामा एमाले र माओवादी केन्द्र आमनेसामने थिए। विभिन्न सन्दर्भमा यस्तो टकराव तीक्ततापूर्ण थियो। तर एकीकरणले यो पार्टीका लागि मात्र नभई आम नेपाली जनता र सिंगो राष्ट्रमा नयाँ उत्साह सिर्जना गरेको छ। ऐतिहासिक अवसर नेपालमा कम्युनिस्ट पार्टीबीचको एकता एक जबर्जस्त वस्तुगत आवश्यकता र सच्चाइका रूपमा विकास हुन पुग्यो। यी पार्टी मिलेर एउटै पार्टी बन्ने समय आउँछ भनेर चिन्तन गर्ने व्यक्ति कुनै बेला दुवै पार्टीमा निकै सानो संख्यामा थिए। निषेधको चरम विन्दुमा पनि कुनै दिन यी दुवै पार्टी मिलेर अघि बढ्ने समय आउँछ र त्यसका लागि निरन्तर प्रयत्न जारी राख्नुपर्छ भन्नेहरू पार्टीभित्रै प्रतिकूल स्थितिमा भए पनि निरन्तर सक्रिय थिए। नेकपा माओवादीको उदयदेखि दुई पार्टी एकीकरणको विन्दुसम्म आइपुग्दा भएका अनेकन् घटनाक्रम, उतारचढाव र बहसविवादका बीचमा एकताबद्ध पार्टी निर्माणको एजेन्डासम्बन्धी अन्तर्वस्तु अन्योन्याश्रित रहँदै आएको थियो। त्यसको बाह्य चर्चा र सुषुप्तपनको निर्धारण भने तत्कालीन परिस्थितिले गर्दै आएका थिए। कतिपयका लागि यो विषय सम्भव लाग्थ्यो त कतिपयका लागि विल्कुलै असम्भव। विगतमा धेरैले असम्भव ठानेको विषय यतिबेला सम्भव भएको छ। यो एकीकरण विश्वमै उदाहरणीय कम्युनिस्ट पार्टी निर्माणको अवसरका रूपमा स्थापित गर्न सकिने सम्भावना हो। विश्वमै विशिष्ट घटना विश्वमा पहिलोपटक पेरिसका मजदुरले विद्रोह गरी सत्ता कब्जा गरेका थिए। विडम्बना, विभिन्न वस्तुगत र आत्मगत परिस्थितिका कारण ७२ दिनपछि मजदुर वर्गको सत्ता प्रतिक्रियावादी वर्गको हातमा पुगेको थियो। मजदुरमाथि निर्मम दमनका क्रममा झन्डै एक लाख मानिसको हत्या भएसँगै पेरिस कम्युनको अन्त्य हुन पुगेको थियो। तैपनि त्यस आन्दोलनलाई व्यवस्थित र संगठित रूपमा प्रयत्न गर्दै जाने हो भने श्रमजीवी वर्गले पनि राज्यसत्ता आफ्नो हातमा लिन सक्दो रहेछ भन्ने नयाँ चेतनाको विकास गर्यो। पेरिस कम्युनका सकारात्मक र नकारात्मक पक्षबाट शिक्षा लिँदै विश्वभरका मजदुर तथा श्रमजीवी जनताले कम्युनिस्ट पार्टीको गठनसँगै अनेक संघर्षहरू अघि बढाउँदै गए। सोही क्रममा सन् १९१७ अक्टोबरमा सोभियत संघमा कम्युनिस्ट पार्टीको नेतृत्वमा राष्ट्रव्यापी सशस्त्र विद्रोहद्वारा पहिलोपटक समाजवादी क्रान्ति सम्पन्न भयो। त्यसले विश्वमै समाजवादी नयाँ युगको सुरुवात गर्यो। त्यसैको प्रेरणाबाट विश्वभर कम्युनिस्ट पार्टीहरू सशक्त रूपमा अघि बढ्दै जाने क्रममा चीन, कोरिया, भियतनामलगायतका देशमा सशस्त्र संघर्षको माध्यमबाट कम्युनिस्टहरू सत्तामा पुगे। त्यसबेलाको परिस्थितिमा शान्तिपूर्ण उपायबाट अगाडि बढ्ने सम्भावना नभएका कारण हतियार उठाउनुको विकल्प थिएन। अर्कोतर्फ विभिन्न देशमा बहुदलीय प्रतिस्पर्धाका आधारमा कम्युनिस्टहरू अगाडि बढ्दै जाने क्रममा एक समय फ्रान्स र जर्मनीको संसद्मा कम्युनिस्ट पार्टी सबैभन्दा ठूलो दलका रूपमा स्थापित भए पनि उनीहरूले आफ्नो अवस्थालाई लामो समय टिकाउन सकेनन्। दक्षिण अफ्रिकामा पनि बहुदलीय प्रतिस्पर्धाका आधारमा कम्युनिस्टहरूले राम्रो विजय हासिल गरेका थिए। त्यस्तै भारतको पश्चिम बंगाल, केरला र त्रिपुरामा कम्युनिस्टहरूले बहुमत हासिल गरी लामो समय प्रान्तीय सरकार सञ्चालन गरे, तर त्यहाँ पछिल्लो समयमा आएर पराजयको शृंखला बढ्यो। विश्वका अन्य तमाम मुलुकमा यस किसिमका अभ्यास नभएका होइनन्। नेपालमा २०५१ सालमा नेकपा एमालेले संसद्मा सबैभन्दा ठूलो दलका रूपमा विजय हासिल गरी नौ महिनासम्म अल्पमतकै भए पनि एकल सरकार सञ्चालन गर्नुका साथै २०५४ सालको स्थानीय निकायको निर्वाचनमा एक्लै ६० प्रतिशत स्थानमा विजय हासिल गर्न सफल भएको थियो। अहिले आएर संघीय संसद्मा कम्युनिस्ट पार्टीले झन्डै दुईतिहाई मत प्राप्त गरी केन्द्रीय सरकार बनाएको छ भने स्थानीय तह र प्रदेशसभामा उल्लेख्य बहुमत प्राप्त गरी सरकार गठन गर्न सफल भएको छ। विश्व कम्युनिस्ट आन्दोलनको इतिहासमा, बहुदलीय प्रतिस्पर्धाको आधारमा र लोकतान्त्रिक व्यवस्थाअन्तर्गत रहेर यति ठूलो जनमत हासिल गरेको यो पहिलो घटना हो। कम्युनिस्टहरूको बहुमत आउनबाट रोक्नका लागि आन्तरिक र बाह्य अनेक प्रयत्न नभएका होइनन्, तर पनि जनताको विश्वासमा आधारित भएको हुनाले यो परिणामलाई कसैले रोक्न सकेन। नवगठित पार्टीका नेताकार्यकर्ताहरूको संस्कार, संस्कृति र मूल्यमान्यतामा रूपान्तरण आउनु जरुरी छ। हतियार र युद्धमा आधारित राज्य निर्माण र सञ्चालनको युगका रूपमा रहेका अघिल्ला शताब्दीमा सत्ताको नेतृत्वदायी तहमा पुग्नका लागि युद्धमा विजय हासिल गर्नुको विकल्प थिएन, तर आजको शताब्दीमा शान्तिपूर्ण प्रयत्न र जनमतका आधारमा लोकतान्त्रिक प्रक्रियाबाट सत्तामा पुग्ने र समाज रूपान्तरणको अभिभारा पूरा गर्न सकिने परिस्थिति तयार भएको छ। जुनजुन देशमा यस किसिमको सम्भावना छ, त्यहाँ नयाँ तरिकाले क्रान्तिको प्रक्रियालाई अगाडि बढाउँदै समाजवादको लक्ष्य हासिल गर्न सकिन्छ। नेपाली राजनीतिको यो परिघटनाले विश्वका कम्युनिस्टहरूलाई नयाँ ऊर्जा दिन सक्छ। यो सफलता नेपालको मात्र नभई विश्व कम्युनिस्ट आन्दोलनका लागि नै नयाँ सम्भावनाको सुरुवात हो। जनविश्वास कुनै पनि देशको विकास, निर्माण, समृद्धि र राजनीतिक सफलताका लागि आम जनताको सहयोग र समर्थन सबैभन्दा महŒवपूर्ण पक्ष हो। नेपाली जनताले विश्वलाई नै चकित पार्ने गरी स्थानीय तहदेखि केन्द्रसम्म कम्युनिस्टहरूलाई यति ठूलो समर्थन गरेका छन्। हरेक राम्रा काममा सहयोग गर्ने प्रतिबद्धता व्यक्त गरेका छन्। जनताले नेपालमा कम्युनिस्टहरूलाई गर्नुपर्ने योभन्दा ठूलो साथसमर्थन सायदै बाँकी होला। त्यस अर्थमा पनि अहिलेको सरकारबाट र खासगरी एकीकृत पार्टीबाट जनताले गरेको अपेक्षा स्वाभाविक रूपमा उच्च छ। एकीकरणले यो अपेक्षा र उत्साहलाई झनै बढाएको छ। जनस्तरमा देखिएको यो सुखद् र सकारात्मक ऊर्जा नेपाली कम्युनिस्टहरूका लागि आगामी दिनमा थप सफलताको आधार हो। समृद्धिको स्पष्ट आधार नेपाल कुनै बेला खाद्यान्नमा आत्मनिर्भर मात्र नभई विदेशमा निर्यात गर्ने देश हो। यहाँ खेतीयोग्य जमिनको कमी छैन। सिँचाइलगायतका अत्यावश्यक पूर्वाधारहरूको निर्माण, आधुनिक प्रविधिको प्रयोग, भूउपयोगको व्यवस्थित अभ्यास र बजार व्यवस्थापनको प्रभावकारी परिपाटी मिलाउन सके खाद्यान्नमा आत्मनिर्भर भई बर्सेनि अर्बौंको निर्यात गर्न सकिने सम्भावना छ। जलस्रोतको उपयोग गरी कृषि र ऊर्जा क्षेत्रमा उल्लेख्य विकास गर्ने मात्र नभई त्यसबाट उद्योग, पर्यटन, यातायातजस्ता क्षेत्रको आधुनिकीकरणमा पनि प्रभावकारी उपलब्धिहरू हासिल गर्न सकिने सम्भावना छ। नेपालमा जडिबुटीको विशाल भण्डार छ। यसको सदुपयोग गर्न सके औषधिमा आत्मनिर्भर बन्दै स्वास्थ्य क्षेत्रमा बाहिरिने पुँजी स्वदेशमै लगानी गर्न सकिन्छ। वनजंगलको सदुपयोग एवम् खनिज पदार्थहरूको उत्खनन गर्ने हो भने हाम्रो आन्तरिक आर्थिक अवस्था सुदृढीकरणमा उल्लेख्य प्रगति गर्न सकिन्छ। हरियो वन नेपालको धन भन्ने उक्ति उहिल्यैदेखि नेपालमा स्थापित छ। हिमाल, पहाड र तराई तथा विभिन्न स्थानमा सानाठूला उपत्यकाका कारण भौगोलिक विविधताले आकर्षण थपेको यो मुलुकमा प्रकृतिले दिएका सम्भावना अपार छन्। अर्कोतर्फ यहाँको जातीय र सांस्कृतिक विविधता, जनस्तरको आपसी एकता र सहिष्णुता र प्राचीन इतिहास एवम् सभ्यता यो देशको दिगो विकास र समृद्धिका लागि बलिया वस्तुगत आधार हुन्। मानवीय प्रयत्नले विकास र समृद्धिको सपनालाई सम्भव तुल्याउनु आवश्यक छ। अनुकूल भूराजनीतिक अवस्था नेपाल कहिल्यै पनि अर्को कुनै देशको अधीनमा नरहेको एउटा स्वतन्त्र मुलुकका रूपमा रहिआएको छ। यो नेपालीहरूका लागि निकै गौरवको विषय हो। उत्तरतिर विशाल, शक्तिशाली चीन र दक्षिणतर्फ भारतजस्तो मुलुकका बीचमा विविधतायुक्त सानो मुलुकको यो अवस्थितिका आफ्नै वस्तुगत अनुकूलता र प्रतिकूलता छन्। हामीले कुशलतापूर्वक राज्य सञ्चालनको परिपाटी विकास गर्न सक्ने हो भने दुवै छिमेकीको सहयोग र भीमकाय बजारलाई नेपालको हितमा प्रयोग गर्न सकिन्छ। अहिलेको विश्व व्यवस्थामा यी दुई छिमेकीमध्ये कुनैले नेपालमाथि प्रत्यक्ष हस्तक्षेप गर्न सक्ने सम्भावना छैन। जुनजुन कारणले आजसम्म प्रत्यक्ष हस्तक्षेप भएन, भविष्यमा पनि तिनै भूराजनीतिक कारणले नेपालको स्वतन्त्र अस्तित्वमाथि प्रत्यक्ष धावा बोल्न कठिन छ। तर परोक्षरूपमा र व्यवस्थापकीय पक्षमा नेपालका हरेक क्षेत्रमा प्रभाव पार्ने र नियन्त्रण कायम गर्ने प्रवृत्ति भने निरन्तर जारी छ। भविष्यमा पनि त्यो प्रक्रिया जारी रहने सम्भावनाप्रति सर्वप्रथम हामी आफंै सजग हुन जरुरी हुन्छ। अहिले दुवै देशसँगको सम्बन्ध अनुकूल अवस्थामा छ र यसलाई थप सुदृढ गर्दै नेपालको हितका पक्षमा उपयोग गर्ने रणनीतिका साथ यी छिमेकीसँगको सम्बन्धलाई अगाडि बढाउनुपर्छ। अहिलेसम्म नेपालको विकास निर्माण सम्बन्धमा विभिन्न देशहरूसँग गरिएका सम्झौता र सम्बन्धहरूलाई अझ मजबुत बनाउँदै लैजान सक्ने बलिया आधार विकास भएका छन्। राजनीतिक स्थायित्वका लागि वर्तमान सरकार गठनसँगै यस्ता आधार अझ बलियो बनेका छन्। नेपालले आफ्नै स्रोतसाधन लगाएर सम्पन्न गर्न सुरु गरेका विभिन्न सानाठूला योजनालाई समयमै कार्यान्वयन मात्रै गर्न सक्ने हो भने पनि हाम्रो विकास र समृद्धिको यात्राले फड्को मार्न सक्छ। त्यसबाहेक आन्तरिक पुँजी निर्माण र वैदेशिक ऋण एवम् अनुदानको प्रभावकारी सदुपयोग गरेर तिनलाई रणनीतिक क्षेत्रमा प्रयोग गर्ने परिपाटी विकास गर्न सक्ने हो भने आर्थिक वृद्धिका लागि राखिएका लक्ष्य प्राप्ति सहज हुनेछ। परिणामतः समृद्धिको हाम्रो यात्रा सम्भव हुन सक्छ। पार्टी एकीकरणपछिको परिस्थितिमा देखा परेका सम्भावनालाई मध्यनजर गर्दै अगाडि बढ्नु अहिले पार्टी कार्यकर्ताको मूल कार्यभार हो। अहिलेसम्म जुन स्तरको चेतनाले नेपाली राजनीतिलाई यो ठाउँसम्म ल्याइपुर्यायो, अब त्योभन्दा उन्नत चेतनाको विकास आवश्यक छ। त्यसका लागि नवगठित पार्टीका नेताकार्यकर्ताहरूको संस्कार, संस्कृति र मूल्यमान्यतामा रूपान्तरण आउनु जरुरी छ। ज्ञवाली नेकपा स्थायी कमिटी सदस्य हुन्।"
प्रधानमन्त्री कप क्रिकेटको उपाधि एपीएफलाई,काठमाडौँ: राजधानीमा सोमबार सम्पन्न प्रदेशस्तरीय प्रधानमन्त्री कप एकदिवसीय क्रिकेटको उपाधि विभागीय टोली सशस्त्र प्रहरी बलको एपीएफले जित्न सफल भएको छ । उपाधि जित्ने क्रममा एपीएफले फाइनलमा अर्को विभागीय टोली त्रिभुवन आर्मी क्लबलाई ६ विकेटले पराजित गर्न सफल भयो । कीर्तिपुर क्रिकेट मैदानमा २१० रनको लक्ष्य पछ्याएको एपीएफलाई उपाधि दिलाउने क्रममा ओपनर अनिलकुमार शाहले ६३ रनको योगदान दिए । अर्का ओपनर ओपनर सुबास खकुरेल १२ रनको अवस्थामा घाइते भएर रिटायर्ड हट भएपछि क्रिजमा आएका प्रदीप ऐरीले पनि समान ६३ रनको गतिलो पारी खेले । प्रदीप र अनिलकुमारले जितको आधार खडा गर्दै पहिलो विकेटका लागि ११९ रनको साझेदारी गरे। शाहले ७२ बलमा ४ चौका र ३ छक्का र ऐरीले ९९ बलमा २ चौका र ३ छक्का हानेका थिए । एपीएफलाई मजबुत अवस्थामा पुर्याएलगत्तै एक ओभरबीचमा दुवै ब्याट्सम्यान आउट भएपछि आएका पृथु बास्कोटा र रोहितकुमार पौडेलले टिमको पारी सम्हाल्ने कोशिशसहित २९ रनको साझेदारी गरे। पौडेल १५ रनको अवस्थामा तेस्रो विकेटको रुपमा पेभेलियन फर्किने क्रममा बिनोद भण्डारीबाट क्याच आउट भए । चौथो विकेटका रुपमा पृथु बास्कोटा सोमपाल कामीको तेस्रो सिकार बने । उनले ३२ रनमा बिनोद भण्डारीलाई क्याच दिए । त्यसपछि अन्तिम क्रमका सुबास खकुरेलले अविजित रहँदै १४ र करण केसीले पनि अविजित रहँदै २१ रनको योगदान दिए । कीर्तिपुर मैदानमा यसअघि टस जित्दै पहिले ब्याटिङमा उत्रेको त्रिभुवन आर्मी क्लबले निर्धारित ५० ओभरमा सबै विकेट गुमाउँदै २०९ रन बनाएको थियो । आर्मीका लागि भिम सार्कीले आफ्नो गतिलो प्रदर्शनलाई कायम राख्दै ४५ रनको पारी खेले। ४८ बलको सामना गरेका उनले २ चौका र २ छक्का पनि हाने । सार्कीले पाचौँ विकेटका लागि २७ रन बनाएका राजेश पुलामी मगरसँग मिलेर ६८ रनको साझेदारी गरे पुलामी र सार्की आउट भएपछि आएका सोमपाल कामी र बिनोद भण्डारीले सातौँ विकेटका लागि ३९ बलमा गतिलो ६७ रनको साझेदारी गरे। कामीले ३६ रन बनाए । उनले त्यसक्रममा ३३ बलको सामना गर्दै एक चौका र दुई छक्का पनि हाने । भण्डारीले ३५ रन बनाउने क्रममा २५ बलको सामना गर्दै ४ चौका र १ छक्का हाने । एपीएफको तर्फबाट कसिलो बलिङ गर्दै करण केसीले ३ विकेट लिए । उनले १० ओभर बलिङ गर्दै ३८ रन खर्चिए । भुवन कार्कीले २ विकेट लिए । उनले २४ रन खर्चिए । सबैभन्दा महंगो साबित बसन्त रेग्मीले समान २ विकेट लिँदै ६५ रन दिए ।
अन्नपूर्ण कर्पोरेट ब्याडमिन्टन : भैरहवामा छनोट सुरु,"भैरहवा : अन्नपूर्ण मिडिया नेटवर्कको आयोजनामा पाँच नम्बर प्रदेशको भैरहवामा अन्नपूर्ण पोस्ट अन्तर्राष्ट्रिय कर्पोरेट ब्याडमिन्टन प्रतियोगिताको छनोट सुरु भएको छ। प्रतियोगिताको प्रदेश पाँचका समाजिक विकास मन्त्री सुर्दशन बरालले उद्धघाटन गरे। सो अवसरमा बोल्दै उनले अन्तर्राष्ट्रिय ब्याडमिन्टन प्रतियोगिता गरी खेलाडी उत्पादनमा अन्नपूर्ण पोस्ट्ले महत्वपूर्ण काम गरेको भन्दै सराहना गरे। उनले प्रदेशमा ब्याडमिन्टन अन्तर्राष्ट्रिय खेलाडी उत्पादनमा प्रदेश सरकारले अगामी बजेटमा सम्बोधन गर्ने बताए। खेल, खेलाडी र मैदानको विकास पहिलो प्रथामिकतामा परेको उनको भनाई छ। प्रदेश पाँचमा अन्तरार्ष्ट्रिय रंगशाला बनाउन सरकारले अगामी वर्षदेखि काम सुरु गर्ने उनले बताए।त्यस्तै पाँच नम्बर प्रदेश सभा सदस्य सन्तोष पाण्डेयले समृद्धि प्रदेशका लागि खेल क्षेत्रको विकास पनि अनिवार्य रहेको बताए। उनले भैरहवा क्षेत्रको खेलको विकास लागि आफूले प्रदेशमा पहल गर्ने बताउँदै अन्नपूर्ण पोस्टले भैरहवामा प्रतियोगिता आयोजना गरेकोमा धन्यवाद व्यक्त गरे।कार्यक्रममा संघीय प्रहरी इकाई कार्यालय भैरहवाका प्रमुख एसएसपी राजेन्द्र ढकाल, रुपन्देहीका निमित्त प्रमुख जिल्ला अधिकारी नारायण पाण्डे, नेपाल ब्याडमिन्टन संघका केन्द्रिय सदस्य जीवन सिंह कँवर, भैरहवा ब्याडमिन्टन क्लबका अध्यक्ष ध्रुव श्रेष्ठ, बुटवल ब्याडमिन्टन क्लबका रमेश थापा लगायतले बोल्दै अन्नपूर्ण पोस्ट्ले प्रदेश स्तरीय ब्याडमिन्टन प्रतियोगताको आयोजना गरेर सबै क्षेत्रलाई एकसाथ विकासको मार्गमा लग्ने कार्यको प्रशंसा गरे। प्रतियोगिता भैरहवा ब्याडमिन्टन कवर्डहलमा जेठ ३० गते सम्म जारी रहनेछ।प्रतियोगितामा पुरुष एकल, महिला एकल, पुरुष युगल, मिक्स युगल, १९ वर्षमुनिका जुनियर महिला एकल र जुनियर पुरुष एकल गरी ६ वटा विधामा प्रतिस्पर्धा भइरहेको छ। क्यान्सरविरुद्धको दिवसमा अन्नपूर्ण मिडिया नेटवर्कको साइकल र्याली अन्नपूर्ण मिडियाको साइकल र्याली : बम्पर उपहार सन्देश शेर्पालाई प्रदेश र राष्ट्रियस्तरमा अन्नपूर्ण ब्याडमिन्टन बृहत् स्वरूपमा अन्नपूर्ण ब्याडमिन्टन हुने"
इतिहासमा १७औं र १८औं विश्वकप,"सत्रौं विश्वकप आयोजना : सन् २००२ मे ३१ देखि जुन ३० आयोजना : दक्षिण कोरिया र जापान सहभागी राष्ट्र : ३२ कुल खेल : ६४ कुल गोल : १६१ सर्वाधिक गोलकर्ता : रोनाल्डो (ब्राजिल, ८ गोल) उपाधि विजेता : ब्राजिल फाइनल स्कोर : ब्राजिल २ जर्मनी ० अठारौं विश्वकप आयोजना : सन् २००६ जुन ९ देखि जुलाई ९ आयोजक : जर्मनी सहभागी राष्ट्र : ३२ कुल खेल : ६४ कुल गोल : १४७ सर्वाधिक गोलकर्ता : मिरोस्लाभ क्लोस (जर्मनी, ५ गोल) उपाधि विजेता : इटाली फाइनल स्कोर : इटाली ५, फ्रान्स ३ (पेनाल्टी सुटआउट)"
अपत्यारिलो पेरु,"लिमा : दक्षिण अमेरिका महादेशबाट विश्वकप यात्रा तय गरेको पेरु यसपटक नयाँ इतिहास बनाउने दाउमा छ । विश्वकपको पहिलो संस्करणमै सहभागी भएको पेरुले अहिलेसम्म आसलाग्दो सफलता भने हात पार्न सकेको छैन । यसअघि चारपटक विश्वकप खेल्ने अवसर पाएको पेरुको क्वार्टरफाइनलभन्दा अगाडि भने बढ्न सकेको छैन । त्यसैले आफ्नो पाँचौं सहभागितालाई पेरु अविस्मरणीय बनाउने धुनमा छ । पेरुले यसअघि सन् १९३०, सन् १९७०, सन् १९७८ र सन् १९८२ मा विश्वकप खेलेको थियो । पेरु पहिलो र पछिल्लो संस्करणमा समूह चरणबाटै बाहिरियो । पेरुका लागि सन् १९७० को संस्करण भने केही उपलब्धिमूलक बनेको थियो । त्यतिबेला क्वार्टरफाइनलसम्मको यात्रा तय गरेको पेरु अन्तिम आठमा ब्राजिलसँग ४२ गोलले पराजित भएको थियो । सन् १९७८ को संस्करणमा पेरु दोस्रो चरणमै रोकियो । ३६ वर्षपछि फेरि विश्वकपमा छनोट भएको पेरुमा अहिले युवा र अनुभवी खेलाडीको उत्कृष्ट तालमेल देख्न सकिन्छ । विश्वकप टोलीमा परेका अधिकांश खेलाडी घरेलु लिगमै सक्रिय छन् । विश्वकप छनोट चरणका सुरुवाती खेलमा पेरु त्यति जम्न सकेको थिएन । छनोट चरणको सात खेलसम्म चार अंकमा समेटिएको पेरु विस्तारै लय समाउँदै प्ले अफमा पुगेको थियो । समूहमा पाँचौं हुँदै अन्तरमहादेशीय प्ले अफमा छनोट भएको पेरुले प्ले अफमा न्युजिल्यान्डलाई नाटकीय रूपमा २० गोलले हरायो । पहिलो लेगमा गोलरहित बराबरीका रोकिएको पेरुले दोस्रो लेगमा २० को नतिजा निकालेको थियो । त्यसपछि पेरुले आफ्नो खेलमा निखार ल्याएको छ । प्रशिक्षक रिकार्डो गार्सियाले टोलीलाई मजबुत बनाएका छन् । प्लेअफपछि १५ वटा तयारी खेल खेलेको पेरु सबै खेलमा अपराजित रह्यो । विश्वकप तयारीका लागि स्विडेनसँग खेलिएको मैत्रीपूर्ण खेलमा भने पेरु गोलरहित बराबरीमा रोकिएको थियो । अहिले हाम्रो टोलीमा जस्तोसुकै बलिया प्रतिद्वन्द्वीलाई पनि पाखा लगाउन सक्ने खेलाडी छन् । पेरुका लागि रुस यात्रा वास्तवमै यादगर हुनेछ, प्रशिक्षक रिकार्डो भन्छन् । रिकार्डोले सन् २०१५ देखि पेरुको राष्ट्रिय टोली सम्हालेका हुन् । उनको प्रशिक्षणमा पेरु कोपा अमेरिकाको सेमिफाइनलसम्म पुगेको थियो । पछिल्लो समय राम्रो लयमा देखिएको पेरु फिफा वरीयतामा समेत सुधार गर्दै ११औं स्थानमा छ । पेरुका कप्तान पाओलो ग्वेरेरो हालै डोपिङको आरोपमा ६ महिना प्रतिबन्धमा परेका थिए । तर, उनले विश्वकप खेल्नका लागि विश्व फुटबल महासंघ (फिफा) मा अपिल गरेपछि उनलाई विश्वकप खेल्न छुट दिइएको छ । पेरु ३४ वर्षीय अनुभवी स्ट्राइकर पाओलो र आन्द्रे क्यारिल्लो तथा मिडफिल्डर एडिसन फ्लोरेजको प्रदर्शन विपक्षीका लागि पक्कै पनि टाउको दुखाइको विषय बन्नेछ । रक्षापंक्तिमा पनि पेरु अब्बल छ । विश्वकपको समूह सी मा रहेको पेरुका लागि बलियो प्रतिद्वन्द्वी फ्रान्स हो । पेरु समूहमा डेनमार्क र अस्ट्रेलियालाई समेत पन्छाएर अगाडि बढ्ने प्रयासमा छ । विश्वकप छनोट खेलमा दुई पटक अर्जेन्टिनाजस्तो बलियो प्रतिद्वन्द्वीलाई बराबरीमा रोक्न सफल पेरुले छनोट खेलमै उरुग्वेलाई समेत हराएर आफ्नो क्षमताको परिचय पनि दिइसकेको छ । पेरुको टोली गोलरक्षक : पेड्रो गालेसी (भेराक्रुज), कार्लोस कासेडा (डेपोर्टिभो म्युनिसिपल) र जोसे कार्भाल्लो (यूटीसी) । रक्षक : एल्डो कोर्जो (युनिभर्सिटारियो), लुइस एड्भिनकुला (लोबोस बुयाप), क्रिस्टियन रामोस (भेराक्रुज), मिगुएल आरुजो (एलियन्जा लिमा), अल्बर्टो रोड्रिग्वेज (एट्लेटिको जुनियर), एन्डर्सन सान्तामारिया (पुएब्ला), मिगुएल ट्राउको (फ्लामिङ्गो) र निल्सन लोयोला (मेल्जर) । मिडफिल्डर : रेनाटो टापिया (फेयनुर्ड), पेड्रो एक्विनो (लोबोस बुयपा), योसिमार योतुन (ओल्र्यान्डो सिटी), पाओलो हुर्टाडो (भिक्टोरिया ग्विमारेज), क्रिस्टियन कुएभा (साओ पाउलो), एडिसन फ्लोरेज (अलब्रोग), एन्डी पोलो (पोर्टल्यान्ड टिम्बर्स) र विल्डर कार्टागेना (भेराक्रुज) । स्ट्राइकर : आन्द्रे क्यारिल्लो (वाट्फोर्ड), राउल रुइडियाज (मोरेलिया), जेफर्सन फारफन (लोकोमोेतिभ मस्को) र पाओलो ग्वेरेरो (फ्लामिङ्गो) । प्रशिक्षक : रिकार्डो गार्सिया पेरुको खेल समूह सी जुन १६ : डेनमार्कविरुद्ध जुन २१ : फ्रान्सविरुद्ध जुन २६ : अस्ट्रेलियाविरुद्घ पेरु सहभागिता : पाँचौं पटक उपलब्धि : क्वार्टरफाइनल फिफा वरीयता : ११"
विश्वकप नजिकिँदा ब्राजिलमा बिजुलीको चिन्ता,रियो दी जेनेरियो : विश्वकप फुटबल सुरु हुन अब तीन दिन मात्र बाँकी छ । जुन १४ देखि रुसमा सुरु हुने २१औं संस्करणको विश्वकप फुटबलको उपाधि कसले जित्ला भन्ने चर्चा भइरहेका बेला पाँच पटकको विजेता ब्राजिल सरकार भने बिजुलीको चिन्तामा परेको छ । ब्राजिल जलस्रोतमा विश्वकै धनी मुलुक मानिन्छ । जलस्रोतमा धनी भए पनि त्यहाँ लोडसेडिङको अवस्था भयावह छ । रुसमा एक महिनासम्म सञ्चालन हुने विश्वकप अवधिभर कसरी लोडसेडिङ कटौती गर्ने र आफ्ना जनतालाई सहज रुपमा विश्वकप फुटबल हेर्न दिने भनेर ब्राजिल सरकार गम्भीर रुपमा लागेको छ । ब्राजिल सरकारको निर्देशनपछि त्यहाँको इलेक्ट्रिसिटी सेक्टर मोनिटरिङ कमिटी (सीएमएसई) ले विशेष उपाय घोषणा गरेको छ । सीएमएसईले विश्वकप अवधिभरभन्दा पनि ब्राजिलको खेल रहेको दिन नेसनल इन्टरकनेन्टिङ सिस्टम (एसआईएन) सञ्चालन गर्ने भएको छ । यस अभियानको मुख्य उद्देश्य बिजुली कटौती रोक्नु हो । यसका लागि विभिन्न राज्यसँग समन्वय गरेर लोडसेडिङ घटाउने अभियान थालिने छ । जसअनुसार ब्राजिलको खेल सुरु हुनुभन्दा दुई घन्टाअघि र खेल सकिएको दुई घन्टापछिसम्म लोडसेडिङ हुने छैन । यसका साथै विश्वकप फुटबलको उद्घाटन र समापन समारोह चलिरहँदा पनि ब्राजिलमा लोडसेडिङ हुने छैन । अहिले ब्राजिलमा बिजुलीको अवस्था भयावह छ । गत वर्षको मार्चमा १३ राज्यमा धेरै घन्टा बिजुली कटौती गरिएको थियो । त्यसबेला सात करोड जनता प्रभावित भएको जनाइएको थियो ।
विश्वकपमा इङ्ल्यान्डको अनौठो कीर्तिमान,"विश्वकप फुटबलको इतिहासमा इङ्ल्यान्डको नाममा एउटा गजबको कीर्तिमान जोडिएको छ । तीनवटा विश्वकपको कुनै पनि खेलको नियमित समय (९० मिनेट) मा पराजित नभई उपाधि होडबाट बाहिरिने इङ्ल्यान्ड एकमात्र राष्ट्र हो । ती तीनवटै विश्वकपमा इङ्ल्यान्ड या अतिरिक्त समयमा या त पेनाल्टी सुटआउटमा पराजित भएको थियो । सन् १९८२ को विश्वकपको समूहगत चरणमा इङ्ल्यान्डले तीनवटै खेल नियमित समयमै जित्यो । दोस्रो चरणमा भने दुईवटै खेलमा गोलरहित बराबरीमा रोकिएपछि इङ्ल्यान्ड उपाधि होडबाट बाहिरियो । यसैगरी सन् १९९० को विश्वकपको प्रारम्भिक चरणमा दुई खेलमा बराबरी र एक खेलमा जितको नतिजा निकाल्दै इङ्ल्यान्ड समूह विजेता बन्यो । अन्तिम १६ टोलीबीचको भिडन्तमा इङ्ल्यान्डले बेल्जियमलाई अतिरिक्त समयमा १० गोलले हरायो । क्वार्टरफाइनलमा पनि इङ्ल्यान्डले क्यामरुनलाई अतिरिक्त सयममा ३२ गोलले पाखा लगायो । सेमिफाइनल खेलमा भने पश्चिम जर्मनीसँग पेनाल्टी सुटआउटमा ४३ गोलले पराजित हुँदै इङ्ल्यान्ड उपाधि होडबाट बाहिरियो । यद्यपि, तेस्रो स्थानका लागि भएको खेलमा इटालीले इङ्ल्यान्डलाई नियमित ९० मिटको समयै २१ गोलले हराएको थियो । तर, यो खेलअघि नै इङ्ल्यान्ड उपाधि होडबाट भने बाहिरिइसकेको थियो । यसैगरी सन् २००६ को विश्वकपमा पनि इङ्ल्यान्ड नियमित ९० मिनेटको समयमा एउटा खेल पनि नहारी उपाधि होडबाट बाहिरियो । उक्त विश्वकपको प्रारम्भिक चरणमा दुई खेलमा जित र एक खेलमा बराबरीको नतिजा निकालेको इङ्ल्यान्ड समूह विजेता बन्यो । अन्तिम १६ टोलीबीचको भिडन्तमा इङ्ल्यान्डले इक्वेडरलाई १० गोलले हरायो । तर, इङ्ल्यान्ड क्वार्टरफाइनल खेलमा भने पोर्चुगलसँग पेनाल्टी सुटआउटमा ३१ गोलले पराजित हुन पुग्यो । त्यतिबेला पनि निर्धारित र अतिरिक्त समयको खेल ११ गोलको बराबरीमा सकिएको थियो ।"
