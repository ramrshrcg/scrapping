शीर्षक,विवरण
सरकार नपुगेकाे बस्ती,"पर्साको पर्टेवा सुगौली ५ मोर टोल। ७२ घरधुरी छन्। वीरगन्ज बजारदेखि करिब तीनघन्टा गाडीको यात्रापछि पुगिन्छ, मोर टोलमा। करिब डेढ वर्षअघिको बाढीले निकै क्षति पुर्याएको टोलबस्ती। टोलवासीले जीवनभर कमाएको सम्पत्ति र घरटहरा सबै पानीसँगै बगेर गयो। टोलवासी अहिले पनि त्रिपालमुनि छ। सक्नेले फुसको घर बनाए भने नसक्नेले पाल टाँगेर जीवन गुजारा गरिरहेका छन्। मोर टोलमा पुग्ने बाटो अझै बनेको छैन। गाडीबाट उत्रिएपछि दुई किमि हिँडेर त्यहाँ पुग्न सकिन्छ। मोटरसाइकलसम्म कुदाउन सकिने गोरेटो बाटो बनेको छ टोलसम्म। फाट्टफुट्ट बाइक कुदेको देखिन्छ। गाउँमा भएका मोटरसाइकल प्रायः बिहेमा दाइजोका आएका हुन्। खरको छानो भएको फुसको घर, घरछेउमा माटोले बनाइएको गोलो आकारको धान राख्ने चिटिक्कको बेहरी। नजिकै भैंसी गोठ। कुखुरा, हाँस र बाख्रा यताउता चरिरहेका। आपसमा जोडिएर बनेका घर। बालबालिका धुलोमा यसै खेलिरहेका छन्। कसैको खुट्टामा चप्पल छैन, कसैको आङमा लुगा छैन। केही बालबालिका स्कुलबाट घर फर्किंदै छन्। टाँक चुँडिएको सर्ट, हुक खुस्किएको पेन्ट हातले समाउँदै उनीहरू हतारहतार आआफ्नो घरतिर कुदिरहेका छन्। झट्ट हेर्दा मोर टोलको बाहिरी दृश्य यही हो। टोलभित्र पसेपछि मात्रै थाहा हुन्छ उनीहरूको दुःख। अभाव र राज्यविहीनताको अनुभव। संसार विकासको गतिमा दौडिरहे पनि मोर बस्तीमा अझै बिजुली पुगेको छैन। बिजुली बालेर आफ्नो टोल झलमल बनाउने स्थानीयको रहर सपनामै सीमित छ। टोलमा बिजुलीको पोल गाडिएको तीन वर्ष बढी भयो। तार पनि झुन्ड्याइएको छ। दस महिनाअघि ट्रान्सफर्मर पनि राखिएको छ। तर गाउँपालिका अध्यक्षकै मनोमानीका कारण बिजुली बल्न नसकेको दुखेसो सुनाउँछन् स्थानीय अगुवा सुरेन्द्र राउत बिन। बाढीपीडितलाई सरकारले दिने २५ हजार राहतस्वरूपको रकम २८ परिवारले अहिलेसम्म पाउन सकेको छैन। कसैको नागरिकता नभएका कारण त कसैको सरकारी टिपोट र नागरिकतामा नाम फरक परेको भन्दै सरकारले राहतसमेत दिएको छैन। धेरैजसो दलित परिवार छन् यस टोलमा। विन, चमार र केही मुस्लिम समुदाय पनि। सामाजिक रूपमै विभेदको सिकार भएका दलित समुदायलाई प्राकृतिक विपत्तिले पनि मर्माहत बनाएको छ। सरकारको उपस्थिति शून्यप्रायः छ। चुनावको बेला भोट माग्दै दलहरूले टाँसेका पर्चा अझै देखिन्छन्। दलका नेताकार्यकर्ताको उपस्थिति भने निर्वाचनपछि शून्य रहेको स्थानीय बताउँछन्। तैपनि उनीहरू भनिरहेका छन्, हामी नेपाली हौं। हामीलाई यही ठाउँको माया छ। भत्किएको घरछेउमा बसेर महिला एक ठाउँमा भेला भएर गफ गर्दै थिए। पुरुष अर्कोतिर त्यसै अल्मलिरहेका छन्। कसैले मजदुरी गर्न बोलाएमा उनीहरू मेलापात जान्छन्। दुईचार रुपैयाँ ल्याउँछन् र छाक टार्छन्। महिला घरभित्रैको काममा अल्मलिन्छन्। प्रशस्त उब्जनी हुने खेतबारीमा बाढी पसेर खण्डहर बनाएको छ। पहिलेको तुलनामा खेतमा अन्न फल्नै छाड्यो, लालुदेवी विन खुइय सुस्केरा हाल्दै भन्छिन्। बस्तीमा एउटा मात्रै स्कुल छ। जहाँ तीन कक्षासम्म मात्रै पढाइ हुन्छ। तीन कक्षाभन्दा माथि पढ्न दुई कोष पर पुग्नुपर्छ। त्यहाँसम्म पठाउने हिम्मत छैन मोरवासीको। हिँड्न सक्ने र साइकल किन्न सक्नेका बालबालिका अन्य गाउँमा पुग्छन्। प्रायः किशोरीको भागमा तीन कक्षाभन्दा माथिको शिक्षा पर्दैन। भाइबहिनी हेर्ने, भाँडा माझ्ने, गाइभैंसीलाई घाँसपात, खाना बनाउने काम पेवाजस्तै हो किशोरीको। गाउँमा पस्दापस्दै भर्खरै बिहे गरेकी बालिका परालको कुन्युमा पराल तानिरहेकी थिइन्। नानु कति कक्षामा पढ्छौ नि ? हत्तपत्त घुम्टो छोपेर उनी बोल्छिन्् शादी सुदा हमनी हई। शादी सुदा भि कही स्कुल जा त ? म नाजवाफ। उमेरले १५ टेक्दै गरेकी उनले गत वर्ष बिहे गरेकी रै छिन्। केहीबेरमा हाफपेन्ट लगाएका एक किशोर घरबाहिर निस्किए र भने इ हमर बिबी वा। उनीहरू लजाउँदै घरभित्र पसे। धेरैजसो युवकयुवती घरको काममै अल्झिएका देखिए। स्कुल जान मन लाग्दैन ? तीन कक्षा पढेर छाडेकी निमादेवी भन्छिन्, पैसा हुनेले मात्रै नजिकको बोर्डिङ स्कुल पढ्न पाउँछन्, हामी कसरी जाने तेती टाढा, कसले दिन्छ पढ्ने पैसा ? अधिकांश किशोरी तीन कक्षाभन्दा माथि पढेका छैनन् गाउँमा। गाउँभरिमा एसएलसी पास गर्नेको संख्या कमै छ। हामी पुगेको दिन गाउँको स्कुलमा जम्मा ३० जना विद्यार्थी उपस्थित थिए। २७ जना केटाको संख्या थियो भने केटीहरू जम्मा तीनजना मात्रै। मोरका किशोरी पढ्ने रहर मार्न बाध्य छन्। सरकारको उपेक्षामा परेको मोर बस्ती अभाव र समस्याको स्वरूप भएको छ। अलिपर सानो चौपारी छ। काठ ढलाएर तेर्सा पारिएको छ। जहा केटाकेटी खेलिरहेका छन्। गाउँले यताउता गएर थाकेर आउँदा शीतल ताप्ने र सुस्ताउने ठाउँ हो यो चौपारी। गाउँमा कोही नयाँ मान्छे आयो कि सबैजना त्यहीं भेला हुन्छन्। घर बनाउने कोही मनकारी भेटिन्छन् कि भन्ने आशा छ उनीहरूको। यही चौपारीमा ससाना बालबालिका खेलिरहेका छन्। जगतिया देवी विन, रानुदेवी विन, ललितादेवी विन, कृष्णावती विन, लालतीदेवी विन, पम्फादेवी विनलगायत केही महिला भेला भएका थिए। उनीहरूलाई भत्किएको घर कसरी बनाउने भन्ने चिन्ताले सताएको छ। ललितादेवी ३० वर्षकी भइन्। उनका ४ छोरी र एक छोरा छन्। उनको पति बेहरी बनाउने काम गर्छन्। उनकी जेठी छोरी १४ वर्षकी भइन्। छोरीको बिहे कसरी गर्ने र तीलकको जोहो कहाँबाट गर्ने भन्ने चिन्ताले उनलाई सताइरहन्छ। १६ वर्षअघि बिहे हुँदा उनलाई २० हजार दाइजो दिएका थिए। तर अहिले समय उस्तै रहेन। जस्तै नहुने गरिबले बिहे गर्दा पनि ३४ लाखको हाराहारीमा खर्च गर्नेपर्ने बाध्यता छ उनीहरूको। डेढ लाख रकम र ज्वाइँका लागि एउटा मोटरसाइकल छोरीको बिहेमा अनिवार्य जस्तै भइसक्यो। त्यसैले पनि होला खाने बस्ने टुंगो नभएको घरको आँगनमा पनि मोटरसाइकल देखिन्छ। भर्खरै बिहे गरेका केही किशोर तीलकमा आएको मोटरसाइकल चढेर ओहोरदोहोर गरेका देखिन्थे। गाउँ भद्रगोल देखिन्छ। कसैको घरमा शौचालय छैन। सरसफाइमा कमजोर देखिन्छ बस्ती। महिला तथा बच्चामा स्वास्थ्य समस्या देखिन्छ। कोही बिरामी भयो अस्पतालभन्दा धामी हेराउँछन् उनीहरू। कति मानिस त अस्पताल पुग्नै नपाइ मर्न बाध्य छन्। अस्पताल लैजानुहुन्न ? भन्ने प्रश्नमा रानुदेवी भन्छिन्, अस्पताल त साहुहरूका लागि हो। बालबालिकाको आङमा गतिलो लुगा पनि छैन। दुःखले जोडेको सम्पत्ति बाढीले सखाप बनायो। उद्योग वाणिज्य संघका पदाधिकारी टोलमा पुगेका थिए केही समयअघि। सबैलाई घर बनाइदिने आशा देखाएर गए। उनीहरूले देखाएको आश पूरा हुनेमा अझै विश्वस्त छन् टोलवासी। सरकारले घर बनाइदिने आशा अझै मरेको छैन। सरकारको उपेक्षामा परेको मोर बस्ती अभाव र समस्याको स्वरूप भएको छ। जहाँ बस्नलाई घर छैन। खेती गर्ने बारी खण्डहर बनेको छ। बिजुली बत्ती, बाटोघाटो, विकास निर्माण, स्कुल कलेजजस्ता विकासका सुविधाले यो बस्तीलाई कहिले छुने होला ?"
बाह्य लगानी किन आवश्यक ?,"सन् २०१७ विश्वमा २३ प्रतिशत घटेको विदेशी लगानी विकसित देशमा ३७ प्रतिशतले घटेको थियो। सन् २०१८ विश्वको विदेशी लगानी १९ र विकसित अर्थतन्त्रमा ४० प्रतिशत घटेको छ। गत वर्ष ४२ प्रतिशत घटेको लगानी युरोपमा सबैभन्दा बढी ७३ प्रतिशतले घटेको छ। स्थिर रहेको विकासशील देशहरूको लगानी २०१८ मा ३ प्रतिशतले बढेको छ। विश्वको कुल लगानीमा विकासशील देशको अंश ५८ प्रतिशत पुगेको छ। गत वर्ष चीन, ब्राजिल, फ्रान्स, जर्मनीले लगानी बढाएका थिए। यस वर्ष लगानी घटेका देशहरू हङकङ, अस्ट्रेलिया, सिंगापुर, भारतजस्ता मुलुकले बढाएका छन्। अन्य क्षेत्रमा विदेशी लगानी घटे पनि एसियाका विकासशील देशमा स्थिर रहेको तथा न्यून आय भएका भूपरिवेष्ठित राष्ट्रहरूमा विदेशी लगानी बढेको तथ्यांक अनटार्डले २०१९ मा प्रकाशित गरेको छ। विश्वको सबैभन्दा बढी विदेशी लगानी भएको मुलुक अमेरिकामा १८ प्रतिशतले घटेको छ भने चीन र भारतमा बढेको छ। सबैभन्दा बढी विदेशी लगानी हुने १० मुलुकमध्ये ५ मुलुकहरू विकासशील राष्ट्र छन्। तर वैदेशिक लगानीमध्ये प्रत्यक्ष (ग्रिन फिल) विश्वमा २९ प्रतिशत, विकासशील राष्ट्रहरूमा ४७ प्रतिशत, विकासशील एसियाका मुलुकहरूमा ८५ प्रतिशत र संक्रमणकालीन अर्थतन्त्रमा ५५ प्रतिशतले बढेको छ। यस तथ्यांकले के देखाएको छ भने वैदेशिक लगानी विकासशील राष्ट्रहरू खासगरी एसियामा बढी केन्द्रित भएको छ। विश्वका संक्रमणकालीन मुलुकहरूमा लगानी बढ्नुले बढी जोखिमयुक्त क्षेत्रमा लगानीकर्ताको आकर्षण देखिएको छ। यसको मुख्य कारण अर्थशास्त्रीहरूले विकसित देशमा लगानीको प्रतिफल दर घट्न गएको कारण बताएका छन्। साधारणतः मर्जर र व्यवसाय खरिद गरी विदेशी लगानी गर्ने लगानीकर्ताहरू प्रत्यक्ष लगानीमा बढी केन्द्रित छन्। के विकासशील मुलुकले बाह्य लगानी प्रोत्साहन गरेका छन् ? बजार विस्तार गर्ने तथा आन्तरिक उद्योगहरूको क्षमता बढाउने मुख्य औजारका रूपमा बाह्य लगानीलाई लिइएको छ। बाह्य लगानीमा विकसित देशहरूको ठूलो हिस्सा रहे पनि विकासशील देशहरू खासगरी ब्रिक्स राष्ट्रहरूले आक्रामक रूपले विस्तार गरेका छन्। प्रतिबन्ध गरेका मुलुकहरूले बाह्य लगानी खुला गर्दै लगेका छन्। तर पनि अधिकांश न्यून आय भएका मुलुकको लगानी हिस्सा कम नै देखिन्छ। विश्वमा बाह्य लगानीको अंश कुल गार्हस्थ उत्पादनको २३ प्रतिशत क्षेत्रगत रूपमा युरोपियन युनियनको ४४५ रहेको छ। विकासशील देश खासगरी पूर्वीएसिया, सार्क तथा युरोपियन मुलुकहरूको अधिकांश लगानी विकसित देशमा केन्द्रित छ। मध्य एसिया, अमेरिकी तथा अफ्रिकी मुलुकहरूको अधिकांश लगानी विकासशील देशमा रहेको छ। समष्टिगत बाह्य लगानीमा पहिलो अमेरिका र दोस्रो मुलुक चीन हो। विकासशील राष्ट्रहरूमध्ये ब्रिक्स राष्ट्रहरूको बाह्य लगानीको अंश ६२ रहेको छ। यसमध्ये चीनको ३६, रसियाको ९, भारत, मेक्सिको र ब्राजिलको झन्डै ५५ प्रतिशत रहेको छ। विकासशील मुलुकहरू खासगरी चीनले बाह्य लगानीलाई रणनीतिक क्षेत्रकोे पहिचान गरी विशेष सहुलियत तथा सुविधा नै दिएर प्रवद्र्धन गरिरहेका छन्। हाल विकासशील देशहरूको बाह्य लगानीको दुईतिहाइ हिस्सा विकसित मुलुकमा छ। यसको मुख्य उद्देश्य, निर्यात प्रवद्र्धन, नवीनतम् प्रविधिको हस्तान्तरणमार्फत स्रोत मुलुकको क्षमतामा अभिवृद्धि नै हो। हाल विदेशी लगानीमा चीनको रणनीति अग्रणी र आक्रामक देखिएको छ। सन् १९९० को दशकमा प्राथमिक वस्तुहरूमा लगानी गर्ने चीनले हाल सेवा क्षेत्र तथा उपभोग्य वस्तुहरूमा लगानी बढाएको छ। प्राकृतिक स्रोतसाधन उपयोगलाई मुख्य प्राथमिकता दिएको चीनले बजार विस्तार, न्यून लागत तथा रणनीतिक फाइदाका लागि लगानी बढाएकोे छ। चीनमा अपनाइएको यी रणनीतिको कारण स्वदेशी उद्योगहरूको क्षमताको पूर्ण उपभोग, बजार विस्तार भएको तथा न्यून लागतमा उद्योगहरूको दक्षता अभिवृद्धि भएको देखाएको छ। बाह्य लगानीको थप बजार, ग्राहक र लगानीको वातावरणको गहन अध्ययन हुन सक्ने देखिएको छ। यसले अन्य स्वदेशी लगानीकर्तालाई अन्तर्राष्ट्रिय बजारमा प्रवेश गर्न प्रोत्साहन गर्ने, निर्यात प्रवद्र्धन, क्षमता अभिवृद्धि हुने वातावरण बन्न सक्छ। नवीनतम् प्रविधिको हस्तान्तरण स्रोत मुलुकमा भएका कारण पनि कम विकसित मुलुकहरूले बाह्य लगानीलाई प्रोत्साहन गरेका छन्। बाह्य लगानीलाई अंकुश लगाएका मुलुकहरूले यसको सकारात्मक पक्षको विश्लेषण नै नगरी प्रतिबन्धित गरेको विश्लेषण विश्व बैंकको प्रतिवेदनले जनाएको छ। बाह्य लगानी प्रतिबन्ध गर्दा क्षमतावान् लगानीकर्तालाई अन्तर्राष्ट्रिय रूपमा प्रतिस्पर्धा गर्न निरुत्साहित हुन्छ। स्वदेशी उद्योगको क्षमताको संकुचन र लगानीकर्ताकोे क्षमताको उच्चतम परिचालनबाट वञ्चित गर्नु सरकारको कुनै पनि हिसाबले विवेकपूर्ण निर्णय होइन। यसले अर्थतन्त्रको विस्तारमा रोकावट गरेको छ। यो व्यवस्था कुनै पनि कारणबाट तर्कपूर्ण हुन सक्दैन तथा लगानीकर्तालाई न्यायपूर्ण हुन सक्दैन। के विकासशील देशलाई बाह्य लगानी फाइदा छ ? बाह्य लगानीको स्रोत मुलुकमा पर्ने सकारात्मक असरलाई दुई तहमा हेरिएको छ, पहिलो लगानीकर्ताले बाह्य लगानीबाट अन्तर्राष्ट्रिय ज्ञान, प्रविधि र बजारबाट सिक्ने अवसर भएकाले लगानीकर्ताको व्यवहारमा सुधार हुन्छ। दोस्रो कम्पनी वा व्यवसायीले पाएको ज्ञान, अन्य सम्बन्धित तथा नजिकका कम्पनीहरूमा हस्तान्तरण हुन्छ। यसले अन्य लगानीकर्ताको प्रतिस्पर्धी क्षमता वृद्धि हुन जान्छ। यसले दीर्घकालमा नवीनतम् ज्ञान, क्षमता तथा व्यवहार मुलुकभर विस्तार हुन्छ। विश्व बैंकको प्रतिवेदनले बाह्य लगानीका फाइदालाई तीन किसिममा विश्लेषण गरेको छ, पहिलो कम्पनीको उत्पादनमा नयाँ प्रविधिको उपभोग, बजार विस्तार तथा व्यवस्थापकीय क्षमतामार्फत उत्पादन बढाउने भएकाले उत्पादन तथा सञ्चालन खर्च घट्छ। दोस्रो अन्तर्राष्ट्रिय बजारमा लगानी गर्दा लगानीकर्ताहरूले दक्षता वृद्धि तथा उत्पादनमा लागत घटाउनुपर्ने भएकाले प्रतिस्पर्धी क्षमता बढाउन सक्छन्। लगानीकर्ताले अन्तर्राष्ट्रिय लगानीकर्ताको साझेदारीमार्फत व्यवसायमा नवीनतम् ज्ञान, सीप, प्रविधि तथा अवधारणा पहिले लगानी भएको मुलुक र पछि स्रोत मुलुकमा समेत सकारात्मक असर हुन सक्छ। तेस्रो लगानीकर्ताले अन्तर्राष्ट्रिय लगानीकर्ताको साझेदारीमार्फत व्यवसायमा नवीनतम् ज्ञान, सीप, प्रविधि तथा अवधारणा पहिले लगानी भएको मुलुक र पछि स्रोत मुलुकमा समेत सकारात्मक असर हुन सक्छ। लगानीकर्ताले आफ्नो बजार विस्तारका खोजअनुसन्धान गर्ने भएकाले नवीनतम् अनुसन्धान हुने देखिन्छ। व्यवसाय नाफाका लागि गरिने भएकाले विदेशमा भएको नाफा मुलुकभित्र आउने देखिन्छ। जसकारण बाह्य लगानी खोलेका विकासशील मुलुकहरूको विकास लक्ष्यका लागि महŒवपूर्ण भूमिका खेलेको देखिन्छ। के नेपालले बाह्य लगानी खोल्नुपर्छ ? भारतका नीतिनिर्माता बाह्य लगानीमा पुरातन सोचाइका मानिन्छन्। भारतले नीतिगत रूपमा खुला गरेको खासगरी सन् २००० पछि नै हो। सुरुमा संस्थागत लगानीकर्तालाई मात्र लगानी निश्चित क्षेत्रमा लागि खुला गरेको थियो। तर, सन् २००८ पछि खुला नीति अवलम्बन गरेको हो। जसकारण उसले विश्व अर्थतन्त्रबाट अपेक्षित लाभ लिन नसकेको महसुस भइरहेको छ। नेपालबाट विदेशमा लगानी गर्न पाउने व्यवस्था छैन। तर विभिन्न समयमा नेपाली लगानीकर्ताले विदेशी लगानी गरेको समाचार आउने गरेका छन्। हालको कानुनबमोजिम स्वदेशी लगानीकर्ताले विदेशमा लगानी गर्ने व्यवस्था गैरकानुनी हुन्छ तर अपराध भने होइन। अधिकांश मुलुकहरूले बाह्य लगानी खुला गरेको सन्दर्भमा हामीले मात्र रोक लगाउनु औचित्यपूर्ण हुन सक्दैन। लगानीकर्ताको दक्षता पनि वृद्धि भएको छैन। उद्योगहरूको उच्च लागतका कारण उपभोक्ताले बढी मूल्य तिर्नुपरेको छ। यस व्यवस्थाले नेपाली लगानीकर्ताले अन्तर्राष्ट्रिय बजार खोज्नुपर्ने आवश्यकता नै ठानेका छैनन्। न बजार खोज्ने आवश्यकता नै भएको छ। यसले लगानीकर्तालाई नेपाल स्रोत मुलुक बनाई व्यवसाय संस्थापन गर्न निरुत्साहित भएको छ। न विदेशमा लगानी गर्न चाहने व्यक्तिलाई यो व्यवस्थाले प्रभावकारी ढंगले रोक्न नै सकेको छ। नीतिनियममा पुनरावलोकन नभएकाले व्यवसायीहरूले बाध्य भएर गैरकानुनी बाटोबाट विदेशमा लगानी त गरेकै देखिन्छ। यस व्यवस्थाले विदेशमा भएको नाफा नेपालमा ल्याउन खोज्ने व्यवसायीहरूलाई रोकावट गरेको छ। यसको ठूलो नोक्सान मुलुकले व्यहोरेकोे छ। पंक्तिकारले विकसित तथा विकासोन्मुख मुलुकमा दर्जनौं नेपाली व्यक्तिहरू सफल व्यवसायीका रूपमा देखेको छ। उपेन्द्र महतो, जीवा लामिछाने, बद्री केसी उदाउँदो आर्थिक राष्ट्र रसियाका सफल व्यवसायी हुन्। भवन भट्ट तथा देवमान हिराचनले जापानमा सानो व्यवसायबाट दर्जनौं व्यवसाय विस्तार गरेका छन्। शेष घले अस्ट्रेलियाका अग्रपंक्तिका व्यवसायी मानिन्छन्। विकसित मुलुक जर्मनीलगायत युरोपमा कुमार पन्तले प्रतिस्पर्धा गरी नाफा कमाएका छन्। सयौं व्यक्तिले हङकङ, सिंगापुर, अस्ट्रेलिया, जापान, युरोप, अमेरिका, अरब राष्ट्रमा सफल व्यवसाय गरेका छन्। यी अधिकांश व्यक्तिहरू नेपालबाट अध्ययनका लागि गएका र विगतमा सामान्य आर्थिक हैसियत भएका व्यक्तिहरू हुन्। यी अधिकांश व्यक्तिहरूले नेपालबाट पैसा पठाएर लगानी गरेको पनि देखिन्न। व्यवसाय भनेको पैसाले मात्र हुने होइन। उक्त व्यक्तिको सोच, नवीनतम् प्रवृत्ति, ज्ञान, सीप र व्यवस्थापकीय क्षमताजस्ता पक्षमा निर्भर हुने माथिका उदारहण हुन्। यी व्यक्तिले गरेका कामबाट के सिक्नुपर्छ भने नेपालमा संसारमा प्रतिस्पर्धा गर्नलायक व्यक्तिहरू अरू पनि छन्। यिनीहरूलाई प्रोत्साहन गरी बजार विस्तार र निर्यात प्रवद्र्धन गर्न सकिन्छ। संसारका विकसित देशमा प्रतिस्पर्धा गरी व्यवसाय सफल बनाउन सक्ने धेरै नेपालीमा क्षमता छ, यसको प्रवद्र्धन गरौं। तर, नेपालमा बसी व्यवसाय गरेका व्यवसायीले विदेशमा लगानी गर्दा डुब्ने भन्ने अन्तरकुण्ठा नपालौं। विदेशमा लगानी गर्न पाउने व्यवस्था तत्कालै गरौं। यसले स्वदेशी उद्योगको क्षमता विस्तार हुन्छ। बाह्य लगानी हुन सक्ने क्षेत्र पहिचान गर्न सकिन्छ। यसले स्वदेशी उद्योगको नयाँ प्रविधिमा पहुँच र प्रयोग हुन्छ। कस्ता लगानीलाई प्राथमिकता ? हामीले प्राथमिकतासाथ प्रवद्र्धन गर्नुपर्ने क्षेत्र खासगरी नेपालमा प्राकृतिक स्रोत भएका वा स्रोत मुलुक नेपाल हुने क्षेत्र नै हो। पर्यटन, जलविद्युत्, सेवा क्षेत्र वित्तीय, शिक्षा हुन्। कृषि तथा उत्पादनमूलक क्षेत्र प्रविधि हस्तान्तरणका लागि सम्भावित क्षेत्र हुन्। यी क्षेत्रका व्यवसायी बाह्य लगानी गर्न सक्ने र बाह्य लगानी गर्दा फाइदा हुने देखिन्छ। यी व्यवसायीले विदेशमा लगानी गर्नुको कारण नेपालमा व्यवसाय विस्तार पनि हो। विदेशमा व्यवसाय गर्न खुला भएमा सम्बन्धित क्षेत्रको आवश्यकता पहिचान गरी नेपालमा उत्पादन बढाउने र निर्यातसमेत वृद्धि हुन जान्छ। यसले प्रत्येक वर्ष बढ्दै गइरहेको व्यापार घाटा कम गर्ने अपेक्षा गर्न सकिन्छ। साथै विदेशी लगानी भिœयाउन यी लगानीकर्ताहरू लगानी दूत हुन सक्छन्। नेपालबाट हुने बाह्य लगानीलाई ५५ वर्ष पुरानो कानुनले रोकेको छ। साधारणतः कानुन पाँच वर्षमा पुनरावलोकन गर्नुपर्छ। तर उक्त कानुन आइसकेपछि पाँचवटा संविधान आए, पटकपटक राजनीतिक परिवर्तन भए। साथै विश्व व्यापार संगठनलगायतका दर्जनौं बहुपक्षीय तथा दुईपक्षीय सन्धिसम्झौता गरिसक्यौं। तर, यो व्यवस्थामा परिवर्तन हुन सकेको छैन। अन्यथा नेपालका नीतिनिर्माता, सरकार, संसद् तथा सरकारी निकायहरू भविष्यमा अकर्मण्य देखिने छन्।"
"न्यायपालिका नियत, नियति र नियात्रा","न्यायपालिकामा योग्यतामा आधारित प्रतिस्पर्धा अब लोपोन्मुख वा खतरामा परेको जीव बन्दै त छैन ? न्यायपालिकामाथि आस्था राख्नु र विश्वास गर्नुको मूल कारण यसको तटस्थता, न्यायिक कार्यमा निरन्तर अनुभवको प्रयोग, न्यायकर्मीको आर्थिक र बौद्धिक इमानदारी तथा उनीहरूको विवेक र असल चरित्र नै हो। यी तत्व भएनन् भने त्यो कंगारु अदालत हुन्छ। प्रायोजित र एजेन्डा कार्यान्वयन गर्न अधिकृत वारेसनामा लिएर जाने फैसलाकर्मीले न्यायपालिकाको स्वतन्त्रता र छवि बनाउन र जोगाउन सक्दैन। क्षमता, अनुभव र साहस नहुने पदेन योग्यले स्वार्थ समूहले सिर्जना गरेको न्यारेटिभ र पर्सेप्सन वा भूमिगत चलखेलका आधारमा छाप लागेको कागज तयार गरिदिनुलाई नै न्याय सम्झने खतरा हुन्छ। भारतको सर्वोच्च अदालतमा एचआर खन्नाजस्ता न्यायाधीश पनि थिए जसले पालो मात्र मिचिँदा राजीनामा दिए। कृष्ण ऐर पहिले दलका सक्रिय व्यक्ति र मन्त्री पनि थिए तर उनी ठूला विधिशास्त्री भएकाले अदालतमा रही उनले गरेको कामको कहिल्यै आलोचना भएन। उनका त किताबको नै लामो सूची छ। अलाहाबाद उच्च अदालतमा जगमोहनलाल सिन्हा यस्ता न्यायाधीश थिए, जो इन्दिरा गान्धीको शक्तिका अगाडि झुकेनन् र निर्वाचनसम्बन्धी मुद्दामा उनले नै कारागारमा राखेका राजनारायणलाई मुद्दा जिताई बहालवाला प्रधानमन्त्रीलाई पराजित र अयोग्यतासमेत सिर्जना हुने गरी निर्णय गरे। प्रधानमन्त्रीले आफूभन्दा वरिष्ठ तीनजनाको पालो मिचेर दिएको पद खान जाने पनि न्यायाधीश नै थिए। संकटकालका अत्याचारी कानुन अनुमोदन गर्ने पनि न्यायाधीश नै थिए। पीएन भगवतीले त पछि आफ्नो गल्तीका लागि माफी नै मागेका थिए भनिएको छ। त्यही दाग धुन उनले पछि सार्वजनिक सरोकारको विवादको औजार प्रयोग गरी सक्रियता देखाए। अप्ठेरो अवस्थामा सरकार अनुकूल बन्ने र परिस्थिति सुध्रिएपछि सक्रिय बन्ने पनि न्यायाधीश नै हो। मध्यरातमा न्यायाधीश नियुक्त गर्ने चलन अमेरिकाबाटै चल्यो। तैपनि जोन मार्सलले अमेरिकी संविधानबाट न्यायिक पुनरावलोकनको सिद्धान्त खोजी गरी विश्व प्रख्यात गराए। बेलायतमा सत्रौं शताब्दीको सुरुमै एडवर्ड कोकले चर्च र राजाको एकाधिकार, निरंकुशता र अत्याचारविरुद्ध निर्णय लेखे। उनलाई ट्रिनिटी टावरमा थुनियो र पनि गलेनन्। नेपालमा पनि पहिलो कार्यकालका हरिप्रसाद प्रधानले न्यायको अगाडि सबैलाई समान देखेर निर्णय गरे। विश्वनाथ उपाध्याय न टनकपुर मुद्दामा हच्के न त संसद् पुनस्र्थापना मुद्दामा झस्के। शाही आयोग विघटन गर्नबाट हाम्रै न्यायाधीश डराएनन्। संविधान, कानुन, विवेक र इमानदारी छोडेर फैसला गर्नेहरू, सरकार वा नियुक्तिकर्ताको मुख सुँघेर वा समाचारमाध्यमले सिर्जना गरेको पर्सेप्सन र जुलुसका मागका आधारमा तराजु ढल्काउनेहरू फैसलाधीश होलान् तर न्यायाधीश होइनन्। राज्यप्रणाली फैसलाधीश होइन न्यायाधीश नियुक्त गर्न उद्यत् हुन्छ भन्ने सामान्य मान्यता हुन्छ। पद्धति नबसाई सनक, भनसुन र खल्तीबाट नियुक्त व्यक्ति न्यायाधीश हुन सक्दैन। नातागोता मात्र योग्य हुने त देवाली, श्राद्ध र पारिवारिक गुठीमा हो। राज्य त योग्यता प्रणालीबाट चल्नुपर्छ। योग्यहरूमध्येको योग्यतम्ले पहिलो मौका पाउनुपर्छ। त्यो को हो भन्ने कुरा अनुहार होइन पद्धतिमा आधारित मानदण्डले तय गर्ने हो। त्यसका लागि प्रक्रिया र प्रबन्ध तय गर्ने काम फेरि राज्यकै हो। न्याय गर्न न्यायप्रतिको प्रतिबद्धता पहिलो सर्त हो। न्याय र कानुन विधामा गहिरो अध्ययन र लामो अनुभव दोस्रो सर्त हो। इमानदारी, नैतिकता तथा सद्चरित्रलाई जीवनको अभिन्न अंग बनाएको हुनु र त्यसमा आँच आउन नदिनु तेस्रो सर्त हो। मुलुकमा रहेका नागरिकहरूको सामाजिक व्यवहार र सम्बन्ध, परम्परा तथा संस्कृतिको सरदर जानकारी चौथो सर्त हो। न्यायासनमा बस्दा विगतमा आफूलाई त्यहाँ पुर्याउन मलजल गर्ने दाता, दल र व्यक्तिलाई बिर्सिन सक्नु हाम्रोजस्तो मुलुकमा अर्को तर विशिष्ट सर्त हो। केही वर्षयता नेपालमा हुने न्यायिक नियुक्ति विवादास्पद बनेका छन्। त्यो विवाद नियुक्तिको सिफारिस गर्ने र नियुक्त हुने दुवैतर्फ देखिएको छ। सेवाभित्रका योग्य अवकाश हुने दिन पर्खने र पछि कनिष्ठलाई ल्याउने गरिएका उदाहरण पनि छन्। तथापि सेवाभित्र र न्यायाधीशमध्येबाट गरिनेभन्दा बाहिरबाट गरिने नियुक्ति बढी शंकास्पद र विवादास्पद बन्ने गरेका छन्। यसपालि पनि सेवाभित्र र न्यायाधीशमध्येबाट भएका भन्दा बाहिरबाट भएका नियुक्तिबारे बढी प्रश्न उठाइएको छ। बाहिरबाट नियुक्तमध्ये पनि कनिष्ठता, नातागोता र गुन तिर्न गरिएका नियुक्तिमा शंका देखाइएको छ। दुई थरीलाई एकैपटक नियुक्त गरिएकाले राम्रा व्यक्तिले पनि आलोचना सुन्नु परिरहेको छ। नियुक्तिका लागि न्याय परिषद्का खास सदस्यलाई पन्छाएर मतो मिल्ने भूतपूर्वलाई परिषद्को छाया सदस्य मान्नु, विदेशीका लागि काम गरी आएकालाई पनि रिजर्भेसन दिनु, अध्ययन, अनुसन्धान र अध्यापनमा लामो अनुभव भएकालाई प्रथम दृष्टिमा नै अयोग्य देख्नु, नियमित रूपमा बहस पैरवीमा उपस्थित हुनेभन्दा दलीय क्रियाकलापमा संलग्नलाई प्राथमिकता दिनु, जिल्ला न्यायाधीशभन्दा धेरै कनिष्ठ, कम अनुभवी र त्यतिसम्म क्षमता प्रमाणित गर्न नसकेकालाई माथिल्ला अदालतमा नियुक्त गर्नु सिफारिसकर्ताको आदत बन्दै गएको प्रतीत हुन्छ। सिफारिस गर्दा मानदण्ड बनाउने कुरामा र त्यसका आधारमा रुचि भएका उपलब्धमध्ये सबैभन्दा योग्य, क्षमतावान् र अनुभवीलाई नियुक्त गर्ने बानी बसाउन सकेको देखिन्न। मानदण्ड नबनाई छान्दा योग्य नियुक्त हुनु पद्धतिको उपज नभई कागताली मात्र हुन्छ। योग्यलाई सिफारिस गर्ने भनेको पद्धतिलाई सिफर ( शून्य) मान्ने र योग्यप्रति रिस देखाउने प्रवृत्ति होइन। यस्तै नियुक्त हुनेहरू धन्यवाद दिन दलका कार्यालयमा गएको पहिल्यै सार्वजनिक भएको हो। यस्तै कसैलाई त एउटा दूतावासले कार्यक्रम गरी त्यसको तस्बिर र खबर आफ्नो वेबसाइटमा राखेको पनि थियो। न्याय, कानुन र विधिशास्त्रमा भन्दा दल र दाताले गर्ने कार्यमा पोख्त हुनेहरूले आफू पोख्त भएको विषय र क्षेत्रमा पोख्तता देखाए त्यतैबाट उन्नति र प्रगति हुन सक्दो हो। अनि न्याय क्षेत्रले पनि तिनीहरूबाट मुक्ति पाउँदो हो। नियुक्तिका लागि नाता लगाउन सिपालुले पनि न्यायाधीश पद अंश र वंशका आधारमा पाइने अपुताली होइन भनी बुझे हुने हो। छोराभतिजाले अंश र छोरीभान्जीले कानुनअनुसार अंश वा दानदक्षिणाबाट चित्त बुझाए हुने हो। नाता पर्दापर्दै पनि मानदण्डबमोजिम योग्य भई नियुक्त भएगरे कसले आपत्ति जनाउँछ र ? इमानदारीपूर्वक काम गर्ने हो भने न्यायाधीशको पद आर्थिक रूपमा सम्पन्न गराउने पद होइन। त्यो दिनभरिजसो एउटा कुर्सीमा बसेर जिन्दगी बिताउनुपर्ने पट्यारलाग्दो पद हो। अनि धेरै मानिससँग घुलमिल गरी र रमाइलो गर्न अघि सर्न नहुने दिक्कलाग्दो पद पनि हो। भूल, त्रुटि, लापरबाही, हेल्चेक्य्राइँ वा भ्रष्टाचार गरेर तलमाथि पारे अरूको ज्यान, स्वतन्त्रता र सम्पत्ति खोसिने संवेदनशील पद हो। यो अरू योग्य र अनुभवीलाई धक्का दिएर जागिर खाने र कमाउने इच्छाले जाने पद होइन। नेपालको न्यायपालिकामा योग्यतामा आधारित प्रतिस्पर्धा अब लोपोन्मुख वा खतरामा परेको जीव बन्दै त छैन ? प्रतिस्पर्धाबाट जिल्ला न्यायाधीश बनेकाहरू प्रभावशाली व्यक्ति वा सिफारिसकर्ताका नातागोता वा विद्यार्थीकालमा युनियनका पदाधिकारी वा दातासँग लहसिएका व्यक्ति नभए सर्वोच्च अदालतसम्म पुग्ने कुरा आइसल्यान्डको सर्प (महाकवि देवकोटासँग माफी माग्दै) जस्तो भएको छ। सबै परीक्षा उत्तीर्ण गरी लामै अनुभव भएका जिल्ला न्यायाधीशहरूलाई न्यायकर्म बाँदरको सिकार भएको छ। उनीहरूको पीडाको प्रभाव न्यायमा पर्न थाले त्यसको जिम्मा कसले लिने हो ? जिल्ला न्यायाधीशको निर्णय उल्टाउने अख्तियार राख्ने माथिल्लो पदमा नियुक्त न्यायाधीशमध्ये कतिजना परे भने हालका जिल्ला न्यायाधीशसँग प्रतिस्पर्धा गर्न आँट गर्लान् ? ठूलो अख्तियार राख्ने माथिल्लाले उनीहरूको जति ल्याकत राख्छन् त ? न्यायपरिषद्ले जाँच गरेर हेरे हुने हो। न्यायिक नेतृत्वले आफ्नो अवकाशपछि पनि लगाम खिचिरहन सक्ने घोडा छान्न खोज्नुले राज्यसंयन्त्रहरू जीवन्त संस्थाभन्दा बुख्याँचा बन्दैछन्। नयाँ नियुक्ति लिएर जाँदा केही समय कानुनका केही विधामा अपर्याप्तता महसुस हुनु ठूलो कुरा होइन। भिन्न कार्यसंस्कृतिमा पस्दा असहजता र अपर्याप्तता महसुस हुन्छ। कानुन, विधिशास्त्र र न्यायप्रणालीको अध्ययन, अनुसन्धान र अनुभव भए ती असहजता र अपर्याप्तता छिटै बिलाउँछन्। तर इजलासमा बस्दा मुट कोर्ट गर्दाका दिन सम्झेर अर्को न्यायाधीश, इजलास सहायक र बहस गर्दै गरेको वकिलको मुख हेरी टोलाउँदै मौन बस्नुपर्नेलाई नियुक्त गर्नु र नियुक्त हुनुको पीडा भिन्नै छ। आफ्नो क्षमतामा आत्मविश्वास नभएको व्यक्ति इजलासमा मुख खोल्न मात्र होइन इजलास सहायक र सहायक कर्मचारीसँग पनि तर्सन्छ। आफूभन्दा वरिष्ठ, अनुभवी र दक्ष कर्मचारीका अगाडि कुर्सीमा आउन त सजिलो होला तर ऊसँग आँखा जुधाउन, उसलाई अह्राउन र उसको तर्क खण्डन गर्न न आत्मविश्वास हुन्छ न त तर्क र क्षमता नै। जान्न पनि नजान्ने र सोध्न पनि लाज मान्नेहरू मुद्दा हटाउन, घडी हेर्दै दिन काट्न र इजलासमा अर्को वरिष्ठ न्यायाधीशले तोक बोले उक्त रायमा सहमत छु भन्नेमा सही गर्नुपर्ने बाध्यतामा हुन्छन्। पुरानो मुद्दा भए सुरु सदरको छाप काट्नुपर्ने नियतिका कारण न्याय मर्न सक्ने अवस्था पनि हुन्छ। कसैले त बहस गरेर वकिल गएपछि इजलास सहायकलाई मिलाएर लेख्नुस् म सही गरिदिउँला भनी अह्राएको भन्ने पनि सुनिन्छ। अदालत जति उच्च वा सर्वोच्च भए पनि अध्ययन, अनुभव र क्षमता नभएका व्यक्तिको आत्मविश्वास र मनोबल आफ्नै कारणले त्यति उच्च पक्कै हुँदैन। केही वर्षयता नेपालमा योग्यता नै सबभन्दा ठूलो अयोग्यता हुँदै गएको छ। प्रायः सबैलाई पछि आफू घोडा चढ्न सक्ने व्यक्ति नियुक्त गर्नुपर्नेछ। कुद्न नसक्ने घोडा आफ्नो काठी आफैं कसेर पंक्तिबद्ध हुनु र छान्नेले पनि पानीदारभन्दा आफूले आफ्नो अवकाशपछि पनि लगाम खिचिरहन सक्ने घोडा छान्न खोज्नुले राज्यसंयन्त्रहरू जीवन्त संस्थाभन्दा बुख्याँचा बन्दैछन्। यो न्यायपालिका मात्रको कुरा होइन। केही वर्षयता नेपालको न्यायपालिकामा विदेशी संस्थाको घुसपैठ पनि प्रबल बन्दै छ। दाताका कार्यालयका कर्मचारी, दाताका अनुवादक, दाताको अनुकम्पाले बाटो बनाएका, दाताको धनमा सयर गर्ने, दाताबाट पुरस्कृत हुने, दाताको एजेन्डा र न्यारेटिभका लागि केही पूर्वहरूको इशारा बुझ्ने व्यक्ति नियुक्त गर्ने प्रवृत्ति पनि छ। न्यायाधीश नियुक्ति गर्दा न्याय सेवाका कर्मचारी र जिल्ला न्यायाधीशभन्दा कनिष्ठलाई नियुक्त गर्नुपर्ने कारण के हो ? के त्यस्ता व्यक्तिले विधिशास्त्रको निर्माण र विकासमा योगदान पुयाएका छन् ? के तिनीहरू कानुनका राम्रा अध्यापक हुन् ? के तिनले कानुन क्षेत्रमा कुनै अनुसन्धान गरेका छन् ? के तिनका कानुनसम्बन्धी कुनै उल्लेख्य कृति प्रकाशित छन् ? के तिनीहरूले कानुनका समसामयिक विषयमा कुनै लेखरचना प्रकाशित गरेका छन् ?के तिनीहरू अदालतमा नियमित बहस गर्ने कानुन व्यवसायी हुन् ? हुन् भने तिनका बारेमा प्रश्न उठाउनु निरर्थक हो। नत्र कसैले त जबाफदेही लिनैपर्छ। को हुन् को होइनन् यसको जबाफ न्यायपरिषद्ले दिनुनपर्ने नै हो ? सर्वोच्च अदालतमा सबै वरिष्ठ अधिवक्ता अयोग्य भएका वा योग्य जतिले रुचि नदेखाएकाले अधिवक्ता मात्रलाई सिफारिस गरिएको हो ? के न्यायपरिषद्ले त्यसको आधार र प्रमाणसहितको सूचना जारी गरी न्याय जगत्लाई आश्वस्त पार्न सक्ला ? अथवा त्यसरी सिफारिस गरिएका व्यक्ति अरू सबैभन्दा योग्य, दक्ष, इमानदार, चरित्रवान्, नाम कहलिएका प्राध्यापक, कानुनका ठूला अनुसन्धाता, कानुनका ठूला लेखक, विधिशास्त्री हुन् वा अरूले भन्दा धेरै वा लगभग समान संख्याका मुद्दामा बहस गरेका नियमित र प्रखर कानुन व्यवसायी हुन् भन्नेबारेको योग्यताका आधार जारी गर्न सक्छ त ? यहाँ प्रश्न को व्यक्ति नियुक्त गर्ने र कसलाई नियुक्त नगर्ने भन्ने होइन ? सम्भव भएसम्म योग्यतम्मध्येबाट नियुक्त गर्न सक्ने प्रणाली न्यायपरिषद्मा छ कि छैन भन्ने हो। वरिष्ठ अधिवक्ता सबै अयोग्य हुन् वा सबैको अरुचि हो भने कुरा बेग्लै हो नत्र प्रकारान्तरले अब सर्वोच्च अदालतमा वरिष्ठ अधिवक्तालाई प्रवेश निषेध गरेसरहको अवस्था हो। किनकि सिफारिस भएका अधिवक्ताभन्दा वरिष्ठ कुनै अधिवक्ता वा वरिष्ठ अधिवक्ता कनिष्ठको बायाँपट्टि बस्ने गरी नियुक्त हुन रुचि राख्लान् र ? हुन त नेपालको कानुनी क्षेत्रमा तल झरेर नियुक्ति स्विकार्ने चलन नभएको होइन, तथापि यो प्रश्न यहाँ अप्रासंगिक अवश्य छैन। न्यायाधीश नियुक्ति वकिलको प्रमाणपत्र भएर पनि पेसा व्यवसाय नचलेकाहरूका लागि सामाजिक सुरक्षा को कार्यक्रम अवश्य होइन। अनि यो पुरानो गुन तिर्न सिर्जित पद पनि पक्कै होइन। कहिलेकाहीं नाम चलेका कानुन व्यवसायी न्यायाधीशमा जान रुचाउँदैनन्। भारतमा त्यस्ता कतिपय वकिलले सर्वोच्च अदालतमा नियुक्त हुन अरुचि देखाएका उदाहरण छन्। अन्यत्र पनि यसो नभएको होइन। नेपालमा विगतमा न्याय परिषद्बाट विशेष अनुरोध गरी केही वरिष्ठ कानुन व्यवसायी नियुक्त गरिएको उदाहरण नभएको होइन। यसपालि कुनै वरिष्ठ अधिवक्तालाई अनुरोध गरिएनगरिएको गाइँगुइँ सुनिएन। त्यस्तो छ भने त्यो पनि सार्वजनिक गरे हुने हो। सिफारिसकर्ताले हाम्रो काम त सिफारिस मात्र गर्ने हो, नियुक्ति त नियुक्तिकर्ताले गर्ने हो भनी उम्किन मिल्ने कदापि होइन। सुनुवाइ त झन्डैझन्डै बिहेपछि लगन जुराउने जस्तो बन्दैछ। जहाँसुकै किन नहोस्, अक्षम, अनुभवहीन र इमानदारीविहीनले घेरिएको न्यायपालिका कसैका लागि पनि वरदान हुन सक्दैन। मेरो मान्छे नियुक्त गरें भनेर ढुक्क हुनु पनि खासै सुरक्षित हुँदैन। आज एउटा कारणले आफ्नो हुने व्यक्ति भोलि अर्को कारणले अरूको हुन सक्छ। आफू शक्तिमा हुँदा आफूले भनेको मान्नेले अरू शक्तिमा हुँदा अरूले भनेको मान्ने सम्भावना उत्तिकै प्रबल हुन्छ। घोडा त छडी र लगाम खिचाइको संकेतमा हिँड्छ। अनि जो सवार छ, छडी र लगाम उसकै हातमा हुन्छ। योग्य, अनुभवी र इमानदारलाई नियुक्त गरे उसले न्याय, कानुन र विवेक छोड्दैन। त्यस्तोमा आफूले हारिएला तर न्याय मर्दैन। त्यसैले आफूले पछि हार्न नपरोस् भनेर होइन, न्याय कहिल्यै नमरोस् भनेर काम गर्ने हो। मुलुक आफूले जितेर वा आफ्नो सनक बिकेर भन्दा पनि न्याय मरेन भने मात्र बस्नलायक हुन्छ। शास्त्रमा पनि सर्प भएको रूख चरालाई र न्याय मरेको मुलुक नागरिकलाई बस्न लायक हँुदैन भनिएको छ। ख्याल राखौं।"
अतिरिक्त खेलाडीको अनुभव,"अन्तर्राष्ट्रिय प्रतिस्पर्धामा जति धेरै सन्दीपले खेल्न पाउँछन् त्यति निखारिने छन्। विक्रम संवत् ४० को दशकमा अमृत साइन्स क्याम्पसमा पढ्दा मैले क्रिकेट ब्याट समातेको थिएँ। क्याम्पसको वार्षिकोत्सवका अवसरमा बीएस्सी र आईएस्सीका गरी दुई टिमबीच प्रतिस्पर्धा भएको थियो। सेना मुख्यालय भद्रकालीअगाडिको चौरमा भएको त्यो खेलमा म बीएस्सी टिमको अतिरिक्त अर्थात् ११ जनापछिको ब्याटिङ गर्न नपाउने खेलाडी थिएँ। आईएस्सी टिम कूल २६ रनमा आउट भयो। हाम्रो टिम १३ रनमा सबै आउट भई पराजित भयो। अतिरिक्त खेलाडी भए पनि मैदानमा रन बनाउन कति गाह्रो हुँदो रहेछ भन्ने मलाई पहिलोपटक थाहा भयो। कुनै बेला भारत खेलेको हरेक क्रिकेट खेल म टेलिभिजनमा हेर्ने गर्थें। यसै क्रममा क्रिकेटबारे लेख्ने रहर पलायो। सन् १९९६ मा एक दिवसीय विश्वकप क्रिकेटका दौरान मैले नेपालको चर्चित राष्ट्रिय दैनिकमा कृपा दाहालका नामबाट पटकपटक टिप्पणी लेखें। त्यसबेला पनि क्रिकेटका कतिपय प्राविधिक शब्दावलीहरूप्रति म अनभिज्ञ थिएँ। क्रिकेट भद्रहरूको खेल हो तर कहिलेकाहीं यो खेलमा पनि अभद्र आचरण प्रदर्शन हुने गर्छ। कुनै बेला नोबेल साहित्य पुरस्कार विजेता जर्ज बर्नाड शाले भनेका थिए, क्रिकेट ११ जना मूर्खहरूले खेल्ने र ११ हजार मूर्खहरूले हेर्ने खेल हो। बर्नाडले जे भने पनि क्रिकेट कलात्मक खेल हो। शिल्पीहरूको खेल हो। क्रिकेट कीर्तिमान को खेल हो। कीर्तिमान हुन्छ तोड्नका लागि। क्रिकेटमा हरेक खेलमा कीर्तिमान बनिरहेकै हुन्छ। कीर्तिमान टुटिरहेको हुन्छ। पाँच दिवसीय क्रिकेट प्रतिस्पर्धालाई टेस्ट क्रिकेट भनिन्छ जुन दुई पारीमा खेलिन्छ। सन् १८७७ मा इङल्यान्ड र अस्ट्रेलियाबीच पहिलो आधिकारिक टेस्ट खेलिएको थियो। टेस्ट क्रिकेटको एउटा पारीमा कुनै पनि देशले आजसम्म एक हजार रन बनाएको छैन तर कुनै दिन बन्न सक्छ। अहिलेसम्मको एक पारीमा सर्वाधिक रनको कीर्तिमान श्रीलंकाले भारतविरुद्ध बनाएको ९५२ रन रहेको छ। टेस्टमा कुनै पनि खेलाडीले एक पारीमा ५ सय रन बनाएका छैनन्। कुनै दिन बन्न सक्छ। अहिले यो कीर्तिमान वेस्ट इन्डिजका ब्रायन लाराको नाममा छइङल्यान्डविरुद्ध चार सय रन। पचासपचास ओभरको क्रिकेट प्रतिस्पर्धालाई एक दिवसीय भनिन्छ। यसमा एक देशले बनाएको सर्वाधिक रन संख्या इङल्यान्डले अस्ट्रेलियाविरुद्ध ४८१ को छ। कुनै दिन यो कीर्तिमान भंग भएर ५ सय रनको उचाइ छुन पनि सक्छ। एक दिवसीय खेलमा कुनै पनि खेलाडीले एक खेलमा बनाएको सर्वाधिक रनको कीर्तिमान भारतका रोहित शर्माको नाममा छ, जसले श्रीलंकाविरुद्ध २६४ रन बनाएका थिए। कुनै दिन यो कीर्तिमान भंग भएर ३ सय रन पनि बन्न सक्छ। सन् १९७५ मा भएको पहिलो एक दिवसीय विश्वकप ६०६० ओभरको थियो, जुन अहिले ५० ओभरमा सीमित छ। पहिलो एक दिवसीय विश्वकपको ३२ वर्षपछि सन् २००७ मा २०२० ओभरको टी ट्वान्टी विश्वकप प्रारम्भ भयो। अहिले १० ओभरमा सीमित क्रिकेटको समेत परीक्षण हुन थालेको छ। ठट्टा गर्नेहरू भन्छन् विस्तारै क्रिकेट खुम्चिएर टसबाट जितहारको निर्णय हुनेछ। अर्थात् विनाप्रतिस्पर्धा जसले टस जित्यो त्यही विजेता। ठट्टा जे गरे पनि २० ओभरको टी ट्वान्टी खेल रोचक हुने गरेको छ। पट्यारलाग्दो टेस्ट क्रिकेटमा दर्शक घट्दै छन्, टी ट्वान्टीमा दर्शक बढ्दै छन्। टी ट्वान्टी अन्तर्राष्ट्रिय प्रतिस्पर्धामा हालसम्म एक देशले बनाएको सर्वाधिक रन भनेको अफगानिस्तानले आयरल्यान्डविरुद्ध बनाएको २७८ रन हो। कुनै दिन टी ट्वान्टीमा तीन सय रन पनि बन्न सक्छ। यो स्वरूपमा अस्ट्रेलियाका एरोन फिन्चले बनाएको १७२ उच्चतम् रन हो। टेस्ट क्रिकेटमा अहिलेसम्म एक ओभर अर्थात् ६ बलमा कुनै पनि खेलाडीले ६ छक्का हिर्काउन सकेका छैनन् जबकि एक दिवसीयमा यो कीर्तिमान दक्षिण अफ्रिकाका हर्सल गिब्सको नाममा (नेदरल्यान्डविरुद्ध) छ भने टी ट्वान्टीमा भारतको युवराज सिंहको नाम छ (इङल्यान्डविरुद्ध)। क्रिकेटमा रन बनाउन र विकेट लिन क्षमता, कला र चतुर्याइँ चाहिन्छ। अथक् अभ्यासपछि स्टारका रूपमा तिनै शिल्पीहरू चम्किन्छन् र चिनिन्छन्। क्रिकेट एकाग्रताको खेल हो तर यो खेल जोखिममुक्त छैन। सन् २०१४ मा अस्ट्रेलियाका होनाहार ब्याट्सम्यान फिलिप ह्युज घरेलु खेलमा घाँटीमा बाउन्सर बल लागेर घाइते भएको दुई दिनपछि मृत्युवरण गर्न पुगे। क्रिकेट दबाबको खेल हो। क्रिकेट तनावको खेल पनि हो। जब खेल अन्त्यतिर पुग्छ, खेलाडी मात्र होइन दर्शकमाझ पनि तनाव बढ्न थाल्छ। समग्रमा भन्नुपर्दा क्रिकेट रोमाञ्चक खेल हो। क्रिकेटमा बलरले सोचे र ताकेजसरी सबै बल फ्याँक्न सक्दैन। यसैगरी ब्याट्सम्यानले सोचेजसरी सबै बल खेल्न र रन बनाउन सक्दैन। कुनै पिच ब्याटिङमैत्री हुन्छ त कुनै बलिङमैत्री। त्यसमाथि पनि हावाको बहाब र मौसमको प्रभाव, पिच ओसिलो छ वा सुक्खा, घाँस कति छ, पिच चिरा परेको छ वन छैन ? धेरै कुराले अर्थ राख्छ। कतिपयले क्रिकेट ब्याट्सम्यानको खेल हो भन्छन् तर कतिपय बलरले यो धारणालाई गलत सावित गरिदिएका छन्। क्रिकेटमा रन बनाउन र विकेट लिन क्षमता, कला र चतुयाइँ चाहिन्छ। अथक् अभ्यासपछि स्टारका रूपमा तिनै शिल्पीहरू चम्किन्छन् र चिनिन्छन्। क्रिकेट एकाग्रताको खेल हो तर यो खेल जोखिममुक्त छैन। क्रिकेटमा धेरै रन बनाएका र विकेट लिएका विख्यात खेलाडीहरू पनि आफ्नो कुनैकुनै प्रदर्शन बिर्सन चाहन्छन्। टेस्ट क्रिकेटबाट अवकाश लिँदा सर्वाधिक रनको कीर्तिमान बनाएका सुनिल गावस्करले सन् १९७५ मा सम्पन्न एक दिवसीय विश्वकपमा इङल्यान्डविरुद्ध १७४ बल अर्थात् पूरा २९ ओभर खेल्दै मात्र ३६ रन बनाएका थिए। यसैगरी टेस्ट क्रिकेटमा सर्वाधिक ८ सय विकेट लिएका कीर्तिमानधारी श्रीलंकाका बलर मुथैया मुरलीथरनले सन् २००६ मा अस्ट्रेलियासँग भएको एक दिवसीय खेलमा १० ओभरमा विनाविकेट ९९ रन खर्चेका थिए, जुन ५० ओभरको एक दिवसीय बलिङमा त्यो बेला सबैभन्दा महँगो कीर्तिमान थियो। सन् १९८६ मा सारजहामा भारत र पाकिस्तानबीच अस्ट्रेलेसिया कपको फाइनल खेलमा पाकिस्तानलाई जितका लागि अन्तिम बलमा ४ रन चाहिएको थियो। क्रिजमा ब्याट्सम्यान थिए जावेद मियादाद, बल फ्याँक्दै थिए चेतन शर्मा। शर्माले योर्करका रूपमा बलिङ गर्न खोजे। त्यसमा पनि स्विङ योर्कर जसमा रन बनाउन गाह्रो हुन्छ तर त्यो भइदियो रसिलो फुल टस जसमा मियादादले छक्का प्रहार गर्दै हिरो भए त चेतन शर्मा जिरो। तर यिनै चेतन शर्माले त्यसको एक वर्षपछि सन् १९८७ मा भएको एक दिवसीय विश्वकपमा न्युजिल्यान्डविरुद्ध तीन बलमा तीन विकेट लिँदै विश्वकपमा ह्याट्रिकको पहिलो कीर्तिमान कायम गरेका थिए। कुनै बेला भारतीय टेस्ट क्रिकेटका कप्तान थिए स्पिनर विसनसिंह वेदी। पाकिस्तानसँग सन् १९७८ मा पाकिस्तानमा भएको एक दिवसीय शृखंलामा वेदीको सनककै कारण भारतले शृंखला गुमाएको थियो। भारत र पाकिस्तान दुवैले एकएक खेल जितेको अवस्थामा तेस्रो खेल जित्न भारतलाई ४० ओभरमा २०६ रन बनाउनु आवश्यक थियो। ३७ ओभरमा दुई विकेटको क्षतिमा १८३ रन बनाउँदै भारत लगभग जितको नजिक थियो। अन्तिम तीन ओभरमा भारतको जितका लागि २३ रन आवश्यक थियो। त्यसमध्ये दुई ओभर सरफराज नवाजले र एक ओभर इमरान खान (पाकिस्तानका वर्तमान प्रधानमन्त्री) ले गर्ने तय थियो। सरफराजले उल्टो अर्थात् रिभर्स स्विङ गराउने कला विकास गरेका थिए र बल पुरानो भएपछि हावामा मुभ गराउन सक्थे तर ३८ औं ओभरको पहिलो चार बल उनले बाउन्सर फाले जुन वाइड बल थियो र ब्याट्सम्यानको पहुँचभन्दा टाढा थियो त्यसैले कुनै रन बनेन तर अम्पायरले वाइड बल घोषित गरेनन्। निरीह ब्याट्सम्यानले पेभेलियनतिर हेरे। अम्पायरको आचरणविरुद्ध कप्तान वेदीले आफ्ना खेलाडीलाई फिर्ता बोलाएर खेल परित्याग गरे। त्यसकारण पाकिस्तानलाई सो खेलको विजेता घोषित गरियो र शृंखला पनि पाकिस्तानले जित्यो जबकि सो खेलमा कपिलदेवजस्ता आक्रामक ब्याट्सम्यानको पालो बाँकी नै थियो र १४ बलमा २३ रन बन्ने सम्भावना थियो। खेलाडीलाई आउट नगरी खेल जितिँदैन। खेलाडीलाई आउट गर्ने हो भने रन रोकेर वा स्टम्प बाहिर फालेर पुग्दैन, खेलाडीलाई खेलाइरहनुपर्छ। त्यसका लागि विविधतासहित चतुयाइँपूर्वक बल फ्याँक्नुपर्छ। बलिङका दर्जनौं विधामा निरन्तरको अभ्यास, दक्षता र विशेषज्ञतापछि बलरको धाक स्थापित हुन्छ। पछिल्लो चरणमा क्रिकेटमा नयाँ शब्दावलीहरू पनि अस्तित्वमा आएका छन्। तीव्र गतिका बलरहरूले रन रोक्ने र विकेट लिने गरी मन्द गतिमा फिनिनी फ्याँक्ने बललाई नक्केल बल भन्न थालिएको छ। यस्तो बल तीव्र गतिका बलरले पूरा एक्सनसहित दुई औंलाले च्यापेर यसरी फाल्छन् कि ब्याट्सम्यानलाई बल तीव्र गतिमा आएको भान हुन्छ तर बलको गति मन्द हुन्छ। यस्तो बल पढ्न झुक्किँदा ब्याट्सम्यान अक्सर आउट हुन्छन्। पछिल्लो चरणमा खेलको मागअनुसार रन बनाउने शैली पनि बदलिएको छ। त्यस्तो शैली क्रिकेटको प्रशिक्षण निर्देशिकामा पाइँदैन। त्यस्तै एउटै शैलीलाई स्कुप भनिन्छ। श्रीलंकामा तिलकरत्ने दिलसानले निरन्तरको अभ्यासपछि अवलम्बन गरेको त्यो शैलीलाई कतिपय दिलस्कुप पनि भन्ने गर्छन्। यस्तो सटमा एउटा घुँडा टेकेर ब्याटलाई आकाशतिर फर्काउँदै बलमा छुवाइन्छ र बल विकेट किपरको शिरमाथि हुँदै सीमापारि जान्छ र चौकाछक्का बन्छ। पहिले रन संख्या लेख्ने क्रममा स्कोर बुकमा रन नबनेको बलमा डट लेखिन्थ्यो। त्यसैले अहिले रन नबनेको बललाई डट बल भन्न थालिएको छ। अहिले भारतमा चलिरहेको आईपीएलको बाह्रौं शृंखलामा नेपालका सन्दीप लामिछानेले दोस्रोपटक अवसर पाएका छन्। सन्दीपको बलिङमा विविधता छ त्यसैले विकेट लिने बलरका रूपमा सन्दीप स्थापित हुँदैछन्। स्पिनरहरूको बाहुल्य रहेको भारतमा सन्दीप प्रारम्भिक दुई खेलमा धाक जमाउन सफल भएका छन्। अन्तर्राष्ट्रिय प्रतिस्पर्धामा जति धेरै सन्दीपले खेल्न पाउँछन् त्यति निखारिने छन्।"
"आईपीएल : आरसीबीविरुद्ध दिल्लीको सहज जित, सन्दीपले बनाए रेकर्ड","काठमाडौं : इन्डियन प्रिमियर लिग (आईपीएल) अन्तर्गत आइतबार भएको पहिलो खेलमा दिल्ली क्यापिटलले सहज जित निकालेको छ। टस जितेर फिल्ड रोजेको दिल्लीले रोयल च्यालेन्जर्स बैंग्लोरमाथि चार विकेटको जित निकालेको हो। पहिलो ब्याटिङ गरेको बैंग्लोरले ८ विकेटको क्षतिमा १४९ रन बनाएको थियो। १५० रनको लक्ष्य पछ्याएको दिल्लीले ७ बाँकी हुँदा जित दर्ता गरेको हो। दिल्लीका लागि श्रीयश ऐरले ५० बलमा दुई छक्का र ८ चौकाको मद्दतामा सर्वाधिक ६७ रन बनाए। दिल्लीका लागि पृथ्वी शाले २२ बलमा २८ रन बनाए। कोलिन इनग्रामले २१ बलमा २२ रन बनाए भने ऋषव पन्तले १४ बलमा १८ रन बनाए। आइतबारको खेलमा दिल्लीको जितसँगै नेपाली राष्ट्रिय टोलीका लेग स्पिनर सन्दीप लामिछानेले टीट्वेन्टी क्रिकेटमा ५० विकेटको कोसेढुंगा पूरा गरेका छन्। भारतमा जारी १२औं संस्करणको इन्डियन प्रिमियर लिग (आईपीएल) क्रिकेटमा आइतबार रोयल च्यालेन्जर्स बैंग्लोरका मोइन अलीको विकेट लिँदै सन्दीपले यो कोसेढुंगा पूरा गरेका हुन्। निकै आक्रामक देखिएका अलीलाई विकेट किपर ऋषव पन्तबाट स्टपम्पिङ गराउँदै सन्दीपले टीट्वेन्टीमा ५० विकेट पूरा गरेका हुन्। अलीले १८ बलमा तीन छक्काको मद्दतमा ३२ रन बनाए। बैंग्लोरविरुद्ध चार ओभर बलिङ गर्दै सन्दीपले ४६ रन खर्चेर एक विकेट लिए। फेन्चाइज क्रिकेट डेब्यूको एक वर्षमै सन्दीपले लिए ५० विकेट सन्दीपले ४० टीट्वेन्टी खेल्दै ५० विकेट लिएका हुन्। गत सिजन आईपीएलबाट अन्तर्राष्ट्रिय फेन्चाइज क्रिकेटमा डेब्यु गरेका सन्दीपले एक वर्षमै ५० विकेट पूरा गरेका हुन्। उनले विश्वभरका विभिन्न लिग खेलिसकेका छन्। अघिल्लो आईपीएलमा तीन खेलबाट पाँच विकेट लिएका उनले यस पटक चार खेल खेल्दै पाँच विकेट नै लिएका छन्। सन्दीपले अस्ट्रेलियाको बिग बास लिगमा सात खेल खेल्दै ११ विकेट लिएका थिए। यस्तै क्यारेवियन प्रिमियर लिग, बंगलादेश प्रिमियर गिल, पाकिस्तान सुपर लिग, क्यारेबियन प्रिमियर लिगलगायतमा पनि लगतार विकेट लिएका थिए। सन्दीपको टीट्वेन्टीमा ६८४ को बलिङ इकोनमी छ। उनले पाकिस्तान सुपर लिगमा १० रन खर्चेर चार विकेट लिएका थिए। यो नै उनको टीट्वेन्टीको अहिलेसम्मकै उत्कृष्ट प्रदर्शन हो।"
यू१९ विश्वकप छनोट प्रतियोगिता : नेपाली टोली मलेसिया प्रस्थान,"काठमाडौं : यू१९ विश्वकप छनोट प्रतियोगिता खेल्न नेपाली युवा टोली मलेसियातर्फ प्रस्थान गरेको छ। नेपाली टोली यही बुधबारबाट सुरु हुने छनोट प्रतियोगिता खेल्न शनिबार मलेसियातर्फ प्रस्थान गरेको हो। नेपाली टोलीलाई राष्ट्रिय खेलकुद परिषद् (राखेप)का सदस्यसचिव केशवकुमार विष्टले बिदाइ गरे। नेपाली टोली बुधबार नै मलेसिया पुगेको छ। नेपाली टोलीले मलेसियामा तीन दिनको सामान्य अभ्यासपछि बुधबार सिंगापुरविरुद्ध खेल्दै प्रतियोगितामा आफ्नो यात्रा सुरु गर्नेछ। मलेसियाको छनोट प्रतियोगिता एसियाली क्षेत्रको अन्तिम छनोट प्रतियोगिता हो, जसको विजेता टोली सीधै अर्काे वर्ष दक्षिण अफ्रिकामा आयोजना हुने यू१९ विश्वकपका लागि छनोट हुने छ। छनोट प्रतियोगितामा नेपाल र सिंगापुरसहित आयोजक मलेसिया, कुवेत, ओमान र संयुक्त अरब इमिरेट्स (यूएई) सहभागी छ। प्रतियोगिताका लागि मलेसिया प्रस्थान गर्नुअघि नेपाली टोलीका कप्तान र प्रशिक्षकले विश्वकप छनोट निश्चित गरेर फर्कने बताएका छन्। नेपाली टोलीका कप्तान रोहित पौडेलले विश्वकपका लागि राम्रो तयारी भएको बताए। उनले टोलीमा अनुभवी खेलाडीको उपस्थिति र बलियो ब्याटिङ लाइन अपका कारण पनि नेपालको छनोट सम्भावना बलियो रहेको बताए। यसपटक तयारी राम्रो भएको छ। यही प्रतियोगिताका लागि भारतमा १५ दिनको अभ्यास खेलसहित वैदेशिक प्रशिक्षण गरेका छौं, कप्तान रोहितले भने, त्यसका साथै यसपटक टोलीमा सिनियर राष्ट्रिय टोलीबाट समेत खेलिसकेका खेलाडीको बाहुल्य छ। त्यसले टोलीको ब्याटिङ लाइन अप पनि निकै राम्रो देखिएको छ। हामी यसपटक विश्वकप छनोट निश्चित गरेर फर्कने छौं। कप्तान रोहितको भनाइमा प्रशिक्षक विनोद दाश पनि सहमत देखिए। हामीले जति गर्न सक्थ्यौं, सबै तरिकाले राम्रो तयारी गरेका छौं। भारतमा पनि सोचेको भन्दा राम्रो टेनिङ उपकरण र सुविधा पायौं। प्रतियोगिताअघि खेलाडीहरू उत्साहित छन्। टोलीमा अनुभवको कमी छैन, प्रशिक्षक दाशले भने, यू१९ उमेर समूहमा कुन टोली कस्ता छन् भनेर भन्न सकिन्न। तर, हामी छनोट हुनेमा ढुक्क छौं।"
राजर्षि जनककप फुटबलको तयारी पूरा,"मलंगवा : राजर्षि जनककप फुटबल प्रतियोगिता तयारी पूरा भएको छ। बागमती युवा क्लबको आयोजनामा चैत्र २५ गते देखि हुने प्रतियोगिताको तयारी पूरा भएको हो । फुटबल प्रतियोगिताको लागि खेलमैदान, मैदानको वरीपरी तारजालीको बार, दर्शकलाई बस्नका लागि प्यारापिटको निर्माण भइसकेको क्लबका अध्यक्ष किस्मत मैनालीले जानकारी दिए। बागमती ११ स्थित स्वसन्तोष श्रेष्ठ स्मृति खेल मैदानमा आयोजना हुने प्रतियोगितामा सहभागी हुनका लागि टिमहरु पनि बागमती आइसकेको मैनालीले जानकारी दिएका छन्। १० लाख पुरस्कार रहेको उक्त प्रतियोगितामा आयोजकसहित १२ टिमको सहभागिता रहनेछ। डिफेण्डिङ्ग च्याम्पियन सुदूरपश्चिम११ सुदूरपश्चिम, नेपाल पुलिस क्लब काठमाडौं, एपीएफ क्लब काठमाडौं, रुस्लान थ्रि स्टार क्लब ललितपुर, हिमालयन शेर्पा क्लब काठमाडौं, सरस्वती युवा क्लब काठमाडौं, फ्रेण्डस् क्लब काठमाडौं, झापा११, वीरगंज युनाईटेड जस्ता चर्चित क्लबसहित भूटानको पारो फुटबल क्लबको उपाधिका लागि प्रतिष्पर्धा हुने अध्यक्ष मैनालीले जानकारी दिएका छन्। बैशाख ६ गतेसम्म चल्ने प्रतियोगिताको प्रथम हुनेलाई नगद १० लाख, दोश्रोलाई ५ लाखसहित कप प्रदान गरिने छ। खेलमा करिब ७५ लाख रुपैंया खर्च हुने आयोजकको अनुमान छ। प्रतियोगितामा हरेक विधामा उत्कृष्ट गर्ने खेलाडीलाई जनही २५ हजार रुपैंयाँ तथा हरेक दिनको म्यादअफ दि म्याच घोषित खेलाडीलाई २० हजार रुपैंयाँ प्रदान गरिने अध्यक्ष मैनालीले जानकारी दिए। प्रतियोगितामा उत्कृष्ट खेल खेल्ने सर्लाही निवासी एक खेलाडीलाई बागमती राईजीङ अफ दि ईयर प्लेयर्स घोषणासहित एक थान मोटरसाईकल प्रदान गरिने छ।"
निजगढ गोल्डकपमा नव जनजागृति र सर्लाही विजयी,"निजगढ : नव जनजागृति युवा क्लब सिमराले नेपाल आइस पाँचौ निजगढ गोल्डकपमा विजयी सुरुवात गरेको छ। निजगढमा आइतबार भएको उद्घाटन खेलमा जनजागृतिले मकवानपुरलाई ट्राइब्रेकरमा ४२ ले पराजित गरेको हो। निर्धारित समयमा दुबै टिमले २२ गोलको बराबरी खेलेपछि नजिता ट्राइब्रेकरमा निकालिएको हो। ट्राइब्रेकरमा सिमराका लागि निकेश थापा, सुदिप खत्री, चन्दन चौधरी, रोहन तामाङले गोल गरे। कमाने फुटबल एकेडेमी मकवानपुरका लागि विदेशी खेलाडी टेम्पी र सञ्जीव अर्यालले गर्दा अन्य खेलाडीको प्रहार जनजागृतिका गोलरक्षक रोहन मगरले बचाउ गरे। रोहन खेलको म्यान अफ द म्याच घोषित भए। यसअघि निर्धारित समयमा जनजागृतिले खेलको सुरुवात लिएको अग्रता बराबरी गर्दै मकवानपुरले खेल ट्राइबेकरमा धेकेलेको थियो। जनजागृतिका लागि सुदिप खत्री र ऋषी मोक्तानले गोल गरेका थिए। मकवानपुरका रवि भण्डारी र क्रिसले बराबरी गोल फर्काएका थिए। यसैगरी दोस्रो खेलमा बेंखडी युवा क्लब महोत्तरीलाई ट्राइब्रेकरमा ४३ ले पराजित गर्दै सर्लाही ११ सेमिफाइनलमा प्रवेश गरेको छ। निर्धारित समयमा दुबै टिमले २२ खेलेपछि खेल टाइब्रेकरमा पुगेको हो। टंक लामाको गोलबाट खेलमा अग्रता लिएको महोत्तरीविरुद्ध सर्लाहीका सुनील लामा दुई गोल गरे। महोत्तरीका लागि दोस्रो गोल भने हेम लामाले गरे। खेलको म्यान अफ द म्याच सर्लाहीका गोलरक्षक अरुण भ्लोन घोषित भए। प्रतियोगिता अन्तर्गत सोमबार हर्दि युवा समाज चितवन र वीरगञ्ज युनाइटेड क्लबबीच प्रतिस्पर्धा हुनेछ। चैत्र ३० गतेसम्म सञ्चालन हुने प्रतियोगितामा ८ टिमको सहभागिता रहेको छ। प्रतियोगिताको विजेताले एक लाख ५० हजार र उपविजेताले एक लाख प्राप्त गर्नेछन्।"
फेन्चाइज क्रिकेट डेब्यूको एक वर्षमै सन्दीपले लिए ५० विकेट,"काठमाडौं : नेपाली राष्ट्रिय टोलीका लेग स्पिनर सन्दीप लामिछानेले टीट्वेन्टी क्रिकेटमा ५० विकेटको कोसेढुंगा पूरा गरेका छन्। भारतमा जारी १२औं संस्करणको इन्डियन प्रिमियर लिग (आईपीएल) क्रिकेटमा आइतबार रोयल च्यालेन्जर्स बैंग्लोरका मोइन अलीको विकेट लिँदै सन्दीपले यो कोसेढुंगा पूरा गरेका हुन्। निकै आक्रामक देखिएका अलीलाई विकेट किपर ऋषव पन्तबाट स्टपम्पिङ गराउँदै सन्दीपले टीट्वेन्टीमा ५० विकेट पूरा गरेका हुन्। अलीले १८ बलमा तीन छक्काको मद्दतमा ३२ रन बनाए। बैंग्लोरविरुद्ध चार ओभर बलिङ गर्दै सन्दीपले ४६ रन खर्चेर एक विकेट लिए। सन्दीपले ४० टीट्वेन्टी खेल्दै ५० विकेट लिएका हुन्। गत सिजन आईपीएलबाट अन्तर्राष्ट्रिय फेन्चाइज क्रिकेटमा डेब्यू गरेका सन्दीपले एक वर्षमै ५० विकेट पूरा गरेका हुन्। उनले विश्वभरका विभिन्न लिग खेलिसकेका छन्। अघिल्लो आईपीएलमा तीन खेलबाट पाँच विकेट लिएका उनले यस पटक चार खेल खेल्दै पाँच विकेट नै लिएका छन्। सन्दीपले अस्ट्रेलियाको बिग बास लिगमा सात खेल खेल्दै ११ विकेट लिएका थिए। यस्तै क्यारेवियन प्रिमियर लिग, बंगलादेश प्रिमियर गिल, पाकिस्तान सुपर लिग, क्यारेबियन प्रिमियर लिगलगायतमा पनि लगतार विकेट लिएका थिए। सन्दीपको टीट्वेन्टीमा ६८४ को बलिङ इकोनमी छ। उनले पाकिस्तान सुपर लिगमा १० रन खर्चेर चार विकेट लिएका थिए। यो नै उनको टीट्वेन्टीको अहिलेसम्मकै उत्कृष्ट प्रदर्शन हो।"
दुहबी गोल्डकपको उपाधि दाउफिन्सलाई,"इटहरी : सुनसरीको दुहबीमा सम्पन्न तेस्रो मनमोहन दुहबी गोल्डकपको उपाधि क्यामरुनको दाउफिन्स क्लबले जितेको छ। शनिबार भएको फाइनलमा त्रिभुवन आर्मी क्लबलाई टाइब्रेकरमा ८७ गोलले पराजित गर्दै दाउफिन्सले उपाधि जितेको हो। निकै प्रतिस्पर्धात्मक खेलमा दुवै टोलीले खेलको निर्धारित र थपिएको समयमा पनि गोल गर्न सकेनन्। प्रतियोगिताभर एक गोल पनि नखाएको आर्मीका गोलकिपरले उत्कृष्ठ बचाउ गरे पनि टाइब्रेकरमा भने उनले दाउफिन्सलाई रोक्न सकेनन्। टाइब्रेकरमा दाउफिन्सका ओगोने जे आरले प्रहार गरेको बल गोलमा परिणत हुन सकेन। यस्तै आर्मीका कप्तान भरत खवास र विकेश खवासको बल बाहिरिएको थियो। जितसँगै दाउफिन्सले नगद ६ लाख रुपैयाँ प्राप्त गर्यो। यस्तै उपविजेता आर्मीले तीन लाखमा चित्त बुझायो। यो वर्ष दाउफिन्सले जितेको यो पाँचौं उपाधि हो। यसअघि बुढासुब्बा, माइ भ्याली, मनकामना केबलकार र तिलोत्तमा गोल्डकपको उपाधि जितिसकेको छ। आर्मीले यो वर्ष इटहरी गोल्डकप, झापा गोल्डकप र आहा रारा गोल्डकपसँगै आठ गोल्डकपको उपाधि चुमिसकेको छ। फाइनल खेलका म्यान अफ दी म्याच आर्मीका सुमन अर्याल घोषित भए। प्रतियोगिताको उत्कृष्ट खेलाडी आर्मीका सन्तोष तामाङ भए। यसैगरी फरवर्ड आर्मीका भरत खवास, डिफेन्स आर्मीकै विकास खवास, मिडफिल्ड दाउफिन्सका ओगोने जेआर, प्रशिक्षक दाउफिन्सका वाम्बा र राइजिङ प्लेयर आयोजक एलेभेन एरोज क्लबका शंकर चौधरी घोषित भए। प्रतियोगिताअवधिभर सर्वाधिक गोलकर्ताको उपाधि आर्मीका टेकबहादुर बुढाथोकीले जिते। उनले चार गोल गरे। एलेभन एरोज क्लब र मनमोहन स्मृति प्रतिष्ठानद्वारा आयोजित गोल्डकपमा दुई विदेशीसहित आठ टोलीले प्रतिस्पर्धा गरेका थिए।"
