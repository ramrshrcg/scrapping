शीर्षक,विवरण
सिरिया संकट र भूगोलको पीडा,"गएको शनिबार बिहान सखारै सिरियामा अमेरिका, बेलायत र फ्रान्सका लडाकु विमानहरूले सिरियाको रासायनिक हतियारको अनुसन्धान केन्द्र, कमान्डर भण्डारण कक्षमाथि आक्रमण गरेर त्यसलाई नष्ट गरेको दाबी आक्रमणमा संलग्न तीनवटै मुलुकले गरेका छन्। रूसले उक्त आक्रमणलाई अन्तर्राष्ट्रिय कानुनको उल्लंघन बताउँदै त्यसविरुद्ध गम्भीर परिणामको चेतावनी दिएको छ। रूसकै आग्रहमा राष्ट्रसंघ सुरक्षा परिषद्को बैठक बसेको छ। इरान र सिरियाले त्यसको कडा शब्दमा निन्दा गरेका छन्। चीनले पनि उक्त आक्रमणको विरोध गरेको छ। अमेरिकाले आफ्नो अभियान सम्पन्न भएको तर सिरियाले पुनः रासायनिक हतियार प्रयोग गरेमा पुनः आक्रमणको धम्की दिएको अन्तर्राष्ट्रिय समाचार माध्यमहरूमा प्रकाशित छन्। तर सिरिया संकटको मूल कारण त्यसको भूगोल हो। सिरिया मध्यपूर्वका शक्तिशाली राष्ट्रहरूमा गणना हुन्छ र टर्की, इजरायल, लेबनान, जोर्डन, इजिप्टको सिनाई प्रायद्वीप र इराकको बीचमा भूमध्य सागरको पूर्वी तटमा अवस्थित छ। सिरियामाथि नियन्त्रण र स्वामित्व राख्ने राष्ट्र सिंगो मध्यपूर्वमाथि प्रभुत्व कायम गर्न सक्छ। सिरियामा धर्म र जातिको पनि भूगोल छ। धार्मिक र जातीय घृणा, शत्रुता र स्वार्थका भूगोलहरू छन्। त्यसैमा छिमेकी र शक्ति राष्ट्रहरूका प्रभाव र प्रभुत्व विस्तारका भूगोलहरूले पनि प्रवेश गरेका छन्। त्यसैको पीडामा सिरिया चुर्लुम्म डुबेको छ। २०११मा उत्तर अफ्रिकाको ट्युनिसिया, लिबिया, इजिप्ट सुडानबाट उठेको अरब क्रान्ति यमन हुँदै सिरिया पुग्यो। इस्लामिक स्टेट, इरान, टर्की र अमेरिकालगायतका मुलुकको भूराजनीतिक लक्ष्यअन्तर्गत निमन्त्रित गृहयुद्धको क्रममा सिरियाका दुई करोड जनसंख्यामा चार लाख भन्दा बढीको हत्या भइसकेको छ। शरणार्थीसम्बन्धी राष्ट्रसंघीय आयोग अनुसार ५६ लाख भन्दा बढी सिरियालीहरू मुलुक छोडेर भागेका छन् र ६१ लाख भन्दा बढी आन्तरिक रूपमा विस्थापित छन् र राष्ट्रसंघलगायतका अन्तर्राष्ट्रिय संगठनहरूको खाद्य वितरण कार्यक्रमअन्तर्गत निर्वाह गरिरहेका छन्। गृहयुद्धअघिको सिरियाको प्रतिव्यक्ति आय वर्तमान भारतको प्रतिव्यक्ति आय बराबर थियो। दी न्यू मिडल इस्ट नामक पुस्तकमा बीबीसीका मध्यपूर्व ब्युरो प्रमुख पल ड्यानाहर अनुसार विद्रोह सुरु हुनुअघि सिरियाको अर्थतन्त्रले उत्साहजनक सम्भावनाहरू प्रदर्शन गरिरहेको थियो। अरब विद्रोहकै परिणाम सिरियामा बसर अल असदको अधिनायकवादी शासनविरुद्ध प्रजातान्त्रिक विरोध सुरु भयो तर त्यो विद्रोहलाई शक्ति राष्ट्रहरूले आफ्ना रणनीतिक स्वार्थ र सरोकारहरू मिसाइदिएर प्रदूषित बनाइदिए। अमेरिकी राष्ट्रपति बाराक ओबामाले सुन्नी राष्ट्र साउदी अरबको आर्थिक सहयोगमा सीआईएमार्फत २०१२ को अन्त्यदेखि टिम्बर सिकामोर नाउको कार्यक्रमअन्तर्गत सिरियाली विद्रोहीहरूलाई प्रशिक्षण र हातहतियार उपलब्ध गराए। तर पनि अमेरिकाले असदविरोधी संगठनहरूलाई पर्याप्त सहयोग नगरेको र पछि आएर त राष्ट्रपति डोनाल्ड ट्रम्पले सीआईएमार्फत गर्दै आएको सहयोग बन्द गरिएकोमा अमेरिकाविरुद्ध साउदी अरबले असन्तुष्टि समेत पोख्दै आएको छ। टर्की सिरियाली राष्ट्रपति असदविरोधी संगठनको सहयोगी राष्ट्र मात्रै नभएर सिरियाका २० लाख शरणार्थीको आ श्रयदाता राष्ट्र पनि हो। तर सिरियाली विद्रोहीहरूलाई टर्कीले उपलब्ध गराएको सैनिक सामग्री र शरणार्थीलाई आफ्नो मुलुकमा आउन दिएको सुविधाको लाभ इस्लामिक स्टेटका आतंककारी समुदायले लिइरहेको बारे बीबीसीले २०१५ देखि नै बताउँदै आएको छ। उता, मुस्लिम सम्प्रदायको सिया सम्प्रदायअन्तर्गतका असदप्रति इरानका सिया शासकहरूको स्वाभाविक अनुराग रहेको छ। त्यसमाथि मध्यपूर्वको भूराजनीतिमा सिरिया इरानको महŒवपूर्ण सहयोगी पनि हो। त्यसैले उसले राष्ट्रपति असदको सरकारलाई अर्बौं डलरको सहयोग उपलब्ध गराउँदै आएको छ। इरानको प्रेरणा र सहयोगमा लेबनानका कट्टरपन्थी हिजबुल्ला समुदायको सम्पूर्ण सहयोग पनि असदलाई उपलब्ध छ। सिया समुदायका धार्मिक स्थलहरूको संरक्षणमा लडिरहेका इरान र इराकका सिया समर्थकहरू पनि असदको पक्षमा छन्। यो अमेरिकी कदमले सिरिया, इरान र रूसको सम्बन्धलाई झन् घनिष्ट बनाएको छ। पूर्व जर्मन विदेशमन्त्री योस्का फिसरले प्रोजेक्ट सिन्डिकेटमा उल्लेख गरेअनुसार सिरिया युद्ध सन् १६१८ देखि १६४८ सम्मको मध्य युरोपका क्रिश्चियन धर्मको क्याथोलिक र प्रोटेस्टेन्ट समुदायका मुलुकहरूबीचको ३० वर्षे युद्धसमान भएको बताउँछन्। २८ अप्रिल २०१४ मा वासिंगटन पोस्टमा रिचार्ड जोन्सनको अमेरिकी सहयोगमा सिरियाली विद्रोहीहरूलाई प्राप्त ट्यांकप्रतिरोधी क्षेप्यास्त्रसहितका अत्याधुनिक हातहतियारसम्बन्धी सामग्री प्रकाशित भयो। अन्तर्राष्ट्रिय समाचार माध्यमहरूमा त्यसका तस्बिर पनि प्रकाशित भए। तीमध्ये ठूलो परिमाणका हतियारहरू इस्लामिक आतंककारीहरूका हातमा पुगेका समाचार आइरहँदा ११ नोभेम्बर २०१६ मा वाल स्ट्रिट जर्नलमा राष्ट्रपतिमा निर्वाचित भएपछिको पहिलो अन्तर्वार्तामा डोनाल्ड ट्रम्पले सन्देहास्पद चरित्रका सिरियाली विद्रोहीलाई सीआईएमार्फत अमेरिकाले प्रदान गर्दै आएको सहयोग बन्द गरिने बताएका थिए। सिरिया युद्धमा अमेरिकी संलग्नता रूसअमेरिका भीडन्तमा अनुवाद हुने उनको धारणा पनि उक्त अन्तर्वार्तामा व्यक्त भएको थियो। जुलाई २०१७ मा अमेरिकी राष्ट्रपति ट्रम्पले सिरियाली विद्रोहीहरूलाई त्यस्तो हतियार र प्रशिक्षण रोक्ने आदेश दिएको समाचार १९ जुलाइ २०१७ मा वासिंगटन पोस्टलगायतमा समाचारपत्रहरूले दिए। सीआईएले सिरियाली विद्रोहीहरूलाई उपलब्ध गराएका हतियारहरू इस्लामिक स्टेटका आतंककारीहरूको हातमा पुगेको जानकारी एउटा अध्ययनलाई उद्धृत गर्दै १४ डिसेम्बर २०१७ मा दी यूएसए टुडेमा जिम माइकल्सले दिएपछि हतियार सहयोगको परस्परविरोधी खतरनाक चरित्र उदांगियो। सिरियामा शक्ति राष्ट्रहरूको रणनीतिक स्वार्थ अमेरिकी सेनाका असाधारण नेतृत्व र प्राज्ञिक क्षमताका व्यक्ति मानिन्छन् जनरल वेस्ले क्लार्क। उनी युरोपस्थित अमेरिकी सेना र नाटोको सर्वोच्च सेनापति समेत थिए। २००४को अमेरिकी राष्ट्रपतिको निर्वाचनमा डेमोक्रेटिक पार्टीको तर्फबाट मनोनयनको प्रतिस्पर्धामा समेत थिए। सिरिया युद्ध क्षेत्रीय युद्धमा रुपान्तरण भयो भने त्यसले अन्तर्राष्ट्रिय तेल बजार र त्यसको बाटो विश्व अर्थतन्त्र तहसनहस बनाइदिने स्थिति बन्छ। एकदिन कारण विशेषले क्लार्क अमेरिकी रक्षा मन्त्रालय पुग्दा एक तीनतारे मित्र जर्नेलले तत्कालिन अमेरिकी राष्ट्रपति जर्ज डब्ल्यू बुसका रक्षामन्त्री डोनाल्ड रम्सफिल्ड र उप रक्षामन्त्री पल ओल्फोविट्सले अल कायदाको ११ सेप्टेम्बर २००१ को आक्रमणलाई निहुँ बनाएर सद्दाम हुसैनको शासन समाप्त पर्ने उद्देश्यले इराक र त्यसको पाँच वर्षको अवधिमा सिरिया, लेबनान, लिबिया, सोमालिया, इरान र सुडानमाथि पनि आक्रमण गर्ने योजना रहेको बताएका थिए। रमस्फिल्डको प्राथमिकता आतंकवादविरुद्धको युद्धभन्दा पनि मध्यपूर्वका अमेरिकी हितअनुरूप नरहेका मुलुकहरूका शासन सत्ता परिवर्तन गर्ने रहेको निष्कर्षसम्बन्धी क्लार्कको अन्तर्वार्ता युट्युबमा हेर्न सकिन्छ र पिटर जे बोयरले दी न्यु योर्करको १७ नोभेम्बर २००३ को अंकमा पनि त्यसलाई उल्लेख गरेका छन्। अरब क्रान्तिको सन्दर्भमा २ अप्रिल २०१२ मा तत्कालिन इन्टरनेसनल हेराल्ड ट्रिब्युनमा हेनरी किसिन्जरले अमेरिकाको मध्यपूर्व नीति उसका तीन प्रमुख सुरक्षा हितबाट निर्देशित रहेको लेखेका छन्पहिलो, कुनै प्रभुत्वकारी राष्ट्रको उदय उक्त क्षेत्रमा हुन नदिनु। दोस्रो, विश्व अर्थ व्यवस्थाको जीवनको लागि अत्यन्त महŒवपूर्ण रहेको इन्धनका स्रोतहरूको स्वतन्त्र पारवहनलाई सुनिश्चित गर्नु र तेस्रो, इजरायल र उसका छिमेकीहरूबीच शान्तिपूर्ण सहअस्तित्व र प्यालेस्टिनी अरबहरूको समस्याको स्थायी समाधान। यी तीन सुरक्षा लक्ष्य प्राप्त गर्ने सन्दर्भमा प्रजातान्त्रिक मानवीय मूल्यहरूप्रति प्रतिवद्ध निर्वाचित सरकारहरूसँग सहकार्य अमेरिकाको प्राथमिकता हो, तर त्यसको अर्थ आफ्ना बृहत्तर रणनीतिक लक्ष्यहरूको प्राप्तिलाई सुनिश्चित गर्ने सवालमा सरकारहरू कस्तो निर्वाचन प्रणालीबाट आउँछन् त्यो मात्रै निर्णायक हुन सक्दैन भन्ने उनको मत छ। मध्यपूर्वको केन्द्रको रूपमा रहेको सिरियाको सीमा जोडिएको इजरायल, लेबनान र जोर्डन, इराकर नाटो सदस्य राष्ट्र टर्कीलगायतका मुलुकका कारण सिरियामा अमेरिकी संवेदनशीलता बढी छ। सिरिया ठूलो तेल उत्पादक राष्ट्र होइन, त्यसमाथि गृहयुद्धले उसका तेल प्रशोधन र उत्पादन केन्द्रहरू क्षतविक्षत भएका छन्। तर सिरियाको भूगोलको विशिष्टताले गर्दा सिरिया युद्ध क्षेत्रीय युद्धमा रुपान्तरण भयो भने त्यसले अन्तर्राष्ट्रिय तेल बजार र त्यसको बाटो विश्व अर्थतन्त्र तहसनहस बनाइदिने स्थिति बन्दछ। राष्ट्रपति असदको पतनपछि सिरिया अस्थिर र असफल राष्ट्रको भयो भने त्यहाँ इस्लामी आतंककारीहरूको निर्णायक प्रभुत्व स्थापना हुने र असदका कट्टर समर्थकहरू माझ इरानको प्रभाव स्थापना हुने सम्भावना रहेको सीएनएनकी चर्चित खोज पत्रकार आस्लेफान्सको मत छ। संसारको सबैभन्दा ठूलो प्राकृतिक ग्यासको भण्डार पारसको खाडीमुनीको इरान र कतारको क्षेत्रमा पर्छ। युरोपेली राष्ट्रहरू र साउदी अरबसँग घनिष्ट सम्बन्ध भएको कतारबाट सिरियाको बाटो भूमिगत पाइप लाइनबाट युरोपसम्म लैजाने लक्ष कतार, साउदी अरब र टर्कीले राखेका छन्। अर्कोतिर रूसका लागि सिरियाको महŒव स्वयं सिरियालीहरूलाई जत्तिकै छ भन्ने क्यानाडाको प्रशिद्ध अखवार ग्लोब एन्ड मेलमा एसोसिएटेड प्रेसका दिमित्री लभ्सकी र सियान गोर्डानको भनाइ ८ अप्रिल २०१७ मा प्रकाशित छ। जोर्डन र इजरायलका लागि क्यानेडियाली राजदूत माइकेल बेलको भनाइ उद्धृत गर्दै ग्लोब एन्ड मेल लेख्दछसिरियामा आफ्नो वर्चस्वलाई कमजोर बनाउने कुनै कुरालाई रूसले स्वीकार गर्ने छैन। यहाँ के विचारणीय छ भने अमेरिकी राष्ट्रपति ओबामा र ट्रम्प दुवै सिरियामा रूसको रणनीतिक हितबारे गम्भीररूपमा संवेदनशील थिए र छन्। ट्रम्पले त माथि उल्लिखित वाल स्ट्रिट जर्नलमा दिएको आफ्नो अन्तर्वार्तामा त्यसलाई खुलारूपमा स्वीकार पनि गरेका छन्। गृह राजनीतिमा अमेरिकी दबाब र प्रभावविरुद्ध सुरो र रूसी स्वाभिमानका प्रतीकको रूपमा जनतामाझ लोकप्रिय भ्लादिमिर पुटिन सिरियामा आफ्नो प्रवल कूटनीतिक र सैनिक सामथ्र्यका साथ उपस्थित हुनुलाई आफ्नो राजनीतिक जीवनको स्थायित्वको लागि पनि आवश्यक मान्दछन् भन्ने विश्लेषकहरूको मत छ। क्षेत्रमा नाटो र अमेरिकी उपस्थितिलाई चुनौती दिन सक्ने र अमेरिकाको रणनीतिक दृढताको परीक्षणस्थलको रूपमा पनि रूसले सिरियालाई हेरिरहेको छ। विश्वसनीयता निर्माणको अमेरिकी चुनौती सिरियाको बन्दरगाह सहर टार्टसमा रूसी जल सैनिक अड्डा छ। टार्टस मात्रैरूसलाई भूमध्य सागर र सो सागर हुँदै खुला समुद्रमा आफ्ना जल सेनालाई पहुँच प्रदान गर्ने एक मात्र बाटो हो। सिरियाको उत्तरपूर्वी सहर लाटकियामा रूसको वायु सैनिक अड्डा छ। सिरियाले गएको ४८ वर्षदेखि बसर अल असदका बाबुछोराको तानाशाही भोगिरहेको छ। मध्यपूर्व वर्तमान अस्तित्वमा आएदेखि नै मुस्लिम कट्टरपन्थीको गढ रहिआएको र वर्तमानमा इस्लामिक आतंकको केन्द्र रहेको क्षेत्रको मध्यमा रहेको मुलुकमा बलात सत्ता परिवर्तनले निर्माण गर्ने शक्तिशून्यताबारे सबै शक्ति राष्ट्रहरू गम्भीर देखिन्छन्। त्यसैले रूस राष्ट्रपति असदको बलपूर्वकको बहिर्गमनविरुद्ध छ। ब्रिटिस प्रधानमन्त्री टेरेसा मेले आफूहरूको लक्ष्य सिरियामा सत्ता परिवर्तन नभएको र उनीहरूको आक्रमण सिरियामा रूसी सैन्यअड्डा भन्दा धेरै दूरीमा रहेको बताएकी छन्। रूसका लागि अमेरिकी राजदूत जोन एम हन्ट्सम्यान अनुसार अमेरिकालेरूससँग मुठभेडको सम्भावना आउन नदिने उद्देश्यले उसका सैन्यअड्डाबाट धेरै परको सिरियाली भूभागमा मात्र आक्रमण गरेको थियो। रूसी रक्षा मन्त्रालयले बताएअनुसार जुन दिन रासायनिक हतियारसम्बन्धी छानबिन गर्ने अन्तर्राष्ट्रिय संगठनले रासायनिक हतियार प्रयोग भएको भनिएको सिरियाको डोउमामा छानबिन गर्दै थियो, त्यही दिन बिहान सबेरै त्यही ठाउँमा अमेरिका, बेलायत र फ्रान्सले संयुक्त आक्रमण गरेर सिरियाद्वारा रासायनिक हतियार प्रयोग गरेको आफूहरूको दाबीलाई झूठो सावित गरेकोबारे रूसी समाचार संस्था स्पुटनिकले अप्रिल १४ मा बताएको छ। अमेरिका फ्रान्स र बेलायतले जम्मा एक सय तीन क्षेप्यास्त्रहरू प्रहार भएकोमा ती मध्ये ७१ वटालाई रूसी सहयोगमा निर्मित हवाइ प्रतिरक्षा प्रणालीको मद्दतले सिरियाले ध्वस्त पारेको पनि स्पुटनिकको भनाइ छ। रूसी रक्षा मन्त्रालय भन्दछउक्त आक्रमण रासायनिक हतियारको कारण नभएर सिरियाले आतंकवादविरुद्धको युद्धमा पाउँदै गएको सफलतालाई भाँजो हाल्ने उद्देश्यले गरिएको हो। अमेरिकी राष्ट्रपति ट्रम्पले आफ्नो आन्तरिक राजनीतिक स्वार्थरक्षाका लागि सिरियाविरुद्ध आक्रमण गरेर सिरिया र रूसलाई एकैसाथ चेतावनी दिएको देखिन्छ। ह्वाइट हाउसको एक गोप्य बैठक र सिनेटको सम्बन्धित समितिलाई अमेरिकी रक्षामन्त्री जेम्स म्याटिसले सिरियामा रासायनिक हतियार प्रयोग गरेको आशंकालाई पुष्टि गर्न थप प्रमाण आवश्यक भएको र त्यस्तो युद्धबाट अमेरिका ठूलो युद्धमा झोसिने अवस्था आउने र त्यसबाट अमेरिकालाई फर्किन सम्भव नहुने भएकोले थप सतर्कता र संवेदनशीलता आवश्यक भएको बताएकोबारे यही अप्रिल १२ मा दी न्युयोर्क टाइम्सले उल्लेख गरेको थियो। तर रक्षा मन्त्रालयका दुई वरिष्ठ अधिकारीहरूले राष्ट्रपति ट्रम्पले ट्विटरमार्फत त्यस्तो आक्रमणको चेतावनी दिइसकेको अवस्थामा त्यस्तो आक्रमणलाई रोक्न कठिन हुने बताएको पनि न्युयोर्क टाइम्सले उल्लेख गरेको छ। यसले अमेरिका जस्तो सर्वशक्तिमान मुलुकले त्यति गम्भीर विषयमा कसरी निर्णय गर्दो रहेछ भन्ने झलक प्रस्तुत गर्छ। कतिपय अमेरिकी राजनीतिज्ञहरूले राष्ट्रपति ट्रम्पले कांग्रेसको अनुमतिबिनै सिरियामा आक्रमण गरिएकाले त्यसलाई अवैधानिक बताएका छन्। यी सन्दर्भमा फरेन पलिसी पत्रिकामा हार्वर्ड प्रोफेसर स्टेफेन मार्टिन वाल्टको हालै प्रकाशित लेख अमेरिका क्यान नट बी ट्रस्टेड एनीमोर ले अन्तर्राष्ट्रिय समुदायमाझ अमेरिकाको विश्वसनीयता क्षतविक्षत भइरहेको गम्भीर स्थितिलाई चित्रण गरेको छ। बाल्टले पूर्व सोभियत संघलाई साविकको सीमानाबाट नाटोलाई एक इन्च पनि अघि बढ्न नदिनेबारे बारम्बार दिएको प्रतिवद्धतालाई अमेरिकाले उल्लंघन गरेको लेखेका छन्। आम विनासकारी हतियार भण्डारण गरेको आरोपमा सद्दाम शासनविरुद्ध आक्रमण गरेको तर त्यसलाई पुष्टि गर्न नसकेको त जगजाहेर छ। वाल्ट अनुसार अमेरिकी राष्ट्रपति जर्ज बुसले लिबियाली शासक मुअमर गदाफीलाई आमरूपमा विनासकारी हतियार नष्ट गरेमा र आफ्ना शस्त्र भण्डारलाई अन्तर्राष्ट्रिय निरीक्षणका लागि खुला गरिएमा उनको शासनविरुद्ध कुनै कारबाही नगरिने वचन दिएका थिए। गदाफीले त्यसैअनुरूप गरे तर बाराक ओबामाले ब्रिटेन र फ्रान्ससँगको सहकार्यमा कदाफीको सत्ता उल्ट्याउन र उनको हत्या गराउन निर्वाह गरेको भूमिका वाल्टले उल्लेख गरेका छन्। १४ डिसेम्बर २०१७ मा दी न्युयोर्क टाइम्सले राष्ट्रपति डोनाल्ड ट्रम्प र बाराक ओबामाले बोलेका झूठहरूको लामोविवरण प्रस्तुत गरेको छ। अमेरिका विश्वको सर्वशक्तिमान राष्ट्र मात्र होइन,उसले संसारभरका प्रजातन्त्रवादी र व्यक्तिगत स्वतन्त्रताका पक्षधरहरूको नैतिक नेतृत्व पनि गरिरहेको छ। तर आफ्ना जनता र अन्तर्राष्ट्रिय समुदायमाझ झूठ बोल्ने र आफ्ना वचनवद्धताहरू उल्लंघन गरिरहने अमेरिकाको त्यस्तो नैतिक पुँजीको भण्डार रित्तिदै जाँदा त्यसले अन्ततः उसको अद्वितीय सैनिक शक्ति र त्यसलाई प्रयोग गर्ने राष्ट्रिय क्षमतामा ह्रास आउँदै जाने सत्यलाई अमेरिकाले कहिले बुझ्छ त्यो जान्न भने लामै समय प्रतीक्षा गर्नुपर्ने देखिन्छ। भट्टराई नेपाल इन्स्टिच्युट फर स्ट्र्याटिजिक स्टडिज (निस)सँग सम्वद्ध छन्।"
हुर्काइमै छ समस्या,"पछिल्ला दिनमा महिलाका लागि समाज अकल्पनीय रूपमा खतरनाक बनिरहेछ। महिलामाथि भइरहेका आपराधिक घटना पत्रपत्रिकामा पढ्दा आङ सिरिंग हुन्छ। आखिर किन यस्तो भइरहेछ ? ६ महिनाकी बालिकादेखि ६० वर्षकी वृद्धासम्मको बलात्कार किन हुन्छ ? बलात्कार त देखिने र चर्चामा आउने अपराध हो। महिलाले भने हरेक दिनजसो सानोतिनो भनिने दुर्व्यवहार सहिरहनुपरेको छ। बसको भीडभाडमा होस् वा बजारको भीडभाडमा सलबलाउने हातदेखि पड्किने जिब्रोहरू बलात्कारी हुन्छन् कि हुँदैनन् ? कानुनले आसय करणीको प्रावधान राखे पनि व्यवहारमा भने त्यसको प्रयोग निकै कम पाइन्छ। आखिर किन हुन्छ महिलामाथि यस्तो दुर्व्यवहार ? यसको पहिलो र प्रमुख कारण मानिसको हुर्काइ हो। बाल्यकालदेखिको हुर्काइले मानिसको चिन्तनप्रणाली निर्माण गर्छ। चिन्तनले उसको व्यवहार निश्चित गर्छ। सबैलाई सम्मान गर्ने संस्कारबाट उठेको व्यक्तिले कहिल्यै पनि अरूलाई हानि पुर्याउने सोच्नसम्म पनि सक्दैन। हुर्काइमै गलत चिन्तन बसालिदिएको कारण समाजमा उच्छृंखलता बढेको छ। त्यसैले कलिला बालकले पनि बलात्कारजस्तो जघन्य अपराध गरेको समाचार आउने गरेको छ। जीवन र जगतबारे विभिन्न ज्ञान र चेतना हासिल गर्नुपर्ने ती कलिला मस्तिष्कमा कसरी यस्तो आपराधिक मानिसकता निर्माण भयो होला ? सायद उनीहरूले पाउन पर्ने आवश्यक संरक्षण नपाएर नै होला वा हामी संरक्षकले बच्चालाई सिकाउनपर्ने सही मार्गदर्शन गर्न नसकेर होला। कतिपय अवस्थामा अरूको देखासिकी गर्दै ध्यान दिनुपर्ने क्षेत्रको साटो ध्यान दिन नपर्ने क्षेत्रमा बढी केन्द्रित भएर होला। यदी त्यसो हो भने त अपराध गर्ने भन्दा पनि अपराधको मानसिकता विकास हुन दिने परिस्थिति बढी दोषी देखिन्छ भन्ने तर्क पनि आउन सक्छ। अवश्य नै, अपराधीले कुनै पनि बहानामा छुट दिनु हुँदैन। तर अपराधका कारणमा पनि ध्यान दिन उत्तिकै जरुरी छ। सही हुर्काइको अर्थ समाज र मानिसबारे हेर्ने सही चिन्तन प्रणाली निर्माण हो। महिला र पुरुषलाई कसरी हेर्ने भन्ने प्रश्नले सही चिन्तको आधार बनाउँछ। हाम्रो समाजमा भने हरेकजसो पुरुषलाई बच्चैदेखि महिलालाई एक भोग्याको रूपमा हेर्न सिकाइएको हुन्छ। पुरुष भनेको शक्तिशाली लिंग हो। उसले शासन गर्ने हो, महिलालाई पाल्ने हो। यस्तैयस्तै चिन्तनको जगमा हुर्काइएको हुन्छ एक पुरुषलाई। ऊ रोए केटीजस्तो भनिन्छ। केहीमा डराए छोरी मान्छेजस्तो भनिन्छ। मानवीय स्वभावबाट च्यूत भएपछि मात्र ऊ साँचो पुरुष हुनसक्छ। वीर भोग्या वसुन्धरा भन्ने त हाम्रो समाजमा चर्चित भनाइ नै छ। अर्थात् हरेक वसुन्धराहरू वीरहरूको भोग्याको साधन हुन्। अर्थात्, वसुन्धरा भोग्नेहरू वीर हुन्छन्। यस्तो चिन्तनबाट हुर्किएका पुरुषको मनमा कसरी महिलाप्रति सम्मान र समान भाव हुन सक्छ ? त्यस्तै महिलाको हुर्काइमा पनि समस्या छ। उनलाई सानैदेखि भोग्या बन्न सिकाइएको हुन्छ। महिला भनेको कमजोर जात हो भन्ने सिकाइन्छ। नारी धर्ती हो भन्ने पाठ पढाइन्छ। धर्तीको अर्थ सहनशीलता हो। धर्तीमा जसले जे पनि गर्न सक्छ। कसैले देवी ठानेर पुज्न सक्छ, कसैले आपूअनुकूल उपयोग गर्न सक्छ। तर नारी धर्ती होइनन्, उनी त मानिस हुन्। नारीले हुर्काईकै क्रममा सहनमात्र सिक्छिन्। उनले आवश्यक पर्दा प्रतिकार गर्न सिक्दिनन्। यो संस्कारमा हुर्किएका नारी सधैंभरी अरूको भर पर्नेमात्र बनाइन्छन्। अपराधसँग मुख्यतया मानसिकता जोडिएको हुन्छ। बलात्कार पनि त्यस्तै मानसिकता प्रेरित घटना हो। महिलालाई भोग्नपर्छ भन्ने मानसिकताले भरिएका पुरुषको उन्मादको अभिव्यक्ति बलात्कार हो, यो मानसिक रोग होइन। भोगप्रेरित चिन्तन हो। तर चिन्तन नै खराब छ त्यसैले यस्तो घटना हुन्छ भनेर कसैले पनि छुट पाउँदैन। बलात्कारजस्तो जघन्य अपराधमा कुनै पनि कारणमा छुट पाउने हुनु हुँदैन। बालबच्चामा हुर्काइकै कारण बलात्कारी मानसिकता निर्माण हुन्छ भन्न जति सजिलो छ। त्यति नै गाह्रो त्यो मानसिकता कसरी हटाउने भन्न छ। जसरी अन्धकारलाई उज्यालोले मात्र हटाउन सकिन्छ, त्यसरी नै गलत चिन्तनलाई सही चिन्तनले मात्र हटाउन सकिन्छ। बलात्कारी चिन्तन हटाउन पनि हुर्काइकै क्रममा सही चिन्तन स्थापित गर्न आवश्यक छ। सही चिन्तन स्थापना भने आफैंमा कठिन विषय हो। सबैभन्दा सुरुमै आउने प्रश्न हो, सही चिन्तन के हो ? सही चिन्तन नारी र पुरुष दुवैलाई मानवकै रूपमा बुझ्नु, बुझाउनु हो। बच्चैदेखि नै नारी र पुरुषबीच जैविक र शारीरिक फरकबाहेक अरू सबैमा समानता छ भनेर सिकाउनुपर्छ। महिला र पुरुष दुवै दुःखमा रुन्छन्, सुखमा खुसी हुन्छन्, दुवैलाई अलिअलि डर लाग्छ, अलिअलि हिम्मतिला हुन्छन् आदि सिकाउन जरुरी छ। अनि जैविक र शारीरिक फरक प्रकृतिको देन हो भन्ने सिकाउन पनि उत्तिकै जरुरी छ। समानताको ठूलो ठूलो कुरा गर्ने धेरैमा पनि महिला शारीरिकरूपमा कमजोर हुन्छन् भन्ने चिन्तन व्याप्त छ। हो, महिलाको शारीरिक संरचना पुरुषको भन्दा केही जटिल छ। तर त्यसको अर्थ महिला कमजोर हुन्छन् भन्ने होइन। महिला र पुरुष समानरूपमा बलिया हुन्छन्। हामीले दायाँबायाँ हेर्यौं भने पनि महिला र पुरुषले बराबर काम गरेको देख्न सक्छौं। सहरमै पनि घर निर्माण भइरहेको स्थानमा होस् वा इटाभट्टामा होस् महिला र पुरुषले समान काम गरेको देखिन्छ। बरु जीवशास्त्रीहरूले महिलाको शरीर केही हदसम्म पुरुषको भन्दा बढी बलियो हुने उल्लेख गरेका छन्। सारमा, सही चिन्तनको स्थापना हुर्काइमा सुधारको पहिलो सर्त हो। तर यसैसँग अर्को प्रश्न उठ्छ, सही चिन्तनको प्रवाह कसरी गर्ने ? यो अर्को सबैभन्दा कठिन कर्म हो। सही चिन्तन प्रवाहका लागि राज्य तहबाटै सम्बोधनको आवश्यकता छ। राज्यले माथिबाटै संरचनागत बन्दोबस्त गरेर सही चिन्तन प्रवाहमा जोड दिनुपर्छ। सबैभन्दा पहिला समाजका अगुवालाई प्रशिक्षित गर्न आवश्यक छ। त्यसपछि शिक्षकहरू यसका सबैभन्दा राम्रा र उपयुक्त संवाहक हुन सक्छन्। शिक्षकहरूलाई लिंगभेदमुक्त शिक्षा दिनका लागि उत्साहित गर्न सकिन्छ। अपराधीलाई कारबाही गर्नु अपराधलाई न्यूनीकरण गर्ने पहिलो सर्त हो। दण्डहीनता हुँदासम्म जतिसुकै राम्रा कदम चालिए पनि अपराध रोकिँदैन। तर अपराधी मानसिकता निर्माणका बीजहरू बाँकी हुँदासम्म अपराध घट्ला, रोकिने छैन। बलात्कारजस्तो जघन्य अपराधमा हुर्काइमा भएको गलत चिन्तन नै प्रमुख कारण हो।"
सम्बन्ध सुधार्नैपर्ने कारण,"सेप्टेम्बर २०१५ (असोज २०७२) मा नेपालमा संविधान जारी भएपछि नेपाल र भारतका बीचको सम्बन्धमा समस्या देखिएको थियो। डिसेम्बर २०१७ (मंसिर २०७४) मा नेपालमा भएको निर्वाचनपछि एक्कासी सुधार आउन थालेको छ। भारतका प्रधानमन्त्री नरेन्द्र मोदीले निर्वाचन सफलतापूर्वक सम्पन्न गरेकामा २१ डिसेम्बर (६ पुस २०७४) मा फोन गर्दै नेपालका तीनजना शीर्षनेता, केपी ओली, पुष्पकमल दाहाल (प्रचण्ड) र शेरबहादुर देउवालाई बधाइ दिए। त्यसको एक महिनापछि निर्वाचनमा बहुमत पाएर प्रधानमन्त्री बन्न तयारी गर्दै गरेका ओलीलाई, उनी नेतृत्वको वाम गठबन्धन संसद्मा बहुमत पाएकाले बधाइ दिँदै फोन गरे। उक्त फोन संवादमा मोदीले ओली नेतृत्वमा बन्ने नयाँ सरकारलाई भारतले बिनासर्त समर्थन गर्ने र सहकार्य गर्न तयार रहेको प्रतिबद्धता व्यक्त गरे। विश्वासको वातावरण बनाउने उद्देश्यले मोदीले १ फेब्रुअरी (१८ माघ) मा भारतका विदेश मन्त्री सुषमा स्वराजलाई वाम गठबन्धनका नेताहरू खासगरी ओलीसँग संवाद गर्न विशेष दूतका रूपमा पठाए। समाचार माध्यमहरूका अनुसार स्वराजको भ्रमण ओलीले मोदीलाई गरेको विशेष अनुरोधका कारण भएको थियो। त्यो भ्रमणका बेला स्वराजले मोदीको खबर ओलीसमक्ष त पुयाइन् नै, ओली प्रधानमन्त्री बनिसकेपछि भारतको औपचारिक भ्रमण गर्न निम्तो पनि दिइन्। भ्रमणको प्रतिफल भारत सरकार र ओली नेतृत्वमा भएको वाम गठबन्धबीचको सम्बन्धमा एक्कासी आएको सुधारकै परिणाम थियो प्रधानमन्त्री ओलीको ६ अप्रिल (चैत २३) मा सुरु भएको नयाँदिल्लीको तीनदिने भ्रमण। यो भ्रमणलाई धेरै नै ऐतिहासिक र सफल भनिएको छ। ओलीको यसअघि फेब्रुअरी २०१६ को र प्रचण्ड र देउवाको सेप्टेम्बर २०१६ र अगस्ट २०१७ को भ्रमण भन्दा यो भ्रमण निकै नै फरक थियो। पहिलो, ओलीलाई विमानस्थलमा मोदी सरकारमा दोस्रो मर्यादाक्रममा रहेका राजनाथ सिंहले स्वागत गरे। दोस्रो, ओलीको पहिलो विदेश भ्रमण भारतबाट मात्र भएको होइन, उनको मुलुकबाहिरको पहिलो औपचारिक बैठक भारतका व्यवसायी र लगानीकर्ताहरूसँग भयो। त्यो बैठकमा उनले भारतीय लगानीकर्तालाई नेपालमा लगानी गर्न अनुरोध गरे। तेस्रो, प्रधानमन्त्रीहरूले अरू कसैलाई पनि नराखी एक घन्टाभन्दा बढी एकअर्कासँग एकान्त वार्ता गरे। त्यस्तो एकान्त वार्ता उच्चपदस्थ व्यक्ति र समूहहरूको भारत भ्रमणमा बिरलै हुने गर्छन्। चौथो, दुई प्रधानमन्त्रीहरूबीचको बाह्रबुँदे संयुक्त वक्तव्यबाहेक कृषि, काठमाडौंसम्म रेल कनेक्टिभिटी र जलमार्गका बारेमा तीनवटा छुट्टै विशेष सम्झौता भए। पाँचौं, विगत तीन वर्षमा पहिलोपटक संयुक्त वक्तव्यमा नेपालको संविधान, अल्पसंख्यकहरूको समावेशीकरण र मधेसीहरूसम्बन्धी नेपालका आन्तरिक विषय परेनन्। छैटौं, दुई नेताहरूले उनीहरूको विकासका अवधारणाहरू सबका साथ सबका विकास (सबैको साथ सबैको विकास) र समृद्ध नेपाल सुखी नेपाली का बीचमा तादात्म्यता कायम गर्न खोजे। भ्रमणको उद्देश्य भ्रमणको मुख्य उद्देश्य नेपालले नयाँ संविधान जारी गरेपछि र त्यसका बारेमा भारतले देखाएका चासोका कारण द्विपक्षीय सम्बन्धमा देखिएको अविश्वास हटाउनु थियो। नेपालले मे २०१६ मा राजदूतलाई फिर्ता बोलाएपछि र नेपालका राष्ट्रपतिको भारत भ्रमण स्थगित गरेपछि सम्बन्ध धेरै नै चिसिएको थियो। डिसेम्बर २०१७ मा नेपालमा संसदीय निर्वाचनहरू भएपछि बल्ल सम्बन्धमा न्यानोपनको सुरुवात भएको छ। भ्रमणको उद्देश्य हासिल भएकोमा शंका छैन। भारतले नेपाललाई समान हैसियतको साझेदार को रूपमा स्वीकार गरेपछि दुई मुलुकको सम्बन्धमा नयाँ सुरुवात भएको छ। भ्रमणले सम्बन्धमा नयाँपन ल्याए पनि, केही ताजा चुनौतीहरू पनि सतहमा ल्याइदिएको छ। भारतको तीनदिने भ्रमण सुरु गर्नुअघि नेपालको संसद्लाई सम्बोधन गर्दै ओलीले भ्रमणको उद्देश्य युगौंदेखि कायम रहेको नेपाल र भारतबीचको सम्बन्धलाई थप गहिरो बनाउनु रहेको बताएका थिए। नेपालको दृष्टिकोणबाट हेर्दा भ्रमणका अरू उद्देश्यहरू पनि हुन सक्छन्। जस्तैः नेपालको आर्थिक विकासका लागि भारतको समर्थन र सहयोग खोज्नु, विगतमा भएका सहमतिहरूको कार्यान्वयनमा अगाडि बढ्ने वातावरण बनाउनु र पारस्परिक सहयोगी सम्बन्ध सुनिश्चित गर्नु। हालैका घरेलु र क्षेत्रीय राजनीतिक विकासक्रमका सन्दर्भमा भारतसँगको सम्बन्धमा नयाँ धारणासहित अगाडि बढ्ने चाह पनि नेपालमा थियो। सम्बन्ध सुधार्ने पारस्पारिक चाहना सम्बन्ध सुधार्न भारतले पनि एकपक्षीय रूपमा केही कदमहरू चाल्यो। तर यसक्रममा द्विपक्षीय सम्बन्ध बिगारेका नेपालका आन्तरिक विषयहरू भने सम्बोधित भएका छैनन्। भारतको कोर्स करेक्सन का पछाडि धेरै कारण हुन सक्छन्। पहिलो, भारतले प्रजातन्त्र र प्रजातान्त्रिक प्रक्रियालाई मान्यता दिने हुँदा एमाले नेतृत्वको वाम गठबन्धनलाई नेपाली जनताले दिएको समर्थनलाई भारतले सम्मान गर्नुपर्ने र नेपालमा लोकप्रिय मत पाएर निर्वाचित भएको सरकारलाई संस्थागत संरचनाहरू बनाउने सहयोग गर्नुपर्ने ठानेको हुन सक्छ। दोस्रो, भारतको सोचमा आएको यस्तो परिवर्तन सम्बन्धित क्षेत्रको कर्मचारीहरूमा भएको परिवर्तनका कारण सम्भव भएको हुन सक्छ। नेपालमा संविधान जारी भएपछि नेपाल हेर्ने विदेश मन्त्रालयका कर्मचारीहरू मार्च २०१७ देखि फेरिएका छन्। नयाँ कर्मचारीहरूले नेपालका घटनाक्रम मूल्यांकन गर्न र हेर्न र द्विपक्षीय सम्बन्धलाई नयाँ तरिकाले हेरेका हुन सक्छन्। तेस्रो, छिमेकका मुलुकहरू खासगरी बहुआयामिक सम्बन्ध भएको नेपालसँग सम्बन्ध सुधार्न मोदीलाई भारतभित्रैबाट धेरै नै दबाब परेको थियो। खासगरी भारतीय सञ्चारमाध्यमहरूले नेपालको संविधान जारी भएपछिको मोदीको नेपाल नीतिको आलोचना गर्दै आइरहेका थिए। चौथो, निर्वाचनमा ७० प्रतिशतभन्दा बढी मतदाता सहभागी भएका र मधेसी र जनजातिहरू निर्वाचनमा सक्रियरूपमा सहभागी भएर स्थानीय, प्रान्तीय र संघीय तहका निर्वाचनहरू भएपछि भारतलाई आफ्नो नेपालप्रतिको विगतको धारणा बदल्नुपर्ने बाध्यता जस्तै थियो। यसरी नेपालको संविधानप्रतिका चासो र असन्तुष्टिहरू त्याग्न भारत बाध्य भएको थियो। काठमाडौंको नयाँ सरकारसँग सम्बन्ध सुधार्न दिल्लीले पहलकदमी लिए पनि ओली सरकारलाई समेत भारतसँग राम्रो सम्बन्ध राख्नुपर्ने केही कारणहरू थिए। पहिलो, चुनावको बेला गरिएका सडक निर्माण, ग्रामीण विद्युतीकरण, खानेपानी, सिँचाइ, रोजगारी, अस्पताल, औद्योगिक क्षेत्र, रेलमार्ग, विमानस्थल बनाउने जस्ता योजना सफल बनाउन नेपाललाई ठूलो विकास सहयोगको जरुरी पर्छ। नेपालसँग चीनको आर्थिक सहकार्य बढ्दै गएको भए पनि भारत नेपालको सबैभन्दा ठूलो व्यापारिक र व्यवसायिक साझेदार हो। नेपालले चीनसँग मार्च २०१६ मा पारवहन सन्धि गरे पनि अहिलेसम्म तेस्रो मुलुकसँग नेपालको व्यापारको लागि भारतबाट मात्रै पारवहन सम्भव छ। दोस्रो, संघीयता कार्यान्वयनमा गएको नेपालमा प्रान्तीय तहमा आवश्यक पर्ने प्रान्तीय प्रशासनिक संरचना बनाउन पनि ठूलो आर्थिक कोषको जरुरत पर्ने ओली सरकारले बुझेको छ। नेपालमा संघीयतालाई चीनले विरोध गरेको थियो, त्यसैले संघीयता कार्यान्वयनमा चीनको सहयोग पाउने विषयमा ओली सरकार विश्वस्त छैन। त्यसैले त्यसका लागि नेपालले भारतको सहयोगको अपेक्षा गरेको हुन सक्छ। र तेस्रो, काठमाडौंमा दुई वाम पार्टीहरूबीचको एकता प्रक्रिया ढिलो हुँदै जाँदा र एमालेभित्र गुटहरू मौलाउँदै जाँदा ओलीले गैरएमाले सरकार नबनोस् भन्ने राजनीतिक मनसायले भारतसँग सम्बन्ध सुधार्न चाहेका हुन सक्छन्। यस्तो भएको खण्डमा ओलीले सत्तामा रहिरहन तराईकेन्द्रित दलहरूको समर्थन खोज्न सक्छन्। त्रिपक्षीय सहकार्य माथि उल्लिखित कारणहरूले गर्दा नै भारतलाई हस्तक्षेपकारी छिमेकीको रूपमा चित्रित गर्दै राष्ट्रवादी नारामा चुनाव जितेका भए पनि ओलीले विदेश भ्रमणको सुरुवात भने भारतबाटै गरे। नेपालको नयाँ प्रधानमन्त्रीले पहिलो विदेश भ्रमण भारतकै गर्नुपर्छ भन्ने कुरालाई नयाँदिल्लीले गम्भीरतापूर्वक लिन्छ भन्ने ओलीलाई राम्रैसँग थाहा थियो। नेपालको चीनसँगको सम्बन्ध नबिग्रने गरेर भारतको पहिला भ्रमण गर्न सकिने विषयमा ओलीमा आत्मविश्वास थियो किनकि चीनले मार्च २०१८ मा एउटा वक्तव्य नै जारी गरेर नेपालले स्वतन्त्र विदेश नीति लिन र छिमेकीहरूसँग मैत्रीपूर्ण र सकारात्मक सम्बन्ध विकास गर्न गरेको प्रयासलाई प्रशंसा गरेको थियो। विगतमा चीनले नेपाललाई भारतसँग राम्रो सम्बन्ध राख्न सुझाउँथ्यो। चिनियाँ विश्लेषकहरू नयाँदिल्ली र काठमाडौंबीचको सुध्रिएको सम्बन्धले चीनको बेल्ट एन्ड रोड इनिसिएटिभ (सडक र पेटी पहल) हिमाली क्षेत्रमा कार्यान्वयनका लागि वातावरण बनाउन सहयोग गर्ने अपेक्षा गरेका छन्। चुनौतीहरू भ्रमणको उद्देश्य हासिल भएकोमा शंका छैन। भारतले नेपाललाई समान हैसियतको साझेदार को रूपमा स्वीकार गरेपछि दुई मुलुकको सम्बन्धमा नयाँ सुरुवात भएको छ। भ्रमणले सम्बन्धमा नयाँपन ल्याए पनि, केही ताजा चुनौतीहरू पनि सतहमा ल्याइदिएको छ। दुवै मुलुकहरूलाई एक अर्काका चासो र चिन्ता सम्बोधन गरिदिनुपर्ने बाध्यता छ। वास्तवमा नेपालका भन्दा पनि भारतका चुनौती धेरै छन्। भारतीय सहयोगका विभिन्न परियोजनाहरूको कार्यान्वयनमा भएको ढिलाइका कारण नेपालमा भारतप्रति विश्वासको संकट छ। परियोजना कार्यान्वयन भारतीय पक्षबाट जानाजान ढिला गरिएका हुन् भन्ने गलत सन्देश नेपालमा प्रवाह भएको छ। ओलीको पछिल्लो भ्रमणले नेपालमा भारतप्रति केही अपेक्षाहरू सिर्जना भएका छन्। विकास परियोजनाहरू ढिलो कार्यान्वयन हुने विषयलाई भारतले गम्भीरतापूर्वक लिँदै सम्बोधन गर्नुपर्छ। भारतको नयाँ दिल्लीस्थित इन्स्टियुट फर डिफेन्स स्टडिज एन्ड एनालिसिस नामक अनुसन्धान संस्थाको वेबसाइटमा ११ अप्रिल २०१८ मा प्रकाशित आलेखबाट अनुदित। नायक उक्त संस्थामा कार्यरत अध्येता हुन्।"
तेस्रो स्थानमा फर्कियो रियल म्याड्रिड,"फ्रान्सिस्को इस्को अलार्कनको उत्कृष्ट प्रदर्शनमा रियल म्याड्रिडले स्पेनिस ला लिगा फुटबलमा महत्वपूर्ण जित हात पारेको छ । एक गोल गरेका इस्कोले अर्को गोलका लागि अवसरसमेत सिर्जना गरेपछि रियलले सोमबार बिहान भएको खेलमा लिगतालिकाको पुछारमा रहेको मालागामाथि २१ को जित हात पारेको हो । यो जितसँगै रियल अंकतालिकाको तेस्रो स्थानमा उक्लिएको छ । रियलले भ्यालेन्सियालाई दुई अंकले पछि पारेको छ । यद्यपि रियल शीर्ष स्थानमा आसीन बार्सिलोनासँग अझै १५ अंक र दोस्रो स्थानमा आसीन एट्लेटिको म्याड्रिडसँग चार अंकले पछाडि छ । स्पेनिस ला लिगामा ३२ चरणको खेल सकिँदा शीर्ष स्थानको बार्सिलोनाको ८२, दोस्रो स्थानको एट्लेटिकोको ७१ र तेस्रो स्थानमा आसीन रियलको ६७ अंक छ । मालागाको घरेलु मैदानमा भएको खेलमा प्रशिक्षक जिनेदिन जिदानले आफ्ना महत्वपूर्ण खेलाडी क्रिस्टियानो रोनाल्डो, गारेथ बेल, लुका मोड्रिच र राफेल भारानालाई आराम दिएका थिए । यो सिजन युरोपियन च्याम्पियन्स लिग उपाधिको तयारीमा रहेका प्रशिक्षक जिदानले अर्काे साता बायर्न म्युनिखविरुद्ध उसकै मैदानमा हुने च्याम्पियन्स लिगको सेमिफाइनलको पहिलो लेग खेल खेल्दैछ । महत्वपूर्ण खेलाडीको अनुपस्थितिमा अग्रपंक्तिको जिम्मेवारी सम्हालेका इस्कोले खेलको २९औं मिनेटमा फ्रिकिक गोलमार्फत टोलीलाई १० ले अघि बढाएका थिए । त्यसपछि करिम बेन्जेमासँगको उत्कृष्ट तालमेलमा इस्कोले नै मिलाइदिएको बललाई गोलमा परिणत गर्दै कासेमिरोले खेलको ६३औं मिनेटमा रियललाई २० को अग्रता दिलाए । खेलको इन्जुरी समयमा डिएगो रोलानले मालागाका लागि गोल गरे पनि रियल २१ ले विजयी भयो । अर्को खेलमा एट्लेटिको म्याड्रिडले लेभान्तेलाई ३० गोलले हरायो । टोलीको जितमा यो सिजनलगत्तै क्लब छाड्ने घोषणा गरेका फर्नान्डो टोरेसले पनि एक गोल गरेका थिए । बाँकी दुई गोल भने एन्जल कोरिया र एन्टोइन ग्रिजम्यानले गरेका थिए । स्पेनिस ला लिगामा अन्तिम ६ चरणको खेल बाँकी रहँदा एट्लेटिको शीर्ष स्थानको बार्सिलोनाभन्दा ११ अंकले पछाडि छ । एट्लेटिको यसै महिना युरोपा लिगअन्तर्गत सेमिफाइनलको पहिलो लेग खेलमा आर्सनलसँग प्रतिस्पर्धा गर्दैछ । अन्य खेलमा गेटाफे र आल्भेसले पनि जित हात पारे ।"
