शीर्षक,विवरण
"त्योजो जसरी आएको थियो, त्यसरी नै गयो","सिद्धार्थ गौतमबारे सोच्दा छक्कै पर्छु, जन्मको २५ सय वर्षपछि पनि कोही मानिस कसरी यसरी सुपर हिट भएर बस्न सकेको होला ! के तपाईं भन्न सक्नुहुन्छ, आजभन्दा १० वर्षअघि दुनियाँको सबैभन्दा शक्तिशाली मानिस को थियो ? सबैभन्दा बिकेको किताब कुन थियो ? विश्वसुन्दरी को थिइन् ? सबैभन्दा धनी को थियो ? सुपरस्टार को थियो ? नसोची, नखोजी भन्न सक्नु भएन नि है ! सक्ने कुरा पनि थिएन । संसारमा देखिने हरसफलता र विफलता, समयकालको उत्पादन मात्र हो । हामी सबै, हाम्रा कुरा सबै एक निश्चित समय सीमाका साथ बाँधिएका छन् । उपलब्धि वा अनुपलब्धि, दुवैका रंग जतिसुकै गाढा भए पनि विस्तारै फिक्का पर्न थाल्छन् । १० वर्षअघिको हिट मान्छे सम्झन त गाह्रो छ है ! तर, जन्मको यत्तिका शताब्दीहरू पछि पनि सिद्धार्थ गौतमको चमकमा रत्तिभर कमी आएको छैन । उनको उज्यालो त झन्झन् बढ्दै पो छ त ! त्यो उज्यालोको छायामा बस्न चाहने मानिसको संख्या संसारमा हरदिन बढ्दो छ । बुद्ध त्यस्ता हुन् जसले आफूकहाँ आउनेसित श्रद्धाको एड्भान्स माग्दैनन् । बुद्ध त त्यस्ता हुन् जसले यो पनि भन्दैनन् पहिला तिमी मप्रति श्रद्धा र विश्वासको किरिया खाऊ, अनि मात्र दिउँला । आस्थाको पूर्वभुक्तानी गर अनि शिक्षा दिउँला । मेरा अगाडि शिर नुहाऊ, अनि मात्र मेरो दिउँला । उनले त बरु सीधा शब्दमा भनेका छन्, हे भिक्षु ! मैले भनेको भन्दैमा तिमीले केही पनि मान्नु पर्दैन । मेरा शब्दलाई आगोमा जलाएर, पानीमा डुबाएर र आकाशमा उडाएर हेर । त्यसपछि मात्र विश्वास गर । उनले यति भन्दाभन्दै पनि, रोक्दारोक्दै पनि, एक दिन यस्तो आउँछ, जब साधकको शीर स्वतः निहुरिन्छ, बुद्धका प्रति प्रेमका कारण, अनुग्रहले भरिएर । गौतम बुद्ध आज झन् बढी सान्दर्भिक, झन् बढी ताजा प्रमाणित भएका छन् । यही ताजगीको खोजीमा आज परम्परागत मात्र होइन, आधुनिक संसारका पढेलेखेका एकसेएक मानिसको ठूलो हिस्सा बुद्धप्रति आकर्षित भएको छ । आज वैशाखको पूर्णिमा हो । वैशाखको पूर्ण चन्द्रसँग सिद्धार्थ गौतमको जीवन लोभलाग्दो किसिमले जोडिएको छ । वैशाख पूर्णिमाकै दिन सिद्धार्थले संसारमा जन्म लिए । वैशाख पूर्णिमाकै दिन उनी ज्ञान पाएर बुद्ध भए । र, कालान्तरमा वैशाख पूर्णिमाकै शुभ साइतमा उनी यो संसारबाट बिदा भए । तर, संसारबाट बिदा हुनुअघि उनले दिएको शिक्षा आज पनि त्यत्तिकै सान्दर्भिक छ, जति हिजोका दिनमा थियो । तुलना गरेको नठानियोस्, अन्य कतिपय धार्मिक र आध्यात्मिक गुरुको शिक्षा एक निश्चित कालखण्डपछि आउट डेटेडजस्तो प्रतीत हुन थाल्छ । समाजको वर्तमानसँग तिनको डोरी चुँडिएको पो हो कि भन्ने शंका हुन थाल्छ । तर, गौतम बुद्धका चाहिँ हमेशा ताजा महसुस हुन्छन् । आज पनि उनी त्यति नै ताजा लाग्छन् जति हिजो थिए वा जति भोलि हुनेछन् । साँच्चै भन्ने हो भने गौतम बुद्ध आज झन् बढी सान्दर्भिक, झन् बढी ताजा प्रमाणित भएका छन् । यही ताजगीको खोजीमा आज परम्परागत मात्र होइन, आधुनिक संसारको पढेलेखेका एकसेएक मानिसको ठूलो हिस्सा बुद्धका प्रति आकर्षित भएको छ । आज बुद्ध जयन्तीको अवसरमा बुद्ध जन्मभूमि नेपालमा हामीले केही नयाँ संकल्प गर्ने बेला पनि हो । बुद्ध वाज बर्न इन् नेपाल भनेर मात्र हाम्रो कर्तव्य पूरा हुँदैन । बुद्ध नेपालमा जन्मेका थिए भन्दैमा पुग्दैन । यदि बुद्धलाई हामी साँच्चिकै आफ्नो मान्छौं भने, उनका प्रति न्यूनतम कर्तव्य पूरा गर्ने जिम्मेवारीबाट हामी भाग्न पाउँदैनौं । बुद्धप्रति आफ्नो हक जनाउँदा हामी जुन आवाजमा नाराबाजी गर्छौँ, उनका प्रति न्यूनतम कर्तव्य पूरा गर्ने बेला चाहिँ हाम्रो थुतुनो खुल्न गाह्रो मान्छ । लुम्बिनी विकास गुरुयोजना सुरु भएको यत्तिका दशकपछि पनि बुद्ध जन्मभूमि लुम्बिनीको जुन हालत छ, त्यहाँ पुग्ने सडकको जस्तो अवस्था छ, बुद्ध जन्मभूमि वरिपरि नै खुलेआम मांसाहार र मदिरापनको जस्तो सुविधा छ, देशभरि रहेका गुम्बाहरूको जुन अवस्था छ, भूकम्पले भत्केकाचर्केका गुम्बाको जुन अवस्था छ, त्यो कसैबाट छिपेको छैन । आज जेजति थोरधेर जे भएको छ, त्यसमा सरकारको भन्दा बौद्धमार्गी सहयोगी हातको कयौं गुणा योगदान छ । नेपालका बौद्धमार्गी र तिब्बती लामाहरूको निजी योगदानले गर्दा केही काम नभएका होइनन् । तर, ती पर्याप्त छैनन् । बुद्ध जन्मभूमिप्रति सरकार र समाजको दायित्व एकदिने गोष्ठी र नाराबाजीले मात्र पूरा हुन सक्दैन । हामी हिमाल र बुद्ध दुईथोकमा सर्वाधिक गर्व गर्छौं । तर, अपवादबाहेक हामी कुनै पनि हिमालको चुचोरो मुस्किलले चिन्छौं । बुद्धले के भनेका थिए ? कहाँ भनेका थिए ? उनको शिक्षा कस्तो प्रकारको थियो ? कति प्रकारको थियो ? हामीलाई सायदै थाहा होला । हाम्रो शिक्षा प्रणालीमा र पाठ्यपुस्तकमा बौद्ध शिक्षा र दर्शनको उपस्थिति हामीले बुद्धबारे संसारभरि लगाउने धाकको तुलनामा ज्यादै होचो छ । बुद्ध जन्मेको देशमा बौद्ध अध्ययन केन्द्रहरूको संख्या शून्यप्रायः छ । यी सब थोकमा सरकारले ध्यान नपुर्याई भएको छैन । यी कामहरू हामीले गौतम बुद्धका लागि होइन, आफू र आफ्नो सन्ततिको सुखसन्तोषका लागि पनि गर्नुपर्छ । गौतम बुद्ध २५ सय वर्षपछि पनि संसारमा यति सुपर हिट छन् किनभने उनको शिक्षा र त्यसको ध्यानका माध्यमबाट त्यसको अभ्यास मानव जीवनको आधारभूत प्रकृतिसँग जोडिएको छ । बोधी धर्मको हल्का छायामात्रले पनि मानिसको जीवनलाई बढी आनन्दित तुल्याइदिन्छ, किनभने यो प्राणीको आधारभूत विज्ञानसँग जोडिएको छ भन्ने विषयका वैज्ञानिक प्रमाणहरू धमाधम थपिँदै पनि छन् । हामी हिमाल र बुद्ध दुईथोकमा सर्वाधिक गर्व गर्छौं । तर, अपवादबाहेक हामी कुनै पनि हिमालको चुचोरो मुस्किलले चिन्छौं । बुद्धले के भनेका थिए ? कहाँ भनेका थिए ? उनको शिक्षा कस्तो प्रकारको थियो ? कति प्रकारको थियो ? हामीलाई सायदै थाहा होला । बुद्धका सम्बन्धमा ओशोका शब्द हृदयस्पर्शी छन्, बुद्ध जन्मको साथै, मनुष्यजातिको एक नयाँ अध्याय सुरु भयो । २५ सय वर्ष पहिला बुद्धले जे भने आज पनि सार्थक महसुस हुन्छ, आउने सयकडौं वर्षहरूसम्म पनि सार्थक रहनेछ । बुद्धले जीवन, यसका समस्या र समाधानको जसरी सूक्ष्म विश्लेषण गर्नुभयो, त्यो न पहिला कहिल्यै गरिएको थियो, न कसैले गर्न सकेको छ । बुद्धले जीवनका समस्याहरूको उत्तर कुनै शास्त्रको आधारबाट दिनु भएन । सटिक विश्लेषणका माध्यबाट दिनुभयो । यसैले बुद्धलाई धर्मको पहिलो वैज्ञानिक भन्न सकिन्छ । बुद्धको धर्म विश्लेषणको धर्म हो । तर, यो सुरु मात्र विश्लेषणबाट हुन्छ । समाप्त त्यसैमा हुँदैन। संसारमा गौतम बुद्धका असंख्य प्रेमी छन् । हामी उनलाई शाक्यमुनि बुद्ध भनेर पनि बोलाउँछौ । शाक्यमुनि बुद्ध आफूलाई चाहिँ के भनेर बोलाउँथे त ? भगवान बुद्ध आफूलाई तथागत भनेर परिचय दिन्थे । तथा र गत मिलेर बनेको शब्द तथागत । तथागत शब्दको अर्थ हुन्छ त्यो जो जसरी आएको थियो, त्यसरी नै गयो ।"
शान्तिभूमिको विकास र बुद्ध,"शान्तिका अग्रदूत भगवान् गौतम बुद्धको २५६२ औं जन्मजयन्ती । नैतिक चरित्र क्रमशः हराउँदै गएको अहिलेको अवस्थामा मानव मात्रमा सकारात्मक परिवर्तन ल्याउन सके उसको विचारमा पनि परिवर्तन ल्याउन सकिन्छ भन्ने बुद्धको सन्देशलाई पुनः स्मरण गर्ने दिन पनि हो आज । विश्व उन्नयन र शान्तिको बाटोमा हिँडिरहोस् भन्ने २५ सय वर्षअगाडिको बुद्धको उपदेश आज पनि उत्तिकै सान्दर्भिक छ । अरू धर्मप्रति विमति नहुनु बुद्ध दर्शनको प्रमुख सम्मानित पक्ष पनि हो । बुद्ध दर्शन आजको विश्वले अनुकरण र अनुशरण गर्न सक्छ । विश्व हिंसाबाट ग्रसित छ, शान्तिको मार्गमा एक पाइला अघि सरेको नेपाल पनि त्यसबाट अछुतो छैन । बुद्ध जन्मभूमिको रक्षार्थ पनि विमति, अन्याय र अत्याचारको मार्ग छोडेर उनको सन्देश अनुशरण गर्न सक्यौं भने नेपाल शान्तिको देश भनेर विश्वमा चिनाउने महत्वपूर्ण अवसर हामीसँग सुरक्षित छ । आज सबैलाई शान्ति चाहिएको छ । शक्ति, सामथ्र्य, ऐश्वर्य र धन वैभव छ तर सुख र शान्तिको अभाव छ । सम्पन्नता र शक्तिलाई मात्र शान्ति ठान्नेहरूका चिन्तनको उपज आज विश्वमा अशान्ति छ, सुख छैन, व्यक्तिलाई जीवन के हो भन्ने अनुभूति हुन सकेको छैन । किन हामी यी कुरा मनन गर्न चाहँदैनौं ? बुद्धले यस्तै सन्देश छोडेर गएका थिए । उनका उपदेश मनन गर्ने हो भने हामी सम्पन्नताको शिखरमा लम्कने छौं । त्यसका लागि मानसिक सत्यको विकास गरौं, मानव भावनाको वृद्धि होस् । बौद्ध दर्शनले यसको अभाव पूर्ति गर्नेछ । अहिलेको मानव सभ्यताले बौद्ध दर्शनबाट निकै आशा पनि गरेको छ । त्यसैले पनि लुम्बिनीजस्तो पवित्र भूमिको विकासका लागि सबैले हातेमालो गर्न जरुरी छ । बुद्ध जन्मस्थलो लुम्बिनी मानव धर्म र मानव जातिकै तीर्थस्थल मात्र नभई मानव सभ्यताको धरोहर पनि हो । विश्व जनसंख्याको एकतिहाइभन्दा बढी मानिस बुद्धको अनुयायी भएको र थप मानिस बौद्ध धर्मप्रति आकर्षित हुँदै गएकाले पनि लुम्बिनीलाई विश्व शान्तिको मुहान बनाउन सकियो भने त्यो हाम्रा लागि संसारमा चिनिने नयाँ परिचय थपिनेछ । लुम्बिनीलाई अन्तर्राष्ट्रिय शान्ति सहरका रूपमा विकसित गरी विश्वमा परिचित गराउनकै लागि नवलपरासीको रामग्राम स्तुप, बुद्धको मामली रहेको देवदह क्षेत्र र कपिलवस्तुलाई एकीकृत विकासमा लैजाने अभियान थालिएको हो । लुम्बिनीमा बौद्ध सम्मेलन गरेर मात्रै विकास गुरुयोजनाले मूर्तरूप लिने होइन, कहिलेसम्म कति काम सक्ने भन्ने लक्ष्यका साथ अघि बढ्न सक्यौं भने मात्र त्यसले सार्थक रूप लिनेछ । अब लुम्बिनीलाई विश्वका बौद्ध धर्मावलम्बीको आस्थाको केन्द्र वा तीर्थस्थल बनाउने अभियानमा जति ढिलाय हुन्छ, हामीलाई त्यत्तिकै नोक्सान हुनेछ । तर पछिल्ला सरकारहरूले यो लुम्बिनी एकीकृत गुरुयोजना अभियानलाई निरन्तर दिन नसक्दा लुम्बिनीवासीको मनमा गहिरो चोट परेको छ । त्यो चोटमा मलम लगाउन पनि विकासको एकीकृत अभियानलाई सार्थक तुल्याउन जरुरी छ । यसका लागि राजनीतिक आग्रहपूर्वाग्रहलाई चटक्कै बिर्सेर हातेमालो गर्नु जरुरी छ । जापानी भिक्षु प्रोफेसर केन्जु टांगेले तयार पारेको लुम्बिनी विकास गुरुयोजना अझै अधुरो छ । सन् १९९० मा सकिनुपर्ने उक्त योजना अझै अधुरो रहनु सिंगो देशकै लागि लज्जाको विषय हो । यो अवसरमा एक सय २५ भन्दा बढी सभ्यता र संस्कृतिको धरोहर रहेको खुला संग्रहालय कपिलवस्तुस्थित तिलौराकोटको ऐतिहासिकताको सम्बोधन हुने उक्त अधुरो विकास योजना पूरा गर्न सकियो भने मात्र गौतमबुद्धप्रति सच्चा श्रद्धाञ्जली हुनेछ । नेपाल सगरमाथा र गौतमबुद्ध जन्मेको देशका रूपमा विश्व विख्यात छ, रहँदै आएको छ । एउटा विदेशीले पनि सगरमाथा र बुद्ध सम्झिएपछि मात्र नेपाल नाम गरेको देश सम्झन्छ । कुनै नेपाली विदेशमा गयो भने पनि उसले विदेशीसँग आफूलाई परिचित गराउन सगरमाथा र बुद्धको देशबाट आएको भनेपछि मात्र नेपालको नाम आउँछ । ओ नेपाल भनेपछि बुद्ध र सगरमाथाको देश भनेर संसारमा चिनिने अवस्थाको विकास नहुनु हाम्रा लागि दुर्भाग्यपूर्ण नै मान्नुपर्छ । विदेशी नागरिकलाई नेपाल देशको परिचय आजसम्म दिन सकेका रहेनछौं भन्ने यो ज्वलन्त उदाहरण हो । यस मानेमा हामी चुकेकै छौं । सिद्धार्थ गौतमबुद्ध नेपालको लुम्बिनीमा जन्मिएका र २९ वर्ष आफ्नो कपिलवस्तुको राजदरबार तिलौराकोटमा व्यतीत गरेर राजपथ त्याग गरेको भन्ने इतिहास साक्षी छ । साथसाथै अहिलेसम्म मानस बुद्ध चारवटा भएको जानकारीमा छ । तीमध्ये कक्टुसन बुद्ध, कनकमणि बुद्ध पनि कपिलवस्तुको तिलौराकोट दरबारभन्दा दक्षिण र उत्तरमा जन्मिएको भन्ने सम्राट् अशोकले त्यस बेलामा आएर अशोक स्तम्भ राखेको हुनाले त्यो प्रमाणित छ । महत्वपूर्ण र ऐतिहासिक स्थल त्यहाँं छन् । यी चिनियाँ यात्री फाइ यङ, हु यान साङको यात्रा डायरी र अरू अभिलेखबाट पनि प्रमाणित विषय हुन् । अहिले यी सबै विषय र खास गरेर बुद्ध दर्शनप्रति सम्पूर्ण विश्वका शान्तिकामी जनताको ठूलो आकर्षण छ । त्यसैले पनि बुद्ध जन्मस्थलोलाई विश्वकै बौद्धधर्मावलम्बीको आस्थाको केन्द्र बनाउन ढिलाइ भइसकेको छ । इस्लाम धर्मावलम्बीहरू वर्षको एकपटक हज गर्न विश्वकै प्रसिद्ध तीर्थस्थल मक्कामदिना जान्छन्, यहुदीहरू जेरुसेलम जान्छन् त्यसरी नै बुद्ध जन्मिएको थलो लुम्बिनीलाई पनि विश्वका बौद्ध धर्मावलम्बीको तीर्थस्थल बनाउने महान् अवसरलाई हामीले अझै सदुपयोग गर्न सकेका छैनौं । वर्षको एकपटक बौद्ध धर्ममा विश्वास राख्ने व्यक्ति यहाँ आइपुगे भने धार्मिक पर्यटनको माध्यमबाट हामी सम्पन्न हुन सक्नेछौं । लुम्बिनी एकपटक जानैपर्ने ठाउँ हो भन्ने सन्देश विदेशमा पुर्यायउन सक्यौं भने त्यसले पर्यटनको माध्यमबाट राष्ट्रलाई ठूलो योगदान हुनेछ । त्यो सन्देश संसारभर पुर्यापउन हामीले संयुक्त राष्ट्रसंघमा रहेको लुम्बिनीलाई सघाउने संस्थालाई सक्रिय बनाउन राज्यस्तरबाट तत्काल पहल गर्नुपर्छ । यसका लागि पूर्वाधारको विकास पहिलो सर्त हुनुपर्छ । बौद्ध परिपथका नाममा रामग्राम स्तुप, रूपन्देहीको देवदह क्षेत्र र कपिलवस्तुको सम्पूर्ण बौद्धकालीन संस्कृति र सभ्यता जोड्ने स्थलको क्षेत्र यकिन गरी त्यसको सम्पूर्ण सुरक्षा र आवतजावतका लागि कालोपत्रे सडक निर्माण पहिलो सर्त हुनुपर्छ । विशेष गरेर युवा नेतृत्व रहेको पर्यटन मन्त्रालयले त्यसको अगुवाइ गरी अधुरा विकास योजना पूरा गर्ने आँट गर्नुपर्छ । पर्यटनमन्त्री रहेका रवीन्द्र अधिकारीले दुईदिने अन्तर्राष्ट्रिय बौद्ध सम्मेलनमा साढे दुई वर्षभित्र लुम्बिनी विकास गुरुयोजना पूरा गर्ने उद्घोष गरेका छन्, यसलाई सकारात्मक मान्नुपर्छ । लुम्बिनी, तिलौराकोट र रामग्रामको समग्र विकासमा सरकार लागिपर्ने मन्त्रीको उद्घोष पूरा गर्ने दिशामा हामी लुम्बिनीवासीको साथ र सहयोग हुनेछ । त्यसका लागि पार्टी र व्यक्तिविशेषप्रतिका आग्रहपूर्वाग्रह त्यागेर सबैको साथ लिने प्रण पनि आवश्यक छ । अर्को महत्वपूर्ण कार्य संसारलाई बुद्ध जन्मस्थलोसँग जोड्ने अन्तर्राष्ट्रिय विमानस्थल निर्माणमा सबैको ध्यान जानुपर्छ । यसलाई समयमै सम्पन्न गर्न सक्यौं भने लुम्बिनीलाई शान्तिको सहरका रूपमा हेर्ने संसारकै बौद्ध धर्मावलम्बीको आशाले साकार रूप लिनेछ । यसको माध्यमबाट बौद्ध धर्मप्रति विश्वास राख्ने हरेक व्यक्ति एकपटक लुम्बिनीमा आउने वातावरण बन्यो भने त्यसले देशलाई आर्थिक विकासमा महत्वपूर्ण टेवा पुर्याएउनेछ । यो विमानस्थल बन्नासाथ नेपालको पर्यटन क्षेत्रले अकल्पनीय फड्को मार्नेछ । त्यसैले पनि दुई वर्षभित्र सरकारी खर्चमै यो विमानस्थल पूरा गर्ने अठोट गर्नैपर्छ । त्यसबीचमा आउने अड्चन हटाउन लुम्बिनीवासी आफैं अग्रसर हुनेछन् । पंक्तिकार यसै क्षेत्रका राजनीतिक कार्यकर्ता भएकाले त्यो अभियान सार्थक तुल्याउने अभियानमा सघाउन तयार छ । हामीले चाह्यौं र इच्छाशक्ति भयो भने प्रोफेसर टांगेको गुरुयोजना पूरा गर्न सक्छौं । राष्ट्रसंघमा रहेको लुम्बिनीलाई सघाउने संस्थालाई सक्रिय बनाउनैपर्छ । संसारका शान्तिकामी जनताको आशाको त्यान्द्रोलाई चुँडिन नदिन पनि पर्यटन मन्त्रालय र लुम्बिनी विकास कोषले गम्भीर पहल गर्नुपर्छ । अब लुम्बिनी विकासमा नाममा विगतमा भएको राजनीतीकरण रोकिनुपर्छ । विकासमा कसैको स्वार्थ हावी हुनु हुँदैन । लुम्बिनी विकासका लागि भनी छुट्ट्याइएका जमिनमा भएका गुरुयोजनाविपरीतका संरचनाको उचित व्यवस्थापन तत्काल गरिनुपर्छ । करिब दुई दशकभित्र सम्पन्न गर्ने भनिएको गुरुयोजना चारदशक बितिसक्दा पनि अधुरै रहनुमा हाम्रै दोष छ । कसैलाई दोष पन्छाएर उम्कने प्रयास नगरौं । लुम्बिनीमा बौद्ध सम्मेलन गरेर मात्रै विकास गुरुयोजनाले मूर्तरूप लिने होइन, कहिलेसम्म कति काम सक्ने भन्ने लक्ष्यका साथ अघि बढ्न सक्यौं भने मात्र त्यसले सार्थक रूप लिनेछ । अबको पाँच वर्षमा गुरुयोजनाको काम सम्पन्न हुने कुरा आइरहेका छन्, कति महिना र वर्षभित्र कुनकुन काम सम्पन्न गर्ने भन्ने गुरुयोजना पनि सँगसँगै ल्याएर त्यसैअनुसार काम गर्न सक्नुपर्छ । पत्रकार, वकिल, चिकित्सक, नागरिक समाजका प्रतिनिधि र विभिन्न पेसागत संघसंस्थाको एकीकृत तथा जागरुक प्रयास र सहयोगबाट लुम्बिनी गुरुयोजना सफल हुन सक्छ । सबैले यो अभियानलाई सार्थक तुल्याउन आआफ्नो ठाउँबाट सहयोग पुर्या्ऊँ । त्यसले मात्र समृद्ध नेपालको परिकल्पनामा महत्वपूर्ण भूमिका निर्वाह गर्नेछ।"
राष्ट्रिय स्वतन्त्रता र आत्मनिर्भरता,"एक्काइसौं शताब्दीमा आइपुग्दा पनि अझै तुलनात्मक रूपले साना मानिएका देशको सार्वभौमिकता र राष्ट्रिय स्वतन्त्रतामाथि विदेशी शक्तिको हस्तक्षेप अन्त्य हुन सकेको छैन । समानतामा आधारित द्विपक्षीय एवं बहुपक्षीय सम्बन्धको विस्तारका लागि ठूला अथवा शक्तिशाली राष्ट्रले पञ्चशीलका मान्यतालाई स्वीकार गरी व्यवहारमा पनि देखाउनुपर्छ । यथार्थमा यस्तो नहुने हुँदा आजको विश्वमा पनि द्वितीय विश्वयुद्धअगाडि जस्तै ठूला र साना राष्ट्रहरूका बीचको अन्तरविरोध समाप्त हुन सकेको छैन । राष्ट्रहरू स्वतन्त्ररूपमा आफ्नो भाग्य निर्माण गर्न चाहन्छन् र आफ्नै राष्ट्रिय प्राथमिकताका आधारमा द्विपक्षीय एवं बहुपक्षीय सम्बन्ध विस्तार गर्न चाहन्छन्, तर उनीहरूको यस्तो आकांक्षा र प्रयासमाथि बाहिरी हस्तक्षेपले बाधा हाल्ने गरेको छ । उदाहरणका लागि दक्षिण र उत्तर कोरियामाथि बाहिरी दबाब र हस्तक्षेप नभएको भए ती दुई राष्ट्र या त आजसम्म एउटै राष्ट्र भएका हुन्थे अथवा एक आपसमा समानताका आधारमा मैत्रीपूर्ण सम्बन्ध विस्तार गरेको अवस्थामा हुने थिए । भर्खरै उत्तरी कोरियाली नेता र दक्षिण कोरियाका राष्ट्रपतिका बीचमा शिखर वार्ता सम्पन्न भएको छ र उनीहरूले निकट भविष्यमा कोरियाको एकीकरण हुने र त्यो छिटै हुन नसकेमा मैत्रीपूर्ण सम्बन्ध बढाउने आशा र विश्वास देखाए । तर दुवै देशका नेताहरूलाई थाहा छ उनीहरूले जतिसुकै इमानदारी साथ यस्तो आकांक्षा राखे पनि कोरियन राजनीतिमा अमेरिकाको हस्तक्षेपको कारणले अमेरिकाले नचाहेसम्म त्यो सम्भव हुने छैन । अमेरिकाको प्रमुख चिन्ता कतै आफ्नो प्रभाव क्षेत्र गुम्छ कि र कतै दुई देश मिलेर गए भने अमेरिकाले अर्बौं डलरको मूल्यका हातहतियार बिक्रीबाट पाउने लाभ गुमाउनुपर्छ कि भन्ने हो । आज उत्तर कोरियासँग आणविक हतियार र खासगरी अमेरिकासम्म प्रहार गर्न सक्ने आणविक हतियारसहितको क्षेप्यास्त्र नभएको भए अमेरिकाका लागि उत्तर कोरिया र दक्षिण कोरियाका बीचमा द्वन्द्व बढिरहेको अवस्थामा नै बढी फाइदा हुने थियो र त्यसबाट उसको अर्थतन्त्र अझै बलियो हुँदै जाने थियो । उत्तर कोरियासँग अणुबमजडित क्षेप्यास्त्र हुँदा र तिनको निशाना आफ्नै देश बन्न सक्ने खतरा भएकाले मात्र अमेरिकाले जसरी पनि उत्तर कोरियालाई निशस्त्रीकरण गर्नुपरेको छ । दक्षिण कोरियाका राष्ट्रपति तुलनात्मक रूपमा उदार र शान्तिका पक्षपाती भएकाले उनले साहस गरेर उत्तर कोरियाली नेतासँग मित्रताको हात बढाएका छन् । तर उनलाई थाहा छ उनका जति राम्रा प्रयास भए पनि अमेरिकाको स्वीकृति नहँुदासम्म दुई देशको बीचको सम्बन्धमा तात्विक अन्तर आउँदैन । उत्तर कोरियाली नेता र अमेरिकी राष्ट्रपतिका बीचमा प्रस्तावित वार्ता भयो भने पनि अमेरिकाले एकतर्फी रूपमा सर्त राख्ने र जसरी पनि उत्तर कोरियालाई निशस्त्रीकरण खोज्ने प्रयास हुन सक्छ । अहिले दक्षिण कोरियाली राष्ट्रपतिले उत्तर कोरियाको सुरक्षाको चिन्ता अथवा उसको सुरक्षाको प्रत्याभूति र विद्यमान नाकाबन्दी हटाई उसलाई आर्थिक लाभका अवसर पनि सँगसँगै दिलाउनुपर्छ भनेका छन् । नेपालले कुनै पनि देशमाथिको अत्यधिक निर्भरतालाई हटाएर सकेसम्म बहुआयामिक विकासका लागि चीनलगायतका अन्य देशहरूसँगको बहुआयामिक सम्बन्ध विस्तार गर्नुपर्छ । जसले गर्दा देश आत्मनिर्भरताको बाटोमा लम्कियोस् । तर अमेरिकाको तर्फबाट सर्वप्रथम विनसर्त सबै आणविक हतियार नष्ट गर्नुपर्ने र आणुबम बनाउने सबै सुविधा परित्याग गर्नुपर्ने प्रस्ताव आउन सक्छन् । यसरी एकतर्फी रूपमा सर्त आएको खण्डमा र उत्तर कोरियाको सुरक्षाको प्रत्याभूति नभएमा दुई देशले चाहँदाचाहँदै पनि शान्ति र मित्रताको बाटो अवरुद्ध हुन सक्छ । यो एउटा उदाहरण मात्र को कि कसरी आजको शताब्दीमा शक्तिशाली राष्ट्रहरू र स्वतन्त्रताप्रेमी राष्ट्रहरूका बीचमा अन्तरविरोध कायमै छ । यसको अर्थ शक्तिशाली राष्ट्रहरूका बीचमा अन्तरविरोध छैन भन्ने होइन, तर अन्तरविरोध मुख्य गरेर व्यापारिक लाभमाथि केन्द्रित छ । शक्तिशाली राष्ट्रहरूको राष्ट्रिय स्वतन्त्रताको चिन्ता त्यस्तो कमजोर राष्ट्रहरूको तुलनामा कम हुन्छ । उदाहरणका लागि आज अमेरिका र चीन अनि रूस र युरोपियन राष्ट्रका सदस्य राष्ट्रहरूका बीचमा पनि अन्तरविरोध छ, तर त्यसको प्रकृति फरक छ । नेपालको सन्दर्भमा पनि राष्ट्रिय स्वतन्त्रताको रक्षा एउटा प्रमुख चिन्ताको विषय हो । केही समयअघि नेपालका प्रधानमन्त्री भारतको भ्रमणमा गए र उनले पनि यसअघिका प्रधानमन्त्रीहरूले जस्तै सत्ता सम्हालेपछि पहिलो भ्रमण भारतकै गर्ने परम्परा निर्वाह गरे । उनलाई थाहा थियो उनले त्यसो नगरेका भए त्यसको परिणाम उनको प्रतिकूल हुने थियो । २००७ सालदेखि नै यहाँका शासकहरूले भारतको इच्छाअनुसार वैदेशिक नीति अवलम्बन गर्ने गरेको र त्यसो नगरी स्वतन्त्ररूपमा भारतको चाहना विपरीत केही कदम उठाउँदा आफ्ना पूर्वज प्रधानमन्त्रीहरूले भोगेको परिणाम पनि प्रधानमन्त्रीलाई थाहा नै थियो । त्यसैले उनले पनि सुरक्षित बाटो नै अनुसरण गरे । नेपालको आफ्नो विकासका लागि छिमेकी मुलुकहरू मैत्रीपूर्ण सम्बन्ध भएका देशहरूसँग सम्बन्ध विस्तार गर्नुपर्ने आवश्यकता छ । यसै अनुरूप चीनसँग नेपालको सम्बन्ध विस्तार हुँदैछ र भर्खरै चीनको यात्राबाट फर्केका विदेशमन्त्रीले चीनसँग बहुआयामिक सम्बन्ध विस्तार गर्ने कुरामा सरकार प्रतिबद्ध रहेको बताएका छन् । चीनले अघि सारेको बेल्ट एन्ड रोड इनिसियटिभअन्तर्गत नेपालले धेरै परियोजनाहरू कार्यान्वयनमा ल्याउन सक्छ र त्यसबाट नेपालको पूर्वाधार विकासका साथसाथै अन्य क्षेत्रमा धेरै मद्दत पुग्न सक्छ । तर नेपालको चीनसँगको सम्बन्धमा खासगरी नेपाललाई चीनको रेल मार्गले जोड्ने र चीनसँग भएको पारवहन सन्धिअुनसार चीन भएर अन्य मुलुकसँग नेपालको व्यापारिक सम्बन्ध बढाउने कुरा महत्वपूर्ण छन् । चीन र नेपालले इमानदारीपूर्वक कार्ययोजना अघि बढाउन खोजे पनि यसमा भारतको कस्तो दृष्टिकोण रहन्छ र भारतले त्यसलाई सहजरूपमा लिन्छ कि लिँदैन भन्ने प्रश्न पनि अहं छ । अन्य देशलाई हानी नोक्सानी नहुने गरी दुई देशका बीचमा सम्बन्ध बढाउँदा पनि तेस्रो देशल के भन्छ र के गर्छ भनी डराइरहनुपर्ने अवस्थाले राष्ट्रिय स्वतन्त्रता खण्डित गर्छ । हो नेपालले आफ्नो भूमिकालाई कुनै अर्को राष्ट्रको विरुद्धमा कतैबाट पनि उपयोग गर्न दिनु हुँदैन । तर आफ्नै विकास र समृद्धिका लागि पनि अर्को देशको कारणले गर्दा अड्किरहनुपर्ने उदाहरणले एक्काइसौं शताब्दीको विडम्बनालाई नै प्रदर्शित गर्दछ । यस्तो अवस्था विद्यमान रहँदासम्म समानतामा आधारित सम्बन्ध स्थापित हुन सक्दैन । प्रधानमन्त्री केपी शर्मा ओलीले केही समयअगाडि गरेको भारत भ्रमणमा पनि नेपालले भोग्नुपरेका यी समस्याका सम्बन्धमा छलफल भएन । उदाहरणका लागि नेपाल र भारतबीचमा विगतमा भएका असमान सन्धि र तिनको कारणले नेपालले आफ्नो स्वतन्त्रता र जलस्रोतको उपयोगमा भोग्नुपरेका वाधाको समाधान नहुँदासम्म नेपालको स्वतन्त्रताले पूर्णता पाउने छैन । यस्ता विषयमा राष्ट्रिय अडान दह्रोसँग उठाउन सक्ने नेतृत्वबाट नै नेपालको स्वाभिमान र स्वतन्त्रतालाई सुदृढ बनाउन सकिनेछ । परिपक्व नेतृत्व भएपछि मात्र देशको आधारभूत आर्थिक संरचनाको विकास सम्भव हुन्छ । देशको कमजोर आर्थिक व्यवस्था रहँदासम्म अन्य देशले पनि गम्भीरतापूर्वक लिँदैनन् । आजको संसारमा सम्पूर्णरूपमा आत्मनिर्भर कुनै पनि राष्ट्र हुन सक्दैन, तर आधारभूत कुरामा पनि परनिर्भरता रहिरह्यो भने देशको स्वाभिमान माथि उठ्न सक्दैन । उत्तर कोरियाकै कुरा गर्दा आज अमेरिकी राष्ट्रपति त्यहाँका नेतासँग वार्तागर्न तयार हुनुको पछाडि पनि त्यो देशले तुलनात्मक रूपमा आधारभूत कुरामा आफूलाई आत्मनिर्भर बनाउन सकेको कारणल नै हो । उत्तर कोरियाले आधुनिक ज्ञानविज्ञानको क्षेत्रमा उपलब्धि हासिल गरेको हुँदैनथ्यो भने उसलाई अन्य राष्ट्रले गम्भीरतापूर्वक लिने थिएनन् । नेपालको सन्दर्भमा पनि जब हामी आत्मनिर्भरको बाटो अघि बढेर आधारभूत विकासका कार्य पूरा गर्नेछौं त्यतिबेला मात्र अन्य राष्ट्रले हामीलाई गम्भीरतापूर्वक लिनेछन् । आज भारत र नेपालको बीचको सम्बन्धलाई पनि समानताका आधारमा अगाडि बढाउन देशको विकास पहिलो सर्त हो । यसका लागि नेपालले भारतमाथिको अत्यधिक निर्भरता हटाउनुपर्ने हुन्छ । सबैमा एउटै राष्ट्रमाथि निर्भर हुने हो भने समान हैसियतको स्थान पाउन सकिँदैन । त्यसैले पनि चीन अथवा अन्य देशसँगको सम्बन्ध विस्तार गर्दा भारतको के प्रतिक्रिया होला भन्ने डरबाट मुक्त हुनैपर्छ । उत्तर कोरिया आफ्नो आयातनिर्यातका लागि चीनमाथि अत्यधिक निर्भर थियो । अन्य देशहरूले साथ छोडेमा पनि चीनले पश्चिमी देशहरूले लगाएको आर्थिक नाकाबन्दीमा साथ दिने छैन भन्ने विश्वास उत्तर कोरियाली नेताहरूमा रहेको हुन सक्छ । तर चीनले अमेरिकी नेतृत्वका पश्चिमी देशहरूले संयुक्त राष्ट्रसंघको माध्यमबाट लगाएको नाकाबन्दीलाई चीनले पनि साथ दिएपछि उत्तर कोरियाली नेताहरूलाई नयाँ ढंगबाट सोच्नुपर्ने बाध्यता भयो । त्यसैले पनि अनपेक्षितरूपमा छिटोछिटो उत्तर कोरियाली नेताले दक्षिण कोरियासँग सम्बन्ध सुधार गर्ने इच्छा देखाएर केही महिनाअघि सियोलमा भएको ओलम्पिक खेलमा आफ्ना खेलाडीलाई पठाएर सबैलाई आश्चर्यमा पारिदिए । चीनले पनि उसको विरुद्धको नाकाबन्दीमा साथ दिएपछि उत्तर कोरियाले वैकल्पिक बाटाहरू खोजेको हुनुपर्छ । त्यसैले चीनले पनि उत्तर कोरिया र दक्षिण कोरियाबीचको बढिरहेको सम्बन्धलाई चासोका साथ हेरिरहेको छ र कतै उत्तर कोरियाले लिएको कदमले गर्दा कोरियन प्रायद्वीपका चीनको भूमिकाको महत्व कम भएर जाने त होइन भन्ने प्रश्नले पनि चिनियाँ राजनीतिक तहमा चिन्ता उत्पन्न गराएको देखिन्छ । नेपालको सन्दर्भमा पनि हामी भारत तर्फबाट भएको नाकाबन्दीबाट धेरैपटक पीडित भइसकेका छौं । त्यसैले त्यसबाट पाठ नसिकेर सधैं एउटै देशमाथि आ िश्रत भइरहने हो भने भोलि पनि हिजोको जस्तै अवस्था आउन सक्छ । त्यसैले नेपालले चीनसँग र चीनको भूमि भई अन्य देशहरूसँगको व्यापारिक सम्बन्धका सबै सम्भावनाका विकासलाई प्राथमिकतामा राखेर काम गर्नुपर्छ । यसको अर्थ यो होइन कि हामी भारतको सट्टा अर्को देशमाथि निर्भर हुनुपर्छ । हामी एकोहोरो रूपमा भारत अथवा चीन कसैमाथि आ िश्रत हुनु हुँदैन। हाम्रा सम्बन्धमा आपसी हित र एकअर्काको राष्ट्रिय स्वतन्त्रताप्रतिको सम्मानका आधारमा हुनुपर्छ । कुनै पनि देशसँगको सम्बन्ध दया मायाका आधारमा स्थापित हुन सक्दैन । आजको युगमा स्थापित हुने सम्बन्ध लेनदेनका आधारमा हुन्छ । अमेरिकाको नजिकको र अमेरिकी सहयोगबाट शक्तिशाली भएको इजरायलले पनि समयसमयमा अमेरिकी सरकारले चहेजस्तो गरेको हुँदैन । आज इजरायल यति सक्षम भएको छ कि भोलि अमेकिारले उसलाई दिने सहयोग बन्द गरिदिए पनि त्यो देशको अस्तित्व संकटमा नपर्ने कुरा त्यहाँका नेताहरू मान्छन् । प्रधानमन्त्री ओलीले नेपालमा अब विकासवाद र समृद्धिबाट आउने कुरा गरेका छन् । यसका लागि नेपालले कुनै पनि देशमाथिको अत्यधिक निर्भरतालाई हटाएर सकेसम्म बहुआयामिक विकासका लागि चीनलगायतका अन्य देशहरूसँगको बहुआयामिक सम्बन्ध विस्तार गर्नुपर्छ र छिट्टै देशलाई आत्मनिर्भर बनाउन सक्ने विकासका कमहरूलाई निश्चित समय अवधिमा पूरा गरेर देखाउनुपर्छ । यसरी नै देशको समृद्धि र स्वतन्त्रतालाई सँगसँगै लैजान सकिन्छ ।"
विद्यार्थी भर्ना अभियान र अबको बाटो,"हरेक वर्षजस्तै शैक्षिक वर्ष २०७५ को विद्यार्थी भर्ना अभियान नयाँ वर्षसँगै सुरु भयो । यो अभियान विगतमा शिक्षा मन्त्रालयको मात्र हुने गर्दथ्यो । तर यस वर्ष यसले मुलुकको साझा राष्ट्रिय एजेन्डा बन्ने शौभाग्य प्राप्त गर्यो । अहिले सामाजिक सन्जाल र मिडियाहरूमा भर्ना अभियानका पक्षविपक्षमा विभिन्न मत उजागर भइरहेका छन् । भर्ना गरेर मात्र पुग्दैन, टिकाउने र सिकाउने अवस्थामा पनि जोड दिनुपर्छ भन्ने सुझाव यर्थाथपरक नै मान्नुपर्छ । संविधानमा उल्लिखित मौलिक हकको सुनिश्चितताका लागि सबैभन्दा पहिला बालबालिकालाई विद्यालयमा ल्याउनुपर्छ । त्यसपछि उनीहरूलाई विद्यालयमा टिकाउने र सिकाइ उपलब्धिमा सुधार ल्याउने कार्य गर्नुपर्छ । यी तीनओटै कार्यका लागि अधिकारमा आधारित शिक्षासम्बन्धी कानुन चाहिन्छ, जुन बन्ने क्रममा छन् । कानुन बनिनसकेको अवस्थामा पनि राजनीतिक, सामाजिक र नैतिक दृष्टिकोणमा आधारित रही अहिलेको विद्यार्थी भर्नासम्बन्धी कार्य अभियानका रूपमा सञ्चालित छ । अनिवार्य शिक्षासम्बन्धी कानुन बनाएर सबैका लागि बाध्यकारी अवस्था सिर्जना गरी बालबालिकालाई विद्यालयमा ल्याउने कि कानुन बन्दै गर्दा सचेतनामूलक तथा अभिभावकत्व ग्रहणको माध्यमबाट मनोवैज्ञानिक वातावरण तयार गरी बालबालिकालाई विद्यालयमा भर्ना गर्ने भन्ने विकल्पमध्ये शिक्षा मन्त्रालयले दो स्रो विकल्प छनोट गरी यस वर्षको विद्यार्थी भर्ना अभियानअन्तर्गत विविध कार्यक्रम गर्दै आइरहेको छ । अहिलेको सन्दर्भमा यो नै उपयुक्त विकल्प हो । विद्यार्थी भर्ना गरेर मात्र अनिवार्य आधारभूत शिक्षाको सुनिश्चितता हुन सक्दैन भन्ने विषयमा शिक्षा मन्त्रालय जानकार छ । हजारौं माइलको यात्रा व्यक्तिको पहिलो पाइलाबाट सुरु हुन्छ भनेजस्तै अनिवार्य शिक्षा पूर्णरूपमा कार्यान्वयन गर्न बालबालिकालाई विद्यालयमा भर्ना गर्नैपर्छ । त्यसपछि मात्र विद्यार्थीलाई कसरी टिकाउने र उनीहरूको सिकाइ उपलब्धिमा कसरी सुधार ल्याउने भन्ने विषयमा सार्थक प्रयास खोजी गरी कार्यान्वयनमा ल्याउनुपर्छ । अबको आवश्यकता भनेको उपयुक्त र सान्दर्भिक कार्यक्रम कार्यान्वयन गर्नु हो, जसका लागि सञ्चारका साधन र सामाजिक सञ्जालमा व्यक्त सुझावसमेत सहयोगी हुन सक्छन् । संवैधानिक हक सुनिश्चित गर्न सरकारले गर्नुपर्ने पहिलो कार्य विद्यालय उमेर समूहका सबै बालबालिकालाई विद्यालयमा ल्याउनु हो । यसका लागि मुलुकमा जम्मा केकति बालबालिका छन्, तीमध्ये कति विद्यालय आए र कति आउन बाँकी छन् भनेर यकिन गर्नुपर्छ । २०६८ सालको जनगणनाअनुसार पाँच वर्ष उमेर पुगेका बालबालिकाको संख्या लभगभ ६ लाख छ । यस्तै अवस्था ६ वर्षदेखि १२ वर्ष उमेर पुगेकाको हकमा पनि लागू हुने देखिन्छ । हाम्रो शिक्षा प्रणाली सक्षम र सबल भएको भए कक्षा १ देखि ८ सम्मका प्रत्येक कक्षामा लगभग ६ लाखका दरले विद्यार्थी हुने थिए । तर हाम्रो अवस्था फरक र जटिल प्रकृतिको छ । एउटा कक्षामा हुनुपर्ने विद्यार्थी संख्या ६ लाख तर १० वर्षअघिको कक्षा १ मा लगभग १३ लाख विद्यार्थी भर्ना भएको तथ्यांक हाम्रासामु छ र अहिले पनि कक्षा १ मा झन्डै १० लाख विद्यार्थी भर्ना भएको देखिन्छ । २०६५ सालमा कक्षा १ मा भर्ना भएकामध्ये आजको मितिमा जम्मा ३३ प्रतिशतजति विद्यार्थी कक्षा १० मा पुगेको भेटिन्छ, यो प्रतिशत कक्षा १२ मा पुग्दा अझ घटेर २० भन्दा कमको हाराहारीमा पुग्छ । शिक्षा प्रणाली सक्षम भएको भए अहिलेको कक्षा १० मा पनि १० वर्षअघि कक्षा १ मा भर्ना भएका सबै १३ लाख विद्यार्थी पुग्ने थिए, तर तथ्यांकले सो भन्दैन । २०७४ सालमा करिब चार लाख ६० हजार विद्यार्थीले नियमित माध्यमिक शिक्षा परीक्षा दिए । प्रश्न स्वाभाविक रूपमा उठ्ने गर्दछ १३ लाख विद्यार्थीमध्ये बाँकी लगभग आठ लाख ४० हजार विद्यार्थी कहाँ गए त ? यस सन्दर्भमा दुइटा पक्ष विचारणीय छन् । मुलुकमा पाँच वर्ष उमेर समूहमा जम्मा ६ लाख जना छन्, तर कक्षा १ मा १३ लाख विद्यार्थी भर्ना हुन आए भन्नुको मतलब उक्त कक्षामा पाँच वर्षभन्दा बढी वा कम उमेरका बालबालिका भर्ना हुन आए । यीमध्ये कति नयाँ होलान् भने कति कक्षा दोहोर्याउने हुन सक्छन् । शिक्षा प्रणालीको सक्षमता कमजोर छ । साथै कक्षा नछाडी टिकेर बसेकाहरूको सिकाइ उपलब्धि पनि त्यति सन्तोषजनक नरहेको पक्ष विद्यार्थी उपलब्धि परीक्षणले औंल्याएको छ । कुनै पनि बालक वा बालिका रहरले विद्यालय नजाने हुँदैन । यसका पछाडि विविध कारण हुन सक्छन् । विद्यालय टाढा हुन सक्ला, घरको आर्थिक अवस्था कमजोर होला, व्यक्तिको शारीरिक, मानसिक र बौद्धिक क्षमता फरक हुनसक्ला । अहिलेको आधारभूत शिक्षा निःशुल्क मात्र छ, विपन्न र फरक क्षमता भएकालाई विद्यालय निःशुल्क भएर मात्र पुग्दैन । शिक्षाका लागि आवश्यक अप्रत्यक्ष खर्चको पनि जोहो गर्न सक्नुपर्छ । अभिभावकविहीन, विपन्न तथा घर बसोवासको ठेगाना नभएका बालबालिकालाई थप सुविधा आवश्यक हुन्छ, खान बस्नसहितको आवासीय सुविधा आवश्यक हुन्छ । हार्डकोर समूहमा पर्ने यस्ता बालबालिकाको खोजी गरी तिनीहरूलाई विद्यालयमा ल्याउन घरदैलो, सामूहिक प्रयास र थप सुविधा (आवास, विशेष विद्यालय) को व्यवस्था अबको प्राथमिक कार्य हो । सबै सरकारी संयन्त्र र सचेत नागरिकले कर्तव्यबोध गर्ने हो भने यस्ता हार्डकोर समूहमा पर्ने बालबालिकालाई विद्यालयमा ल्याउन सकिन्छ । यसका लागि विभिन्न तहका सरकारले आफ्नो तर्फबाट माथि भनिएका विशिष्ट सुविधाको सुनिश्चितता गरी दायित्व निर्वाह पनि सँगै गर्नुपर्छ । विपन्न अभिभावकलाई थप प्रोत्साहन र उत्प्रेरित गर्नका लागि अहिलेको छात्रवृत्ति रकमलाई परिमार्जन गरी सर्त (विद्यालय भर्ना, पढाइमा निरन्तरता, आमा र बच्चाको स्वास्थ्य परीक्षण) मा आधारित अनुदान (सुरक्षा कवचको रूपमा) प्रदान गर्न सकिन्छ । यस्ता विशिष्ट कार्यलाई अबको नीति कार्यक्रममा समावेश गर्न सकेमा शिक्षाका साथै सामाजिक विकासमा समेत सहयोग पुग्न सक्ने थियो । ब्राजिल, मेक्सिको, बंगलादेशजस्ता विश्वका कतिपय मुलुकमा यस्तो सर्तमा आधारित अनुदानले सार्थक ढंगबाट सामाजिक रूपान्तरणमा सहयोग गरेको देखिएको छ। विद्यार्थी भर्ना अभियान सञ्चालनका क्रममा अर्को विचारणीय पक्ष भर्ना भएका विद्यार्थीलाई कसरी टिकाउने वा कक्षा छोड्ने दर शून्यमा कसरी पुर्याउने वा झार्ने भन्ने हो । भनाइको मतलब कक्षा १ मा भर्ना भएका सबै बालबालिकालाई कक्षा ८ सम्म पुर्याउनुपर्छ । एउटा बालक वा बालिकाको पढाइको निरन्तरताका लागि विद्यार्थी स्वयंको तयारी, कक्षाकोठा, विद्यालय, शिक्षकको व्यवहार, शिक्षण सिकाइ क्रियाकलाप, घरपरिवार र समग्र वातावरण अनुकूल हुनुपर्छ । विद्यालयमा दिवा खाजाको व्यवस्था गर्न सके यसमा अझ सहयोग पुग्छ । यी कार्यका लागि शिक्षक अभिभावकको सहयोग अपरिहार्य हुन्छ, सरकारले शिक्षामा लगानी बढाउनुपर्छ, भएकै स्रोतको पनि प्राथमिकीकरण गर्नुपर्छ । समग्र आर्थिक, सामाजिक र मनोवैज्ञानिक पक्षलाई सहयोगी बनाउनुपर्छ । विद्यालय बालमैत्री बन्नुपर्छ, शिक्षकहरू सहयोगी बन्नुपर्छ, समग्र संरचना बालमैत्री बन्नुपर्छ । विद्यालयले विद्यार्थीलाई आकर्षण गर्नुपर्छ । भएका स्रोतसाधनको सदुपयोग र परिचालन गर्दै थप स्रोतको व्यवस्थाबाट माथि कार्य अबका दिनमा गर्नुपर्छ । जब विद्यार्थी टिकाउदरमा सुधार आउँछ अनि उनीहरूको सिकाइमा ध्यान दिनु आवश्यक छ । शैक्षिक गुणस्तर परीक्षण केन्द्रले गरेको अध्ययनअनुसार कक्षा ३, ५ र ८ का विद्यार्थीको सिकाइ उपलब्धिस्तर धेरै विषयमा ५० प्रतिशतभन्दा कम रहेको देखाएको छ, विगतको भन्दा बढेको देखिँदैन । यसमा विद्यार्थीको क्षमता पहिचान गरी आवश्यकताअनुसार सहयोग उपलब्ध गराउने पद्धति अब चाहिन्छ । शिक्षक, अभिभावक र विद्यालयका बीचमा सहकार्य चाहिन्छ । शिक्षकले पूरा समय कक्षाकोठामा बिताउने, विद्यार्थीसँग अन्तरक्रिया गर्ने, आवश्यकताअनुसार विद्यार्र्थीलाई सहयोग र पृष्ठपोषण उपलब्ध गराउने, शिक्षकलाई सहयोग उपलब्ध गराउनेजस्ता कार्य अबका आवश्यकता हुन् । सुधारका लागि शिक्षकको लगाव तथा प्रतिबद्धता आवश्यक हुन्छ । कक्षाकोठामा शैक्षिक सामग्री चाहिन्छ, पाठ्यक्रम चाहिन्छ, सन्दर्भ सामग्री चाहिन्छ । यी सबैको मिलनबाट मात्र विद्यार्थीको सिकाइमा सुधार आउन सक्छ । व्यवस्थापकीय पक्षमा सुधार अबको अर्को प्राथमिक विषय हो । २०७५ को शैक्षिक वर्ष विद्यार्थी भर्नासँग मात्र सम्बन्धित छैन । भर्नाका साथै विद्यार्थीलाई विद्यालयमा टिकाउने र उनीहरूको सिकाइमा सुधार ल्याउने कार्य पनि यससँग सम्बन्धित छन् । यी तीनओटै कार्य गर्न हाम्रो सोचमा परिवर्तन चाहिन्छ, कार्यशैलीमा परिवर्तन चाहिन्छ, प्रतिबद्धतामा परिवर्तन चाहिन्छ । यी तीनवटै कार्य सरकारका दायित्व हुन् । सचेत नागरिकको सहयोगबाट यसमा सिनर्जी प्राप्त हुने निश्चित छ । साझा र सार्थक प्रयासले सबै बालबालिका विद्यालयमा भर्ना हुने, टिक्ने र उच्चस्तरको सिकाइ उपलब्धि हासिल गर्ने निश्चित छ । डा लम्साल शिक्षा मन्त्रालयका सहसचिव हुन् ।"
खुट्टा ताछ्ने विकास,"न्युजमेकर प्रधानमन्त्री केपी शर्मा ओलीले पार्टी एकताका सन्दर्भमा केही दिनअघि दिएको अभिव्यक्ति चर्चित रह्यो । एमाले र माओवादीबीच हुने भनिएको एकताबाट पछाडि फर्किने ठाउँ नभएको उल्लेख गर्दै उनले भने, अब जुत्ता मिलेन भने खुट्टा ताछतुछ गरेर भए पनि मिलाउनुपर्ने ठाउँमा आइपुगेका छौं । सैद्धान्तिक बहस, पार्टीको संगठनात्मक संरचना, कार्यकर्तामाझ हुनुपर्ने बहस सबै छोडेर दुई अध्यक्षको तानाशाही निर्णयका भरमा अघि बढेको पार्टी एकताको जुत्ता मिलाउन यतिबेला खुट्टा ताछ्ने परिस्थितिमा आइपुग्नु स्वाभाविक छ । एकताको यही प्रक्रियासँगै वाम गठबन्धनले विकास र समृद्धिको नारा अघि सार्यो र निर्वाचनमा आरामदायी बहुमत प्राप्त गर्यो । संविधान जारी भएको केही समयपछि नै अधिकार प्राप्तिका आन्दोलन, समानताको संघर्ष र बहसलाई किनारा लगाउँदै समृद्धिको नाराले मुलुकमा एकछत्र राज गरिरहेको छ । चुनावअघिका पार्टीका घोषणापत्रका आवरण रंगीचंगी रेलले ढाकिए । यसपछि सरकारका भाषण र गतिविधि रेल र पानीजहाजकेन्द्रित छन् । मानौं चिसो भनेकै कोकाकोला भने झैं विकास भनेकै रेल र पानीजहाज हो । २००७ सालको परिवर्तनसँगै नेपाली जनतामा विकास मोहको सार्वजनिक वीजारोपण गरियो । यो विश्व राजनीतिमा उपनिवेशवादको अन्त्यको समय थियो । अफ्रिका र एसियाका विभिन्न मुलुक युरोपेली उपनिवेशको चंगुलबाट मुक्त हुँदै थिए । युरोपेली शक्ति राष्ट्र भने आफ्ना उपनिवेशलाई यसै छोडेर जाने पक्षमा थिएनन् । शासकीय उपनिवेश अन्त्य भए पनि उनीहरू मनोवैज्ञानिक उपनिवेश कायम राख्न प्रयासरत थिए, जसले उपनिवेशबाट स्वतन्त्र मुलुकमा आफ्नो बजार र प्रभुत्व कायम राख्न भूमिका निर्वाह गरोस् । राष्ट्र र विकास दुवै यस्तै मनोवैज्ञानिक अस्त्र थिए । युरोपेली उपनिवेशभित्रका भूमिहरू युरोपेली परिभाषाका आधुनिक राष्ट्रहरू थिएनन् । जस्तो विशाल भारतीय भूमि कुनै एउटा राष्ट्र थिएन । यहाँ विभिन्न ससाना अधिराज्य थिए । अफ्रिका र दक्षिण अमेरिकामा पनि युरोपेली मापदण्डका राष्ट्र थिएनन् । त्यसैले स्वतन्त्र मुलुकहरूमा राष्ट्र निर्माणको अभियान चल्यो । यस्तो अभियान केही ठाउँ सहज भयो भने कतै ठूलाठूला दुर्दान्त घटना भए । धार्मिक राष्ट्रवादको आवरणमा भएको भारत पाकिस्तान विभाजन इतिहासको एउटा ठूलो दुर्दान्त घटना थियो । केही समयपछि नै दसौं हजार मानिसको बलि चढाउँदै पाकिस्तानबाट बंगलादेश अलग भयो । एसियाली, अफ्रिकाली र दक्षिण अमेरिकी भूमिमा युरोपेली मापदण्डका राष्ट्र निर्माण गर्न खोज्नु हाम्रा प्रधानमन्त्री ओलीले भने झैं खुट्टा ताछ्ने काम थियो । आफ्नो स्वाभाविक सामाजिक र राजनीतिक विकासक्रमलाई बेवास्ता गर्दै ब्रिटेन, फ्रान्स, स्पेन, जर्मन वा पोर्चुगलजस्तो राष्ट्र बनाउने प्रयास थियो । कंक्रिटको रानीपोखरी बनाउने वा खोकनाको बस्ती उजाडेर फास्ट ट्र्याक बनाउने विकास नै विकास हो त ? युरोपेली राष्ट्रहरू त्यहाँको राजनीतिक विकासक्रमका उपज थिए, यताको राजनीतिक परिस्थिति विल्कुलै भिन्न थियो । त्यहाँको भौतिक विकास पनि त्यहींको आवश्यकताले सिर्जना भएको थियो । विकासको यही प्रक्रियाले उपनिवेशवादको आवश्यकता सिर्जना गरेको थियो । युरोपका झैं राष्ट्र बनाउन यहाँ राजनीतिक सिमाना, झन्डा र सरकारले मात्र पुगेन । त्यहाँकै झैं शिक्षा प्रणाली, सडक र रेल, त्यहाँकै जस्तो राजनीतिक प्रणाली र जीवनशैली चाहिने भयो । त्यहाँकै जस्ता संस्था निर्माण गर्नुपर्ने भयो । युरोपेली पुँजीवादको विकास कस्तो सामाजिक कारणले भएको थियो ? त्यसका कति अवयव हामीलाई चाहिन्छ ? हाम्रो सामाजिक अवस्था के छ र आवश्यकता के छ ? यी प्रश्न महत्वहीन बने । स्वतन्त्र राष्ट्रहरू धमाधम ठूलाठूला पूर्वाधार निर्माणको प्रयासमा लागे । केही मुलुकहरू युरोपेली ऋणको भारबाट बाहिर निस्किन सफल भए पनि अधिकांश मुलुक गरिबीको दुष्चक्रमा कहिल्यै निस्किन नसक्ने गरी फसिरहे । प्रत्यक्षरूपमा उपनिवेश नबने पनि भारतीय प्रभावमा रहेको नेपालमा औपनिवेशिक मानसिकताले राज नगर्ने कुरा भएन । विकासको यही भाष्य बोकेर निरंकुश पञ्चायती व्यवस्था सुरु भयो । यसले विविधतायुक्त मुलुकमा बहिष्करणको समस्यालाई विकराल बनायोे । पञ्चायती निरंकुशता अन्त्य भएको करिब तीन दशकपछि पुनः त्यही भाष्यले नेपाली मनोविज्ञानमाथि राज गरिरहेको छ । औपनिवेशक युग अन्त्यपछिको लामो अन्तरालमा विकासको यो मनोविज्ञानमाथि संसारभर प्रशस्त बहस भइसकेको छ । हामी भने घुमिफिरी त्यही भुमरीमा आइपुगेका छौं । विकासको औपनिवेशिक मनोविज्ञानबाट मुक्त हुनु भनेको भौतिक विकास नै गर्नु पर्दैन भन्ने होइन । पूर्वपश्चिम द्रूत गतिमा कुद्ने, वा केरुङबाट चिनियाँ सामान बोकेर आउने र वीरगन्जबाट भारतीय सामान बोकेर आउने रेल बनाउनै हुन्न भन्ने होइन । प्रशान्त महासागरमा नेपाली झन्डा फहराउने पानीजहाज चल्न हुन्न भन्ने पनि होइन । मुख्य प्रश्न त यसले हाम्रो आवश्यकता र प्राथमिकतालाई सम्बोधन गर्छ कि गर्दैन भन्ने हो । हामीसँग उपलब्ध पुँजीको उचित परिचालन गर्दै थप पुँजी निर्माणको बाटो खोल्छ कि खोल्दैन भन्ने हो । ठूला पूर्वाधार बन्नु नै विकास हुन्थ्यो भन्ने हामी यतिबेला उल्लेख्य विकास भइसक्यो भन्ने ठाउँमा हुने थियौं । आजभन्दा सात दशकअघिको नेपालसँग तुलना गर्दा आज हामीसँग थुपै्र सडक छन्, ठूलो संख्यामा शैक्षिक र व्यापारिक घराना पनि छन् । सूचना तथा सञ्चार क्षेत्रमा अकल्पनीय फेरबदल भएको छ । काठमाडौंमा धरहराभन्दा अग्ला टावर, हाइराइज छन् । स्टार होटेलको संख्या बढिरहेकै छ । फराकिला सडक बनेका छन् । बजेटको आकार बढेको बढेकै छ । अझै हामी विकास भएन भनिरहेका छौं । किन ? यसको जवाफ हामीले विकासको अवधारणामा नै खोज्नु जरुरी छ । दशकौं पहिले औपनिवेशिक प्रभावमा बनेको विकासको अवधारणा यतिबेला थोत्रो भइसकेको छ । समृद्धिको व्यवस्थित मार्गमा अघि बढ्ने हो भने हामीले विकासका निम्ति आफ्ना आवश्यकता खुट्ट्याउन र प्राथमिकता निर्धारण गर्न आवश्यक छ । राज्य निर्माणसँगै सुरु भएको बहिष्करणको समस्यालाई हाम्रो विकासले हल गर्न सक्छ कि सक्दैन ? विभेद र सबै समुदायका नागरिकलाई उत्पादन प्रक्रियामा समान अवसर सिर्जना गर्छ कि गर्दैन ? विकासबाट प्राप्त हुने लाभमा सबैको समान अवसर सिर्जना गर्छ कि गर्दैन ? हाम्रो परम्परागत ज्ञान र अवधारणालाई अझ समृद्ध बनाउँछ कि बनाउँदैन ? हाम्रो मुलुकको विविधतालाई सम्बोधन गर्छ कि गर्दैन ? यस्ता प्रश्नको जवाफ नै विकासको सबैभन्दा प्राथमिक गृहकार्य हो । के अहिलेसम्म यसमा सरकार र सरकार हाँक्ने दलले गम्भीर गृहकार्य गरेका छन् ? कंक्रिटको रानीपोखरी बनाउने वा खोकनाको बस्ती उजाडेर फास्ट ट्र्याक बनाउने विकास नै विकास हो त ? यो विकास समाज विकासक्रमसँग नमिल्दो मात्र होइन, आज विश्वले केही शताब्दीको विकासबाट सिकेको पाठप्रतिको बेवास्ता पनि हो । रेल र पानीजहाजलाई मात्र विकास देख्नु खुट्टा ताछेर जुत्ता मिलाउने प्रयास मात्रै हो ।"
उपाधिका लागि मनाङ र थ्रीस्टारको आआफ्नै दाबी,"इलाम : चौथो अन्तर्राष्ट्रिय आमन्त्रण माई भ्याली गोल्डकप फुटबल प्रतियोगिताको उपाधिका लागि सोमबार थ्रीस्टार र मनाङ मस्याङ्दी क्लबबीच प्रतिस्पर्धा हुँदैछ । दुवै टोलीले गोल्डकपको ट्रफी उचाल्ने रणनीति बनाएका छन् । आइतबार आयोजित प्रिम्याच कन्फ्रेन्समा दुवै टोलीले उपाधि हात पार्ने दाबी गरे । मनाङका प्रशिक्षक फुजा टोपेले खेलाडी उपाधि जित्न सक्षम रहेको बताए । हाम्रो टोली युवा खेलाडीले भरिएको छ । युवा जोसले उपाधि जित्नेमा हामी विश्वस्त छौं उनले भने । मनाङका कप्तान विराज महर्जनले थ्रीस्टारले खेल्ने शैलीबारे आफूहरू जानकारी रहेकाले जित निकाल्न सहज हुने बताए । थ्रीस्टारसँग धेरै प्रतियोगितामा प्रतिस्पर्धा गरेका कारण उनीहरूको खेल्ने शैलीका बारेमा हामीलाई थाहा छ । त्यसैले त्यही अनुरूप रणनीति बनाएर खेल्नेछौं उनले भने । थ्रीस्टारका प्रशिक्षक मेघराज केसीले पनि आफ्नो टोलीले शतप्रतिशत खेल जित्ने दाबी गरे । उनले माई भ्याली गोल्डकपमा रेफ्रीहरूमा परिपक्वता नदेखिएको टिप्पणी गरे । माई भ्याली गोल्डकपमा मात्र होइन पछिल्लो चरणमा नेपालमा आयोजना हुने अधिकांश खेलहरूमा रेफ्रीहरूमा परिपक्वता नदेखिँदा विवाद निम्तिने गरेको छ केसीले भने । थ्रीस्टारका कप्तान नीराजन खड्काले उपाधिका लागि शारीरिक तथा मानसिक रूपमा आफ्नो टोली तयार रहेको बताए । फाइनलमा स्थान बनाउन मनाङले विभागीय टोली त्रिभुवन आर्मी र १० गोलले पाखा लगएएको थियो । थ्रीस्टारले एपीएफलाई २० ले पाखा लगाएर उपाधि नजिक पुगेको हो । माई भ्याली गोल्डकपमा दोस्रो पटक सहभागिता जनाएको थ्रीस्टार पहिलो संस्करणमा विभागीय टोली आर्मीसँग सडनडेथमा ६७ गोलले पराजित भएको थियो । माई भ्याली गोल्डकपको विजेताले नगद ६ लाख ६६ हजार ६ सय ६६ रुपैयाँ प्राप्त गर्नेछ भने उपविजेताले नगद चार लाख रुपैया प्राप्त गर्नेछ । प्रतियोगिताको सर्वोत्कृष्ट खेलाडीले एक थान मोटरसाइकल प्राप्त गर्नेछ । प्रतियोगिताको सर्वाधिक गोलकर्ताले २५ हजार, उदीयमान खेलाडीले २० हजार र अन्य विधामा उत्कृष्ट हुने जनही १५ हजार पुरस्कार पाउने आयोजक क्लबका अध्यक्ष धीरेन चेम्जोङले जानकारी दिए ।"
मनाङलाई स्तब्ध बनाउँदै थ्रीस्टार माईभ्याली गोल्डकपको च्याम्पियन,"इलामः ललितपुरको थ्रीस्टार क्लब इलामबाट सिजनको विजय यात्रा सुरु गरेको छ । इलाममा आयोजित चौथो अन्तरराष्ट्रिय आमन्त्रण माईभ्याली गोल्डकप फुटबल प्रतियोगिताको उपाधि हात पार्दै थ्रीस्टारले विजय यात्रा सुरु गरेको हो । सोमबार भएको फाइनलमा चिरप्रतिद्वन्द्वी मनाङ मस्र्याङ्दी क्लब काठमाडौँलाई अतिरिक्त समयमा १० गोलको जित निकाल्दै थ्रीस्टारले उपाधि चुमेको हो । निर्धारित समयमा गोलरहित बराबरीमा खेल टुङ्गिएपछि अतिरिक्त समयको सदुपयोग गर्दै थ्रिस्टारले उपाधी हातपारेको थियो । अतिरिक्त समयको तेश्रो मिनेटमा थ्रीस्टारका सुनिल बलले गोलले नेपाली फुटवलको स्टार टीम थ्रिस्टारलाई उपाधिको दाबेदार बनाएको थियो । दर्शकले खचाखच भएको इलामको ठुलो टुँडीखेलमा नेपालका दुई उत्कृष्ट टीमको प्रर्दशन निक्कै रोमाञ्चक भएको थियो । दुवै टीमले एक अर्कालाई निक्कै दबाबमा राखेका थिए । दुबै टीमले प्रसस्त अवसर पाए पनि सदुपयोग गर्न सकेका थिएनन् । मनाङका प्रशिक्षक फुजा टोपे र थ्रीस्टारका प्रशिक्षक मेघराज केसीले फेयर खेल भएको भन्दै सन्तोष व्यक्त गरे । यस अघिका खेलमा रेफ्रिको निर्णय प्रति टिमहरुले असन्तुष्टि व्यक्त गरेका थिए । फाइनलसम्म पुग्न मनाङले विभागीय टीम त्रिभुवन आर्मी र आयोजकलाई समान १० ले हराएको थियो । थ्रीस्टारले एपीएफलाई २० र नेपाल पुलिसलाई ट्राइबेकरमा ३४ गोल अन्तरले हराएको थियो । माईभ्याली गोल्डकपमा दोश्रो पटक सहभागिता जनाएको थ्रीस्टार पहिलो संस्करणमा विभागीय टीम आर्मीसँग सडनडेथमा ६७ गोल अन्तरले पराजित बन्दै उपविजेता बनेको थियो । जीतसँगै थ्रीस्टारले नगद ६ लाख ६६ हजार ६ सय ६७ रुपैयाँ र ट्रफी पायो । मनाङले भने ४ लाख रुपैयाँमा चित्त बुझाउनुपर्यो । फाइनलको म्यान अफ द म्याच उपविजेता मनाङ मस्र्याङ्दीका हेमन गुरुङ घोषित हुँदै नगद १० हजार र चाँदीको मेडल प्राप्त गरे । प्रतियोगिताको उत्कृष्ठ खेलाडी उपविजेता मनाङका बिराज महर्जन घोषित भए । उनले १५० सिसीको यमाहाको स्कुटर प्राप्त गरे । प्रतियोगिताको सर्वाधिक गोलकर्ता आयोजक मार्ईभ्यालीका मनीष थापा, नेपाल पुलिसका क्लबका रेजिन सुब्बा तथा एपीएफका युवराज खड्का र नवीन लामा घोषित भए । खेल अवधिभर २२ गोल गरेका उनीहरुले जनही ७ हजार रुपैयाँ प्राप्त गरे । प्रतियोगिताको उत्कृष्ट गोलरक्षक विजेता थ्रीस्टार क्लबका एलन न्यौपाने घोषित भए । उनले नगद १५ हजार रुपैयाँ प्राप्त गरे । उत्कृष्ट डिफेन्डर विजेता थ्रीस्टारका पिटर, उत्कृष्ठ मिडफिल्डर थ्रीस्टारकै सुनिल बल, उत्कृष्ट फर्वाड थ्रीस्टारकै विदेशी खेलाडी मार्टिन र उत्कृष्ट प्रशिक्षक थ्रीस्टारकै मेघराज केसी घोषित भए । उनीहरुले जनही नगद १५ हजार प्राप्त गरे । त्यसैगरी उदयीमान खेलाडि आयोजक मार्ईभ्यालीका दर्शन गुरुङ घोषित भए । उनले नगद २० हजार प्राप्त गरे । गत ६ वैशाखबाट सुरु भएको प्रतियोगितामा तीन विदेशीसहित नेपालका ए डिभिजन क्लब र विभागीय गरी १२ टीमको सहभागिता थियो । मार्ईभ्याली फुटबलको आयोजनामा प्रतियोगितामा सञ्चालन गरिएको थियो । प्रतियोगिताको फाइनलको अवसर पारेर खेल सम्पन्न गर्न योगदान गर्ने व्यक्ति तथा संस्थाहरुलाई सम्मानसमेत गरिएको छ ।"
प्रदेश नम्बर १ सेमिफाइनलमा,"काठमाडौं : प्रदेश नम्बर १ मनमोहन मेमोरियल यू १६ क्रिकेट प्रतियोगिताको सेमिफाइनलमा प्रवेश गरेको छ । कीर्तिपुरस्थित त्रिवि मैदानमा आइतबार भएको पहिलो खेलमा समूह बी मा रहेको प्रदेश १ ले प्रदेश नम्बर ६ लाई चार विकेटले हरायो । समूह बीमा एकएक खेल जितेका प्रदेश १ र प्रदेश तीनले दुईदुई अंक जोड्दै सेमिफाइनलमा स्थान बनाएका हुन् । टस हारेर पहिले ब्याटिङको निम्तो पाएको प्रदेश ६ ले २०२ ओभरमा सबै विकेट गुमाएर ९४ रन बनाएको थियो । ९५ रनको विजयलक्ष्य पाएको प्रदेश १ ले २६ ओभरमा ६ विकेटको क्षतिमा लक्ष्य भेट्टाएको थियो । प्रदेश १ को जितमा नभनित कर्णले अविजित २३ रन बनाए । लुभ कामतले २१, अभिषेक बरालले अविजित १५ र दीपेश कँडेलले ११ रन बनाए । बलिङमा प्रदेश ६ का प्रकाश जैसी र दीपक थापाले दुईदुई तथा युवराज केसीले एक विकेट लिए । यसअघि प्रदेश ६ का लागि ओपनर प्रकाश जैसीले ३३ रन, बबिनकुमार सारुमगरले १६ र दिनेश पुनले १० रन बनाए । अन्य ब्याट्सम्यानले दोहोरो संख्यामा रन जोड्न सकेनन् । बलिङमा १ का दीपेश कँडेलले तीन, लुभ कामत र नवनित कर्णले दुईदुई तथा विपिन महतोले एक विकेट लिए । १ का लुभ कामत खेलको म्यान अफ दी म्याच घोषित भए । यसैगरी समूह ए को अर्को खेलमा टस जितेर पहिले ब्याटिङ गरेको ५ ले निर्धारित ३० ओभरमा सबै विकेट गुमाएर एक सय ५३ रन बनाएको थियो । एक सय ५४ रनको विजयीलक्ष्य पाएको प्रदेश २ निर्धारित ३० ओभरमा नौ विकेटको क्षतिमा एक सय ५० रनमा समेटिएको थियो । प्रदेश ५ को जितमा सिजन माकाजूले ६१ रन बनाए । अमृत खुसिलाले १४, विशालविक्रम केसीले १२ र नवीन भट्टराईले १० रन जोडेका थिए । बलिङमा २ का सोनु शर्माले तीन, विवेक यादव र निखिल सिंहले दुईदुई विकेट लिए । प्रदेश २ का लागि तीर्थराज दासले ६१ रन बनाए । विवेक यादवले २५, अमृत यादवले १२, सुजित शाहले ११ र इमरान शेखले १० रन बनाए पनि टोलीलाई हारबाट जोगाउन सकेनन् । बलिङमा ५ का कुशल मल्लले तीन विकेट लिए । कुशल म्यान अफ दी म्याच घोषित भए । रमेश कुर्मीले दुई तथा दीपेन्द्र राउत र नवीन भट्टराईले एकएक विकेट झारे ।"
प्रिमियर लिगमा म्यानचेस्टर सिटीको १०२ गोल,काठमाडौँः यो सिजनको च्याम्पियन म्यानचेस्टर सिटीले इङ्लिस प्रिमियर लिगमा सय गोल कटाएको छ । गएराति भएको खेलमा सिटीले वेस्टह्यामलाई ४१ ले पराजित गरेसँगै प्रिमियर लिगमा गोलसंख्या १०२ पुर्याएको हो । योसँगै चेल्सीले सन् २००९ को सिजनमा गरेको प्रिमियर लिगको सर्वाधिक १०२ गोलसंख्यामा पनि सिटीले बराबरी गरेको छ । यसअघि नै उपाधि पक्का गरिसकेको सिटीले तीन खेल खेल्न बाँकी रहेको अवस्थामा यो गोलसंख्या अझै बढेर नयाँ कीर्तिमान बन्ने अवस्था छ। सिटीलाई जिताउने क्रममा १३ औँ मिनेटमा ल्यारे सानेले गोलको खाता खोले । त्यसपछि २७ औँ मिनेटमा केभिन डे ब्रुनेले हानेको बल सिटीको पूर्वखेलाडी तथा वेस्ट ह्यामका डिफेन्डर पाब्लो जाबालेटासँग ठोक्किँदै गोलमा परिणत भयो । दोस्रो हाफमा सिटीले २ गोल गर्यो । उसका लागि ५३ औँ मिनेटमा ग्याब्रियल जेसुस र ६४ औँ मिनेटमा फर्नान्डिन्होले गोल गर्दै अग्रता फराकिलो बनाए । वेस्ट ह्यामका लागि ४२ औँ मिनेटमा क्रेसवेलले सान्तवना गोल गरे । सिटीले यसअघि नै प्रिमियर लिग पक्का गरिसकेको छ भने वेस्टह्याममाथि रेलिगेशन खतरा बढेको छ।
"बार्सिलोनाले जित्यो ला लिगाको उपाधि, मेसीको अर्को ह्याट्रिक",काठमाडौँः यो सिजन घरेलु लिगमा अपराजित रहेको बार्सिलोनाले लियोनेल मेसीको ह्याट्रिकसँगै ला लिगाको उपाधि उचाल्न सफल भएको छ । बार्सिलोनाले २५ औँ ला लिगा उपाधि जित्ने क्रममा डेपोर्टिभो लाकुरानालाई उसैको घरेलु मैदानमा ४२ गोलले पराजित गर्न सफल भएको हो । बार्सिलोनाले उपाधि जितेको दिने मेसीले पनि आफ्ना लागि विशेष बनाए । बार्सिलोनाका लागि पहिलो गोल फिलिपे काउटिन्होले गरे । उनले डेम्बेलेको पासमा सातौँ मिनेटमा यो गोल गरेका थिए । अर्कातिर मेसीले पहिलो व्यक्तिगत पहिलो गोल ३८ औँ मिनेटमा गरे । मेसीको ह्याट्रिकका लागि लुइस स्वारेजको योगदान रह्यो । तीनै गोलका लागि मेसीलाई उनैले अवसर दिलाए । पहिलो गोल ३८ औँ मिनेटमा गरेका मेसीले दोस्रो गोल ८२ औँ मिनेटमा गरे । त्यसपछि खेलको ८५ औँ मिनेटमा गोल गर्दै उनले ह्याट्रिक पुरा गरेका हुन् । पराजित डेपोर्टिभोका लागि लुकासले ४० औँ मिनेटमा र कोलाकले ६४ औँ मिनेटमा गोल गरे पनि मेसीलाई रोक्न नसक्दा पराजय भोग्न बाध्य भयो । बार्सिलोनाले चार खेल अगावै उपाधि जित्ने क्रममा ३४ खेलबाट ८६ अंक जोडेको छ । उसलाई पछ्याइरहेको एथ्लेटिको मड्रिडले ३५ खेलबाट ७५ अंक जोडेको छ । रियल मड्रिड भने ३४ खेलबाट ७१ अंकमा सीमित भएको छ । अबका बाँकी ३ खेल एथ्लेटिकोले जित्दा पनि बार्सिलोनासँग रहेको ११ अंकको दुरी भेट्न असम्भव भएसँगै बार्सिलोनाले चार खेल अगावै उपाधि उचालेको हो ।
आईपीएल : हैदराबाद शीर्ष स्थानमा,"जयपुर : सनराइजर्स हैदराबाद इन्डियन प्रिमियर लिग (आईपीएल)को अंक तालिकामा शीर्ष स्थानमा उक्लिएको छ । जयपुरमा आइतबार भएको खेलमा राजस्थान रोयल्सलाई ११ रनले पराजित गर्दै हैदराबाद शीर्ष स्थानमा उक्लिएको हो । टस जितेर पहिले ब्याटिङ गरेको हैदराबादले सात विकेट गुमाएर एक सय ५१ रनको मध्यम योगफल खडा गरेको थियो । तर, उत्कृष्ट बलिङको मद्दतमा राजस्थानलाई एक सय ४० रनमा रोक्दै हैदराबादले जित हात पारेको हो । हैदराबादका लागि कप्तान केन विलियम्सनले ६३ रन बनाए । ४३ बल खेलेका उनले दुई छक्का र सात चौका हिर्काए । यसैगरी एलेक्स हेल्सले ४५, मनीष पाण्डेले १६ र रिद्दिमान शाहले ११ रन बनाए । राजस्थानका जोफ्रा आर्चरले तीन विकेट लिए । यसैगरी कृष्णपा गौथमले दुई तथा जयदेव उनाडकट र इस सोधीले एकएक विकेट हात पारे । एक सय ५२ रनको मध्यम लक्ष्य पछ्याएका कप्तान अजिक्या रहानेले अविजित ६५ रन तथा प्रारम्भिक ब्याट्सम्यान सन्जु सामसनले ४० रनको योगदान दिए पनि अन्य ब्याट्सम्यान चल्न नसक्दा राजस्थानले पराजय बेहोर्नु पर्यो । राजस्थानका लागि महिपाल लोमरुरले ११ तथा जस बटलरले १० रन बनाए । १०औं ओभरमा ७२ रन बनाएर बलियो अवस्थामा रहेको राजस्थानले दोस्रो विकेट गुमाएपछि लय गुमाएको थियो । राजस्थानलाई कम योगफलमा समेट्न सिद्धार्थ कौलले दुई विकेट लिए । यसैगरी सन्दीप शर्मा, बसिल थम्पी, रसिद खान र युसुफ पठानले एकएक विकेट हात पारे । जितसँगै हैदराबाद आईपीएलको अंक तालिकामा शीर्ष स्थानमा उक्लिएको छ । आफूले खेलेका आठ खेलमध्ये ६ खेल जितेर १२ अंकका साथ हैदराबाद शीर्ष स्थानमा छ । दोस्रो स्थानमा चेन्नई सुपर किङ्स छ । शनिबार राति भएको खेलमा मुम्बई इन्डियन्ससँग आठ विकेटले पराजित भएपछि चेन्नईले शीर्ष स्थान गुमाएको हो । चेन्नईले सात खेलबाट १० अंक जोडेको छ । राजस्थानको ६ अंक छ ।"
