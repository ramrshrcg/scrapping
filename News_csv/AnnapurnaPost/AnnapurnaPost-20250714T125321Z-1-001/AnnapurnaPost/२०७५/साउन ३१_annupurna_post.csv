शीर्षक,विवरण
"न समाजवाद, न त विकास र समृद्धि","सामान्यतः समाजवादलाई अर्थनीतिसँग जोडेर हेर्ने गरिन्छ। उत्पादन प्रक्रियाका स्रोतमा सबैको समान पहुँच र न्यायपूर्ण वितरण नै यसको महत्वपूर्ण सिद्धान्त मानिन्छ, तर समाजवाद यति मात्रै भने पक्कै होइन। सामान्य शब्दार्थको हिसाबमा भन्ने हो भने पनि पुँजीवाद पुँजीप्रधान हो भने समाजवाद समाजप्रधान। पुँजीवादले बजार र नाफालाई प्रमुख मान्छ भने समाजवादले समाज र त्यस समाजमा रहेका मानव जीवनलाई। मानव जीवनलाई महत्वपूर्ण मानिरहँदा समाजवादउन्मुख राष्ट्रको समाजवादी सरकारले गर्ने विकास र समृद्धिका कार्यक्रम कस्ता हुन्छन् ? ती समाजवादी कार्यक्रमको प्राथमिकतामा समाजमा रहेका तत्लो वर्गका मानिसहरू पर्छन् कि पर्दैनन् ? इतिहासदेखि नै हुँदै आएको असमान भूमि वितरणको वैज्ञानिक व्यवस्थापन पर्छ कि पर्दैन ? कुनै खास जातमा जन्म लिएकै कारण विभेद र वञ्चितीकरणमा परेकाहरूलाई विशेष कार्यक्रममार्फत उनीहरूको सम्मानित रूपमा मूलधारमा ल्याउने काम गरिन्छ कि गरिँदैन ?आम जनताका आधारभूत आवश्यकताको सुरक्षा गरिन्छ कि गरिँदैन ? सबै जाति, भाषा, धर्म, लिंग र क्षेत्रमा रहेका मानिसहरूले सम्मानपूर्वक बाँच्न पाउने अवस्था सिर्जना गरिन्छ कि गरिँदैन ? राजनीतिक क्रान्ति सकिएको घोषणा गरेर विकास र समृद्धिको यात्रा तय गरेको समाजवादी सरकारले यी प्रश्नलाई महत्व नदिने हो भने हामीले भनिरहेको समाजवादी विकास र समृृद्धि सम्भव हुने छैन। नेपालजस्तो विविधतायुक्त राष्ट्रका लागि समाजवादले आफैंमा ठूलो महत्व राख्छ। जुन समाजमा ऐतिहासिक रूपमै आर्थिक, समाजिक र सांस्कृतिक विभेद हुन्छन्, त्यस्तो समाजका लागि समाजवादको विकल्प हुँदैन। किनकि आर्थिक, सामाजिक र राजनीतिक समानता, समावेशी राज्य, सामाजिक न्याय, सामूहिक स्वामित्व, क्षमता र आवश्यकताका आधारमा ज्याला प्रणाली आदि समाजवादी राज्यका आधारभूत चरित्र हुन्। तसर्थ अहिलेको सरकारले समाजवाद स्थापनार्थ समाजवादी विकासका अवधारणा विकास गर्न जरुरी छ। एकातर्फ शीतयुद्धपछिको औपनिवेशिक विकासका अवधारणा र कार्यक्रमले समाजवादतर्फको हाम्रो यात्रालाई सुनिश्चित गर्न सक्दैन भने अर्कोतर्फ विश्व राजनीतिको अनुभवमा आधारित रहेर भन्ने हो भने पुँजी र बजारमा आधारित उदारवाद र नवउदारवादले न्याय र शान्ति कायम गर्न सक्दैन। पुँजीवादी राज्य व्यवस्था र यसले अँगालेको अर्थनीतिले बितेका केही दशकमा विश्व अर्थ संरचना ध्वस्त बनाएको छ। पुँजीवादी अर्थव्यवस्थाकै कारण धनी र गरिबबीचको खाडल झन् फराकिलो बनाएको छ। विश्व पुँजी बजारको ठूलो हिस्सा केही सीमित व्यक्ति र संस्थाहरूमा केन्द्रीकृत भएको छ। तसर्थ न्यायपूर्ण विकास, विश्वव्यापी राजनीतिक स्थायित्व र दिगो शान्तिका लागि ढिलो वा चाँडो सबै राज्यले समाजवादी चरित्रलाई अपनाउनैपर्छ। विकास र समृद्धिको एकांकी प्रस्तुत गरिरहँदा हाम्रो समाजको ऐतिहासिक सामाजिक संरचना र यसको विशिष्टता हामीले भुल्नु हुँदैन। दुर्भाग्य, हामीले सम्पन्न भयो भनेको राजनीतिक क्रान्तिपछिको नेपाल पनि उत्तिकै पुरातनवादी, विभेदपूर्ण र अन्यायी छ। नेपालको सन्दर्भमा पछिल्ला समयमा हामीले भौतिक विकास र समृद्धिका कुरा धेरै गरिरहेका छौं। यसरी विकास र समृद्धिको एकांकी प्रस्तुत गरिरहँदा हाम्रो समाजको ऐतिहासिक सामाजिक संरचना र यसको विशिष्टतालाई हामीले भुल्नु हुँदैन। हाम्रो समाजको अहिलेको आवश्यकताको पहिचान गर्न जरुरी हुन्छ। दुर्भाग्य हामीले सम्पन्न भयो भनेको राजनीतिक क्रान्तिपछिको नेपाल पनि उत्तिकै पुरातनवादी, विभेदपूर्ण र अन्यायी छ। पञ्चायतकालमै उन्मूलन गरिएको जातीय छुवाछूत आज पनि उत्तिकै कठोर रूपमा विद्यमान छ। जसका कारण आज पनि जननिर्वाचित मन विश्वकर्माहरू मार्नु परिरहेको छ। २०५७ सालमै मुक्त घोषित कमैयाहरू अहिले पनि वासस्थानका लागि संघर्षरत छन्। जीवन जिउनका लागि शरीर बेच्न चाहन्नौं भन्ने बादी महिला अहिले पनि शरीर बेच्न बाध्य छन्। विविधतायुक्त समाज भनिन्छ तर पनि मधेसी र जनजातिका पहिचानलाई पूर्ण रूपमा स्वीकर गरिँदैन। महिलामाथि बोक्सीको आरोपमा अमानवीय व्यवहार गरिन्छ। छाउपडीमा हाम्रा दिदीबहिनी कि त सर्पले कि त एक्काइसौं शताब्दीको विषाक्त पुरुषत्वले डसिन्छन्। राज्यको प्रमुख शक्ति संरचनामा अहिले पनि सिंगो नेपाल देख्न पाइन्न र पनि सम्भ्रान्तहरू योग्यता को कुरा गरिरहन्छन्। यस्तो अवस्थामा हामीले खोजिरहेको समाजवादी विकास र समृद्धि कस्ता हुन्छन् ? जबसम्म हामीले यस्ता अमानवीय कुसंस्कार र राष्ट्रिय लज्जालाई जरैदेखि उखेलेर फाल्दैनौं, तबसम्म न त हामीले समाजवाद प्राप्त गर्छौं, न त विकास र समृद्धि नै। पछिल्लो समय सबैभन्दा बढी समावेशीताको कुरा सरकारमा रहेको पार्टी नेकपाका अध्यक्ष प्रचण्ड र सामाजिक न्यायका कुरा देशका प्रधानमन्त्री एवं सोही पार्टीका अर्का अध्यक्ष केपी शर्मा ओलीको मुखबाट सुनिइरहेको छ। शक्तिशाली पार्टीका शक्तिशाली अध्यक्षबाट यस्तो कुरा सुन्दा खुसी लाग्छ, तर जब विकास र समृद्धिको अमूर्त कुरा मात्र गरिन्छ अनि सोध्न मन लाग्छ, तपाईंहरूले कल्पना गरेको विकास र समृद्धि साँच्चिकै समावेशी र सामाजिक न्यायसहितको हुन्छ त ? हामीले अब पनि विकास र समृद्धिलाई पश्चिमा रणनीतिले उत्पादन गरेको उत्तरऔपनिवेशिक र उत्तरशीतयुद्धकालीन अवधारणाका रूपमा मात्र बुझ्यौं भने त्यसले हाम्रो समाजवादतिरको यात्रा टुंगोमा पुयाउँदैन। त्यस्तो अवधारणाले त उत्तरलाई विकासित र आधुनिक अनि दक्षिणलाई पुरातनवादी र अविकसित मात्र देख्छ। हाम्रो मौलिक ज्ञान र क्षमतालाई अस्वीकार गर्छ। विकास र समृद्धिका अवधारणा फराकिलो बन्दै गएका छन्। विकास भनेको केवल भौतिक र संचरनागत निर्माण र विस्तार मात्र होइन भन्ने हामीले बुझ्नुपर्छ। समृद्धि पनि फगत आर्थिक उपलब्धि होइन। विकासको फराकिलो मान्यताले मानव जीवनको अवस्था, पर्यावरण, शैक्षिक अवस्था, स्वास्थ्य, सुरक्षा, मानव अधिकारको सम्मान र लोकतान्त्रिक संस्कारको अवस्थालाई बुझाउँछ भने समृद्धिले त्यस्तो समाज र राष्ट्रलाई बुझाउँछ, जहाँ कला, संस्कृति, भाषा र संस्कार पनि समृद्ध हुन्छन्।"
समाजवाद वा नवउदारवाद ?,"वामपन्थीभित्र वामपन्थ समाप्त गर्ने खेल र कांग्रेसभित्र समाजवाद समाप्त गर्ने खेल पनि घनीभूत नै छन् संघीयताको सन्दर्भमा व्यापक बहस हुन सक्छ। नेपालका लागि यो ठीक होला वा नहोला भनी बहस गर्ने अधिकार सबैलाई छ। राज्यको प्रशासन प्रणाली वा व्यवस्था शिलालेख होइन, तर सभ्य समाजको राजनीतिक संस्कार, आर्थिक व्यवहार र सांस्कृतिक मान्यता हुन्छन्। जनताको सार्वजनिक कल्याणका लागि प्रशासनलाई स्वस्थ, स्वच्छ र प्रभावकारी बनाउनुपर्छ। जनताको सार्वभौमिकतालाई बलियो बनाउनुपर्छ। राज्यलाई सधैं राजनीतिक संक्रमणको भुमरीमा ठेल्नु हुँदैन। नेपालको अबको युग भौतिक पूर्वाधार संरचना निर्माण, कृषिको आधुनिकीकरण र औद्योगीकरण, शिक्षाको व्यवसायीकरण र सार्वजनिकीकरण, आर्थिक वृद्धिदर र व्यापार विविधीकरण सुनिश्चित गर्ने बेला हो। आर्थिक र सामाजिक रूपान्तरणविनाको राजनीतिक परिवर्तन मानिसले लगाउने लुगाको विज्ञापन गर्ने डमी जस्तै हो। हेर्दा मानिसजस्तो देखिन्छ र प्रजातन्त्र नामको लोकतान्त्रिक संघीयता पहिरिएको हुन्छ, तर त्यस डमीले सास पनि फेर्दैन, त्यसको सोच्ने दिमाग पनि छैन। विकासविनाको परिवर्तन त्यो डमी जस्तै हो। निर्वाचन सकिएपछि स्थायित्वको सरकार बनेको छ। यसले आमजनताको आर्थिक समृद्धिका लागि आफूलाई केन्द्रित गर्नुपर्ने दायित्व छ। एउटा सक्षम लोकतान्त्रिक सरकारले नेपालजस्तो स्रोतहरूको प्रचुरता र प्रविधिको न्यूनता एवं उत्पादकत्वको अभाव भएको देशमा सबैभन्दा पहिला आर्थिक उत्पादनका क्रियाकलापलाई प्रेरित (स्टिमुलेट) गर्नुपर्छ। आम जनतालाई व्यापक उत्पादन प्रणालीमा आकर्षित गरी उनीहरूको क्षय भइरहेको श्रम र पुँजीलाई उत्पादनमूलक लगानीमा रूपान्तरण गर्न सक्नुपर्छ। कुनै पनि राज्यलाई सरकारविहीन बनाएर विकासका गतिविधि अगाडि बढाउन सकिँदैन। दर्जनौं अस्थिर सरकारका कारण ठप्प पारिएको देशको आर्थिक विकासलाई, संविधान कार्यान्वयन भई निर्माण भएको स्थायित्वको सरकारलाई पनि संक्रमणकालीन सरकारमै सीमित पार्ने प्रयास भइरहेको छ। नागरिकले सरकारलाई दबाब दिई सक्रिय र प्रभावकारी बनाउनुपर्छ। सरकारभित्र काम गर्न नसक्ने मन्त्री छन् भने तिनकाबारे प्रधानमन्त्रीलाई जाहेर गर्नुपर्छ। भ्रष्टाचार गर्ने मन्त्री छन् भने तिनलाई हटाउनुपर्छ। एक वर्षको कार्यक्रम पूरा नगर्दै किन सरकारलाई घेराबन्दीको प्रयास भइरहेको छ ? यसका आन्तरिक र बाह्य कारणको ययार्थपरक विश्लेषण गर्नुपर्छ। लोकतन्त्रमा विश्वास गर्ने जोसुकैले मलाई के लाग्छ होइन यथार्थ के हो भन्ने मान्यता द्वारा विश्लेषण गर्ने खुला सोच र समालोचनात्मक दृष्टिकोणबाट विषयवस्तु केलाउनुपर्छ। तर आग्रही र पूर्वाग्रही को जमातका बीचमा समाज विभाजित भएको अवस्था छ। असभ्य भाषामा भन्दा डोलेहरू जो अरूको इशारामा देशविरोधी काम गर्छन्, झोलेहरू जो पार्टीका गलत कुरालाई पनि विरोध गर्दैनन् र सुसेलेहरू जो सुसेलीका भरमा तोडफोडमा उत्रिन्छन्, को खेलमैदान भएको छ, देश। देश मरोस् कि बाँचोस् भनी सरोकार नभएका मानिसहरू जो अधिकांश गैरसरकारी संस्थामा आबद्ध छन्, उनीहरू देशको प्रशासन कमजोर पार्न, सुरक्षा व्यवस्था प्रभावित गर्न र देशको सामाजिक सांस्कृतिक व्यवस्था लथालिंग पार्न सक्रिय छन्। दुईचार सय यस्ता गैरसरकारी संस्थाले राज्यलाई कमजोर पार्न र साँच्चिकै राष्ट्र र जनताका हितमा काम गर्ने थुप्रै गैरसरकारी संस्थालाई पनि धराशायी पारेको अवस्था छ। राज्यव्यवस्था धमिलो बनाएर माछा मार्नेहरू हरेक दिन नेताहरूलाई प्रभावित बनाइरहेका छन्। प्रतिपक्षको नजिक रहेकाहरू आफ्नो स्वार्थका लागि वामपन्थी सरकारको निरंकुशता को रटान प्रतिपक्षी नेताका दिमागमा भरिरहेका छन्। उनीहरू आफ्नो स्पेस बनाउन उद्यत् छन्। अर्कोतिर सत्तापक्षका वरिपरि रहेकाहरूले अनेकथरीका भुलभुलैया भरेर मन्त्री तथा नेतालाई अल्मलाइरहेका छन्। त्यहीकारण सरकार प्रतिपक्षीको निरपेक्ष विरोधको सामना गर्न बाध्य छ। अर्कोतिर के यस्ता मानिस र संस्था नानाथरीका विकासे नामका कागजीगफाडी कुरा गरेर स्थानीय तहका पदाधिकारीलाई विष्णु शर्मा बनाइरहेका छन्। पहिलो धेरैजसो कर केन्द्रीय सरकारका निकायले संकलन गर्थे। संविधानको अनुसूची ८ को खण्ड (४) ले स्थानीय तहलाई दिएका सम्पत्ति कर, घरबहाल कर, जग्गा रजिस्ट्रेसन शुल्क, सवारीसाधन कर, सेवा शुल्क दस्तुर, मनोरञ्जन कर आदि पहिला केन्द्रले संकलन गर्दै आएको थियो। मालपोत, सेवाशुल्क, विज्ञापनजस्ता कर मात्र स्थानीय तहमा संकलन हुन्थ्यो। मानिसले हिजो यी कर अलगअलग कार्यालयमा अलगअलग समयमा तिर्थे। ती सबै कर स्थानीय तहमा तिर्नुपर्ने भयो। एकैचोटि एकै ठाउँमा तिर्दा रकम ठूलो देखियो। तर ती नयाँ कर होइनन्। प्रतिपक्षी स्थानीय निकायमा गई कर नतिर्न जनता उचाल्दैछन्। भोलि उनीहरू के गर्छन् ? स्थानीय निकायको स्थापनाले जनताको सार्वभौमिकता दह्रो भएको छ। हो, स्थानीय सरकारले जनतालाई पटकपटक गरी कर तिर्न आउने व्यवस्था गरिदिए हुन्छ। निर्वाचित सरकारलाई कमजोर बनाउँदा, संविधान कमजोर हुन्छ र त्यसले लोकतन्त्र र नागरिक अधिकारलाई समाप्त पार्ने मूर्खता प्रवर्द्धन गर्छ। दर्जनौं अस्थिर सरकारका कारण ठप्प पारिएको देशको आर्थिक विकासलाई, संविधान कार्यान्वयन भई निर्माण भएको स्थायित्वको सरकारलाई पनि संक्रमणकालीन सरकारमै सीमित पार्ने प्रयास भइरहेको छ। सरकार सञ्चालनमा सरकार बनाउने दलको भूमिका प्रबल र सक्रिय हुन्छ। सरकार चलाउने दलभित्रै सत्ता र प्रतिपक्ष को अवस्था हुनु हुँदैन। सरकारको समर्थनमा सत्तापक्ष पार्टी उभिएको देखिएन। सरकारले पार्टीलाई साथैमा लिएर हिँडेको पनि देखिएन। तर सरकारलाई छडी लगाउने त पार्टीले नै हो। मन्त्रीहरूका काममा आपसमा समन्वय देखिएन। हरेक मन्त्रीले सम्बन्धित मन्त्रालयको आफू नै प्रधानमन्त्री भएको महसुस गरिरहेका छन्। मन्त्रीहरूमा देशमा उपलब्ध विज्ञ तथा स्रोतव्यक्तिहरूसँग परामर्श गर्ने चाहना देखिएन। विज्ञका रूपमा आफ्नो झोला बोक्ने मानिसलाई प्रयोग गर्ने प्रचलन व्यापक देखियो। संसदीय व्यवस्थामा प्रधानमन्त्रीको सरकार हुन्छ भन्ने महसुस भएको देखिएन। मन्त्रीहरूले संसद्को विश्वास जित्न सकेका छैनन्। अर्कोतिर संसद्ले आफूले बनाएको दुईतिहाइको सरकारलाई निर्देशन दिएको पाइँदैन। समर्थन गर्दै सफल पार्न काँध हालेको पनि देखिँदैन। यी छिद्रहरूको प्रयोग गर्दै विदेशीहरूले नेपालविरुद्ध खेल ताजा पारेको अवस्था छ। यूएनपीओ भन्ने एउटा युरोपियन गैरसरकारी संस्थाले नेपालको तराई नेपालको अधीन बाहिर रहेको प्रतिनिधित्वविहीन भूमि हो भनी प्रकाशित गरेको छ। युनाइटेड मधेस एलाइन्स भन्ने संस्था त्यसको सदस्य छ। तर त्यस सम्बन्धमा परराष्ट्र मन्त्रालयको कुनै प्रतिक्रिया आएको छैन। युरोपियन युनियनका लागि नेपाली राजदूतलाई पनि यो थाहा छ वा छैन भन्न सकिन्न। संविधान जारी भई संविधान जलाउनेहरूसमेत संविधानलाई मानी सत्तामा बसेका छन्। सन् २००७ देखि अनेकौं गैरसरकारी अन्तर्राष्ट्रिय संस्था नेपालको राष्ट्रिय अखण्डता भत्काउन निरन्तर प्रतिवेदनहरू प्रकाशित गरिरहेका छन् र तिनीहरूलाई मलजल गर्नेहरू खुला छातीसहित नेपालको सार्वभौमिकतालाई लल्कारिरहेका छन्। देश र संविधान कार्यान्वयनविरुद्ध निर्वाचन हुनुअघिदेखि गम्भीर खेल भइरहेका छन्। आफैंले सम्झौता गरी अर्को पक्षलाई सूचनासम्म नदिई बूढीगण्डकी विद्युत् उत्पादन प्रोजेक्टबाट चीनलाई बाहेक गरियो। यसले चीनको नेपालप्रतिको दृष्टिकोणमा के प्रभाव पार्यो भन्ने लेखाजोखा अझै गरिएको छैन। यो गम्भीर र अपमानपूर्ण कार्य कसले गरायो ? कुनै दलप्रति होइन, विचारधारा प्रति तीव्र आक्रमण भइरहेको छ। नेपाल सरकारको नेतृत्व गर्ने वर्तमान राजनीतिक दल २०७२ को संविधान घोषणा गर्ने प्रमुख शक्ति हो र ऊ यस संविधानको अधीनमा छ। यस दलको विरोध गर्ने अधिकार प्रतिपक्षलगायत सबै नागरिकलाई छ। तर राजनीतिक दलप्रति नभई राजनीतिक मूल्य र विचारधारा प्रति घेराबन्दी र आक्रमण भइरहेको देखिन्छ। वामपन्थीहरू निरंकुश हुन्छन्, वामपन्थी सरकार चाहिँदैन, प्रधानमन्त्री टाउको काटेर आएका हुन् जस्ता भनाइ कुनै दलप्रति होइन विचारधाराप्रति सोझै लक्षित छन्। चाहे माइतीघरको कुरालाई लिएर होस् वा गोविन्द केसीको अनशन। ती बहाना मात्र हुन्। देखिएको स्पष्ट कुरा के हो भने संविधानमा उल्लिखित समाजवादप्रतिको प्रतिबद्धता, वामपन्थी राजनीतिको वर्चस्व र चीनसँगको पारवहन सन्धि र बेल्ट एन्ड रोड सम्झौता परिदृश्यका मुख्य कारण बनिरहेका हुन्। त्यसैले संविधान, वामपन्थी राजनीति र चिनियाँ लगानीका सम्भावनाका विरुद्ध घेराबन्दी भइरहेको अवस्था देखिन्छ। नवउदारवाद, चीनविरोधी पश्चिमी ट्रम्प प्रशासनलगायत चीनको उदाउँदो आर्थिक शक्तिका विरोधी शक्तिहरूले नेपाललाई असफल राज्य बनाउने खेल समाप्त गरेका छैनन् भन्ने कुराको मुख्य प्रमाण वामपन्थी राजनीति का विरुद्धको घेराबन्दीबाट देख्न सकिन्छ। अस्ट्रेलियाको एउटा सहरमा वामपन्थीविरोधी नेपाली डायसपोरा ले प्लेकार्ड प्रदर्शन गर्यो र भन्यो, वापमन्थी सरकार चाहिँदैन। बेलायतमा एउटा सम्मेलन भयो, त्यहाँ एकजनाले घोषणा गर्यो सन् २०३० सम्ममा मधेस नेपालबाट छुट्टिन्छ। अमेरिकाबाट एकजना अमेरिकीनेपाली विद्वान्ले थुप्रैलाई इमेलमा लेखे वापमन्थी सरकार चीनको लगानीमा बनेको हो। संविधानमाथि टीकाटिप्पणी गर्दै एकजना विद्वानले भने संसद् र मन्त्रीहरूमा सबै खसहरू मात्र भए। संविधानमा विवाद निर्माण गरी नेपाललाई असफल राज्य बनाउने खेल फेरि तीव्र बनाइएको छ। नेपाली अखण्डतालाई चुनौती सिर्जना गर्ने प्रयास पनि उत्तिकै गरिएको छ। सत्तापक्षभित्रै पनि विदेशीहरूको अनुपस्थिति नभएको छैन। सत्तापक्षलाई विभाजित गर्ने खेल भइरहेका हुन सक्छन्। प्रतिपक्षमा पनि यही खेल भइरहेको छ। पर्दाबाहिर सरकारलाई असफल पार्न चीन र नेपाल लाई जोड्ने रेलमार्गलाई जोकर कै हैसियतमा प्रस्तुत गर्ने र प्रधानमन्त्रीलाई मूर्ख सावित गर्न केही मिडिया लागेको देखिन्छ। भारतबाट जलमार्ग जोड्ने कार्य पनि हाँसोको विषय बनाइएको छ। नागरिकलाई वामपन्थी राजनीतिबाट बाहेक गर्ने खेल घनीभूत बनाइएको छ। अर्कोतिर वामपन्थीभित्र वामपन्थ समाप्त गर्ने खेल र कांग्रेसभित्र समाजवाद समाप्त गर्ने खेल पनि घनीभूत नै छन्। नेपालमा वामपन्थी शक्तिको उदय र सरकार नवउदारवादीका लागि, चीनविरोधी तथा पश्चिमी अधीनको पक्षपोषकका लागि एउटा चुनौती बन्न पुगेको छ। यो पृष्ठभूमि विश्लेषण नगरी सत्तापक्षका नेतासमेत यस खेलको सिकार हुन सक्ने खतरा छ। प्रतिपक्षलाई यसै रणनीतिको गोटी बनाइएको छ। अतः सरकारविरुद्धका आवाज यसले गरेका गल्तीका नाममा कसैका नेपालविरोधी संगठित आवाज बन्न सक्ने खतरा व्यापक भइरहेको छ। सरकारले चुनौतीको सामना गर्न चुक्यो भने त्यसले नेपालमा वामपन्थी राजनीतिको सद्गद् हुनेछ, तर त्यसले कांग्रेसलाई सत्ता प्राप्त पनि हुने छैन। यस असफलताले परम्परावादी धार्मिक कट्टरवाद र पश्चिमी नवउदारवादीका समर्थकका हातमा राजनीति जानेछ। कुपढ मानिसहरूको वर्चस्व राजनीतिमा छ। त्यसैले सरकारलाई यो सल्लाहले भलाइ गर्नेछ देशका सबै योग्य बौद्धिक व्यक्ति, प्राविधिज्ञ, राष्ट्रप्रेमी र सेवा निवृत्तहरूले सरकारलाई सहयोग गर्ने वातावरण बनाउन छलफल सुरु गरौं। तत्काल चार लेनको पूर्वपश्चिम राजमार्ग र मध्यपहाडी राजमार्ग निर्माण तीव्र गतिमा थालौं। कृषिको आधुनिकीकरण योजना अभियानको रूपमा लैजाऊँ। नेपाल र चीनलाई रेलमार्गबाट जोड्ने कार्य नेपालको चीन र दक्षिण एसियासँगको व्यापार विस्तारमा जोड दिऔं। वामपन्थी राजनीतिलाई घेराबन्दी गर्नेहरूको चंगुलमा नपर्न कांग्रेसले संविधानमा स्वीकार गरको समाजवादउन्मुख बाटो समाउनु पनि उत्तिकै आवश्यक छ। नवउदारवादको चंगुलले नेपाली कांग्रेसलाई फाइदा नगरेको तीतो सत्य स्विकार्नु आवश्यक छ। सरकारले जनताको मर्कालाई हेरी प्रादेशिक सरकार र स्थानीय सरकारलाई प्रभावकारी बनाउनुको विकल्प छैन।"
यो जिन्दगी खै के जिन्दगी ?,"सरकारले केही गरिदिन्छ भनेर हामीलाई भरै छैन। पुस्तौं यसरी चलेकै छ। अहिलेचाहिँ केके न गरिदियोस् जस्तो लाग्दा पनि लाग्दैन भित्रभित्र खोक्रिएर बाहिरबाहिर बाँचेको एटमको त्रासले चुसेको समस्याको भूतले सताएको यो जिन्दगी खै के जिन्दगी ! हरिभक्त कटुवालको कविताजस्तो जिन्दगीविहीन जिन्दगी हेर्न चाहनुहुन्छ भने चेपाङ गाउँ जानुहोस्। चितवन, गोरखा, मकवानपुर, धादिङ र आसपासका डाँडाकाँडा र पाखापखेरामा कष्टकर जीवन गुजारिरहेका कोही भेटिए भने तिनै हुन् चेपाङ। २०६८ को जनगणनाले ३८ हजार ३ सय ९९ जना भेट्टाए पनि खासमा यो जातिको जनसंख्या करिब एक लाख छ। यिनको ८० प्रतिशतभन्दा बढीसँग आफ्नो जग्गाजमिन छैन। बाह्रै महिना पेटभरि खान पाउने पाँच प्रतिशत पनि छैनन्। अधिकांशको ६ महिनाभन्दा बढी अनिकाल हुन्छ। किनेर खाने उपाय छैन। त्यसैले गिट्ठाभ्याकुर, टाँकी, सिस्नो, चिउरीजस्ता जंगली उत्पादन अधिकांश चेपाङका अधिकांश छाकका खाना हुन्। राजधानीनजिकै बस्ने अति पिछडिएको यस जातिबारे केही वर्षदेखि म गहन अध्ययन गरिरहेको छु। त्यही क्रममा पुगें चितवनको टाँडीस्थित गामबेंसीको चेपाङ संरक्षण केन्द्र। त्यहाँ १५० हाराहारी चेपाङ बालबालिकाले संरक्षण लिएका छन्। शिक्षाको अवसर पाएका छन्। वैदेशिक रोजगारबाट फर्किएका केपी किरण शर्मा यसका जन्मदाता हुन्। मानोमुठी जुटाएर उनी यत्रो समूहको अभिभावक बनेका छन्। तिनै केपीको साथ लागेर हामी चढ्यौं उपल्ला डाँडाहरू। र, हाम्रो लक्ष्य बन्यो ओडारमा बस्ने चेपाङ खोज्ने। हो, चेपाङ समुदायका केही पाकाहरू अझै ओडारमा बस्छन्। तीन वर्षदेखि ओडार खोज्ने हाम्रो यात्रा चालु छ। एकपछि अर्का पात्र थपिँदै गइरहेका छन्। केहीलाई मनकारी मित्रहरूले उद्धारसमेत गरिसके। कतिका घर बनाइदिए। कतिका आङमा लुगा भरिदिए। कतिका केही छाकमा चामल हालिदिए। केही अझै ओडारमै छन्। मूल कुरो समग्र चेपाङको जिन्दगीमा जिन्दगी भरिदिन केही व्यक्तिले चाहेर सम्भव छैन। सरकारले मनैदेखि चाह्यो भने फेरि यो ठूलो समस्यै होइन। ओडार खोजाइको यात्रामा भेटिएमध्ये एक थिए हस्तबहादुर चेपाङ। चितवन सिद्धिको पाइमाराङ जंगलमा भेटिएका उनको ओडारमा दर्दनाक वास थियो। नजिकै गाउँसम्म थिएन। कन्दमूल खोज्न जाने हुती नभएपछि उनी कीरा, फट्याङ्ग्रा, सर्प, बिच्छीनजिकमा जे आयो, त्यही खाँदा रहेछन्। अविवाहित उनी आफ्नो जिन्दगीसँग अत्यन्त्र सन्तुष्ट देखिए। उनको हालत देख्नासाथ सहन नसकेर सौराहाका होटेल व्यवसायी केशव खनालले घर बनाइदिए। खाने व्यवस्था मिलाइदिए। घर पाए पनि केही समयअघि जाँदा उनी त्यही ओडारमा भेटिए। भन्थे, ओडारजस्तो मज्जा घरमा कहाँ हुँदो रहेछ र ? त्यही भएर म त सुटुक्क यतै आउँछु। अर्थात् उनीहरूको जिन्दगी नै ओडार बनेको छ। ओडार नै जिन्दगी बनेको छ। राज्यले त्यसभन्दा बढ्ता देखाइदिन नसकेपछि आखिर गर्ने के ? चितवन कोराकमा अर्का पात्र भेटिए पूर्णबहादुर चेपाङ। उनी झन्डै दुई दशकदेखि ओडारमा रहेछन्। उनका अभिभावक बितिसके। अविवाहित पूर्णबहादुर भाइबुहारीसँग त्यही ओडारमा बस्थे। बुहारी जब अर्कैसँग गइन्, भाइ पनि बेपत्ता भए। कहाँ गए, उनले अझै भेट्न सकेका छैनन्। खोलाबाट छिर्ने ओडार नै उनको घर हो। त्यहाँ उनले १७ वर्षभन्दा बढी कटाए। बर्खामा भित्रै बाढी पसेर बिजोग बनाउँथ्यो। केही सामाजिक व्यक्तिले बल्ल जस्तेटहरो बनाएर उनलाई नजिकै ओत्याएका छन्। गाउँलेले दयामायाले दिने खानाले पेट भर्छन्। नत्र जंगलतिर गएर कन्दमूल खोज्छन्। हाम्रा जनप्रतिनिधिलाई हेरौं आरनसम्ममा कर लगाएर आफूलाई अत्यधिक सुविधा तोकिरहेका छन्, तर करिब एक लाख आवाजविहीन चेपाङलाई हेरिदिने कोही छैन। हुनेखानेसँग यही प्रयोजनमा कर नै उठाएर किन नहोस्, राज्यले हेर्नैपर्छ। ओडारमा बस्ने चर्चायोग्य अर्का पात्र हुन् रूपसिंह चेपाङ। चितवनकै लोथरको युर्ती खोला किनारामा उनको ओडार रहेछ। एक छोरीबाहेक सबै सन्तान पहिल्यै बिते। श्रीमती बितिन्। छोरीज्वाइँले दुःखजेलो गरेर नजिकै सानो झुपडी बनाएका छन्। रूपसिंह भने त्यसकै आडमा ओडारमै वर्षौंदेखि बस्दा रहेछन्। उनको मार्मिक अवस्था देखेर केपी किरणकै पहलमा दाताहरूले सानो घर बनाइदिएका छन्। तर उनी पनि भागेर त्यही ओडारमा बस्न गइरहन्छन्। हाँस्दै भन्छन्, के गर्ने हजुर, यस जुनीमा घरमा बस्न सिक्नै पाइएन। धादिङ, धुसाको ओडारमा रमाइरहेका आइतराम चेपाङको जिन्दगी उस्तै जिन्दगीहीन छ। उनका अभिभावकको नजिकै सानो झुपडी थियो। त्यहीं उनका बाबुआमाको अज्ञात रोगले मृत्यु भयो। झुपडी पनि लगत्तै पहिरोले बगायो। एक्ला उनी ओडारतिर सरे। जनता आवास कार्यक्रमअन्तर्गत सरकारले उनलाई घर बनाइदियो। केही दिन बस्न नपाई २०७२ को महाभूकम्पले त्यसलाई चिराचिरा बनाइदियो। अन्ततः उनी पुनः त्यही ओडारमा फर्किएको पाइयो। ओडारमै दराज सजाएका उनी आफ्ना दुःखका कथा मीठो हाँसेर सुनाउँछन्। हेर्दा वृद्ध देखिने उनलाई खासमा उमेरसम्म थाहा छैन। बिहे गरेका छैनन्। नगर्नुको कारण भन्छन्, पैसा छैन। पैसाविना कसैले छोरी दिँदैन। चेपाङ समुदायको जिउँदो इतिहासलाई हामीले भिडियोमा कैद गर्दै गयौं। जोगाउँदै गयौं। डकुमेन्ट्री यात्राका क्रममा पुगियो सिद्धि खोला किनारस्थित बन्दीपुरे चेपाङको ओडारमा। उनको ओडारवास मार्मिक थियो। मिडियामै पहिल्यै समाचार आएपछि डा बाबुराम भट्टराई प्रधानमन्त्री हुँदा उनको ठाडो निर्देशनमा सरकारले घर बनाइदियो। भट्टराई त्यही घरमा गएर एक रात सुते पनि। दुर्भाग्य, भुइँचालोले त्यसलाई धराप बनाइदियो। परिवारका अरू सदस्य डराईडराई त्यहीं बस्दा रहेछन्। हामी पुग्दा बन्दीपुरे भने ढुक्कले सुत्न ओडारमा आएका थिए। उनको मार्मिक कहानी खिचेको केही दिनमै फोन आयो बन्दीपुरेको निधन भयो। घरवासको स्वाद लिनै नपाई उनी परमधाम भए। के खानुहुन्छ ? , मैले सोधेको थिएँ। गिठाभ्याकुर, उनको जवाफ थियो, धनीमानीको पो टन्न खेतीपाती हुन्छ। भात खान पाउँछन्। हामी चेपाङको न खेती हुन्छ, न त भात खान पाइन्छ। सम्भवतः भात खानै नपाई उनको जिन्दगी सकियो। कसैले दयामायाले दिएको एकदुई छाकलाई के खाएको भन्नु ? गोरखा भुम्लीचोको दुइटा ओडारमा अलगअलग पात्र भेटिए गर्जबहादुर र जितबहादुर चेपाङ। बल्लतल्ल घरमा पुनस्र्थापित उनीहरू भूकम्पका यस्ता पीडित थिए, जसले पुनः ओडारमा फर्काइदियो। डरलाग्दो भीरको कापमा मस्त निदाइरहेका थिए गर्जबहादुर। उनलाई न केहीको डर थियो, न त चिन्ता। जितबहादुरको हालत उही थियो। उनीहरू भन्थे, आसै नभएपछि निराश हुनुनपर्ने रहेछ। सरकारले केही गरिदिन्छ भनेर हामीलाई भरै छैन। पुस्तौं यसरी चलेकै छ। अहिलेचाहिँ केके न गरिदियोस् जस्तो लाग्दा पनि लाग्दैन। देश यस्तो भइसक्यो आफ्नै हात जगन्नाथ। शक्तिमा हुनेले मज्जाले खुट्टा घुमाउँछन्। आफन्तलाई हेर्छन्। आफ्ना समुदायलाई हेर्छन्। कराउन सक्नेले केही पाउँछन्। लुट्नेले खोसेरै लैजान्छन्। हाम्रै जनप्रतिनिधिलाई हेरौं आरनसम्ममा कर लगाएर आफूलाई अत्यधिक सुविधा तोकिरहेका छन्, तर करिब एक लाख आवाजविहीन चेपाङलाई हेरिदिने कोही छैन। हुनेखानेसँग यही प्रयोजनमा कर नै उठाएर किन नहोस्, राज्यले हेर्नैपर्छ। राज्य निर्दयी र पक्षपाती हुनै हुँदैन। नपत्याए तपाईं आफैं चेपाङ गाउँ गएर हेर्नुहोस्, तिनको हालत देखेर हरिभक्त कटुवालको कविता दोहोर्याउँदै फर्किनुहुनेछ, यो जिन्दगी खै के जिन्दगी।"
फौजदारी संहिता : डाक्टरको आपत्ति केमा ?,"आउँदो भदौ १ देखि मुलुकी ऐन, २०२० खारेज हुँदै मुलुकी फौजदारी संहिता, २०७४ र मुलुकी देवानी संहिता, २०७४ लागू हुने क्रममा छन्। यी दुवै संहिता संसद्बाट पारित भई राजपत्रलगायत कानुनका पुस्तकहरूमा प्रकाशित भएको १ वर्षभन्दा बढी हुन लाग्दा अन्तिममा मात्र एक हप्ता बाँकी छँदा विभिन्न तहबाट केही विरोधका आवाज गुन्जिन थालेका छन्। एक वर्ष लामो समयसम्म सुझाव र आवश्यक संशोधनका निम्ति र सर्वसाधारणको पहुँचमा पुगोस् र सबैले पढेर कस्तो कानुन लागू हँुदैछ। जानकारी पाउन भनेरै एक वर्षको समय दिइएको हो। तर अन्तिममा मात्र किन आवाज उठ्यो भन्दा सरोकारवालाले योभन्दा पहिला ती कानुनी व्यवस्था अध्ययन गरेनन् तर हाल मूलधारका मिडियाबाहेक अन्य केही खल्तीबाट, मोबाइलबाट सञ्चालित केही कथित डिजिटल अनलाइन मिडियामा छापिने गलत व्याख्या पढेर विरोध गर्ने प्रवृत्तिले ठूलो चिन्ता उत्पन्न गरेको छ। के छ त फौजदारी संहिताको परिच्छेद १९ मा भएको इलाजसम्बन्धी कसुरमा : दफा २३० : इजाजतप्राप्त नगरेको व्यक्तिले इलाज गर्न नहुने : यसमा भएको व्यवस्थाअनुसार नेपाल मेडिकल काउन्सिलबाट चिकित्सा पेसा गर्नका निम्ति निर्धारित शैक्षिक योग्यता पूगेर इजाजतपत्र लिएका व्यक्तिले मात्र इलाज गर्न पाउँछन। इजाजतप्राप्तबाहेक अन्य योग्यता नभएका, इजाजत नपाएका व्यक्तिले कुनै अंग चिरफार गर्न, औषधि खुवाउन वा सिफारिस गर्नु हँुदैन भन्ने व्यवस्था गरेको छ। यो व्यवस्था राख्नुको पछाडिको वैज्ञानिक कारण पनि छ, चिकित्सा क्षेत्रको ज्ञान नभएका, इजाजत नलिएका व्यक्तिले उपचार गर्दा सामान्य बिरामीको पनि अकालमै ज्यान जान सक्छ। यस्तो कार्यमा अंकुश लगाउन यो व्यवस्था राखिएको हो। माथि उल्लिखित कसुर गरेमा तीन वर्षसम्म कैद र ३० हजार रुपैयाँसम्म जरिवानाको व्यवस्था गरेको छ। दफा २३१ बदनियत चिताई इलाज गर्न नहुने कसैले कसैलाई ज्यान मार्ने नियतले वा अंगभंग गर्ने नियत राखी इलाज गर्न नहुने, एक किसिमको उपचार गर्नुपर्नेमा अर्कै किसिमको इलाज गर्न वा कुनै औषधि खुवाउँदा वा खाना सिफारिस गर्दा ज्यान जान सक्छ भन्ने जानीजानी त्यस्तो औषधि खान सिफारिस गरेमा वा एउटा अंगको चिरफार गर्नुपर्नेमा अर्को अंगको चिरफार गर्न वा त्यस्तो अंग बेकम्मा बनाउने कार्य गर्न वा गराउनु हुँदैन। यस दफामा भएको व्यवस्थाले असल नियतले इमानदार भई उपचारमा संलग्न हुने चिकित्सकलाई कुनै असर पर्दैन। गलत नियतले कुनै व्यक्तिलाई जानाजान क्षति पुर्याउने उद्देश्यले बदनियत राखी चिकित्सा क्षेत्रको मर्यादा र आचारसंहिताविपरीत कार्य गर्नेलाई मात्र कारबाहीको दायरामा ल्याउँछ। त्यसैले असल नियत र इमानदार चिकित्सकले डराउनुपर्ने, आत्तिनुपर्ने वा असल नियतका साथ आएको कानुनी व्यवस्थाविपरीत विरोध गर्नुपर्ने कुनै जरुरी छैन। त्यसैगरी दफा २३२ ले लापरबाहीपूर्वक वा हेलचेक्र्याइँ गरी उपचार गर्न नहुने व्यवस्था गरेको छ। बेलाबखतमा सुन्ने गर्छौं शल्यक्रिया गर्दा कपडा र कैंची पाठेघरमा छोडेको जस्ता घटना हो। यस्ता कार्यहरू हेलचेक्र्याईं वा लापरबाहीअन्तर्गत पर्दछन् र यसरी लापरबाही वा हेलचेक्र्याइँ गर्ने मात्र कारबाहीको दायारामा आऊछन् यसरी कुनै व्यक्तिको अंगभंग भएमा वा ज्यान मर्न गएमा पाँच वर्षसम्म कैद र पचास हजार रुपैयाँसम्म जरिवानाको व्यवस्था गरेको छ। असल नियत र इमानदार चिकित्सकले डराउनुपर्ने, आत्तिनुपर्ने वा असल नियतका साथ आएको कानुनी व्यवस्थाविपरीत विरोध गर्नुपर्ने कुनै जरुरी छैन। साउन २९ गते पनि एक अनलाइनमा समाचार प्रकाशित भयो सुत्केरी महिलाको पाठेघरमा १२ दिनपछि कुहिएको कपडा फेला परेपछि। यो घटना थियो अर्घाखाँची जिल्लाकी २३ वर्षीया सुत्केरी ममता गुरुङले सामना गर्नुपरेको घटनापछि जाँच गर्ने क्रममा निज ममताको पाठेघरमा सुत्केरी गराउँदा लापरबाहीपूर्वक छोडेको कुहिएको कपडा र प्याड फेला पर्यो। डाक्टर साबहरूलाई मेरो प्रश्न यस्तो लापरबाहीलाई कारबाहीको दायरामा किन नल्याउने ? जवाफ छ भने आउनुस् छलफल गरौं। त्यस्तै दफा २३३ मा मन्जुरीविना मानव शरीर परीक्षण गर्न नहुने, दफा २३४ मा जोखिमपूर्ण औषधि बिक्रीवितरण गर्न नपाउने र कानुनबमोजिम औषधि बिक्रीवितरण गर्न पाउने व्यक्तिले मात्र औषधि बिक्रीवितरण गर्नुपर्ने व्यवस्था छ। यस व्यवस्थाले कहाँनेर कसलाई अन्याय हुन्छ जवाफ छ ? दफा २३५ ले मिसावटयुक्त औषधि बेच्न प्रतिबन्ध लाएको छ। यसरी मिसावटयुक्त औषधि बेच्दा ज्यान मर्न गएमा ज्यान मारेसरहको कैद, अंगभंग भएमा १० वर्ष कैद र एक लाख रुपैयाँसम्म जरिवानाको व्यवस्था छ। त्यसैगरी दफा २३६ ले म्याद नाघेको औषधि बेच्नेलाई एक वर्षसम्म कैद र दस हजार रुपैयाँ जरिवानाको व्यवस्था गरेको छ। के म्याद नाघेको औषधि बेच्न छुट दिनुपर्छ भन्ने तपाईंहरूको माग हो ? दफा २३९ ले पीडितलाई क्षति पुग्न गएमा पीडकबाट क्षतिपूर्ति भारइदिनुपर्ने व्यवस्था गरेको छ। यी सबै व्यवस्थालाई दफावार अध्ययन गर्ने हो भने असल नियत राखेर काम गर्ने (पेसाप्रति इमानदार, पेसागत आचारसंहिता) प्रति प्रतिबद्ध चिकित्सा पेसामा संलग्न जुनसुकै व्यक्तिले पनि यस कानुनी व्यवस्थाको सराहना एवं मुक्तकण्ठले प्रशंसा गर्नेछ र कार्यान्वयनका निम्ति सहयोग गर्नेछ। अन्यमा चिकित्सा सेवामा संलग्न सबैमा मेरो अनुरोध छ एकचोटि फौजदारी संहितामा भएको इलाजसम्बन्धी कसुरको व्यवस्था आधिकारिक कानुनको पुस्तकबाट पढ्नुहोस् अनि कुन दफामा के कारण असहमति छ र किन असहमति छ भन्ने कुरा गम्भीर भएर छलफलमा आउनुस् केही असहमत हुनुपर्ने एकदमै पेसालाई अन्याय नै हुने व्यवस्था रहेछ भने म कानुन विद्यार्थीका तर्फबाट तपाईंहरूको साथ हुनेछु र त्यस्तो रहेनछ भने आउनुहोस् कार्यन्वयनमा हातेमालो गरौं, मनपरीतन्त्रको अन्त्य गर्दै कानुनीराज स्थापनार्थ सहयोग गरौँ। लेखक नेपाल ल क्याम्पसमा बीएएलएलबी पाँचौं वर्षमा अध्ययनरत विद्यार्थी हुन्।"
नेपाल भियतनामसँग भिड्दै,"काठमाडौं : १८औं एसियाली खेलकुद प्रतियोगिता (एसियाड) अन्तर्गत समूह चरणको दोस्रो खेलमा नेपालले बिहीबार भियतनामसँग प्रतिस्पर्धा गर्नेछ। समूह डीमा रहेको नेपाल समूह चरणको पहिलो खेलमा बलियो प्रतिद्वन्द्वी जापानसँग १० गोलले पराजित भएको थियो। जापानसँग रक्षात्मक खेल खेलेको नेपालले खेलको सुरुआतमै गोल खाएको थियो। यू२३ टोलीबीचको प्रतिस्पर्धामा नेपाले जापानसँग राम्रो खेलेको भन्दै अखिल नेपाल फुटबल संघ (एन्फा)ले खेलाडीलाई जनही एक सय अमेरिकी डलर पुरस्कार दिने घोषणा पनि गरेको छ। एन्फाले नेपाली टोलीले भियतनामलाई हराए जनही एक सय ५० र पाकिस्तानलाई हराएमा एक सय अमेरिकी डलर पुरस्कार दिने पनि जनाएको छ। समूह चरणको अन्तिम खेल नेपालले अगस्ट १९ मा पाकिस्तानसँग खेल्नेछ। नेपालसहित जापान, पाकिस्तान र भियतनाम रहेको यस समूहमा भियतनाम पनि बलियो प्रतिद्वन्द्वी हो। आफ्नो पहिलो खेलमा भियतनामले पाकिस्तानलाई ३० गोलले पराजित गरिसकेको छ। एसियाड फुटबलमा सहभागी टोलीलाई ६ समूहमा विभाजन गरिएको छ। समूहका शीर्ष दुई टोली र चार उत्कृष्ट तेस्रो टोली अघिल्लो चरणमा पुग्नेछन्। नेपाली टोली तीन महिना लामो घरेलु तयारी गरेर थाइल्यान्ड हुँदै एसियाडमा सहभागी हुन इन्डोनेसिया पुगेको थियो। नेपालीले थाइल्यान्डमा दुईवटा मैत्रीपूर्ण अभ्यास खेल खेलेको थियो। नेपाल दुईवटै अभ्यास खेलमा पराजित भएको थियो। तीनजना सिनियर खेलाडी राख्न पाउने प्रावधानअनुसार नेपालले कप्तान एवं गोलरक्षक किरण चेम्जोङ, मिडफिल्डर रोहित चन्द र विशाल राईलाई टोलीमा राखेको छ।"
एसियाडमा जम्बो टोली,"काठमाडौं : एसियाली खेलकुद प्रतियोगिता (एसियाड)मा पदक तालिकामा हरेक संस्करणमा पछि पर्दै आएको नेपाल सहभागिताको संख्यामा सधैं अगाडि देखिएको छ। भदौ २ देखि १७ सम्म इन्डोनेसियामा आयोजना हुने १८औं एसियाडमा नेपालबाट कुल दुई सय ८५ खेलाडी, प्रशिक्षक, व्यवस्थापक र अफिसियलको सहभागिता रहने राष्ट्रिय खेलकुद परिषद् (राखेप)ले जनाएका छ। राखेपका अनुसार एसियाडमा नेपालबाट विभिन्न २९ खेलका एक सय ८५ खेलाडी, ४८ प्रशिक्षक, २४ व्यवस्थापक, २७ अफिसियल र एक दोभाषे छन्। १८औं एसियाड इन्डोनेसियाको राजधानी जकार्ता र पालेम्वाङ सहरमा हुँदैछ। एसियाडमा नेपालसहित ४५ देशको सहभागिता रहनेछ। नेपालले सहभागिता जनाउने २९ खेलमध्ये २३ खेल जकार्ता र बाँकी ६ खेल पालेम्वाङमा हुनेछ। नेपालले आर्चरी, एथलेटिक्स, बास्केटबल (थ्री अन थ्री), ब्याडमिन्टन, बक्सिङ, फेन्सिङ, गोल्फ, जुडो, कराते, कबड्डी, पौडी, तेक्वान्दो, टेबलटेनिस, भलिबल, भारोत्तोलन, उसु, कुराँस, पेनकेक सिलात, कुस्ती, स्क्वास, साइक्लिङ, फुटबल, प्याराग्लाइडिङ, लनटेनिस, सुटिङ, ट्रायथलन, सेपाकताक्रो, स्पोर्टस् क्लाइम्बिङ र स्केटबोर्डमा सहभागिता जनाउँदै छ। यी खेलमध्ये लनटेनिस, सुटिङ, ट्रायथलन, सेपाकताक्रो, स्पोर्टस् क्लाइम्बिङ र स्केटबोर्ड पालेम्वाङमा हुनेछ बाँकी खेल जकार्तामा हुनेछ। एसियाडको तयारी र सहभागिताका लागि सात करोड रुपैयाँ बजेट लाग्ने अनुमान गरिएको छ। त्यसमध्ये सरकारले पाँच करोड रुपैयाँ उपलब्ध गराएको बताइएको छ। नेपालले सन् १९५४ को दोस्रो र १९६२ को चौथो एसियाडबाहेक सबै संस्करणमा भाग लिँदै आएको छ। तिनमा नेपालले तेक्वान्दोबाट एक रजत र १३ कांस्य, बक्सिङबाट ६ कांस्य र करातेबाट तीन कांस्य पदक जितेको छ।"
एसियाड फुटबल : समूह चरणबाटै बाहिरियो नेपाल,"काठमाडौं : १८औं एसियाली खेलकुद प्रतियोगिता (एसियाड) फुटबलमा नेपाल समूह चरणबाटै बाहिरिएको छ। समूह चरणको दोस्रो खेलमा नेपाल भियतनामसँग २० गोलले पराजित भएपछि अन्तिम खेल अगावै प्रतियोगिताबाट बाहिरिएको हो। इन्डोनेसियाको विबावा रंगशालामा बिहीबार भएको खेलमा भियतनामले नेपाललाई खेल अवधिभर दबाबमा राखेको थियो। नेपालले दुवै हाफमा एकएक गोल खाएको थियो। पहिलो खेलमा जापानसँग १० ले पराजित भएको नेपालले भियतनामसँग सुधारिएको प्रदर्शन गर्ने अपेक्षा गरिए पनि नेपालले गोलको खडेरी भने तोड्न सकेन। निकै फितलो प्रदर्शन गरेको नेपालले खेलको ३१ र ६३औं मिनेटमा गोल खाएको थियो। भियतनामका लागि आन दुक एग्युएनले ३१औं मिनेटमा गोल गर्दै टोलीलाई अग्रता दिलाएका थिए। त्यस्तै खेलको ६४ औं मिनेटमा फान भान दुकले गोल गर्दै भियतनामको जित सुनिश्चित गरेका थिए। पहिलो हाफमा भियतनामले केही उत्कृष्ट प्रहार गरेको थियो। लगातार पोस्टमा आक्रमण हुँदा कप्तान तथा गोलरक्षक किरण चेम्जोङ निकै व्यस्त बन्नु परेको थियो। लगातार दोस्रो खेलमा हार बेहोरेपछि अघिल्लो चरण पुग्ने नेपालको लक्ष्यमा पनि धक्का लागेको छ। नेपाललाई पराजित गरेसँगै भियतनाम भने अघिल्लो चरणमा प्रवेश गरेको छ। पहिलो खेलमा भियतनामले पाकिस्तानलाई ३० गोल अन्तरले पराजित गरेको थियो। नेपाल भने पहिलो खेलमा जापानसँग १० गोल अन्तरले पराजित भएको थियो। यू२३ टोलीबीचको प्रतिस्पर्धामा नेपालले बलियो प्रतिद्वन्द्वी जापानसँग बहादुरीपूर्वक खेलेपछि अखिल नेपाल फुटबल संघ (एन्फा)ले खेलाडीलाई जनही एक सय अमेरिकी डलर पुरस्कार दिने घोषणा गरेको थियो। एन्फाले नेपाली टोलीले भियतनामलाई हराए जनही एक सय ५० र पाकिस्तानलाई हराएमा एक सय अमेरिकी डलर पुरस्कार दिने घोषणा गरेको थियो। एसियन गेम्सअन्तर्गत पुरुष फुटबलको समूह डि मा नेपालसहित जापान, भियतनाम र पाकिस्तानसँग रहेका छन्। नेपालले समूह चरणको अन्तिम खेलमा पाकिस्तानसँग अगष्ट १९ मा खेल्नेछ। एसियाड फुटबलमा सहभागी टोलीलाई ६ समूहमा विभाजन गरिएको छ। समूहका शीर्ष दुई टोली र चार उत्कृष्ट तेस्रो टोली अघिल्लो चरणमा पुग्नेछन्। नेपाली टोली तीन महिना लामो घरेलु तयारी गरेर थाइल्यान्ड हुँदै एसियाडमा सहभागी हुन इन्डोनेसिया पुगेको हो। नेपालले थाइल्यान्डमा दुईवटा मैत्रीपूर्ण अभ्यास खेल खेलेको थियो। नेपाल दुईवटै अभ्यास खेलमा पनि पराजित भएको थियो। तीनजना सिनियर खेलाडी राख्न पाउने प्रावधानअनुसार नेपालले कप्तान एवं गोलरक्षक किरण चेम्जोङ, मिडफिल्डर रोहित चन्द र विशाल राईलाई टोलीमा राखेको छ।"
मारियो मान्जुकिचको सन्न्यास,"जागरेब : क्रोएसियाका चर्चित स्ट्राइकर मारियो मान्जुकिचले अन्तर्राष्ट्रिय फुटबलबाट सन्न्यासको घोषणा गरेका छन्। रुस विश्वकपमा क्रोएसियालाई उपविजेता बनाउन महत्वपूर्ण भूमिका निर्वाह गरेका मान्जुकिचले बुधबार अन्तर्राष्ट्रिय फुटबलबाट सन्न्यास घोषणा गरेका हुन्। इटालियन क्लब युभेन्ट्सबाट व्यावसायिक फुटबल खेलिरहेका मान्जुकिचले सामाजिक सञ्जाल इन्स्ट्राग्राममार्फत सन्न्यासको घोषणा गरेका हुन्। राष्ट्रिय टोलीमा ११ वर्ष बिताएका मान्जुकिचले क्रोएसिया विश्वकपको उपविजेता बन्नु नै आफ्नो ठूलो सफलता रहेको बताउँदै सन्न्यासको उपयुक्त समय पनि यही रहेको बताए। रुस विश्वकपमा प्राप्त गरेको रजत पदकले मलाई नयाँ ऊर्जा दिएको छ। यो अविश्वसनीय उपलब्धिले मलाई सन्न्यासजस्तो कठिन निर्णय लिन सहज बनाएको छ, ३२ वर्षीय मान्जुकिचले भनेका छन्, हामीले हाम्रो सपना साकार बनायौं र ऐतिहासिक सफलता हात पार्यौं। यो मेरो खेल जीवनकै सबैभन्दा महत्वपूर्ण सम्झना रहनेछ। रुसमा गत महिना सम्पन्न विश्वकपमा क्रोएसियाले फाइनल यात्रा तय गर्दा मान्जुकिचले महत्वपूर्ण भूमिका खेलेका थिए। विश्वकपमा खेलेका ६ खेलमा तीन गोल गरेका मान्जुकिचले इङ्ल्यान्डविरुद्धको सेमिफाइनलमा अन्तिम समयमा गोल गर्दै क्रोएसियालाई फाइनलमा पुर्याएका थिए। अत्यन्त प्रतिस्पर्धात्मक फाइनल खेलमा भने क्रोएसिया फ्रान्ससँग ४२ गोलले पराजित हुँदै उपविजेता बनेको थियो। सन् १९९१ मा युगोस्लाभियासँग छुट्टिएपछि सन् १९९८ मा स्वतन्त्र राष्ट्रका रूपमा विश्वकप खेलेको क्रोएसियाको यो उपलब्धि अहिलेसम्मकै सबैभन्दा ठूलो हो। सन् १९९८ मा सेमिफाइनलसम्म पुगेको क्रोएसिया फ्रान्ससँग २१ गोलले पराजित भएपछि चौथो स्थानमा चित्त बुझाउनु परेको थियो। सन् २००७ मा राष्ट्रिय टोलीमा डेब्यु गरेका मान्जुकिचले ८९ खेलमा ३३ गोल गरेका छन्। उनले आफ्नो टोलीलाई रुस विश्वकपमा छनोट गराउन ११ खेलमा पाँच गोल गरेका थिए। सन् २०१५ मा युभेन्ट्समा आबद्ध भएका मान्जुकिचले ९२ खेलमा २२ गोल गरेका छन्।"
एन्फाको विधान संशोधन : अब संघीय संरचनामा,"चितवन : अखिल नेपाल फुटबल संघको संरचनालाई संघीय ढाँचामा लगिने भएको छ। मुलुक संघीयतामा गएसँगै एन्फा सञ्चालनको प्रावधान पनि सोहीअनुसार तय गरिएको छ। बुधबार चितवनको सौराहामा भएको एन्फाको १७औं विशेष साधारणसभाले एन्फाको विधान संशोधन गरेको हो। विशेष साधारणसभाले एन्फाको कर्मचारी नियमावली, आर्थिक नियमावली र एन्फा सञ्चालन नियमावली पारित गरेको छ। संशोधित विधानले अन्तर्राष्ट्रिय फुटबल महासंघ (फिफा)को निर्देशिकाअनुसार एन्फा सञ्चालन, आर्थिक र कर्मचारी नियमावली बनाइएको हो। नेपाली फुटबललाई नयाँ गतिमा लैजान एन्फाको विधान संशोधन गरिएको एन्फाका प्रवक्ता किरण राईले बताए। नेपाली फुटबललाई फड्को मार्ने खालको विधान पारित भएको छ, राईले भने। राईले सर्वसम्मत रूपमा विधान संशोधन गरिएको पनि बताए। योसँगै एन्फाको अब सातवटै प्रदेशमा कमिटी बन्नेछ। संशोधित विधानअनुसार एन्फाका लागि मताधिकार प्रतिनिधिको संख्या ९२ जना हुने व्यवस्था राखिएको छ। तीनवटा प्रदेशमा जिल्ला फुटबल संघको संख्या बढाइएको छ। प्रदेश ५ मा पाँचवटा थप गरेर ६ वटा बनाइएको छ। कर्णाली प्रदेश र ७ नम्बर प्रदेशमा दुईदुईवटा समिति थप गरेर चारवटा पुयाइने भएको छ। प्रदेश नम्बर १, २, ३ र गण्डकी प्रदेशमा पहिला भएकै समितिको संख्या यथावत् राखिएको छ। साधारणसभाबाटै पहिलोपटक एन्फाको आर्थिक नियमावली, कार्य सञ्चालन नियमावली, कर्मचारी नियमावली, खेलाडी नियमावली पारित गरिएको हो। नियमावलीको अभावमा जथाभावी खर्च हुने तर नियमित नभएको भन्दै पहिलोपल्ट आर्थिक नियमावली बनाएको जानकारी दिइएको छ। विधिविधानमा राखेर पारदर्शितासहित सामूहिक नेतृत्व प्रणालीबाट सञ्चालन गर्ने गरी विधान संशोधन गरिएको एन्फाका अध्यक्ष कर्माछिरिङ शेर्पाले बताए। नेपाली फुटबलको माहोल सिर्जना गर्न विधान संशोधन गरिएको हो, शेर्पाले भने। नयाँ विधानमा बी र सी डिभिजनमा क्लब संख्या बढाउनुका साथै निर्वाचनमा मताधिकारसमेत वृद्धि गरिएको छ। बी डिभिजन १२ बाट १६ वटा र सी डिभिजन ११ बाट बढाएर १८ पुयाइएको छ। ए डिभिजनमा यसअघिका १४ वटा क्लबलाई यथावत् राखिएको छ। विधान संशोधन गर्दै एन्फाले १५ मताधिकार बढाएर ९२ पुयाएको छ। यसअघि ७७ मताधिकार थियो। बी डिभिजनमा क्लब विस्तारसँगै दुई मताधिकार थप गरिएको छ। सी डिभिजनबाट सातवटा क्लब थप गरी चार मताधिकार बढाएर नौ पुयाइएको छ। यसैगरी मोफलबाट ए डिभिजनका लागि छनोट हुने चारवटा क्लबबाट चार मत र पाँच नयाँ जिल्लाबाट एकएक मत गरी १५ मत वृद्धि गरिएको छ। एन्फाले जिल्लादेखि प्रदेश हुँदै केन्द्रसम्म लिग स्तरको प्रतियोगिता सञ्चालन गर्ने तयारी पनि गरेको छ। विशेष साधारणसभामा ४५ जिल्ला संघका तीनतीन, १४ ए डिभिजन क्लबका तीनतीनजना, खेलाडी, प्रशिक्षक, रेफ्री र महिला समितिका तीनतीन तथा पर्यवेक्षकसमेत गरी तीन सय जनाको सहभागिता थियो। साधारणसभाको प्रदेश ३ का मुख्यमन्त्री डोरमणि पौडेलले उद्घाटन गरेका थिए।"
