शीर्षक,विवरण
"चिनियाँ विकासको आधार : योजना, अनुशासन र निरन्तरता","बेइजिङ : चीनको समृद्धिका लागि चिनियाँ कम्युनिस्ट पार्टी त्यहाँको सरकार र सरकार मातहतका प्रशासनिक एकाइमा देखिने अनुशासनलाई प्रमुख रूपमा लिन सकिन्छ। यहाँका जनताले आफूले चुनेका जनप्रतिनिधिप्रति देखाउने अटल विश्वास र जनप्रतिनिधिको जनताको समस्या समाधानका लागि देखिने कर्तव्यनिष्ठता समृद्ध चीनको विकासको मार्गरेखा हो। चीनको विकास हेर्दा चीनबारे नेपालमा सुनिने चिनियाँ शासनप्रणालीप्रतिको बुझाइमा व्यापक भिन्नता पाइन्छ। अधिकांश नेपालीमा के बुझाइ छ भने चीनमा अझै पनि चरम गरिबी छ। चीनको गरिबी नेपालजस्तो अल्पविकसित मुलुकको समस्यासँग तुलना गर्न सकिने खालको गरिबी होइन। यो त एक विकसित मुलुकमा रहेका छिटफुट गाउँ तथा समुदायको पछौटेपन मात्र हो। चीनका राष्ट्रपति सी चिनफिङले तीसवर्षे लामो कार्ययोजना प्रस्तुत गर्दै चिनियाँ कम्युनिस्ट पार्टीको विधानमा आफ्नो नयाँ विचारधारासमेत प्रवेश गराएका छन्। खासगरी सी नेतृत्वमा आएपछि आर्थिक र विदेश नीतिमा आमूल परिवर्तन भएको छ। चीनको विकासमा योजनाबद्ध कार्यक्रमको निरन्तरता प्रमुख आधार रहेको चिनियाँ कम्युनिस्ट पार्टीका केन्द्रीय समितिअन्तर्गतको अन्तर्राष्ट्रिय विभागका उपमहानिर्देशक मा सुएसोङले भने, तङ स्याओ फिङको रक्षात्मक विदेश नीतिलाई आक्रामक वा सक्रिय विदेश नीतिमा परिवर्तन गरी अन्तर्राष्ट्रिय क्षेत्रमा चीनको भूमिका सशक्त भएको हो। राष्ट्रपति सीले ग्रेट पावरको परिभाषा बदल्दै र नयाँ अवधारणा अघि सार्दै आफ्ना सुधारवादी अग्रज च्याङ चमिन र हु चिन्ताओले अवलम्बन गरेको विदेश नीतिमा व्यापक फेरबदल ल्याएका छन्। वर्तमान राष्ट्रपतिको आगमनसम्म युरोपेली मुलुक लगायतका पश्चिमा शक्तिराष्ट्रहरू आर्थिक रूपमा पहिलेभन्दा कमजोर बने। यसका कारण उनीहरूलाई सीले आफ्नो विदेशी नीतिको केन्द्रमा नराखेको देखिन्छ। माले भने, सामान्यतया विश्वव्यापी प्रचलनमा रहेको परिभाषाले समाजवाद भनेको उत्पादनका साधनमा समाजको नियन्त्रण हुने राजनीतिक व्यवस्था बुझाउँछ। चीनमा माओत्सेतुङले गरेको सांस्कृतिक क्रान्तिले राज्य केन्द्रित अर्थतन्त्रलाई अँगाल्नुभएको थियो। विश्वव्यापीरूपमा समाजवादी आन्दोलन कमजोर भइरहेको अवस्थामा चीनले खुलाबजारलाई अवलम्बन गरेको हो। पुँजीवादका निजी स्वामित्वका विशेषता समावेश गरेर प्रतिस्पर्धी बजारलाई स्थान दिएका कारण चीनले अहिलेको अवस्थामा विश्व अर्थतन्त्रमा बलियो उपस्थिति देखाउन सफल भएको चिनियाँ अर्थविद्हरूको बुझाइ छ। अमेरिकासँग कूटनीतिक तहमा सम्बन्ध राख्दै आएको चीनले राष्ट्रपति सीको सत्तागमनसँगै दुई देशका नेतृत्वबीच प्रत्यक्ष संवादको पहल भयो। तत्कालीन अमेरिकी राष्ट्रपति बाराक ओबामा र वर्तमान राष्ट्रपति डोनाल्ड ट्रम्पसँग वार्तामार्फत दुई देशबीचको दूरी कम गर्दै आफ्नो विदेश नीतिलाई थप सन्तुलित पारेको पाइन्छ। सीको नेतृत्वमा भएको उन्नाइसौँ महाधिवेशनले चीनले शक्तिराष्ट्रसँगको प्रतिस्पर्धामा सन्तुलित विदेश नीतिका साथ अघि बढ्ने नीतिको अवलम्बन गरेको छ। सीले प्रतिपादन गरेको नयाँ ग्रेट पावर नीतिअन्तर्गत पारस्परिक विश्वास, शान्ति र सवैको जित भन्नेजस्ता अवधारणा पर्छन्। सीले परम्परावादी पश्चिमा शक्तिकेन्द्रको अवधारणा परिवर्तन गर्दै अब नयाँ उदीयमान शक्ति राष्ट्रको संगठन ब्रिक्स (ब्राजिल, भारत, रूस, दक्षिण अफ्रिका, चीन) लाई केन्द्रमा राख्ने प्रयास गरेका छन्। विश्व बजारमा अमेरिकी डलरको एकाधिकार तोड्न र एसियाकेन्द्रित अर्थतन्त्र विकासको बाटो सीले लिएको आर्थिक कूटनीतिको सबल पक्ष हो। राष्ट्रपति सीले वन रोड वन वेल्ट नीतिअन्तर्गत चीनले एसिया, युरोप र अफ्रिकालाई जल र जमिनको बाटो विश्वमा आफ्नो प्रभाव जोड्ने योजना ल्याएको बुझ्न सकिन्छ। मध्य एसिया, युरोप र अफ्रिकालाई जोड्न सडकको पूर्वाधार र जलमार्ग निर्माण गर्ने हेतुले चीनले वन बेल्ट वन रोडको काम सुरु गरिसकेको छ। यसले चीनको समृद्धिको सुनिश्चितता गर्ने विश्वास उपमहानिर्देशक माको रहेको छ। यसबाट विश्वको आर्थिक, राजनीतिक र सामरिक शक्तिको केन्द्रलाई युरोप र अमेरिकाको एकाधिकारलाई एसिया र खासगरी चीनमा स्थापित हुनेछ। वन रोड वन वेल्टको सफलताले चीनलाई विश्व बजारमा सडक सञ्जालमार्फत जोड्नेछ। त्यसैले अबको विश्वको आर्थिक केन्द्र चीन बन्ने सम्भावनालाई कसैले नकार्न नसक्ने देखिन्छ। च्याङसी प्रान्तका चिनिया कम्युनिस्ट पार्टी स्थायी समिति सदस्य शी स्याओलिनको विचारमा चीन सरकारले चिनियाँ जनतालाई गरिबीबाट माथि उठाउन गठन गरेका सहकारी समूह, पर्यटन विकास, कृषि उत्पादन, आधुनिक प्रविधिको विकासजस्ता कुरा आर्थिक समृद्धिका लागि महत्वपूर्ण विषय हुन्। कुइचो प्रान्तका स्थानीय चौचाचय गाउँ कमिटिका सचिव छन्सिईले भने, चिनियाँ नेता माओत्सेतुङको सांस्कृतिक क्रान्तिपूर्वको चीन र तङ स्याओ फिङ हुँदै वर्तमान राष्ट्रपति सी चिन फिङको नेतृत्वमा चीनमा निकै विकास भइसकेको छ। चिनियाँ नागरिकले विकासका लागि सरकारले कोरेका योजनाका खाकालाई व्यवहारिकतामा ल्याउन चिनियाँ नमुनाको समाजवादी प्रणालीको सहायता लिएका छन्। चिनियाँ कंग्रेसको केन्द्रीय परिषद््को सदस्यसमेत रहेका छिन्सिईले सन् २०१७ को अक्टोबरमा भएको चिनियाँ कम्युनिस्ट पार्टीको उन्नाइसौं राष्ट्रिय कंग्रेसको बेइजिङमा सम्पन्न सम्मेलनले चीन नयाँ युगमा प्रवेश गरेको बताए। चिनियाँ विशेषताको समाजवादी नमुनालाई अझ विकसित गर्दै सन् २०२१ सम्म चिनियाँ भूमिबाट पूर्णरूपमा गरिबी निवारण गर्ने निर्णय उक्त सम्मेलनले लिएको पनि छिन्सिईले स्पष्ट पारे। सम्मेलनले सन् २०४९ सम्ममा चीनले आफ्नो संस्कृति र सभ्यताको पुनर्जागरण गर्दै आर्थिक, सामाजिक र सामरिक क्षेत्रमा आफ्नो पूर्ण वर्चस्व राख्ने संकल्पसमेत गरेको थियो। चीनको राजनीतिमा कुनै अनपेक्षित परिवर्तन नभएमा चीनको यो महत्वाकांक्षी योजनाले विश्वको नेतृत्वलाई क्रमशः युरोप तथा अमेरिकाबाट चीनतर्फ फर्काउने सम्भावना बढ्दो छ। यसका लागि चीनले आफ्ना गतिविधिलाई आर्थिक तथा सामाजिक परिवर्तनबाहेक आधुनिक प्रविधिको विकासमा गरेका नयाँ नयाँ आविष्कारले चीनको समृद्धिको बाटोमा विशेष योगदान गरिरहेको छ। चिनियाँ कम्युनिस्ट पार्टीका संस्थापक अध्यक्ष माओत्सेतुङले अघि सारेको राज्य केन्द्रित अर्थतन्त्रले चीनको विकासको मार्गरेखा बनायो र यसलाई समय सान्दर्भिक बनाउन तङ स्याओ फिङ, च्याङ चमिन, हु चिन्ताओ हुँदै राष्ट्रपति सीले योगदान गरेको छिन्सिईले बताए। आफ्नो भविष्यलाई राखेर चीनले पञ्चशीलमा आधारित सहअस्तित्व, पारस्परिक सहयोग र अहस्तक्षेपकारी नीति अवलम्बन गरेर सतर्कतापूर्व अगाडि बढेको छ। चीन कसैसँग भिडन्तको पक्षमा देखिँदैन। सामूहिक हितको पक्षमा रहेको चिनियाँ सपनाका कारण चीन विश्वको आकर्षण बनेको छ। वातावरण संरक्षणमार्फत हरित गृह ग्याँसको प्रभावलाई कम पार्ने चीनको प्रयास प्रशंसनीय छ। चीनले वातावरणसम्बन्धी पेरिस सम्झौतालाई कार्यान्वयन गर्दै चीनले हाल उत्सर्जन गर्दै आएको कार्बनको मात्रा सन् २०२० सम्म ४० देखि ४५ प्रतिशत कटौती गर्ने प्रतिबद्धताले विश्वको चीनलाई हेर्ने धारणामा परिवर्तन आएको छ। प्रकृति र मानिसबीचको अन्तरसम्बन्धलाई राष्ट्रपति सीले महत्वका साथ उठाएका छन्। अहिलेको चीनको गुरुमन्त्र भनेको सबैसँग सन्तुलित सम्बन्ध कायम गरेर आर्थिक विकासमा अग्रसर बन्ने रहेको पाइन्छ। चीनको यो सोचलाई व्यवहारमा उतार्न अझै पनि कतिपय जटिलता भने रहेको पाइन्छ। पहिलो त चीनको खुलाबजार नीतिका कारण यहाँका धनी र गरिब नागरिकबीचको दूरी बढेको छ। जसले समाजवादी नीतिलाई चुनौती दिनसक्छ। अर्को शहर र गाउँबीचको जीवनलाई समान बनाउन चिनियाँ भूगोलका कारण पक्कै पनि सहजता छैन। अर्को पक्ष भनेको चीनको समृद्धि यहाँको राजनीतिक तथा सामाजिक अनुशासनका कारण सम्भव भएको छ। यसमा चिनियाँ कम्युनिस्ट पार्टी र सरकारको भूमिका महत्वपूर्ण रहेको छ। यद्यपि कडा अनुशासनका कारण दबिएर रहेका भावना एकीकृत भएर विद्रोहमा परिणत हुने खतरा पनि चीनका लागि खतरनाक चुनौती हुनसक्छ। यसप्रति चीन सचेत भने रहेको देख्न सकिन्छ। चीनले वातावरण संरक्षण, पर्यटन विकास, गरिबी निवारण, एकिकृत वस्ती निर्माण, सडक तथा हवाई रुटको विकास, आधुनिक कृषि प्रणाली नेपाल र नेपालीले पनि अनुकरण गर्न लायक कुरा हुन्। यसका लागि नेपालमा राजनीतिक दलको विकासका काममा रहने इच्छाशक्तिले महत्वपूर्ण भूमिका खेल्नसक्छ। चीनको अनुशासन, कामप्रतिको लगनशीलता र कार्यक्रमको निरन्तरताबाट नेपालले आफ्नो आर्थिक विकासका लागि पाठ सिक्न सक्नेछ। यसका लागि निजी क्षेत्र, सहकारी, तथा सरकारी निकायबीच समन्वय हुनु आवश्यक रहन्छ। सरकारले कार्यक्रम बनाउने मात्र नभई कार्यन्वयन गराउन आफू अन्तर्गतका निकायलाई निर्देशन दिने र कार्यक्रम समयमा सम्पन्न भए नभएको अनुगमनलाई प्रभावकारी बनाउनुसमेत पर्छ। समृद्ध समाजको सपना बोकेर लाग्ने कुनै पनि नेतृत्वलाई नागरिकहरूले विना आग्रह प्रोत्साहन गर्नेछन् र देशमा राजनीतिक स्थायित्वको प्रत्याभूत हुनेछ।"
युवाशक्तिको मूल्यांकन खै ?,"समाजलाई मिलेर बस्न नदिई घृणा, कुण्ठा, विषाद र निषेधको वातावरण तयार गरी विदेशका लागि सस्तो मजदुर उत्पादन गर्दै छौं। विसं १९४२ ज्येष्ठ सुदी ७ रोज ६ का दिन जारी सनदले नेपाली नागरिकलाई अंग्रेज सेनामा भर्ना हुन प्रोत्साहन गरेको देखिन्छ। त्यस सनदमा अंग्रेजले नेपालसँग पल्टनमा भर्ती हुन चाहने नेपालीलाई भर्ना गर्न पाउन दरखास्त गरेको भन्ने व्यहोरा छ। सो सनदमा खुसीराजीसँग अंग्रेजको नोकरी गर्न चाहने हरूका लागि तिनले पाउने सुविधाको विवरणसमेत उल्लेख गरिएको छ। सो सनदमा खुसीराजीसँग त्यस्तो नोकरीमा जान चाहनेले नजिकको मिलिसिया गौंडामा हाजिर भई अड्डाको पुर्जी लिनुपर्ने भनिएको छ। साथै सो सनदमा यसमा कसैलाई जानुपर्छ भन्या कर पनि छैन नजानु भन्ने रोकावट पनि छैन भन्ने व्यहोरा पनि परेको छ। यस्तै अहिले जान्न भनी पछि लुकीचोरी गएको ठहरे सजाय हुने चेतावनी पनि सो सनदमा उल्लेख छ। साथै जान चाहनेहरूको तीनपुस्ते, नामथर र घरसमेतको विवरण तयार गरी राख्ने कुरासमेत सो सनदमा उल्लेख छ। धनकुटा गौंडाका नाममा जारी सो सनदमा रहेको व्यहोरासहितको पुर्जी पाल्पा, पल्लो किरात, डोटी, उदयपुर, डढेलधुरा, सल्यान, कास्की, लमजुङ, जुम्ला, इलाम, दैलेख, प्युठान, चिसापानी, सिन्धुली आदि गौंडामा पनि पठाइएको थियो। (अप्रकाशित ऐतिहासिक सामाग्रीहरूको एक सँगालो : डा देवीप्रसाद शर्मा कँडेल, २०५७, पृष्ठ १२७) नेपाल आफ्नो देशका नागरिकलाई विदेशी सेनामा भर्ना हुन जान तटस्थताको आवरणमा स्वीकृति दिई सूचना जारी गर्ने देश हो। सुगौली सन्धि गर्नुपर्ने बाध्यताका कारण विदेशी सेनामा भर्ना हुन दोस्ताना र दरखास्त का नाममा सुरु भएको नेपालीलाई विदेशको सेवामा भर्ना गराउने क्रम अद्यपि जारी छ। अचेल सरकारले सनद र पुर्जी जारी गर्दैन। तर गल्लाहरू आउँछन् र लान्छन्। यसमा एकाथरी हामीलाई अन्याय गरी विदेशी सेनामा भर्ना हुन बाध्यतामा पारिएको भनी जातीय घृणा पनि व्यक्त गर्छन्। उता अंग्रेज सेनामा कार्य गरेका सैनिकलाई गोरा सैनिकसरह सुविधा नदिएका कारण वर्षौंदेखि कानुनी लडाइँसमेत लड्दै आएका पनि छन्। भारत स्वतन्त्र भएपछि पनि भारतीय सेनामा समेत नेपालीहरू व्यापकरूपमा भर्ना हुने गरेका छन्। भारतमा असमान व्यवहार गरेको भनी कानुनी लडाइँ लडेको जानकारीमा आएको छैन। तथापि त्यहाँबाट पनि गल्ला आउँछन् र युवा लैजान्छन्। मुलुक यो पनि हेरिबसेको छ। यहाँ नेपालीले अरू देशमा निजी तवरबाट रोजगार गर्न पाउनेमा प्रश्न गरिएको होइन। राज्यले आफ्नो युवाशक्तिलाई औपचारिकरूपमा विदेशी सैनिक बन्न पलायन गराउने वा हुन दिने कुरा आज कति उपयुक्त हो भन्नेबारे पुनर्विचार गर्न जरुरी छ। नेपालमा वैदेशिक रोजगार ऐन, २०६४ लागू छ। यो ऐनको आसय वैदेशिक रोजगारको व्यवस्थापन गर्नु मात्र होइन, घुमाउरो पाराले नेपाली जनशक्तिलाई नेपालबाहिर धपाउनु पनि हो। दफा ८ मा लैंगिक भेदभाव नगरिने भन्दै यसलाई महिला अधिकारको भाषामा उल्लेख गरिएको छ। तर अर्को अर्थमा भन्दा महिलालाई पनि आफ्नो देशमा सामाजिक सुरक्षा वा रोजगार नदिई मजदुरीका लागि विदेशतिर जान प्रेरित गरेको पनि हो। ऐनको दफा ९ मा विभिन्न किसिमका व्यक्तिलाई वैदेशिक रोजगारमा आरक्षण प्राप्त हुने भनिएको छ। अर्को अर्थमा त्यो आफ्ना खास प्रकारका भनिएका नागरिकलाई विदेशमा काम गर्न जान बाध्य पार्ने कुराको आरक्षण हो। देशबाट धपाउने पनि आरक्षण हो। जुन देशमा विकासका क्रियाकलाप हुन्छन् वा रोजगारका अवसर प्राप्त हुन्छन्, ती देशले पक्कै आफ्ना नागरिक न्यून वैतनिक कामदारका रूपमा देशबाहिर पठाउन पर्दैन। रेमिटेन्सबाट आउने धन आफ्नो देश विकसित भएर वा उत्पादकत्व बढेर वा देशमा रोजगार वृद्धि भएर आउने धन होइन। यी कामदार पक्कै राज्य र सरकारलाई धन्यवाद दिँदै आमाको काख छोडेर बाहिर गएका होइनन्। यो व्यक्तिको बाध्यता र सरकारको अकर्मण्यताको फल पनि हो। देशमा रोजगार सिर्जना नहुनुको प्रतिफल हो। यो ऐनअन्तर्गत विदेश जाने जनशक्ति भनेको वैज्ञानिक, परामर्शदाता, इन्जिनियर चिकित्सक आदि जनशक्ति नभई मूलतः कम आय गर्ने कामदार जनशक्ति हो। नेपालमा म्यान पावर को नाममा नेपाली नागरिक विदेश पठाउने वैध व्यवसाय छ। यी म्यान पावर मुलुकको विकास निर्माणका लागि जनशक्ति उत्पादन गर्ने वा मुलुकमै रोजगार सिर्जना गर्ने रोजगारदाता होइनन्। राज्यको विकास निर्माणमा लाग्नुपर्ने र लगाउन सके सबभन्दा राम्रो प्रतिफल दिनसक्ने मानव शक्ति विदेश पठाउने सरकारी मान्यताप्राप्त संस्थागत गल्ला हुन्। बाहिर जान बाध्य कामदार पावर मात्र होइन, इनर्जी पनि हुन्। यो इनर्जी इग्नाइट नगरी मुलुक कदापि अघि बढ्न सक्दैन। मूलतः अदक्ष नै वा दक्ष भए पनि अदक्ष मजदुरका रूपमा पठाइने यो मानवशक्तिले अरूको माटोमा शक्ति त पर्याप्त खर्च गर्छ, तर उसले पाउने प्रतिफल न्यून नै हुन्छ। यता खेतबारी बाँझो हुने, मजदुरीलगायतका अन्य काम गर्न छिमेकबाट मानिस आउने र यहाँबाट ठूलो रकम रेमिटेन्स लैजाने क्रम पनि बढ्दो छ। यसरी मुलुक आफ्ना युवाको पावर र इनर्जी विदेश पठाएर आफू भने कान्तिहीन बन्दैछ। त्यसका लागि काम गर्ने अनौपचारिक गल्लाहरू पनि छन्। देशको युवाशक्ति म्यानपावर नामक औपचारिक कम्पनी र अन्य अनौपचारिक गल्ला लगाएर देशको शक्ति र ऊर्जा विदेश पठाउन व्यस्त छ। नेपालको संविधानले नेपालीलाई कति धेरै मौलिक हक दिएको छ भने अब नेपाली युवा विदेशी सेनामा भर्ना हुन गल्लाका अगाडि छाती खोल्न जरुरी छैन। नेपालमा केही वर्षयता समाजलाई विभाजित गरी अनेक बहानामा कुण्ठा र घृणा पैदा गराई देशको युवाशक्तिमा मुलुक र पद्धतिप्रति निराशा र विषाद उत्पन्न गराइँदैछ। संस्थाहरू कमजोर बनाइँदैछन्। अधिकारका अनेक उछाल पैदा गरी सबै कुरा सरकारले थालमा हालेर दिनुपर्ने वातावरण तयार गरी कर्तव्य भने गर्नुनपर्ने स्थितिमा पुर्याइएको छ। आज हामी आफ्नो झ्यालबाट आफैंले फोहोर बाटोमा फाली बाटोमा आएर सरकारले सफाइ नगरेको भनी कुर्लन लाज नहुने स्थितिमा पुगेका छौं। गाउँमा गाई पाल्न अपमान तर विदेशमा भेडा चराउन सम्मान, गाउँमा पीपल लगाउन अपमान तर विदेशमा सल्लो रोप्न सम्मान हुने भन्ने अवस्थामा पुगेका छौं। यो एक प्रकारको दिमाग नियन्त्रण पनि हो। समाजलाई मिलेर बस्न नदिई घृणा, कुण्ठा, विषाद र निषेधको वातावरण तयार गरी विदेशका लागि सस्तो मजदुर उत्पादन गर्दै छौं। समाजका सकारात्मक कुरा उदाहरणका रूपमा प्रस्तुत नभएपछि सिक्ने र घोरिने पनि नकारात्मक कुरामा हो। दिमाग नियन्त्रण गरी सबै काम सरकारले पस्केर दिनुपर्ने आफूले अधिकार माग्न उफ्रे पुग्ने वातावरण सिर्जना गराउने कार्यमा पराइले खर्च गर्दै आएको पनि छर्लंगै छ। नेपालमा दसबाह्र कक्षा पास गरेका अझ कम उमेरका युवालाई विदेश पठाउन विदेशी कलेजका गल्ला परामर्शदाताको नाउँमा गल्लीगल्लीमा छन्। हाम्रो देशमा विश्वविद्यालय र महाविद्यालय पनि छन्। तिनमा अनेक पदाधिकारी पनि छन्। हाम्रा विश्वविद्यालय अनुसन्धान केन्द्र बन्न सकेका छैनन्। विश्वविद्यालयका विधापिच्छे अनुसन्धानात्मक प्रकाशन गर्न नीच मारेजस्तो देखिन्छ। तिनका अनुसन्धानका निष्कर्षले नीति र निर्णय निर्माणमा खासै सघाउन सकेको छैन। अपवादबाहेकका प्रायः प्राध्यापक राजनीतिक दलका झन्डामुनि वा गोप्यरूपमा लेभी तिर्ने कार्यकर्ता वा दलको लाइनको समर्थनमा तर्क खोजिदिने तर्कजीवीमा रूपान्तरण हुँदै गएको गुनासो सुनिन्छ। सरकारी क्याम्पसमा पढाउनेहरू नै निजी क्याम्पसका सञ्चालक हुने (खुला ? वा भित्रिया) गरेका कुरा पनि बाहिर आएका छन्। पढाइको वातावरण मुलुकमा राम्रो नभएपछि अभिभावक र विद्यार्थी त्यसको परिणाम भोग्न बाध्य छन्। यसले शैक्षिक गल्लागिरीलाई उम्दा व्यवसाय बनाउँदैछ। अझ कहिलेकाहीं विदेशका संस्थाले सीधै गल्ला क्याम्प चलाउँछन्। नेपालका शैक्षिक संस्था ध्वस्त पारेर हामी आफ्ना बालबालिकालाई परदेश पठाउँदै छौं। उनीहरूलाई आफ्ना मूल्य प्रणालीबाट विमुख गर्दै छौं। तिनको कमलो मनमा मुलुकप्रति नै वितृष्णा पैदा गर्दैछौं। सोवापत ठूलो धनराशि विदेश पठाउँदै छौं। देशको शैक्षिक वातावरणमा सुधार र स्तरमा वृद्धि नगरेर शैक्षिक गल्लामार्फत अध्ययनरत युवाशक्तिलाई थोकमा विदेश तिर घचेटेर हामी यहाँ निर्धक्क छौं। नेपाल आफ्ना देशका ससाना बालबालिका विदेशीलाई एडप्सन गर्न दिने देशमध्ये एक हो। पहिले मूलतः सरकारी आदेशबाट चल्ने यो धन्दालाई अझ नाफामुखी बनाउन विदेशीलाई नै अधिकार सिर्जना हुने गरी देवानी मुलुकी संहितामा विस्तारमा व्यवस्था गरिएको छ। कतिपय मुलुकले यस्तो धन्दामा शोषण, दुराचार र अत्याचार भएको प्रमाण पाएर सो धन्दा बन्द वा छानबिनका लागि स्थगित गरेका छन्। नेपालले पनि बेलाबेलामा स्थगित गरेको छ। यो दया वा माया को नाउँमा बालबालिका बेचबिखनको वैधानिक तरिकाको गोरखधन्दा बन्दै गइरहेको छ। कमजोर आर्थिक स्थिति भएका बाबुआमालाई भ्रममा पार्ने र ठग्ने उपाय पनि बन्दो छ। यसनिम्ति दया माया र सेवा को नाममा संगठित धन्धा गरिँदैछ। अझ केही समययता बालबालिकाको धर्म परिवर्तन गराई पठाउने गर्न थालेकाले यो धन्दा अब मर्सी माफियाको पकडतिर पनि जाँदैछ। यी बालबालिका असल नियतले मात्र लागिएको र असल नियतले नै पठाइको भन्ने छैन। आमाबाबु भएका बच्चालाई आमाबाबु नभएको भनी वा तिनलाई भ्रममा पारी, झुक्याई वा ठगी गरी पनि पठाइएको छ। यसका लागि केही उताका मर्सी गल्ला र केहीयताका तिनका मतियारको गठजोड छ। केही समययता कैयौं विदेशीहरू नेपालमै बाल यौन अपराध गरेकोमा पक्राउ पर्दैछन्। यो संख्या बढ्दो छ। ती बालबालिका कति व्यक्तिगतरूपमा बाल यौन अपराधीको पकडमा पुगेका हुन् र कति यहाँ बालगृह चलाउनेले चाँजोपाँजो मिलाएका हुन् भन्ने तथ्यांक सार्वजनिक भएका छैनन्। कतै यसमा पनि संगठित गिरोह वा गल्लागिरी सुरु भइसक्यो कि ? नेपाल बाल यौन अपराध गर्न सकिने वातावरण रहेको देशको रूपमा प्रचारित छ कि ? इन्टरनेटमा त्यस्ता सूचना छन् कि ? नेपाल भ्रमणमा आएकामध्ये कति विदेशी प्रवेशाज्ञा (भिजा) अवधि समाप्त भएर पनि यही धन्दा चलाएर बसेका छन् कि ? यसबारे अनुसन्धान गर्न जरुरी छ। ती बाल यौन अपराधी कुनै संस्थाको सिफारिसमा आएका वा तिनको सिफारिसमा भिसाको म्याद थपेको भए ती सिफारिसकर्ताको मिलिभगत छछैन, त्यसबारे खासै जाँचबुझ हुने गरेजस्तो बुझिँदैन। भिसा सकिएका विदेशी कहाँ, कसरी र कसको घर वा होटेलमा बसेका छन्, त्यसको निगरानी पनि जरुरी छ। नेपालमा केही वर्षयता धर्म परिवर्तन गराउन खटिएका विदेशी गल्लाहरू घरघर डुल्ने गरेको पाइन्छ। नेपालमा भाषा सिकाउने संस्था खोलेर, विद्यार्थी भिसा लिएर वा विदेशी गैरसरकारी संस्थामा काम गर्ने भनेर ती छद्मभेषी आफ्नो भन्दा भिन्न धर्म, संस्कृति र सभ्यता विनाश गर्न खटिइआएका हुन सक्छन्। नेपालका विभिन्न जातजाति, समुदायबीच फुट पैदा गराई सामाजिक र पारिवारिक बेमेल उत्पन्न गर्न र नेपालविरुद्ध घृणा सामग्री तयार गर्न खटिएका गल्ला हुन सक्छन्। सभ्यता समाप्त गर्न खटिएका गल्ला हुन सक्छन्। फुटाएर घुस्न र चुस्न आएका गल्ला हुन सक्छन्। अब सांग्लोमा बाँधेर लगी दास बनाउन सम्भव नभएकाले आफ्नो विश्वास प्रणाली लादेर बौद्धिक नियन्त्रणमा लिई नयाँखाले दास बनाउन खटिएका गल्ला नेपालको सभ्यता, संस्कृति र सद्भावका लागि खुला चुनौती हुन्। ती गल्लाले नेपालको राजनीति र प्रशासनमा घुसपैठ गरी आफूअनुकूल कानुन, नीति र पाठ्यक्रम बनाउन दबाब, प्रभाव र लालच दिने खतरा रहन्छ। त्यसैले विदेशी गैरसरकारी संस्था नियमन नियन्त्रण गर्न छुट्टै कानुन जरुरी छ। नेपालको संविधानले नेपालीलाई यति धेरै मौलिक हक दिएको छ कि अब नेपाली युवा विदेशी सेनामा भर्ना हुन गल्लाका अगाडि छाती खोल्न जरुरी छैन। कामदारको रूपमा जाने युवा म्यानपावरको चक्करमा फस्न जरुरी छैन। नेपाली विद्यार्थी बाबुआमाको न्यानो काख छोडेर दूतावासबाहिर लाइन लाग्न जरुरी छैन। अबोध बालबालिका आमाको दूधबाट वञ्चित हुँदै एडप्ट हुन जरुरी छैन, पराइको यौन अपराधको सिकार हुन जरुरी छैन। विदेशी गैरसरकारी संस्था मूलतः उताका एजेन्डा र न्यारेटिभमा काम गर्ने गल्ला संस्था हुन्। यता द्वेष, घृणा र कुण्ठा पैदा गर्न खर्च गर्ने संस्था हुन्। ती कूटनीतिक संस्था होइनन्। ती हाम्रा प्रतिनिधि पनि होइनन्। तसर्थ तिनलाई फुक्काफाल छोड्नु मुलुक, मुलुकी र मुलुकको सभ्यता, संस्कृति र सद्भाव ध्वस्त पार्न मौका दिनु हो। नयाँखाले उपनिवेश र दासता स्विकार्नु हो। आफ्नो सभ्यता, संस्कृति र सद्भाव बचाउँदै अगाडि बढ्ने कि फुट र दासत्वको घनत्व बढाउने भन्ने प्रश्न आज हाम्रासामु अजिंगरसरह खडा छ। यी सबै गल्लागिरीबारे बेलैमा सोचौं, सबैले सोचौं। गम्भीर भएर सोचौं।"
विराट कोहली टेस्ट क्रिकेटका नम्बर एक खेलाडी,"नयाँदिल्ली : इङ्ल्यान्डविरुद्धको खेलमा पराजित भए पनि भारतीय टिमका कप्तान विराट कोहली टेस्ट क्रिकेटका नम्बर एक ब्याट्सम्यान बनेका छन् । इङ्ल्यान्डविरुद्ध पहिलो पारीमा सतक र दोस्रो पारीमा अर्धशतक जोडेर कोहलीले यो उपलब्धि हासिल गरेका हुन् । यसका साथै कोहलीले अस्ट्रेलियाका पूर्व कप्तान स्टिभ स्मिथबाट नम्बर वानको ताज पनि खोसेका छन् । विराट कोहली नम्बर एक ब्याट्सम्यान बनेको समाचार आईसीसीले आफ्नो ट्विटर एकाउन्टमा सेयर गरेको छ। आईसीसी टेस्ट र्याङकिङमा विराट कोहली ९३४ अंकसहित पहिलो नम्बरमा पुगेका हुन् । अस्ट्रेलियाका स्टिभ स्मिथ ९२९ अंकसहित दोस्रो नम्बरमा छन् । स्टिभन स्मिथ डिसेम्बर २०१५ देखि टेस्ट क्रिकेटमा नम्बर वान स्थानमा थिए । अर्कातिर भारतविरुद्धको पहिलो टेस्टमा अपराजित इङ्ल्यान्ड क्रिकेट टिमका टेस्ट कप्तान जो रूट ८६५ अंकसहित तेस्रो नम्बरमा छन् । भारतीय टिमबाट कोहलीका अलावा केबल चेतेश्वर पुजारा शीर्ष १० मा छन् । पुजारा ७९१ अंकसहित छैटौँ नम्बरमा छन् । विराट कोहलीले पहिलो पटक नम्बर १ टेस्ट ब्याट्सम्यान बन्ने गौरव हासिल गरेका छन् । साथै सात वर्षपछि कुनै पनि भारतीय ब्याट्सम्यान नम्बर १ मा पुगेका हुन् । यसभन्दा अघि जु २०११ मा सचिन तेन्दुलकर नम्बर १ टेस्ट ब्याट्सम्यान बनेका थिए । सचिनका अलावा टेस्ट क्रिकेटमा राहुल द्रविड़, गौतम गम्भीर, सुनिल गावस्कर, वीरेन्द्र सहवाग र दिलीप वेङ्गसरकरले नम्बर १ ब्याट्सम्यान बन्ने गौरब हासिल गरेका थिए ।"
पिताको सम्झनामा ब्याडमिन्टन प्रतियोगिता,"गुल्मी : आफ्ना परिवारका सदस्य दिवगंत भएमा धेरैले विद्यालयमा अक्षयकोष स्थापना वा अन्य धार्मिक काम गर्ने प्रचलन छ । तर नेपाली सेनाका एक मेजरले आफ्ना पिताको सम्झनामा जिल्लास्तरीय ब्याडमिन्टन प्रतियोतिाको आयोजना गर्ने भएका छन् । वीरभद्रजंग गुल्म गुल्मीका प्रमुख मेजर जनमत कार्कीले दिवगंत पिताको सम्झनामा खेल आयोजना गर्न लागेका हुन् । आइतवार पत्रकार सम्मेलन गरेर ब्याडमिन्टन प्रतियोगिताबारे उनले जानकारी दिए । बुवा दिवगंत भएको तीन वर्ष भयो,उनले भने,उहाँको सम्झनामा खेल आयोजना गर्न लागेको छु । कार्कीले जिल्लास्तरमा अन्य धेरै कार्यक्रम हुने भए पनि खेलकुदमा कसैले चासो नदिएकाले पिताको सम्झनामा ब्याडमिन्टन प्रतियोगिता राखिएको उनले बताए । मेजर कार्कीले खेलक्षेत्रको विकास र खेलाडीको मनोबल र उत्पादनमा खेलकुदका कार्यक्रमले फाइदा पुग्ने समेत बताए । वीरभद्र जंग गुल्मको प्रमुख भएर जिल्लामा आएपछि उनले निशुल्क स्वास्थ्य शिविर र विभिन्न खेलकुद गर्दै आएको समाजसेवी शेरबहादुर थापाले बताए । मेजर कार्की नेपाली सेनाबाटै राष्ट्रिय र अन्तराष्ट्रिय खेलको अनुभवी भएकाले जिल्लावासी युवालाई पनि खेलकुदमा सक्रिय बनाएको समेत जानकारी दिए । डम्बर स्मृति जिल्लास्तरीय खुल्ला व्याडमिन्टन प्रतियोगिता साउन २४ गतेबाट शुरु हुने आयोजक मेजर जनमत कार्कीले जानकारी दिए । तीन दिनसम्म जिल्ला खेलकुद विकास गुल्मीको कबर्ड हलमा सञ्चालन हुने ब्याडमिन्टन खेल चार विधामा खेलाइनेछ । कार्कीका अनुसार ब्याडमिन्टनका लागि झण्डै दुईलाख खर्च गर्न लागिएको समेत बताए । फोटो ः व्याडमिन्टन प्रतियोगिताको जानकारी दिंदै नेपाली सेनाका मेजर जनमत कार्की । तस्विर ः गंगा खड्काअन्नपूर्ण"
रेस्लिङका सुपर स्टार केन नगरको मेयरमा निर्वाचित,"न्युयोर्क : वर्ल्ड रेस्लिङ इन्टरटेन्मेन्ट (डब्लूडब्लूई)का सुपर स्टार केनले दोस्रो इनिङ सुरु गरेका छन् । रेस्लिङको रिङका बादशाह केन (ग्लेन ज्याकोव) अहिले राजनीतिमा सक्रिय भएका छन् । उनी अमेरिकी सहर नक्स काउन्टीको मेयरमा निर्वाचित भएका छन् । रिपब्लिकन पार्टीका उम्मेदवार केन आफ्ना प्रतिद्वन्द्वीलाई दोब्बरभन्दा बढी मतले पराजित गर्दै मेयरमा निर्वाचित भएका हुन् । रेस्लिङको रिङमा धेरैलाई पराजित गरेका केनले राजनीतिक यात्राको पहिलो प्रयासमा सफलता हात पारे । उनले ५१ हजार आठ सय चार मत ल्याउँदा डेमोक्रेट उम्मेदवार लिन्डा हेनीले २६ हजार दुई सय २४ भोट प्राप्त गरे । केनले ल्याएको मत ६६ प्रतिशत हो । डब्लूडब्लूईले आफ्नो आधिकारिक ट्विटरमार्फत केनलाई सफलताको शुभकामना दिएको छ । अघिल्लो वर्ष केन रेस्लिङको रिङमा कमै मात्र देखिने गरेका थिए । उनले नक्स काउन्टीको मेयरका लागि निकै तयारी गरेका थिए । रेस्लिङ प्रतियोगितामा सहभागिता जनाउनुभन्दा उनी चुनावी रणनीति बनाउन व्यस्त रहे । उनले पछिल्ला केही वर्षमा मात्र राजनीतिमा हात हालेका होइनन् । उनी धेरै वर्षदेखि राजनीतिमा सक्रिय थिए । तर, उनले कहिल्यै पनि राजनीतिलाई रिङमा छिर्न दिएनन् । उनले आफ्नो राजनीतिक पाटोलाई सदैव लुकाएर राखे । मेयरमा निर्वाचित भएपछि केन अब केही समय टेलिभिजनमा नदेखिने भएका छन् । मुलुककै चौथो आम्दानी गर्ने सहरका रूपमा परिचित नक्स काउन्टीलाई अझ परिस्कृत बनाउने अभियानमा लाग्नुपर्ने भएकाले केही समय डब्लूडब्लूईको रिङमा नफर्किने केनले बताए । उनी मेयरमा निर्वाचित हुने डब्लूडब्लूईका दोस्रो रेस्लर हुन् । केनभन्दा अघि सन् १९९१ मा जेस बेचुरा ब्रुकलिन पार्कका मेयरमा निर्वाचित भएका थिए । सन् १९९५ सम्म मेयर रहेका उनी सन् १९९० देखि २००३ सम्म त्यहाँको गभर्नर पनि बनेका थिए । मेयरको कार्यकाल पूरा गरेपछि डब्लूडब्लूईको रिङमा फर्किएका उनी गभर्नर भएपछि भने रिङमा फर्किएनन् ।"
युभेन्टस छाडेर हिग्वेन मिलानमा,मिलान : युभेन्टस छाडेर ऋणमा अर्को इटालियन क्लब एसी मिलान पुगेका अर्जेन्टिनी स्ट्राइकर गोन्जालो हिग्वेनलाई सानसिरोमा समर्थकले भव्य स्वागत गरेका छन् । एसी मिलान जाने सहमति बनेपछि हिग्वेन पहिलोपटक शुक्रबार सानसिरो पुगेका हुन् । युभेन्टसका मुख्य स्ट्राइकर रहँदै आएका हिग्वेन टोलीमा क्रिस्टियानो रोनाल्डोको आगमनसँगै मिलान जाने निर्णयमा पुगेका थिए । पोर्चुगिज स्ट्राइकर रोनाल्डो रियलमा नौ वर्षको बसाइपछि १० करोड पाउन्डमा युभेन्टसमा अनुबन्ध भएका छन् । त्यससँगै हिग्वेनले युभेन्टस छाड्ने इच्छा व्यक्त गरेका थिए । उनको त्यही इच्छाअनुसार युभेन्टसले हिग्वेनलाई एसी मिलानमा ऋणमा पठाउने निर्णय गरेको हो । हिग्वेनका एजेन्टले जनाएअनुसार एक वर्षको ऋणको सम्झौतापछि उनले एसी मिलानसँगै आधिकारिक सम्झौता गर्ने तयारी गरेका छन् । हिग्वेनले आवश्यक स्वास्थ्य परीक्षणसमेत सम्पन्न गरिसकेका छन् । यो सम्झौतामा अन्य दुई खेलाडीले पनि क्लब परिवर्तन गरेका छन् । माटिया काल्डारा पनि हिग्वेनसँगै युभेन्टसबाट मिलान पुगेका छन् भने रक्षक लियोनार्दाे बोनुसी मिलानबाट युभेन्टस फर्किएका छन् । हिग्वेन सन् २०१६ मा सात करोड ९० लाख पाउन्डमा नापोलीबाट युभेन्टस पुगेका थिए । ३० वर्षीय हिग्वेनले युभेन्टसमा बिताएको दुई सिजनमा घरेलु सिरी ए लिग र कोपा इटालियाको उपाधि जितेका छन् । युभेन्टसका लागि उनले सबै प्रतियोगितामा गरी एक सय पाँच खेल खेल्दै ५५ गोलसमेत गरेका छन् । सिरी ए लिगमा मात्रै उनले ७३ खेल खेल्दै ४० गोल गरेका थिए ।
भिडाल भित्र्याउँदै बार्सिलोना,"बार्सिलोना : स्पेनिस पावर हाउस बार्सिलोनाले चर्चित मिडफिल्डर अरतुरो भिडाललाई टोलीमा अनुबन्ध गर्ने तयारी गरेको छ । चिलीका मिडफिल्डर भिडाललाई खर्चिएको रकमबारे बार्सिलोनाले भने खुलाउन चाहेको छैन । यद्यपि बायर्न म्युनिखका मिडफिल्डर भिडाललाई बार्सिलोनाले अनुबन्ध गर्न २० मिलियन युरो खर्चिएको समाचारमाध्यमले जनाएका छन् । स्पेनिस पत्रिका मार्काका अनुसार बार्सिलोनाले भिडाललाई २० मिलियन युरोमा भित्र्याएको उल्लेख गरेको छ । बार्सिलोनाले उनलाई तीनवर्षे सम्झौता गरिसकेको समेत उल्लेख गरिएको छ । ३१ वर्षीय भिडालले बार्सिलोनामा केही दिनमै मेडिकल परीक्षण गर्ने र बार्सिलोनाबाट खेल्ने पनि मार्काले खुलासा गरेको छ । भिडाल सन् २०१५ मा बायर्न म्युनिखमा अनुबन्ध भएका थिए । उनी इटालियन क्लब युभेन्टसबाट बायर्नमा पुगेका थिए । तीन वर्ष बायर्नमा बिताएका भिडाल बायर्नका हतियार नै थिए । भिडाल बार्सिलोना गएको कुरालाई बायर्नले समेत पुष्टि गरेको छ । भिडाल महत्र्वपूर्ण खेलमा टोलीलाई काम लाग्ने खेलाडी हुन् । उनमा टोलीलाई कठिन अवस्थामा खेल फर्काउन सक्ने क्षमता छ । हामी उनको सुनौलो भविष्यको कामना गर्छौं, बायर्नका कार्यकारी अधिकृत कार्ल हेइन्ज रुमेनिजले भनेका छन् । भिडालको उपस्थितिमा बायर्नले तीनवटै सिजनको लिग उपाधिसहित एक जर्मन कप र दुई जर्मन सुपर कप जितेको छ । बार्सिलोनाले पनि भिडालको आगमन टोलीका लागि महत्वपूर्ण हुने उल्लेख गरेको छ । सन् २००७ देखि चिली राष्ट्रिय टोलीका भरपर्दा खेलाडी भिडालले राष्ट्रिय टोलीबाट एक सय खेल खेलिसकेका छन् । ती खेलमा उनको गोलसंख्या २४ पुगेको छ ।"
