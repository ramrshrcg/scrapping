शीर्षक,विवरण
भारतको सकारात्मक निर्णय,"नेपालको जलविद्युत्सम्बन्धी भारतले गरेको पछिल्लो निर्णयले आर्थिक विकासमा तरंग ल्याउने छ । गत साता भारतले नेपालसम्बन्धी दुइटा महत्वपूर्ण नीतिगत निर्णय गर्यो। पहिलो सीमापार जलविद्युत्मा लगानी र अर्काे इनर्जी बैंकिङ। पहिलो निर्णयले नेपालको जलविद्युत्मा भारतलगायत अन्य देशका लगानीकर्ताबाट उत्पादित बिजुली भारतले किन्ने ढोका खुला गरिदियो। दोस्रो नेपालको जगेडा बिजुली लिने र नेपालमा उत्पादन नभएको वा कम भएको अवस्थामा नेपाललाई दिने। यी दुई निर्णय परिपूरक रूपमा आए। नेपालले वर्षैांदेखि यही निर्णयको अपेक्षा गरेको थियो। नेपालले बिजुली निर्यात गर्ने नीति २०४८ सालमा लियो। यो नीति बनेको आज २७ वर्ष भयो। आजका दिनसम्म नेपालले निर्यात होइन, उल्टै आयात मात्र गर्दै आइरहेको छ। अब भोलिका दिनमा भारतले गरेको यी दुई निर्णयको सही कार्यान्वयन भएमा नेपाल एसियामै सबैभन्दा धेरै बिजुली निर्यात गर्ने मुलुकका रूपमा दर्ज हुनेछ। पञ्चायतकालदेखि आजपर्यन्त राज्यले जलविद्युत् विकासलाई महत्व दिएन। प्राथमिकतामा पनि राखेन। हिजो मागेरै जलविद्युत् आयोजनाहरू बने। अहिले अनुदान होइन, अधिकांश आयोजना ऋणमा मात्र बन्छन्। गार्हस्थ्य मागसमेत धान्न नसक्ने गरी यो क्षेत्र थला पर्यो। हरेक कुरामा मुलुक परनिर्भर रह्यो। सरकारको आर्थिक नीति नै आयातमा कर लगाउने र मानव शक्ति विदेशी पठाउने लगाउने रह्यो। कलकारखाना खुलाउने र आन्तरिक रोजगार सिर्जना गर्ने दिशामा सरकारले नीति बनाउन सकेन। भन्सारमुखी आर्थिक नीतिकै कारण अहिले चार महिनामा पाँच खर्ब रुपैयाँको व्यापार घाटा भयो। यो क्रम अझ रोकिने छैन। मासिक दुई अर्ब रुपैयाँको चामल आयात गर्नुपरेको छ। यो सानो आँकडाले नै मुलुकको समग्र आर्थिक स्थिति छर्लंग पार्छ। यो सन्दर्भमा भारतले नेपालको जलविद्युत् विकासमा तगारो नै हालेको थियो। विद्युत् व्यापार सम्झौता गर्यो, तर त्यसको मर्मविपरीत सीमापार विद्युत् व्यापार निर्देशिका जारी गरिदियो। यसले भारतीय कम्पनीबाहेक अरूले लगानी गरेको परियोजनाबाट उत्पादित बिजुलीले निषेध गरिदियो। प्रसारण लाइन बनाउने सहमति भयो, भाडाजति नेपालको थाप्लामा हालिदियो। नेपालको जलविद्युत्मा वैदेशिक लगानी आउन खोज्यो, बजार दिएन। एकातिर भारतको यो नियत र प्रवृत्ति, अर्काेतिर नेपाल आफैंले जलविद्युत्मा आत्मनिर्भर हुन कहिल्यै चाहेन। हाम्रा नेताहरूले यो दिशामा कहिल्यै पनि सोचेनन् र देश आज यसरी हरिकंगाल हुन पुग्यो। भारतले अहिले नेपालको चाहनाअनुसार आफ्ना विद्यमान नीति परिमार्जन गरेको छ। यसले गर्दा नेपालमा भारतसहित सबै मुलुकका लगानीका लागि ढोका खुलेको छ। विगतमा लगाएको अंकुश उसले हटाएको छ। नेपालका नदीनाला सबै भारतीय नियन्त्रणमा हुने गरी उसले सीमापार विद्युत् व्यापार निर्देशिका लागू गरेको थियो। यो निर्देशिका सच्याउन नेपाल सरकारले सुरुदेखि भारतलाई आग्रह गर्दै आएको थियो। निर्देशिका लागू भएको दुई वर्षसम्म नेपालको मात्र होइन, भारतभित्रै यो नीतिको आलोचना भयो। आलोचना मात्र होइन, नीति परिवर्तन गर्नुपर्ने बाध्यता पनि भारतलाई आइलाग्यो। भारतीय अदालतले प्रदूषण नियन्त्रण गर्न धुवाँ पैदा गर्ने ऊर्जा भट्टीहरू बन्द गर्न सरकारलाई आदेश दिएको छ। भारत सरकारले पनि ऊर्जा मि श्रणसम्बन्धी नयाँ नीति ल्याएको छ। हाल दुईतिहाइभन्दा बढी तापीय ऊर्जाको बाहुल्य रहेको भारतमा आधा नवीकरणीय ऊर्जा जडानलाई उसले जोड दिएको छ। नवीकरणीय ऊर्जामा जानुपर्नेमा मुख्यतः दुइटा उसका बाध्यता छन्। पहिलो तापीय ऊर्जा उत्पादन गर्ने कोइलाको भाउ वृद्धि हुनु र अर्काे भारतको अत्यधिक बिजुली खपत (पिक) हुने समयमा सौर्य, तापीयजस्ता ऊर्जाका दक्षता जलविद्युत्को तुलनामा नहुनु। त्यसबाहेक यसमा राजनीतिक कारण पनि छ। भारतमा अबको केही दिनमा लोकसभाको निर्वाचन हुँदैछ। मोदीकै पालामा नेपालमा लगाइएको नाकाबन्दीले भारतीय जनता पार्टीको आलोचना निकै भएको थियो। चुनावी संघारमा आएर मोदीले धमाधम सुधारका कार्यक्रम ल्याइरहेका छन्। छिमेकीसितको सम्बन्ध सुधार पनि नेपालको जलविद्युत्सम्बन्धी उसको नीतिगत सुधारका रूपमा देखिएको छ। आयोजनाका साहुजीहरू मोटाउने, सेयरधनी मर्ने र बिजुलीचाहिँ महँगो हुने अहिलेको व्याप्त प्रवृत्ति निर्मूल नपारेसम्म हाम्रो बिजुलीले भारतीय बजारमा प्रतिस्पर्धा गर्न सक्दैन। भारतको यो निर्णयले नेपालमा दूरगामी प्रभाव पर्नेछ। उसले जनाएको प्रतिबद्धताअनुसार व्यवहार पनि गर्यो भने मात्र निर्णयले सार्थकता पाउनेछ। नत्र यो महाकाली सन्धिजस्तै हुनेछ। सन्धि त छ नेपालको संसद्को दुईतिहाइ बहुमतबाट पारित। ६ महिनामा पञ्चेश्वरको डीपीआर बनाउने, १३ किलोमिटर महेन्द्रनगरटनकपुर लिंक रोड बनाउने, टनकपुर ब्यारेजबाट नेपाललाई सिँचाइ गर्न दिने, नदी साझा, पानी र बिजुली आधा। आज सन्धि हस्ताक्षर भएको दुई दशक पुगिसकेको छ, तर सन्धिअघि जस्तो अवस्था थियो त्यसमा केही पनि सुधार भएको छैन। कोशी र गण्डकमा पनि सम्झौतामा उल्लिखित प्रावधान लागू भएका छैनन्। यसरी शंकाको दृष्टिले हेर्दा भारतले नेपालको जलविद्युत्सम्बन्धी गरेको पछिल्लो निर्णयले उत्साहित भइहाल्नुपर्ने स्थिति छैन। तर निर्णय पालना गरेमा त्यसले नेपालको आर्थिक विकासमा ठूलो तरंग भने ल्याउनेछ। अहिले बजारकै सीमितताका कारण नेपालमा लगानी आउन सकिरहेको छैन। एकातिर राज्य आपूसित पैसा छैन भनेर टक्टकिराखेको छ। अर्काेतिर विदेशी लगानीका लागि बजार छैन। भएको सीमित बजारमा पनि डलरमा बिजुली बेच्न पाए मात्र लगानीकर्ता आउँछन्। डलर बिजुलीले पारेको तीव्र नकारात्मक प्रभावले अर्थतन्त्र नै चौपट पारेको छ। राज्यको डलरको आम्दानी रेमिट्यान्सबाहेक अरू उल्लेखनीय छैन। चार अर्ब रुपैयाँ निर्यात हुँदा चार खर्बको आयात हुन्छ। रेमिट्यान्स र पर्यटनबाट प्राप्त भएको डलर धान, चामल, औषधि खरिदमै सीमित छ। अनि अरू डलरको स्रोत खोइ ? राजस्व उठाउने लक्ष्य छ आठ खर्ब ३५ अर्ब रुपैयाँ। राष्ट्रपतिदेखि कार्यालय सहायकसम्मका तलब भत्ताकै लागि आठ खर्ब ४५ अर्ब रुपैयाँ खर्च हुन्छ (यो वर्षको बजेट)। अरू पुँजीगत खर्च गर्नका निम्ति विदेशी ऋण लिनुपरेको छ। ऋण त्यसै आउँदैन। त्योसँग सर्त पनि हुन्छ। सर्तसहितका ऋणले मुलुकको हित गर्दैन। ऋण लिएर देश विकास हुने भए पञ्चायतकालमै यो देश स्वर्ग भइसक्थ्यो। बजार र लगानी दुवै कुराको खडेरी परेकाले नेपालको जलविद्युत् विकास हुन सकेन। यस्तो अवस्थाका कारण नेपालको एउटा सम्भावनायुक्त क्षेत्र भिल्लको देशमा मणि सावित हुन पुग्यो। हिजो नर्वेको एसएन पावरले भारतमा बिजुली निर्यात गर्ने उद्देश्यले तामाकोसी तेस्रो (६५० मेगावाट, अर्धजलाशययुक्त) को अध्ययन गरेर ठेक्कापट्टा गरे हुने स्थितिसम्म पुर्यायो। भारतले बिजुली लिएन। नर्वे नेपालबाट फक्र्याे। उसले खिम्तीको जस्तै डलर पीपीए प्राधिकरणले गरिदिएको भए तामाकोसी तेस्रो बनाउँथ्यो। त्यो भएन। भारतीय बजार पाएन। यो उदाहरणले प्रस्ट गर्छ कि बजारको सीमितताका कारण सम्भावित वैदेशिक लगानी रोकिएका छन्। अब स्वदेशीका कुरा। स्वदेशी निजी क्षेत्र झन्डै पाँच हजार मेगावाट विद्युत् बनाउने तरखरमा छ। प्राधिकरणको दृष्टिबाट विद्युत् खरिद सम्झौता (पीपीए) को कोटा पुगिसकेको छ। राजनीतिक दबाबका कारण पीपीएको संख्या बढ्दो छ। तर प्राधिकरण भने चिन्तित छ। बर्खामा शतप्रतिशत र हिउँदमा एकतिहाइ मात्र उत्पादन गर्ने नदीप्रवाही २२५० मेगावाट बिजुली र २५०० मेगावाटको पिकिङ (अर्धजलाशययुक्त) को बिजुली खेर गई वार्षिक एक खर्ब ७९ अर्ब रुपैयाँ घाटा पर्ने प्राधिकरणको अनुमान छ। यो तथ्यांकले प्राधिकरणको पीपीए गर्ने सीमिततालाई उजागर गरेको छ। यता ऊर्जा मन्त्रालय लाइसेन्स जारी गरेको गर्यै छ। ऐनअनुसार लाइसेन्स दिन्न भन्न मिल्दैन। उता प्राधिकरण आफैं थला परेको छ। भन्छ योभन्दा बढी पीपीए गर्न सक्दिनँ। अनि ऊर्जामन्त्री घोषणा गर्छन्् १० वर्षमा १५ हजार मेगावाट बिजुली उत्पादन गरिनेछ। अझ कांग्रेसका एक ऊर्जा मन्त्रीले घोषणै गरेका थिए २० वर्षमा २५ हजार मेगावाट। सरकारको चाला हेर्दा अबको दस वर्षमा दुई हजार मेगावाट बिजुली पनि खपत हुँदैन। सरकारका मन्त्रालयहरूले पुँजीगत बजेट खर्च गर्न नसकेको जस्तो। पोहोर १२४७ मेगावाट बिजुलीको माग थियो। यो वर्ष (अस्तिको) ११५१ मेगावाट माग छ। अर्थात् माग बढ्दो होइन, घट्दो छ। माग नै नभएपछि पीपीए कसरी गर्ने ? पीपीए नै नभएपछि लगानी कसरी ल्याउने ? लगानी नै नभएपछि सरकारले कर, राजस्व कहाँबाट पाउने ? देश विकास कसरी हुने ? यो पृष्ठभूमिमा भारतले गरेको इनर्जी बैंकिङ सम्झौता र सीमापार विद्युत् व्यापार निर्देशिका परिमार्जनले नेपालको जलविद्युत् विकासमा ठूलो योगदान पुर्याउनेछ (कार्यान्वयन गरेमा मात्रै)। नेपालले पनि अब भारतले गर्ने भइहाल्यो, आफूले केही गरिराख्नुनपर्ने भनेर बस्न भने हुँदैन। जलाशययुक्त आयोजना सरकारको पहिलो प्राथमिकता हुनुपर्छ। प्राधिकरण र निजी क्षेत्रले लटरपटर गरेर आयोजना बनाउनु भएन। पारदर्शी र प्रतिस्पर्धी हुनुपर्छ। सस्तो बिजुली मात्र प्रतिस्पर्धी हुन्छन्। सरकारले अहिलेदेखि नै पूर्वतयारी गरी आयोजनाको अवाञ्छित र कृत्रिम लागत हटाउनेतिर लाग्नुपर्छ। आयोजनाका साहुजीहरू मोटाउने, सेयरधनी मर्ने र बिजुलीचाहिँ महँगो हुने अहिलेको व्याप्त प्रवृत्ति निर्मूल नपारेसम्म हाम्रो बिजुलीले भारतीय बजारमा प्रतिस्पर्धा गर्न सक्दैन।"
उपदेश होइन समानताको संस्कार,"निडर सोच र स्वतन्त्र अभिव्यक्ति दिने क्षमताका कारण तपाईं राम्रो महिला लेखिका बन्न सक्नुहुन्छ। एकजना हितैसी पुरुष मित्रले वार्तालापका क्रममा सुभाव दिए। मनमनै खुसी पनि लाग्यो, फेरि त्यही कुराले केही दुःखी पनि बनायो। म किन राम्रो लेखक बन्न नसकी राम्रो महिला लेखिका मात्र बन्न सक्छु होला ? पुनः अर्को प्रश्न मनमा आयो, आखिर यो प्रश्न मेरो मनमा किन उब्जियो होला ? ती मित्रले लेखक नै भनेको पनि त हुन सक्छ तर अभिव्यक्ति मात्रै महिला लेखक भएको पो हो कि वा मनबाटै उनले महिला लेखक नै भने ? कतै मैले उनीमाथि लिंगका हिसाबले फरक भएकै कारण शंका गर्न त पुगिनँ ? जे होस् माथि उल्लेख भएका मनोसंवाद लेख्नुको कारण आजका दिनमा महिला अधिकारबारे बहस चल्दै गर्दा पुरुष र महिलाबीच जोगी र भैंसीको जस्तो सम्बन्ध देखिने गरेको छ। यस्तो किन भइरहेछ भन्नेबारे थप प्रस्ट हुन यी र यस्तै अन्य केही प्रसंगबारे चर्चा गर्न उचित ठान्दछु। केही समयअघि एक पाँचतारे होटेलमा भएको बौद्धिक वर्गको सम्मेलनमा एकजना ठूलै अभियन्ता, लेखकले, पुँजीवादले महिलालाई नांगोे बनायो। उनीहरूलाई माल बनायो। शरीर बेच्ने धन्दा गर्ने बनायो भनी वकालत गरे। उनीसँगै मञ्चमा बसेका अर्का महिला माननीय र महिला अधिकारकर्मीले पनि उनलाई बेजोड तालीले समर्थन गरे। अभियन्ताज्यू पनि कोटको बाहुलाले नाक पुछ्दै गज्जबसँग स्टेजबाट हात हल्लाउँदै बाहिर निस्किए। म सोचमा परें, उनले साँच्चै महिलाका बारेमा नै केही सकारात्मक सोचेर त्यो कुरा भने कि महिलाप्रतिको संकुचित सोचका कारण त्यो अभिव्यक्ति दिन पुगे ? अर्को प्रसंगमा नाम चलेका पत्रिकामा आउने केही वरिष्ठ महिलावादीका लेखबारे कुरा गरौं। ती लेख पुरुषप्रधान समाज, सोच, व्यवहारबाट वाक्कदिक्क भएर लेखिएका वाणरूपी गन्थनजस्ता हुन्छन्। साह्रै गज्जबसँग भरिएका हुन्छन् तिनका लेखमा महिलाका व्यथा। घरदेखि अफिससम्म पुरुषबाट भएका दुव्र्यवहार, दबाइएका आवाज, कुण्ठित भावना र त्यसको प्रतिकारस्वरूप निस्कने ज्वालामुखीरूपी प्रहार। पढ्दै जाँदा, त यस्तो लाग्छ घरमा भएका पुरुष ( श्रीमान्, छोरा, बाबु, दाजु, भाइ) सबै मेरा दुस्मन हुन् ! तिनलाई एकै सासमा कुटेर उनीहरूमाथि राज गरौं ! तिनका पितृसत्तात्मक सत्तामाथि मातृसत्ता चलाउ र राज गरौं ! आदि भावना आउने गरी लेखिएका हुन्छन्, ती वरिष्ठका लेख। पुरुषले महिलालाई हेर्ने दृष्टिकोणमा परिवर्तन आउँदा वा भावनात्मक सम्बन्ध गासिँदा अर्कोलाई जबर्जस्ती बोझ सिकाउन जरुरी छ र ? त्यस्ता लेख शासकीय सोच भएका महिलावादी लेखजस्तो लाग्छ। यस्तो लेख पढेर मलाई र मजस्तामा आफ्ना घरका पुरुष ( श्रीमान्, छोरा, बाबु, दाजु, भाइ) लाई हेर्ने दृष्टिकोण कस्तो बनाउँला भन्ने हेक्का ती लेखकलाई होला कि नहोला ? त्यस्ता लेखनको अन्तिम गन्तव्य पितृसत्ताको विकल्पमा मातृसत्ता खोजेको देखिन्छ। उता फेरि पत्रपत्रिकामा छापिने समाचारका कुरा गरौं। जस्तो कुनै होटेलमा प्रहरीले छापा मार्दा गैरकानुनी काम वा यौनधन्दा गर्दागर्दै यति महिला पक्राउ भन्ने जस्ता शीर्षकमा समाचार प्रायजसो आइ नै रहन्छन्। अचम्म लाग्छ, फेरि यस्ता कार्यमा पनि महिला मात्र पक्राउ पर्दैनन्, पुरुष पनि पक्राउ पर्छन्। तर समाचारका हेडिङले महिलाभन्दा अरू देख्दैन किन ? यौन व्यापारमा जति बेच्ने दोषी होलान् उति नै किन्ने पनि होलान् नि ? ममा यस्ता समाचारको प्रस्तुतिले अनेक कूतुहल सिर्जना गर्छ। यहाँ पनि दोष महिलाको नै ? यसमा पुरुषको दोष कही देखाइँदैन किन ? जे गर, जसो गर दोषी वा खराब महिला नै ? महिला आफैंमा एउटा दोष वा गलत को बिम्ब हो भन्ने निष्कर्षमा नै तोकिएर लेखिन्छन् यस्ता समाचार। हामीले प्रायजसो महिलाका बारेमा आउने लेख र समाचारमाथि उल्लेख गरिएका टिप्पणीमा आधारित भएरै लेखिएका पाइन्छन्। महिला भन्नेबित्तिकै विवश, लाचार, कसैको दयामा प्राप्त गरेको पदमा बस्ने, अरूकै आशीर्वादमा पाएको छविका रूपमा नै महिलालाई देखाइन्छ। महिला भएकै कारण कतिपय ठाउँमा अवसर पाएका हुन्छन् भन्ने सोच पनि उत्तिकै व्याप्त देखाउने गरी प्रस्तुत गरिन्छ। त्यतिले मात्र नपुगी अझ महिलामाथिको उत्पीडनको दोष धार्मिक ग्रन्थहरूलाई ठहर्याएर पनि लेख लेखिन्छ। जसमा मनुस्मृतिसँग जोडिएर लेखिने महिलावादी लेखको पनि चर्चा गरौं। यस्ता लेख पनि मनुले गरेका वर्ण र इतिहासमा महिलाप्रति भएका दुव्र्यवहार, सतीप्रथा, विवाहले गर्दा महिलामाथि सुरु भएको अत्याचार आदिमै सुरु भई त्यतै टुंग्याइन्छ। मनुको सोचलाई अहिलेको समाजसँग मिलाएर जोडिन्छ। हेर्दा मनुस्मृतिबाट नै महिलापीडित वा विभिन्न कालखण्डमा त्यसले विकसित सामाजिक सुरक्षा, चालचलन, रीतिथितिले नै महिला पछि पारेको कुरा प्रस्ट्याइन्छ। ठूलै अनुसन्धानबाट मात्र निष्कर्ष निकालिएजस्तो आभास दिन्छन् ती लेखकले। वास्तविकता त्यस्तो होइन। माथि चर्चा गरिएका खालका लेख महिला अधिकारको पक्षपाती भएर दमदार रूपमा पत्रपत्रिकामा वर्गीकरण हुने लेखमध्येमा पर्छन्। पुरुषमाथि ठाडो आक्रमणमा लेखिन्छन् ती लेख। अरू स्थापित भनाउँदा लेखकका दमदार लेख पनि त्यस्तै परिवेशमा हुर्किन्छ, फल्छन्, फुल्छन् र लेखक पनि चर्चामै रहिरहन्छन्। योभन्दा अर्को बाटो जाने जाँगर नै चलाएको पाइँदैन। हुन पनि जे बिक्छ त्यही नै पकाउनु स्वाभाविक भो। नयाँ प्रयास किन गरिहने। एकपटक सोचौं त, माथि उल्लिखित सोचमा आधारित लेखहरूले हामीलाई कहाँ पुर्याउला ? हुन त मान्छेको सोच वा स्कुल अफ थट उसको समाजीकरण, वातावरण, आर्थिक अवस्था आदिले निर्धारण गर्ने हो। त्यसैले सबै कुरालाई गलत मान्न सकिँदैन न त सही नै। तर जब राजनीतिक र आर्थिक अवस्था सुध्रिएको वा परिवर्तन भएको बेलामा पनि पुरानै सोच हावी हुन्छ तब परिवर्तनले सार्थकता कहिले पाउने ? भन्ने प्रश्न मेरो हो। सधैं यस्तो अवस्था थियो, अरूले यस्तो सोचे यो मान्यता रहिआयो भन्ने सोचले एउटा व्यक्तिलाई कहाँसम्म पुर्याउँछ ? मैले के सिकें वा के सिक्नुपर्छ वा मैले के गर्नुपर्छ भन्ने बोध उसले कहिले गर्ने ? अब्जेक्टिफाइ रूपमा मात्र महिलाको कथाव्यथा पस्किरहने हो भने हामीले आफैंले आफूलाई कहिले सब्जेक्टिफाइ गर्ने ? अरूले के सोच्छन् मात्र होइन कि म के सोच्छु र मैले के सोच्नुपर्छ भन्नेमा जोड दिनुपर्दैन ? आज हामीले सोच्ने, व्यवहार गर्ने तरिका वा भनौं आफैंले आफैंलाई दिने स्पेसका कारण पनि भोलि महिलालाई हेरिने दृष्टिकोणमा परिवर्तन ल्याउन सकिन्छ। नत्र हिजो जे थियो आज नी त्यही छ र भोलि नि त्यही रहनेमा दुईमत हँुदैन। समाज परिवर्तनसँगै महिलालाई हेरिने दृष्टिकोण वा हामीले आफैंले हेर्ने दृष्टिकोणलाई कति परिमार्जन गर्न सक्छौं ? अधिकारको बहसलाई कसरी, कुन रूपमा लैजाँदा भविष्यमा यो विभेद अन्त्य हुन सक्छ भन्नेबारे आज सोच्न, बहस चलाउन र लेख्न जरुरी छ। राजनीतिक, आर्थिक र सामाजिक परिवर्तनसँगै हामीले हाम्रो स्पेस पनि फराकिलो बनाएका छौं, बनाउनु अनिवार्य छ। घर, परिवार र समाजले हेर्ने दृष्टिकोणमा परिवर्तन भएको छ। आफ्नै पाटोमा आउने स्पष्टीकरणसँगै सामाजिक स्तर र स्वतन्त्रताको दायरामा पनि परिवर्तन आउँछ। घरभित्र प्रायः परिवर्तन भइसक्यो अब घर बाहिर हुन बाँकी छ। पहिलो पाइला हामीले पार गर्यौं बाँकी विस्तारै चाल्दै जाने हो। कानुनले पनि महिलाको सबाललाई धेरै अगाडि राखेको छ, जुन व्यवहारमा आउन समय लाग्छ, लाग्नु स्वाभाविक पनि हो। कति व्यवधान स्वयं व्यवस्थासँग जोडिएर आएका छन्, कति हामी आफैंसँग। कति त हामी आफैं त्यो व्यवधान पार लगाउन कोसिस नगरी आफैं पछि हट्छौं। यो पनि एउटा हामी आफैंको ठूलो कमजोरीको पाटो हो। छोरीलाई एउटी महिला बनाएर जसरी हामी हुर्कियौं त्यो खोलबाट सहजै निस्कन सकिँदैन तर कोसिस छोड्न हुन्न। हाम्रो ध्यान कता हुनुपर्ने हो आज निधो गर्नुपर्छ। हामीले महिला शब्दलाई शारीरिक बनोटभन्दा सामाजिक भूमिकाको अर्थ लगाएर आफ्नो व्यक्तित्व वा आफ्नो अधिकार प्राप्त गर्ने हो कि त्यहाँभन्दा माथि उठेर म पनि अरूसरह अर्थात् मभन्दा अगाडिको पुरुषसरह नै केही गर्न सक्छु भनेर हिम्मतका साथ अगाडि बढ्ने हो ? अब समय महिला भनेर आफैंलाई सीमान्तकृत वर्गमा होमिरहेर हामी अगाडि बढ्न सक्दैनौं। मेरा लागि महिलावाद कहिल्यै पनि पुरुषलाई कमजोर र महिलालाई बलियो बनाऔं भन्ने सोचबाट निर्देशित छैन, हुनु हुँदैन। विद्यमान पितृसत्तात्मक महिलाविरोधी सोचबाट स्वतन्त्र भई एउटा सामाजिक वर्गमा सामेल हुनेमा हामी सबै केन्द्रित हुनुपर्छ। महिलाका हक अधिकार पुरुषसरह नै हुनुपर्छ भन्ने हो। कसैले उनीहरूभन्दा माथि जाने हक खोजेको छैनन्। साँच्चैको परिवर्तन तब आउँछ जब महिला, पुरुष यो पितृसत्तात्मक सोचलाई मिलेर परास्त गर्छन्। एकपटक सोचौं न पितृसत्तात्मक सोच बिलाए के होला ? पुरुषले महिलालाई हेर्ने दृष्टिकोणमा परिवर्तन आउँदा वा भावनात्मक सम्बन्ध गासिँदा अर्कोलाई जबर्जस्ती बोझ सिकाउन जरुरी छ र ? हिजो जसरी महिलालाई हेरिन्थ्यो आज पनि त्यही अवधारणा छोरीलाई सिकाउन जरुरी छ ? अनि छोरालाई हुर्काउँदा उही पितृसत्तात्मक पुरुषको परिचय सिकाउनु जायज छ ? छोरा हुन वा छोरी, तिनलाई संस्कारका नाममा हामीले दिने गरेका कतिपय उपदेशका कारण महिला र पुरुषका रूपमा अन्यायपूर्ण विभाजन गराउने काम हामी आफैंले गरिरहेका छौं। यसर्थ आफ्ना सन्तानलाई समानताको संस्कार सिकाऔं। अभिभावकले दिने उपदेश छोरी वा छोरा दुवैलाई एउटै होस्। तँ छोरी यसो गर र तँ छोरा उसो गर भन्नु नै विभेदको वीजारोपण हो। त्यसैले सन्तानमाथि समानताको व्यवहार र संस्कार सिकाउनुले नै महिलामाथिको शोषण उत्पीडन वा विभेद अन्त्य गर्न सकिन्छ।"
कांग्रेस महासमितिको सन्देश,"संशोधित विधानले जनता र कार्यकर्ताको भावना र चाहनाअनुरूप पार्टी पुनर्संरचना र पुनर्जीवनको संघार वैधानिक रूपमै उद्घाटित गरेको छ गौरवमय इतिहास, जिम्मेवार वर्तमान र उज्यालो भविष्य भन्ने मूलमन्त्रका साथ प्रारम्भ भएको कांग्रेसको बहुप्रतीक्षित तथा बहुचर्चित महासमिति बैठक सापेक्षिकरूपमा आंशिक र प्राविधिक भए पनि सकारात्मक उपलब्धि हासिल गरी समापन भएको छ। गत वर्ष सम्पन्न आमनिर्वाचनमा कांग्रेस इतिहासकै लज्जास्पद पराजय भएपछि निर्वाचनको समीक्षा, विधान संशोधन र कांग्रेसको भावी नीति र रणनीति तय गर्ने उद्देश्यले महासमिति बैठक अविलम्ब गर्न पार्टी पंक्तिबाट निरन्तर दबाब आइरहेको थियो। निर्वाचन परिणाम प्रतिकूल भएपछि पार्टीभित्र प्रतिरक्षात्मक र सार्वजनिक सञ्चारमाध्यम र बौद्धिक समुदायबाट चर्को आलोचना भएपछि सभापति शेरबहादुर देउवा प्रारम्भमा महासमिति बैठकप्रति सकारात्मक थिएनन्। तर पार्टीभित्रको निरन्तर दबाब र विधान संशोधन गर्नैपर्ने बाध्यात्मक अवस्था सिर्जना भएपछि सम्पन्न बैठकले पारित राजनीतिक तथा आर्थिक दस्ताबेज र संशोधित विधानका आधारमा वस्तुनिष्ठ विश्लेषण गर्दा राष्ट्रिय राजनीति र कांग्रेसको भविष्य दुवै दृष्टिले आंशिक भए पनि सकारात्मक सन्देश प्रवाह गरेको छ। यद्यपि विधान संशोधन महासमिति बैठकको प्रमुख कार्यसूची र सदस्यहरूको सर्वोच्च प्राथमिकता भएको कारणले राजनीतिक तथा आर्थिक प्रस्ताव छायामा पर्यो। त्यसैले उक्त दस्ताबेजहरूमा यथेष्ट र व्यापक छलफल भएन। तर यसपटक पारित विधान र दस्ताबेजको अन्तर्निहित विषयवस्तु र दस्ताबेज मस्यौदा प्रक्रियाका आधारमा विश्लेषण गर्दा कांग्रेस पुनर्संरचना र रूपान्तरणको दृष्टिले प्रारम्भिक भए पनि वैधानिक आधारशिला स्थापित गरेको छ। कांग्रेस महासमितिले उदार लोकतान्त्रिक पार्टीको आधारभूत सिद्धान्त तथा कांग्रेसका स्थापनाकालीन मार्गनिर्देशक सिद्धान्तहरू समावेशी राष्ट्रियता, बहुलवादमा आधारित उदार लोकतन्त्र, सामाजिक न्यायमा आधारित लोकतान्त्रिक समाजवादप्रति दृढतापूर्वक पुनर्पुष्टि गरेको छ। यसैगरी महासमितिका राजनीतिक तथा आर्थिक दस्ताबेज र संशोधित विधान मस्यौदा प्रक्रियाको दृष्टिले पनि सुझावका लागि बौद्धिक वर्गसँग परामर्श तथा पार्टीका कार्यकर्ताको सुझाव लिने उद्देश्यले प्रदेशस्तरीय छलफल गरी लोकतान्त्रिक अभ्यासको प्रारम्भ गरेको छ। प्रगतिशील दस्ताबेज विगत निर्वाचनमा पराजित भएको राष्ट्रिय परिवेश तथा विश्वव्यापी रूपमा नै दक्षिणपन्थी राष्ट्रवाद र लोकप्रियतावाद हावी भएको अन्तर्राष्ट्रिय परिप्रेक्ष्यमा स्थापनाकालीन उदार लोकतान्त्रिक मूल्य र मान्यताबाट कांग्रेस विचलित भई कन्जरभेटिभ दिशातर्फ उन्मुख हुन्छ कि भन्ने बौद्धिक वर्गमा व्यापक आशंका थियो। महासमितिको पूर्वसन्ध्यामा धर्मनिरपेक्षताको सन्दर्भमा महामन्त्री शशांक कोइरालाको पुनः विवादास्पद अभिव्यक्ति र महासमिति बैठक प्रारम्भ भएपछि धर्मनिरपेक्षताको विपक्षमा हस्ताक्षर गरिएको समाचार सार्वजनिक भएपछि उक्त आशंका यथार्थमा रूपान्तरण हुने सम्भावना पनि देखिएको थियो, तर स्थापनाकालीन उदार लोकतान्त्रिक मार्गनिर्देशक सिद्धान्तबाट कांग्रेस विचलित नभएको मात्रै होइन, दूरदर्शी राजनेता बीपी कोइरालाद्वारा प्रतिपादित उदार र बहुलवादी लोकतन्त्र, उदार तथा समावेशी राष्ट्रियता, लोकतान्त्रिक समाजवाद, सामाजिक न्यायसहितको उदार अर्थतन्त्र र समतामूलक समाज स्थापनाका मूल्य र मान्यतालाई मार्गनिर्देशक सिद्धान्तका रूपमा थप प्रतिबद्धता जाहेर गरेपछि उक्त सबै आशंकाहरूको निवारण गरेको छ। कांग्रेसले संविधानमा उल्लिखित गणतन्त्रलाई लोकतान्त्रिक गणतन्त्र, लोकतन्त्रलाई बहुलवादी लोकतन्त्र र समाजवादलाई लोकतान्त्रिक समाजवादको रूपमा व्याख्या गर्दै कुनै पनि आवरण र प्रकृतिको सर्वसत्तावाद र अधिनायकवादको विरुद्धमा संघर्ष गरी लोकतन्त्रको संरक्षण गर्ने नीतिलाई पारित राजनीतिक दस्ताबेजमा उच्च महत्वका साथ उल्लेख गरेको छ। पार्टीका आन्तरिक र बाह्य मञ्चहरूमा धर्मनिरपेक्षता र धार्मिक स्वतन्त्रताका बारेमा व्यापक बहस र विवाद हुँदै आएको थियो। तर संविधानको भावनाअनुरूप धर्मनिरपेक्षताप्रति पूर्ण प्रतिबद्धता व्यक्त गरी कांग्रेसले उपयुक्त र दूरदर्शीपूर्ण निर्णय गरेको छ। संघीयता, समाजवाद र समावेशीकरणलाई संस्थागत गरेको संविधानको पूर्णरूपमा स्वामित्व ग्रहण गर्दै संविधान संशोधनमार्फत सबै वर्ग, जाति र समुदायलाई सर्वस्वीकृत दस्ताबेजका रूपमा विकास गर्ने संकल्प गरेको पनि कांग्रेसले गरेको छ। कांग्रेसलाई पुनर्जीवन दिन संशोधित विधानको मान्यताअनुरूप पार्टी सञ्चालन गर्ने हो भने अब स्थानीय तहबाट पार्टीको अधिवेशन प्रक्रिया प्रारम्भ गरी निर्धारित समयमै केन्द्रीय महाधिवेशन गरिनुपर्छ। सन् १९९० को दशकदेखि प्रारम्भ भएको आर्थिक उदारीकरण, भूमण्डलीकरण र निजीकरणको पनि समीक्षा गर्दै सामाजिक न्यायमा आधारित लोकतान्त्रिक समाजवादलाई मार्गनिर्देशक सिद्धान्तका रूपमा पुनव्र्याख्या गरेको छ र सामाजिक न्यायसहितको उदार अर्थतन्त्र र समतामूलक समाज स्थापना नै कांग्रेसको मूलमन्त्र भएको स्पष्ट गरेको छ। संविधान जारी भएपछि भारतद्वारा गरिएको नाकाबन्दी र नेपालको राष्ट्रहित र स्वाभिमानप्रति परेको आघातको बारेमा पनि विश्लेषण गर्दै भूपरिवेष्ठित मुलुकले निर्बाधरूपमा पाउनुपर्ने अनतिक्रम्य अधिकार सुनिश्चित हुनुपर्ने निष्कर्ष मात्रै निकालेको छैन, छिमेकी देशहरू भारत र चीनसँगको परम्परागत बहुआयामिक कूटनीतिक, सामाजिक, आर्थिक, धार्मिक, सांस्कृतिक सम्बन्धलाई थप प्रगाढ, घनिष्ट र मैत्रीपूर्ण बनाउँदै नेपालको अन्तर्राष्ट्रिय सम्बन्ध तथा विदेश नीतिलाई विविधीकरण गर्नसमेत जोड दिएको छ। त्यसैले विगतको सफलता वा असफलताबाट शिक्षा लिएर कांग्रेसले प्रगतिशील राजनीतिक तथा आर्थिक दस्ताबेज पारित गरेको छ। उक्त दस्ताबेजले कांग्रेसको उदार लोकतान्त्रिक दलको जग थप फराकिलो र बलियो बनाएको छ। संघीयकरण र समावेशीकरण संस्थागत महासमितिको प्रमुख कार्यसूची संविधानअनुरूप पार्टीको संघीयकरण र समावेशीकरण थियो। महासमिति प्रारम्भ भएको सातौं दिनसम्म पनि संशोधित विधान पेस नभएपछि तथा संविधानको भावनाअनुरूप संघीयकरण र समावेशीकरणभन्दा केन्द्रीय समितिको संख्या, पदाधिकारीको संख्या र निर्वाचन प्रणालीबारेमा दुई शिविरका गुटहरूमा विवाद र आरोपप्रत्यारोप भएपछि विधान संशोधन नै नगरी महासमिति अन्त्य हुने हो कि भन्ने आशंका उत्पन्न भएको थियो। तर अन्ततः संशोधित विधानबारेमा कांग्रेसका स्थायी गुटका प्रमुखहरू शेरबहादुर देउवा र रामचन्द्र पौडेलबीच सहमति भएपछि केन्द्रीय समितिमा मात्रै होइन, महासमितिको बैठकबाट पनि विधान सर्वसम्मतरूपमा पारित गरियो। नयाँ विधान पारित भएपछि संविधानको भावनाअनुरूप कांग्रेसको संघीयकरण मात्रै भएको छैन, परम्परागत र हाइरार्किकल पार्टी संरचनालाई समावेशीकरणको दृष्टिले पनि सकारात्मक र उल्लेखनीय निर्णय गरेको छ। त्यसैले नयाँ संविधानको भावनाअनुरूप पूर्ण संघीयकरण र समावेशीकरण हुने कांग्रेस सबैभन्दा पहिलो पार्टी भएको छ। कांग्रेसको नयाँ विधानले केन्द्रदेखि स्थानीय तहसम्म पार्टीका सबै निकायहरूमा ३३५ महिलाको प्रतिनिधित्व सुनिश्चित गरेको छ भने पार्टीको पदाधिकारी तहमा समेत संविधानले परिकल्पना गरेको समावेशीकरणको सिद्धान्त र क्लस्टर अनुरूप आरक्षण गरेपछि समावेशीकरणको दृष्टिले उदाहरणीय र अनुकरणीय निर्णय गरेको छ। यसरी समावेशी विधान पारित भएपछि कांग्रेस जनतामा आधारित पार्टीको रूपमा स्थापित हुने वैधानिक र ठोस धरातल बनेको छ। कांग्रेसमा विधानतः बहुपदीय व्यवस्था भए पनि मूलतः अधिकार सभापतिमा केन्द्रित थियो। कांग्रेसको पार्टी सञ्चालन प्रणाली सभापतीय प्रणाली भएको कारणले विधिसम्मत प्रक्रियाले पार्टी सञ्चालन नभएको तथा आन्तरिक लोकतन्त्र कमजोर भएको आवाज पार्टी पंक्तिबाटै उठ्दै आइरहेको थियो। त्यसैले कांग्रेसका सुधारवादी नेताहरूले विगत लामो समयदेखि विधिसम्मत प्रक्रियाले पार्टी सञ्चालन, सामूहिक नेतृत्व प्रणालीको विकास र आन्तरिक लोकतन्त्रको कार्यसूचीलाई सशक्तरूपमा उठाउँदै आइरहेका छन्। अहिले विधान संशोधन भएपछि सभापतीय प्रणालीको अन्त्य गरी सामूहिक नेतृत्व प्रणाली स्थापित गरेको छ भने आन्तरिक लोकतान्त्रिक प्रणालीलाई पनि संस्थागत गरेको छ। संशोधित विधानअनुरूप यदि संस्थागत, विधिसम्मत र पारदर्शी प्रक्रियाद्वारा पार्टी सञ्चालन गरियो भने जवाफदेही र उत्तरदायी नेतृत्व प्रणाली पनि विकास हुने संकेत देखिएको छ। त्यसैले संशोधित विधानले जनता र कार्यकर्ताको भावना र चाहनाअनुरूप पार्टी पुनर्संरचना र पुनर्जीवनको संघार वैधानिक रूपमा नै उद्घाटित गरेको छ। यद्यपि पार्टी पुनर्संरचना र रूपान्तरणको दृष्टिले विधान प्राविधिक पक्ष हो। अहिलेको विधान संशोधन पनि प्राविधिक सुधारको प्रक्रिया हो। तर प्राविधिक भए पनि यसले व्यापक पुनर्संरचनाको आधारशिला खडा भने गरेको छ। अबको मार्गचित्र विद्यमान परिवेशमा प्रगतिशील दस्ताबेज र समावेशी विधान पारित गरिनु कांग्रेसको संगठन विस्तार, पार्टी लोकतन्त्रीकरण र भविष्यको दृष्टिले उल्लेखनीय पक्ष हो। तर कांग्रेसको पुनर्संरचना, रूपान्तरण र भविष्यका लागि प्रगतिशील दस्ताबेज र समावेशी विधान मात्रै पर्याप्त छैन किनभने विधिसम्मत प्रक्रियाअनुरूप पार्टी सञ्चालन नहुनु र महाधिवेशन वा महासमितिले पारित गरेको नीति अवलम्बन नगर्नु कांग्रेसको सबैभन्दा प्रमुख समस्या हो। त्यसैले राष्ट्रहितलाई सर्वोपरि ठान्दै महासमितिले पारित गरेको प्रगतिशील दस्ताबेजका आधारमा पार्टीले आगामी नीति अख्तियार गर्नुपर्छ भने संशोधित विधानअनुरूप विधिसम्मत प्रक्रियाद्वारा पार्टी सञ्चालन गरिनु अपरिहार्य छ। यदि कांग्रेस नेतृत्वले उक्त वास्तविकतालाई आत्मसात गरी पार्टी सञ्चालन गर्यो भने भर्खरै सम्पन्न महासमिति कांग्रेस रूपान्तरण, संघीयकरण र समावेशीकरणको दृष्टिले कोसेढुंगा सावित हुनेछ। महासमिति बैठकबाट विधान संशोधन भएपछि अब उक्त विधान कार्यान्वयन कांग्रेस नेतृत्वको प्रमुख जिम्मेवारी हो। त्यसैले पार्टी सदस्यहरूको भावनाअनुरूप कांग्रेसलाई पुनर्जीवन दिने हो, संशोधित विधानको मान्यताअनुरूप पार्टी सञ्चालन गर्ने हो भने अब स्थानीय तहबाट पार्टीको अधिवेशन प्रक्रिया प्रारम्भ गरिनुपर्छ र निर्धारित समयमै केन्द्रीय महाधिवेशन गरिनुपर्छ। स्थानीय तहबाट पार्टीको अधिवेशन प्रारम्भ गरियो भने वास्तविक रूपमा विधान कार्यान्वयन प्रक्रिया आरम्भ हुनेछ। उक्त प्रक्रिया आरम्भ भयो भने कांग्रेसको रूपान्तरण, संघीयकरण र समावेशीकरण हुनेछ र कांग्रेस व्यापक जनतामा आधारित पार्टीको रूपमा स्थापित हुनेछ। त्यसैले अहिले कांग्रेस रूपान्तरण, संघीयकरण र समावेशीकरणको दृष्टिले उपयुक्त अवसर र निर्णायक घडी हो। कांग्रेसले अहिलेको अवसर गुमायो भने भविष्यमा पश्चात्ताप गर्नुभन्दा अर्को विकल्प रहने छैन। कांग्रेस अहिले नीतिगत मात्रै होइन, नेतृत्वको दृष्टिकोणले पनि संक्रमणकालबाट गुज्रिरहेको छ। केन्द्रमा दुईतिहाइ, ६ प्रादेशिक सरकार र ७०५ भन्दा बढी स्थानीय तहमा सरकार भएको शक्तिशाली नेपाल कम्युनिस्ट पार्टीसँग प्रतिस्पर्धा गरी कांग्रेसलाई पुनर्जीवन दिनेजस्तो चुनौतीपूर्ण उद्देश्य हासिल गर्न जीवनको उत्तराद्र्धमा पुगेको थकित तथा युद्धमा पराजित सेनापतिजस्तो असफल नेतृत्वबाट सम्भव छैन। कांग्रेसलाई पुनर्जीवन दिएर प्रगतिशील उदार लोकतान्त्रिक (प्रोग्रेसिभ लिबरल डेमोक्र्याटिक ) पार्टीका रूपमा रूपान्तरण गर्ने हो भने विगतमा जस्तो कुल, गोत्र र वंशज वा वरिष्ठता र मर्यादाक्रमका आधारमा होइन, एक्काईसौं शताब्दीका जटिल चुनौती र नेकपालाई सामना गर्नसक्ने विचार, सिद्धान्त, योग्यता र क्षमता भएको जनअनुमोदित लोकप्रिय नेतृत्व अहिलेको आवश्यकता हो। विचार र क्षमता छ भने वैकल्पिक र प्रगतिशील विचार भएका दोस्रो र युवा पुस्ताका नेताहरूलाई अवसर पनि हो। त्यसैले उक्त पुस्ता र नेताहरूका लागि अग्निपरीक्षाको घडी हो। कांग्रेसको इतिहास त गौरवमय छ, वर्तमान अनिश्चित र अन्योलपूर्ण छ। तर भविष्य कति उज्ज्वल छ सोही उक्त पुस्ता र नेताहरूका विचार, योग्यता र क्षमतामा अन्तर्निहित छ।"
मेलम्चीमा कमिसन पीडा,"निकै लामो प्रतीक्षापछि आयो आयोको अवस्थामा पुगेकोे मेलम्ची खानेपानी आयोजना अन्तिममा आएर गोलमाल भएको छ। अब कहिले र कसरी यो आयोजना टुंगोमा पुग्ने हो भन्न नसकिने भएको छ। इटालियन ठेकेदारले लगभग काम अन्तिम चरणमा पुर्याएको थियो। तर सञ्चारमाध्यममा आएअनुसार आयोजनाका जिम्मेवार अधिकारीहरूले ठेकेदारसँग माग गरेको कमिसन ठेकेदारले दिन नमानेपछि यो अवस्था आएको हो। सञ्चारमाध्यमले बाहिर ल्याएको कुरा सत्य हो भने यो हद दर्जाको लज्जास्पद र राष्ट्रघाती कुरा हो, काठमाडौंका जनतामाथिको बेइमानी हो। ठेकेदारले काम छोड्दा आयोजना अलपत्र पर्ने त छँदैछ, यसबाट अरू धेरै कुरा प्रभावित हुने देखिएको छ। ठेकेदारले काम लगाएका दर्जनौं सहायक (पेटी) ठेकेदारहरूलाई अर्बौं रूपैयाँ भुक्तानी दिन बाँकी छ भनिएको छ। मुख्य ठेकेदारले आयोजनाबाट भुक्तानी नपाई ती सहायकले भुक्तानी पाउने कुरै भएन। त्यति ठूलो रकम त्यति धेरै ठेकेदारले भुक्तानी नपाएको अवस्थामा उनीहरू पक्कै चुप लागेर नबस्लान्। त्यसले पनि आयोजनाको काममा अवरोध गर्न सक्छ। यो कुरा ती ठेकेदारले सार्वजनिक गरिसकेका छन्। नयाँ ठेकेदारलाई ठेक्का बन्दोबस्त गर्न पनि त्यति सजिलो हुँदैन होला। त्यसले लामै समय लिने कुरा त छँदैछ, लागत पनि निकै बढाउनेछ। मुख्य ठेकेदारसँग ठेक्का तोडिँदा मुद्दा मामिलाका कुरा पनि आउलान्। आयोजनालाई सामान आपूर्ति गर्ने आपूर्तिकर्ताको पनि भुक्तानी बाँकी होला। तिनले पनि केही न केही पक्कै गर्लान्। दुर्भाग्यपूर्ण आयोजना निर्माण अन्तिम चरणमा पुगेको र काठमाडौंमा पानी आउने दिनगन्ती सुरु भइसकेको अवस्थामा आएर सरकारले यति ठूलो, यति लामो प्रतीक्षा गरिएको र यति ठूलो लागतको मेगा आयोजना सम्पन्न गर्ने कार्यलाई उचित तरिकाले व्यवस्थापन गर्न सकेन र सम्पन्न गर्ने जिम्मेवारी पाएको ठेकेदार नै देश छोडेर जाने अवस्था आयो। यो राष्ट्रिय लज्जा र पीडादायक हो, हाम्रो व्यवस्थापन क्षमताको निकम्मापनको सबुद हो र सुशासनको नाराको चरम उपहास हो। काठमाडौंका जनताले मेलम्चीको पानीका लागि विगत दुईतीन वर्षदेखि भोग्नुसम्मको कहर भोगे र अझ भोग्दैछन्। काठमाडौंका भित्री र बाहिरी प्रायः सबै सडक पाइप बिछ्याउन आठनौ फिट गहिरो गरी खनिए। त्यसबाट महिनौंसम्म स्थानीय जनताले आवतजावतमा हदैसम्मको कष्ट भोगे। ती ठाउँमा वर्षामा पार पाइनसक्नु हिलो र हिउँदमा कुहिरीमण्डल धुलोको कहर काटे। मेलम्चीको पानीको नाममा यहाँका जनताले के कुरा मात्र सहेनन्। तर आयोजनाका अधिकारी र ठेकेदारबीच भित्रभित्र कमिसनका लागि चलिरहेको बार्गेनिङका बारेमा जनता बेखबर रहे, खबर पाउने कुरा पनि थिएन। यस सम्बन्धमा जनताले चासो राख्ने कुरा किन पनि आएन भने सारा देश र मिडियाको ध्यान केन्द्रित भएको राष्ट्रिय महत्वको यति ठूलो आयोजना निर्माणको अन्तिम चरणमा भित्रभित्र यस्तो फोहोरी खेल खेलिएको होला भनेर कसले कल्पना गर्न सक्छ ? उनीहरूको मनमस्तिष्क त पानी कहिले आउँछ भन्नेमा नै एकोहोरिएको थियो। तर अकस्मात ठेकेदार काम छोडेर भाग्न लाग्यो भन्ने समाचार सार्वजनिक भएपछि र अझ आयोजनाका अधिकारीलाई कमिसन दिन नमानेपछि ठेकेदार भागेको हो भन्ने छताछुल्ल भएपछि जनता अवाक भए। कस्तो विडम्बना ! देशमा कम्युनिस्ट पार्टीको शक्तिशाली सरकार छ, भ्रष्टाचारमा शून्य सहनशीलता भन्ने त्यस्तो सरकारको प्रतिबद्धता छ, घुस म पनि खान्न अरूलाई पनि खान दिन्न भन्ने प्रधानमन्त्रीको सार्वजनिक उद्घोष छ, सुशासन र समृद्धि भन्ने सरकारको नारा छ। तर राजधानीका जनतालाई खानेपानी ल्याउने ठेकेदारसँग सिंहदरबारको नाकैमुनि आयोजना सम्बद्ध सरकारी अधिकारीहरू आयोजनाको काम नै रोकिने गरी कमिसन माग्छन् भन्ने कसले अनुमान गर्न सक्छ ? नेपालीको शिर निहुराउने यस्तो घृणास्पद कुरा अरू के होला ? वास्तवमा हाम्रा सरकारी अधिकारीहरू जनताले सोचेभन्दा बढी भ्रष्ट, अनैतिक र अनुत्तरदायी रहेछन् भन्ने यो जिउँदो सबुद हो। सबैको जान्ने उत्सुकता यो छ कि भ्रष्टाचारमा शून्य सहनशीलता भनिरहेको सरकारअन्तर्गत खानेपानी सचिव र मेलम्ची आयोजना प्रमुखजस्ता महापुरुषका बारेमा के हुन्छ ? यो घटना सरकारका माथि उल्लिखित सबै उद्घोषको लागि जबर्जस्त चुनौती हुन्। मेलम्चीका अधिकारीहरू सरकारबाट घोषित उपरोक्त संकल्पहरू हुँदाहुँदै पनि आयोजनालाई अनिश्चिततामा धकेलेर भए पनि कमिसन नलिइनछोड्ने तहसम्म पुगे, यो कसैले कल्पनासम्म गर्न नसक्ने कुरा हो। यसबारेमा सरकारको कस्तो दृष्टिकोण आउँछ र संलग्न अधिकारीहरूप्रति कस्तो व्यवहार हुन्छ भन्ने आधारमा ती प्रतिबद्धतामा सरकार कति इमानदार छ भन्ने मूल्यांकन हुन्छ। यो घटनाले निर्माणका आयोजना कार्यान्वयनमा सम्बन्धित मन्त्रीको भूमिका र हैसियत के हुने रहेछ भन्ने रहस्योद्घाटन गरेको छ। वास्तवमा मन्त्रीहरूले यस्तो मात्र होइन, आफूमातहतका सबै स्तरका आयोजनाको कार्यान्वयनको पछिल्लो अवस्थाको पूर्ण जानकारी औंलाको टुप्पामा लिएर बसेका हुन्छन् भन्ने आम जनताको धारणा हुन्छ। साथै प्रधानमन्त्रीले आयोजना कार्यान्वयनको अवस्थाका बारेमा आफैं बसेर नियमित रूपमा ब्रिफिङ लिइरहेको अवस्था छ। यति हुँदा पनि मन्त्रीलाई यति ठूलो महत्वको आयोजना कार्यान्वयनको भित्रभित्र यति ठूला र खतरनाक कमिसनको खेल भइरहेको छ भन्ने जानकारी नहुनु पत्याउनै गाह्रो हुने कुरा हो। खानेपानीमन्त्रीका पछिल्ला अभिव्यक्तिले यस्तै संकेत पाइन्छ। सम्बन्धित मन्त्रीलाई अँध्यारोमा राखेर मन्त्रालयभित्र यस्ता खेल हुन सक्छन् भन्ने धेरैलाई विश्वास लाग्दैन। तर यहाँ त्यस्तै भएको देखिन्छ। यस्ता आयोजनाको कार्यान्वयनमा सम्बन्धित मन्त्री पूर्ण रूपमा संलग्न भई पूर्ण जिम्मेवारी नलिनु हाम्रो विकास पद्धतिको अर्को कमजोरी हो। यसमा तत्काल करेक्सन गरिनुपर्छ। कमिसनको चलखेल गर्ने यो आयोजना सम्बद्ध दुई उच्च अधिकारीहरू (सचिव र आयोजना प्रमुख) पहिल्यैदेखि यस्ता मामिलामा पटकपटक बद्नामी कमाएका व्यक्ति हुन् भन्ने प्रमुख सञ्चारमाध्यमले उजागर गरेका छन्। तब स्वाभाविक प्रश्न के उठ्छ भने यस्ता बद्नाम व्यक्तिहरू यस्तो महत्वपूर्ण आयोजनाको नेतृत्व गर्न कसरी पुगे ? यो प्रश्नको उत्तर खोज्न धेरै कसरत गरिरहनु पर्दैन। एकपटक कुनै आयोजनामा भनसुन गरी गएर कमिसन कुम्ल्याए, त्यही पैसाको बलमा अर्को आयोजनामा गए। त्यहाँ पनि कुम्ल्याए। यसो गर्दै जाँदा अकूत धनार्जन गरे र बद्नाम पनि हुँदै गए। तर त्यस्तै अवैध कमाइको एउटा सानो अंश बुझाएर फेरि अर्को झन् ठूलो आयोजनामा गए। त्यस्तै यो आयोजनामा पनि अन्तिम भुक्तानीबाट समेत कमिसन उठाउन लाग्दा सबै कुरा बाहिर छ्यालव्याल भयो। त्यसैले अब सबैको जान्ने उत्सुकता यो छ कि भ्रष्टाचारमा शून्य सहनशीलता भनिरहेको सरकारअन्तर्गत यी महापुरुषका बारेमा के हुन्छ ? नेपालमा निर्माणका काम गर्ने जिम्मेवारी भएका सयौं सरकारी निकायमा यस्ता सरकारी अधिकारीहरूको उपस्थिति बाक्लै छ। त्यही भएकाले हाम्रा सबै ठूला आयोजना सम्पन्न हुन दसकौं लाग्छ। सम्पन्न भएका आयेजना पनि अतिकम गुणस्तरका हुन्छन्। यस्तै अधिकारीको सहयोगमा पप्पु कन्स्ट्रक्सन जस्ता ठेकेदार कम्पनीले अकल्पनीय प्रगति गरेका हुन्। यसरी नेपालमा सुरु हुने ठूला आयोजनाहरू यस्तै भ्रष्टाचारीको लैनो गाई हुने गरेका छन्, जसलाई दसकौंसम्म दुहेर सयौं मानिसहरू नवधनाढ्य भएका छन्। यसरी ठेकेदार, सामान आपूर्तिकर्ता र आयोजना सञ्चालन गर्ने सरकारी अधिकारीहरूको मिलोमतोमा नेपालमा दसकौंदेखि विकास खाने काम निर्वाध रूपमा चलिरहेको छ। यो नेक्ससमा केही अपवादलाई छोडर मन्त्री र राजनीतिकर्मीहरू पनि संलग्न भएका छन्। त्यसैले गर्दा उनीहरूको आर्थिक हैसियत पनि पत्याउन नसकिने गरी माथिमाथि चढ्दै गएको छ। अतः नेपालमा विकास गर्ने यस्तो प्रवृत्ति अन्त्य हुन जरुरी छ।"
धेरै सन्दीप लामिछाने अवसरको खोजीमा छन् : पारस खड्का,"अस्ट्रेलिया : राष्ट्रिय क्रिकेट टोलीका कप्तान पारस खड्काले अवसर पाए नेपालबाट थुप्रै सन्दीप लामिछाने जन्मने बताएका छन्। क्रिकेट प्रशिक्षण दिन अस्ट्रेलिया पुगेका कप्तान खड्काले नेपाली क्रिकेट क्षेत्रमा अथाह प्रतिभाहरूले अवसर खोजिरहेको बताए । खड्काले भने, 'हामीसँग प्रतिभाको कुनै कमी छैन। अवसर पाए थुप्रै सन्दीपहरु अघि आउनेछन्। 'शैक्षिक परामर्श तथा आप्रवासन सम्बन्धी संस्था एक्सपर्ट एजुकेशन एण्ड भिसा सर्भिसेस'को आयोजनामा अस्ट्रेलियामा भइरहेको क्रिकेट मेलामा पारस खड्काले प्रशिक्षण दिइरहेका छन्। प्रशिक्षणमा खड्कासहित राष्ट्रिय टिमका खेलाडी दीपेन्द्रसिंह ऐरी, यू१९ राष्ट्रिय टेलीका पूर्व सदस्य सुवास प्रधान, यशवन्त सुवेदी र सुनाम गौतम पनि सहभागी छन् । पारससहितको टोलीले मेलामा सहभागी हुन आएका क्रिकेट प्रेमीहरूलाई प्रशिक्षण दिइरहेका हुन् । उनीहरूले अस्ट्रेलियाका चार सहरमा प्रशिक्षण दिने कार्यक्रम रहेकोमा मेलवर्नमा प्रशिक्षण सकिएको छ। यसैगरी पौष २१ र २२ गते सिड्नीमा, २६ गते ब्रिसवेन र २८ गते एडिलेडमा प्रशिक्षण कार्यक्रम हुँदैछ। 'नेपाली क्रिकेट प्रवर्द्धनमा सँगसँगै' नारालाई व्यवहारिक कार्यान्वयनका लागि मेला आयोजना गरेको एक्सपर्ट एजुकेशनका जनसम्पर्क व्यवस्थापक सुनोद श्रेष्ठले बताए। एक्सपर्ट क्रिकेट क्लब मेल्वर्न, सिड्नी, ब्रिसवेन र एडिलेडबीच सिड्नीमा प्रतिस्पर्धा हुँदैछ। प्रतियोगितामा उत्कृष्ट प्रदर्शन गर्ने दुई खेलाडीले आगामी संस्करणको पोखरा प्रिमियर लिगमा एक्सपर्ट धनगढी ब्लूजबाट खेल्ने अवसर पाउने एक्सपर्ट एजुकेशनका निर्देशन संजिव शर्माले जानकारी दिए।"
राष्ट्रिय क्रिकेट टोली घोषणा : को को परे ?,"काठमाडौं : आगामी महीनामा संयुक्त अरब इमिरेट्स (यूएई)मा हुने एक दिवसीय अन्तर्राष्ट्रिय क्रिकेट र ट्वेन्टी ट्वेन्टी शृङ्खलाका लागि प्रारम्भिक चरणमा २० सदस्यीय राष्ट्रिय टोलीको घोषणा गरिएको छ। नेपालले आगामी माघमा यूएईसँग तीन खेलको एक दिवसीय र तीन खेल ट्वेन्टी ट्वेन्टी शृङ्खलाका खेल खेल्दैछ। आइसीसीका प्रतिनिधि इमिनुल इस्लाम, मुख्य प्रशिक्षक जगत टमटा र कप्तान पारस खड्कासहितको छनोट समितिले २० सदस्यीय टोलीको सोमबार घोषणा गरेको हो। छनोट हुने टोलीको कप्तानमा पारस खड्का छन्। अन्य सदस्यमा वसन्त रेग्मी अविनाश बोहरा, भीम सार्की, विक्रम सोब, दीपेन्द्रसिंह एरी, विनोद भण्डारी, ज्ञानेन्द्र मल्ल, करण केसी र ललित भण्डारी छन्। ललितनारायण राजवंशी, आरिफ शेख, पवन सर्राफ, रोहीतकुमार पौडेल प्रदीप ऐरी, सोमपाल कामी, सन्दीप लामिछाने, शुशन भारी, शरद भेषवाकर र सन्दीप जोरा छन्। नेपालले माघ ११ देखि २० गतेसम्म युएईसँग खेल्नेछ। भीम सार्की, सन्दिप जोरा र पवन सर्राफले राष्ट्रिय टोलीको प्रारम्भिक छनोटमा पहिलो पटक समावेश भएका हुन। खेलमा पहिले एक दिवसीय र त्यसपछि टी ट्वेन्टी शृङ्खला हुनेछ। नेपालले अघिल्लो वर्ष जिम्बाबेमा सम्पन्न विश्वकप छनोटबाट एक दिवसीय मान्यता पाएको थियो। रासस"
प्रादेशिक रंगशाला माग्दै मानव साङ्लो प्रदर्शन,"वीरगन्ज : वीरगन्जमा रहेको नारायणी रंगशालालाई प्रदेश २ को प्रादेशिक रंगशाला घोषणा गर्न माग गर्दै सोमबार रंगशालामै मानव साङ्लो बनाएर प्रदर्शन गरिएको छ। नारायणी रंगशालाको स्तरोन्नति गरी प्रादेशिक रंगशाला बनाउन प्रदेश सरकारलाई दबाब दिने उद्देश्यले मानव साङ्लो बनाएर प्रदर्शन गरिएको हो। मानव साङ्लोमा वीरगन्जका युवा, विद्यार्थी, खेलाडी, खेलप्रेमी, विभिन्न राजनीतिक दलका नेता तथा कार्यकर्ता गरी करिब एक हजार पाँच सयजना सहभागी थिए। मानव साङ्लो प्रदर्शनमा नेपाली कांग्रेसका पूर्वकेन्द्रीय सदस्य एवम् पूर्वमन्त्री सुरेन्द्र चौधरी, कांग्रेस पर्साका सभापति अजय द्विवेदी, नेकपाका प्रदेश कमिटी सदस्य प्रभु हजरा, पूर्वसांसद विचारी यादव, नेता बसरुद्दीन अन्सारी, राजपाका महासचिव राजेशमान सिंह, सहमहासचिव निजामुनि समानी, नेता प्रेमबाबु पटेललगायतका नेताहरू पनि सहभागी थिए। यसअघि आइतबार विज्ञप्ति जारी गरी राजपा पर्साका संयोजक जगदीश पटेलले रंगशालाको विषयलाई लिएर आन्दोलन गर्नुको औचित्य नरहेको भन्दै मानव साङ्लो प्रदर्शनमा राजपा सहभागी नहुने बताएका थिए। तर, सोमबारको मानव साङ्लो प्रदर्शनमा भने राजपाका महासचिव सिंह, सहमहासचिव समानी, नेता पटेल र अन्य कार्यकर्ता पनि सहभागी भए। प्रदेश २ का मुख्यमन्त्री लालबाबु राउतले भने जनकपुरमा प्रदेश सरकारले नभई राष्ट्रिय खेलकुद परिषद् (राखेप) ले प्रादेशिक रंगशाला बनाउन लागेको बताउँदै आएका छन्। खेलकुद परिषद्ले जनकपुरमा प्रादेशिक रंशगालाका लागि कित्ता नम्बर नै तोकेर जग्गा माग गरेपछि प्रदेश सरकारले उक्त जग्गाको सिफारिस मात्र गरेको मुख्यमन्त्री राउतको भनाइ छ। वीरगन्जको नारायणी रंगशालाको स्तरोन्नतिका लागि चालू आर्थिक वर्षको बजेटमा एक करोड रुपैयाँ बजेट विनियोजनसमेत गरिसकिएको मुख्यमन्त्री राउतले बताए।"
