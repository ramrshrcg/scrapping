शीर्षक,विवरण
प्राथमिकतामा प्रहसन,"राजनीति गर्नेहरू वाचाल हुन्छन्, वाक्पटुता पनि नेतामा हुनुपर्ने गुण मानिन्छ। आफ्नो बोलीबाट आम मानिसलाई प्रभाव पारेर चाहेको सफलता हात पार्ने असंख्य नेता छन्। जरुरी विषयबाट आममानिसको ध्यान मोड्न वा आफ्ना अक्षमता र कमजोरी छोप्न पनि उनीहरूले वाक्पटुता प्रयोग गर्छन्। बजारले पुराना माल बेच्न ओढाउने गरेका नयाँ चमकदार खोल जस्ता नयाँ भाष्य सिर्जना गर्न पनि राजनीतिक मानिसहरू खप्पिस हुन्छन्। नेपालका वर्तमान सत्ताधारी नेताहरू पनि यस्ता उद्यममा अब्बल छन्। विकास र समृद्धिको प्रभावकारी भाष्य त उनीहरूले बनाएकै छन्, हरेक गम्भीर प्रश्नलाई दबाउन वा तिनलाई ओझेल पार्न उनीहरू सफल हुँदै आएका छन्। विस्मृतिमा भक्तपुरको डुबान गत साता भक्तपुर जलमग्न बन्यो। अव्यवस्थित रूपमा गरिएको तीव्र सहरीकरणले पानीको निकास थुन्यो। खोला मिचिएका थिए, कुलो र ढल व्यवस्थित थिएनन्। आफ्नो स्वाभाविक बाटो हिँड्न नपाएको पानीले पक्की बाटा, घर वा कार्यालय भनेन। सबै जलमग्न बनाइदियो, भौतिक सम्पत्ति र मानवीय क्षतिसमेत गर्यो। हरेक वर्षामा कुनै न कुनै सहरले पानीको यस्तो रौद्र रूप देख्न थालेको धेरै भयो। कहिले महेन्द्रनगर, कहिले विर्तामोड, कहिले भक्तपुर, यो क्रम वर्षौंदेखि चलिरहेको छ। तर भक्तपुर जलमग्न हुनु कुनै प्राकृतिक प्रकोप थिएन, बरु मानवीय कमजोरीको उपज थियो। अझ स्पष्ट शब्दमा भन्नुपर्दा, त्यो समृद्ध हुने दौडमा केही संस्था र व्यक्तिहरूले लिएका गलत निर्णयको प्रतिफल थियो। विपद् आइलागेको भेगको जनप्रतिनिधिका रूपमा नेकपासम्बद्ध सांसद महेश बस्नेत संसद्मा बोले। सांसदका रूपमा जाहेर गर्नुपर्ने चिन्ता एउटा थियो, उनले मुख्य मुद्दाबाट बहसलाई अन्यत्रै मोडे। उनको वाक्पटुता विषयान्तर गराउन पूर्णतया सफल भयो। सामाजिक सञ्जालमा भक्तपुरको बाढीका फोटो र भिडियोलाई प्रधानमन्त्री केपी ओलीको पानी जहाजसपना को खिल्ली उडाउन प्रयोग गरेकोमा उनले आक्रोश व्यक्त गरे। त्यसरी मजाक गर्ने सर्वसाधारणलाई साइबर अपराध गरेको आरोपमा कार्बाही गर्न माग गरे। उनको यो माग आफैंमा मुख्य मुद्दामा गर्न खोजिएको गम्भीर विषयान्तर थियो। सबभन्दा पहिले पीडितको उद्धार, उनीहरूलाई राहत र त्यसपछि आइपरेका विपद्का मुख्य कारणहरूको खोजी गर्नु प्राथमिक विषय हुनुपथ्र्यो। सहरलाई त्यस्ता विपद् सम्मुख पुर्याउने जिम्मेवार व्यक्ति र संस्थालाई दोषबाट मुक्त गर्न यस्तो विषयान्तर गर्न खोजिएको बुझिन्थ्यो। बस्नेतले गरेको त्यस्तो विषयान्तरपछि सामाजिक सञ्जाल र अखबारबाट मुख्य मुद्दाहरू हराउन थाले। अव्यवस्थित सहरीकरण, पर्यावरणमा भइरहेका खेलबाड र समृद्धि अभियानको दिशाहीनताबारे जस्ता विमर्शहरू आवश्यक थिए, ती गरिएनन्। भक्तपुरका मौलिक संस्कृति, सम्पदा र सहरको सौन्दर्य बचाउन नेपाल मजदुर किसान पार्टी (नेमकिपा) जस्ता राजनीतिक दलले गरेका केही उचित कामबारे यसबेला चर्चा गर्न सकिन्थ्यो। साथै, नेमकिपा र अन्य संस्थाहरूले गरेका काममा भएका कमजोरीबारे प्रश्न उठाउन पनि यो उपयुक्त समय हुनसक्थ्यो। समग्रमा, भक्तपुर जस्ता थुप्रै पुराना सहरले साँचेका सभ्यताका प्रतीक, मानवीय श्रमका चिन्ह र प्राकृतिक सम्पदाहरू विकास र समृद्धि का नंग्राले कसरी कोपरिँदैछन् भनेर सप्रमाण प्रश्न उठाउन सकिन्थ्यो। यी सबै हुनुपर्ने विमर्शहरू या त भएनन्, या ओझेल पारिए। सामाजिक सञ्जालबारे बस्नेतको टिप्पणी वरपर रुमल्लिएर हाम्रो आमवृत्तले दुईतीन दिनमै भक्तपुरले बेहोरेको कहर विस्मृतिमा धकेल्यो। ठट्टादेखि ठट्टासम्म हाम्रो राष्ट्रिय राजनीतिअघिल्तिर भक्तपुरको डुबानसँगै अन्य थुप्रै समस्याहरू छन् जसले ऊँचो प्राथमिकता पाउन जरुरी छ। नेपालको स्वास्थ्य शिक्षालाई सर्वसुलभ र गुणस्तरीय बनाउन डा गोविन्द केसीले अघि सारेका केही माग अहिलेको प्राथमिक मुद्दा हो। केसीको जीवनरक्षाका साथै उनका मागलाई सम्बोधन गर्न आवश्यक पहल भएको छैन। बरु केसीको अनशनबारे प्रधानमन्त्री सधैं ठट्टा गरिरहेका छन्। सामाजिक सञ्जाल र अखबारमा चलिरहेको मार्सी चामलका व्यंग्यलाई परास्त गर्न प्रधानमन्त्रीले उचित कामको होइन, तुकबन्दीकै सहारा लिएका छन्। गगन थापाजस्ता एकदुई नेताको गर्जनले संसद् र सरकारमा भन्दा ज्यादा कम्प सामाजिक सञ्जालमा सिर्जना गरेको छ। कारण प्रतिपक्षले पटकपटक आफ्नो नैतिक धरातल गुमाएको छ, आम मानिसमा उसले छवि सुधार्न कुनै ठोस काम गर्न सकेको छैन। साथै प्रदेश र स्थानीय सरकारलाई चुस्त बनाउन आवश्यक कानुन निर्माण भएका छैनन्। संघीयताको सफल कार्यान्वयनका लागि गर्नुपर्ने समन्वयलगायतका काम पनि बाँकी नै छन्। केन्द्रीय मानसिकताले जकडेको कर्मचारीतन्त्रलाई काबुमा ल्याउन देखाउनुपर्ने राजनीतिक तदारुकता देखिएको छैन। प्रदेशका सांसदहरू आफूले निर्वाह गर्नुपर्ने भूमिकाबारे अझै अलमलमा छन् भने उनीहरू आफ्नै काम गराइबाट सन्तुष्ट हुन सकेका छैनन्। यस्तो अलमलले संघीयता नै काम नलाग्ने झन्झट मात्रै हुनेरहेछ भन्ने गाइगुईं चलाउन सांसदहरू नै अग्रसर हुन थालेका छन्। यसबारे कसैले प्रश्न गरेमा, जम्मा सय दिनमा सबै काम नसकिने जवाफ पाइन्छ। जिम्मेवार व्यक्ति र संस्थाले जरुरी छलफल र काम थालेको खासै सुन्न पाइँदैन। स्थानीय सरकारले विकासका नाममा मच्चाइरहेको डोजर आतंकबारे अखबारमा चर्चा चलिसकेको छ। त्यसबारे बहस चलाउन, राजनीतिक दलले आफ्ना नेता कार्यकर्तालाई सचेत तुल्याउन, वडा कमिटीदेखि नै विकासको बुझाइलाई गहिर्याउन र फराकिलो बनाउन कुनै ठोस काम भएका छैनन्। देशका विभिन्न भागमा स्थानीय सरकारका कामबारे अनुसन्धान गरिरहेका मेरा केही मित्रहरूले सुनाए, स्थानीय सरकारका हरेक एकाइमा रेल र पानीजहाजवाला गफ गर्ने दुईचार केपी ओलीहरू भेटिन्छन्। अर्थात काठमाडौंमा सुनिने विकासको अराजनीतिक हल्लाले हरेक राजनीतिक मानिसलाई उसैगरी गाँजेको छ। यसलाई चिर्न सञ्चारमाध्यम पनि अग्रसर हुन सकेका छैनन्। यसैबीच दिनहुँ भइरहेका सडक दुर्घटना, टिपरको लापरबाहीले उत्पन्न गरेका आतंक, खाद्यान्नमा देखिएका अनेक मिसावट, तरकारीमा प्रयोग गरिएका विषादीले बढाइरहेका क्यान्सर रोगी, पिउने पानीको संकट, काठमाडौंमा कहिल्यै घट्न नसकेको प्रदूषणलगायतका विषयले प्राथमिकता पाउनुपर्ने थियो। यी विषयबारे सामाजिक सञ्जालमा जति छलफल न राजनीतिक दलभित्र भएका छन्, न संसद्मा नै गम्भीरतापूर्वक यस्ता विषय उठेका छन्। महँगीबारे उठाएका सामान्य प्रश्नको उचित जवाफ दिनुपर्नेमा प्रधानमन्त्रीले जोक भनेर प्रश्न सोध्ने प्रतिपक्षी नेतालाई नै खुइल्याउन खोजेपछि कुनै गम्भीर बहसको गुञ्जायस रहँदैन। गगन थापाजस्ता एकदुई नेताको गर्जनले संसद् र सरकारमा भन्दा ज्यादा कम्प सामाजिक सञ्जालमा सिर्जना गरेको छ। कारण प्रतिपक्षले पटकपटक आफ्नो नैतिक धरातल गुमाएको छ, आम मानिसमा उसले छवि सुधार्न कुनै ठोस काम गर्न सकेको छैन। नैतिक बल नभएको दलका अपवाद नेताहरूले उठाएका सवाललाई ठट्टैमा सीमित गरिदिन सत्ताधारीलाई सजिलो भएको छ। कविताको प्रहसन चन्द्रागिरीको अग्लो डाँडामा सबैले देख्नेगरी उभिन पुगेका प्रधानमन्त्रीले कविताको नाममा अर्को एउटा प्रहसन रचे। डाँडामा आयोजित कार्यक्रमका प्राथमिक विषयलाई ओझेल पार्दै उनका कविताको पक्ष र विपक्षमा टीकाटिप्पणी सुरु भयो। आखिर कविता विधाकै हुर्मत लिने गरी उनले सात मिनेटमा कोरेका केही पंक्ति नै विषयान्तर गरिदिने एउटा तुरुप बन्नपुग्यो। मदन भण्डारी फाउन्डेसनको आयोजनामा सञ्चालन गरिएको हिमवत् कला साहित्य सम्मेलनका अरू कुनै बहस वा साहित्यिक विमर्शबारे चर्चा सुन्न पाइएन। बस् दुई दिनसम्म उही एउटा (अ) कविताको बेस्सरी प्रचार चलिरह्यो। प्रधानमन्त्री ओलीको चाकरीमा सदैव तल्लीन एकथरी मानिसहरू सो कविता उनको अन्तःचेतनाको पवित्र वाणीका रूपमा व्याख्या गर्न थाले। आलोचकका लागि त्यो कविता भन्दा सहज आलोचनाको अर्को कुनै टेक्स्ट हुनै सक्दैन। यसैबीच, चन्द्रागिरी पुगेर त्यस्तो कार्यक्रम गर्नुको उद्देश्य के रहेछ भनेर कसैले सोधेन। सो कार्यक्रमबारे छापिएका मुख्य समाचारहरूमा कार्यक्रमका अन्य सत्र र त्यहाँ व्यक्त गरिएका अरू विचारबारे जान्न पाइएन। प्रगतिवादी साहित्यमा साहित्यको उद्देश्य र वर्गीय पक्षधरतालाई सबैभन्दा बढी महत्वको विषय मानिन्छ। चन्द्रागिरी साहित्य सम्मेलनले कुन वर्गको हितमा कस्ता साहित्य सिर्जना गर्न, प्रवर्द्धन गर्न, वा विमर्श गर्न कोशिस गर्यो ? सो कार्यक्रममा सहभागी हुने, विमर्श गर्ने र गराउने, साहित्यिक सिर्जना लेख्ने र सुनाउने ओलीबाहेक अरू कोको थिए ? मदन भण्डारी फाउन्डेसनको ब्यानरमा आयोजना गरिएको कार्यक्रमको खर्च कसले कसरी बेहोरेको थियो ? के चन्द्रागिरी हिल्सका अध्यक्ष व्यापारी चन्द्र ढकालले आफ्नो व्यवसायको प्रवर्द्धन का लागि मदन भण्डारी फाउन्डेसनलाई प्रयोग गरेका हुन् ? होइनन् भने उनलाई साहित्यकारका रूपमा परिचित गराउँदै सरकारी सञ्चारमाध्यमले किन समाचार सम्प्रेषित गर्यो ? सत्तामा भएका राजनीतिक नेताले साहित्यकारलाई मोहोरा बनाएर आफ्नो प्रोपागान्डा बलियो बनाउने गर्छन्। कहिले पुरस्कार र पदवी दिएर, कहिले आफ्नो अग्रसरतामा अनेक अनुष्ठानहरू आयोजना गरिदिएर तिनको ख्यातिलाई आफ्नो पक्षमा उपयोग गर्न खोज्छन्। राजा ज्ञानेन्द्रले राष्ट्रकविको पगरी भिराइदिएर कवि माधव घिमिरेको फराकिलो ख्यातिलाई आफ्नो पक्षमा उपयोग गर्न खोजेको धेरै भएको छैन। पोखरा र काठमाडौं जस्ता सहरमा उनको रथयात्रा इत्यादि आयोजना गरेर शासनसत्ता बलियो बनाउन खोजेको पनि साहित्यमा रुचि राख्ने नेपालीले भुलेका छैनन् होला। त्यसो त माधव घिमिरे स्वयं सबै रंगका सत्ताधारीसँग नजिक रहने गरेको पनि अब सामान्य सत्य भइसकेको छ। के चन्द्रागिरी कला साहित्य सम्मेलनको चर्चा प्रधानमन्त्री ओलीको कवितामा मात्र सीमित गरिनु र आयोजक स्वयं त्यसो गर्नमा तल्लीन हुनु त्यस्तै प्रोपागान्डा मात्रै सिर्जना गर्ने मेलो त होइन ? सोध्नैपर्ने यस्ता प्रश्नहरू (अ)कविताको हल्लाखल्लामा कतै विलुप्त भएका छन्। अन्त्यमा, नेता र शासकहरूले विषयान्तर गर्न, मुख्य मुद्दालाई पछि धकेल्न वा आफ्ना कमजोरी ढाकछोप गर्न वाक्पटुता प्रयोग गर्नु अनौठो होइन। सञ्चारमाध्यम भने यस्ता विषयान्तर गराउने प्रहसन, ठट्ट, अर्थहीन आक्रोश वा उत्तेजक मन्तव्यबाट वशिभूत भइरहनु शोभनीय र अपेक्षित होइन। यस्ता विषयान्तर गर्ने दुष्प्रयत्नलाई चिर्न सक्नु र सधैं उपयुक्त प्रश्न सोधिरहनु पत्रकारिताको आधारभूत कर्म होला। उदाहरणका लागि, महेश बस्नेतले संसद्मा व्यक्त गरेको आक्रोशको समाचार बनाइरहँदा, उनलाई सोध्नैपर्ने केही महत्वपूर्ण प्रश्नहरू नछुटाइ सोध्न जरुरी थियो। भक्तपुरको डुबानका कारण खोजी गरेर फलोअप रिपोर्टिङ गरिरहन उत्तिकै आवश्यक थियो। उनको मन्तव्यले बनाइदिएको न्यूज बेचिरहनु मात्र पत्रकारिता होइन होला।"
के हिमालमा दलित छैनन् ?,"के हिमाली समुदायभित्र विभेद छ ? के हिमाली समुदायमा पनि छुवाछूत हुन्छ ? यस्ता प्रश्नमा धेरैको चासो नहुन सक्छ। यद्यपि मूलधारका छलफलमा निकै कममात्र अटाउने हिमाली समुदायबारे यस्ता प्रश्न महत्वपूर्ण बन्न सक्छ। भोग्नेलाई थाहा छ, हिमाली यथार्थ हिउँभन्दा चिसो छ। हिमाली समुदायमा विभेद तथा छुवाछूत छैन भन्न सकिने अवस्था भने छैन। फरक नामका दलित पूर्वको ताप्लेजुङदेखि पश्चिमको बाजुरासम्म हिमाली समुदायमा कथित तल्लो समुदाय पाउन सकिन्छ। वर्गीय हिसाबले यी सबै समुदाय गरिबीको रेखामुनी नै पर्छन्। तर भूगोल र समुदाय विशेषका कारण उनीहरूको परिचय विभिन्न छन्। उनीहरू मनाङको नेसाङ समुदायमा खोत्रोग, मुस्ताङमा मेन्डिग, कुन्साङको घ्यूपा, छुरा ढोक्पा, डोल्पो समुदायमा गाराबेरा, हुम्ली समुदायमा मान्द्रे खाम्पा, बाजुराको खाम्पा समुदायमा ल्हा खाम्पा र लुहङ खाम्पा भनेर चिनिन्छन्। आर्थिक हिसाबले एकदमै विपन्न भएकाले यी समुदाय आफू बाँच्ने समुदायका कथित माथिल्लो जातिकै नियन्त्रणमा बस्न बाध्य छन्। हिमाली समुदायभित्र विभेद र छुवाछूतका अनेक रूप पाइन्छ। हिमाली समुदायभित्र पनि केही ठाउँमा चोख्याउन पानी छर्कने गरिन्छ। आपसमा विवाह पनि नचल्ने अवस्था छ। माथिल्लो जातको कुनै महिला वा पुरुषसँग प्रेम वा विवाह गरे यी समुदायका व्यक्ति दण्डित हुने चलन छ। कति ठाउँमा त घरभित्र पनि पाहुनाको रूपमा सहर्ष रूपमा नस्वीकार्ने प्रचलन छ। त्यस्तै, मरेपछि लाश जलाउन छुट्टै ठाउँ खोज्नुपर्ने वाध्यता पनि छँदैछ। यस्तो विभेदको अवस्था भएको कारणले यी समुदायलाई हिमाली दलितभन्दा अनर्थ नहोला। समस्याको जड हिमाली समाजमा छुवाछूतको कारक समाजभित्रको जातीय सोपान र फरकफरक समाजबीचको सम्बन्ध रहेको पाइन्छ। बौद्ध धर्मअन्तर्गत अभिधर्म पिटकबाहेक विनय र सूत्र पिटकमा विभिन्न जात उल्लेख भएको केही विश्लेषक स्वीकार्छन्। त्योभन्दा अरू थप केही नलेखिए पनि समाजमा आफूलाई उपल्लो जात र वर्गमा राखिएका समुदायबाट उक्त पिटकहरूको अनर्थ लगाइएको छैन भन्ने अवस्था पनि छैन। त्यसले गर्दा कथित उपल्लो जातलाई धर्मको आडमा वैधानिकता आफैंले जारी गरेको देखिन्छ। समुदायमा ती दलित जातलाई सामाजिक क्रियाकलापमा सहभागी बनाउन उपल्लो जात समुदाय अनिच्छा प्रकट समेत गर्ने गरेको पाइन्छ। अर्काेतिर छिमेकी देशको हिन्दु समाजको प्रकोप र सिकोले गर्दा पनि रुढिवादी कार्य झन् बढेको देखिन्छ। वर्तमान नेपालको सिमानाभन्दा पहिले पनि यस्तो जातीय विभेदका केही स्वरुप पाइन्छ। पृथ्वीनारायण शाहको असली हिन्दुस्तानको अभियान, जंगबहादुरको मुलुकी ऐन र हिमाली समुदायमाथि पहाडी भेगका हिन्दु समाजले गर्नेगरेको विभेदको प्रभावले हिमाली समुदायभित्र पनि विभेद बढेको हो। हिमाली समुदाय र पहाडी समुदायबीच विगतदेखि वस्तु विनिमय (बार्टर एक्स्चेन्ज) चल्दै आएको छ। कठ्यांग्रिदो जाडो छल्न पहाडी भेगका घरहरूको खेतीपातीमा काम गर्न र खाली घरहरू कुर्न यो हेपिएको समुदाय पहाडतिर झर्ने गर्छ। यस्तो सम्बन्ध निर्माण हुने क्रममा हिमाली दलित समुदायलाई पहाडी भेगका हिन्दु धर्मावलम्बी समुदायले विभेद र छुवाछूत गर्ने गर्छन्। यसले गर्दा आर्थिक हिसाबले पनि यी समुदायहरू निम्न वर्गमै सीमित भएका छन्। आफ्नै समुदायमा पनि धनी र इज्जतवाला मानिने वर्गमा उनीहरू पर्दैनन्। जातीय विभेदको क्रुर प्रवृत्ति आर्थिक पक्षसँग प्रष्ट देखिन्छ। पूर्वको ताप्लेजुङदेखि पश्चिमको बाजुरासम्म हिमाली समुदायमा कथित तल्लो समुदाय पाउन सकिन्छ। वर्गीय हिसाबले यी सबै समुदाय गरिबीको रेखामुनी नै पर्छन्। राजनीतिक प्रतिनिधित्व माथिल्लो डोल्पाको डोल्पो समुदायमा एकाध वडा तहमा बाहेक हिमाली दलित समुदायको प्रत्यक्ष प्रतिनिधित्व शून्य नै देखिन्छ। राजनीतिक हिसाबले राज्यले गाउँपालिकाको वडामा दलित राख्नैपर्ने प्रावधान बनाए पनि यी समुदायलाई प्रतिनिधित्व गराइएको छैन। यहाँ दलितको आरक्षित स्थान खालि छ। यसले गर्दा पनि भोलिका दिनमा यी समुदायको राजनीतिक प्रतिनिधित्व बढाउन सहज हुने अवस्था छैन। उनीहरूमा आफ्नो उत्पीडनको अवस्था र पहिचानबारे चेतना उकास्न थप गृहकार्य जरुरी देखिन्छ। उनीहरूलाई राज्यको राजनीतिक मूलधार र विकासको छलफलमा ल्याउन अझै मिहेनत गर्नुपर्ने देखिन्छ। पहाडी क्षेत्रमा दलित भनेपछि एकदमै हेपिएको तथ्य थाहा पाएका यी समुदायमा आफूलाई नेपाली भाषी दलित भन्नमा धेरै अप्ठेरो रहेको देखिन्छ। उत्पीडनविरुद्ध भएका संघर्षबारे उनीहरूकै भाषामा कुनै प्रकाशन नभएकाले उनीहरू संघर्षको इतिहासबारे कम परिचित छन्। यसरी हेपिएको थाहा हुने, हेपाइविरुद्ध भएका संघर्ष थाहा नहुने भएकाले यी हिमाली दलित समुदाय विभेद झेल्न बाध्य भएको भान हुन्छ। यसले गर्दा यी समुदाय झनै दलन सहेर बस्न बाध्य छन्। यस अवस्थामा विशेषगरी राज्यले के गर्न सक्छ त ? अब के गर्ने ? यस्तो दलनको अवस्थाबाट समतामूलक समाजको निर्माण गर्न सरकार, गैरसरकारी संस्था र सिंगो समाज सबै अग्रसर हुनुपर्ने देखिन्छ। विशेषगरी राज्यको तर्फबाट नीतिगत हिसाबले हिमाली दलितका पीडा र संघर्षलाई आत्मसात गर्दै सरकारका हरेक क्रियाकलापमा हिमाली भाषालाई स्थान दिनुपर्छ। यसरी भाषाको माध्यमबाट पनि यी समुदायले आफू कति विभेदमा परेको रहेछ भन्ने जानकारी पाउनेछ। यसका साथै सरकारका संघ, प्रदेश र स्थानीय तहका कार्यक्रममा यो समुदायको समानुपातिक समावेशिता सुनिश्चित गर्नुपर्छ। आर्थिक हिसाबले वडा तहसम्म बाँडफाँट गरिने योजना र उपभोक्ता समितिमा सकेसम्म यिनीहरूलाई नै केन्द्रविन्दुमा राखी निर्णायक तहमा समावेश गर्नुपर्ने देखिन्छ। राज्यको कार्यक्रम नपुगेका स्थानमा गैरसरकारी संस्थाले यिनै समुदायलाई केन्द्रमा राखी दीर्घकालीन योजना बनाएर कार्यक्रम गर्नुपर्छ। सामाजिक पक्षमा दलितका गैरसरकारी संस्थाहरूले उक्त समुदायको सही पहिचानको निमित्त कदम चाल्न जरुरी छ। कसरी नेपाली खस भाषाको दलित शब्दलाई स्थानीय हिमाली भाषा र पहिचानसँग मिलाउन सकिन्छ, यो अर्को चुनौती हो। यस्तो चुनौती यिनै गैसस र दलित अधिकारकर्मीले उठाउनुपर्ने देखिन्छ। आर्थिक पक्षलाई उजागर गर्ने हिसाबले समुदायमै आधारित सीपमूलक कार्यक्रमलाई समुदायमैत्री बनाउन उक्त कार्यक्रमलगायत जनचेतनाका कार्यक्रम हिमाली भाषा र हिमाली परिवेशकै बजारमा व्यवस्थापन गर्नुपर्ने हुन्छ। तैपनि राज्य र गैरसरकारी संस्थाले गर्ने कामको स्थायित्व समाजमा भएका कथित उपल्लो समुदायको सहयोगविना समाजमा दीर्घकालीन असर हुने गाह्रै होला। त्यसैले त्यस्ता समुदायबाट पनि हरेक कार्यक्रममा कथित उपल्लो समुदायबाट सहयोग हुन अति आवश्यक छ। यथार्थ के हो भने विभिन्न समयमा हिमाली समुदायहरू नेपाली राज्यसत्ताबाट तिरस्कृत हुँदै आएका छन्। केन्द्रिकृत सत्ताको प्रतीक बनेको सिंहदरबार वा काठमाडौंदेखि विकट अवस्थामा रहेका हिमाली समुदायहरूको संघर्षलाई अझै उचित रूपमा सम्बोधन गर्न नसकिरहेकै अवस्था छ। यस्तो पृष्ठभूमिमा यस समुदायभित्रका दलित समुदायमाथि जारी दलन र विभेदविरोधी संघर्षलाई व्यापक र परिणाममुखी बनाउन ढिलाइ हँुदैछ। विभिन्न परिचयमा पूर्वदेखि पश्चिममा बस्ने हिमाली समुदायमा छरिएर रहेको यो समुदाय समाजका कथित उपल्लो जात र हिन्दु समाजबाट प्रताडित भएकै कारण यिनीहरूको सामाजिक, आर्थिक तथा राजनीतिक उन्नति अपरिहार्य नै भएको छ। मुख्य प्रश्न होके नेपाली खस भाषा बोल्न जान्ने मात्र दलित हो ? हिमाली समुदायका हिमाली भाषा बोल्ने दलितहरू दलित होइनन् र ? हुन् भने उनीहरूको पहिचान र प्रतिनिधित्वबारे नयाँ शिराबाट हेर्ने कि नहेर्ने ?"
राजनीतिसँगै राजकाज,"हाम्रा नेतालाई राजनीतिसँगै राजकाज नसिकाउने हो भने स्थिर सरकारले पनि विकास नदिने स्पष्ट छ। गत बुधबार अर्थात असार २७ गते यो स्तम्भ लेख्न बस्दा अन्नपूर्ण पोस्ट् दैनिकमा सरकार सञ्चालनसँग सम्बन्धित समाचारका शीर्षकहरू यसप्रकार थिए : पृष्ठ १ रोकिएन टिपर दादागिरीः कानुन कडा, कार्यान्वयन फितलो चिकित्सक आन्दोलित नियमन नहुँदा रेस्क्यु कालोसूचीमा पृष्ठ २ प्रधानमन्त्री कार्यालयकै काम सुस्त रोप्ने टुंगो नलाग्दै विरुवा काट्न हतार पृष्ठ ३ सहमति नभए प्रक्रियाबाटै विधेयक केसीलाई काठमाडौं लैजाऊ सामाजिक सुरक्षाको तीन अर्ब खातामै माथि उल्लेख गरिएबाहेक एकदुईवटा समाचारमात्र अन्य विषयसँग सम्बन्धित थिए, त्यो पनि अग्रपृष्ठमा होइन। त्यो दिन या अन्य दिनका पनि पत्रपत्रिका हामीले हेर्यौं भने हामीले पढ्ने अधिकांश समाचारहरू यस्तै हुन्छन्। यस्तै समाचार हामीले दशौं वर्षदेखि पढ्दै आएका छौं। ती सबै समाचारले एउटा कुरा स्पष्ट पार्छहाम्रा नेताहरूमा संसद्मा बहुमत होस् या नहोस् राज्य सञ्चालन गर्ने ढंग कहिल्यै भएन। राज्य सञ्चालनको ढंग भइदिएको भए राजनीतिक अस्थिरता आफ्नो ठाउँमा हुँदाहुँदै पनि यस्ता समाचार हामीले पढ्नुपर्ने थिएन। माथि उल्लिखित समाचार शीर्षकहरू पढ्दै गर्दा मलाई इमानदारी र क्षमताका लागि चिनिएका नेपाल सरकारका दुईजना पूर्व सचिव किशोर थापा र नारायण कोइरालासँग भएको हालैको एउटा भेटको याद आयो। सो भेटमा दुवैजनाले एउटा गजबको कुरा भनेअब हाम्रा नेताहरूलाई राजनीति होइन, राजकाज सिकाउनुपर्यो। उनीहरूले राजनीति चाहिनेभन्दा बढी जाने, राजकाज पटक्कै जानेनन्। मेरो मनमा तुरुन्तै प्रश्न उठ्यो, तपाईंहरू जस्तो इमानदारी र क्षमताका लागि चिनिएका र प्रशासनको उच्च तहमा पुगेका कर्मचारीले किन केही गर्न सक्नु भएन त ? कोइरालाले तुरुन्तै जवाफ दिए, हामी कति क्षमतावान छौं या छैनौं थाहा छैन तर प्रशासकहरूको दायित्व राजनीतिक नेतृत्वलाई नियमकानुनको दायराभित्र राख्न प्रयास गर्ने हो, राजनीतिक निर्देशनको पालना गर्ने हो, निर्देशन तोडेर बाहिर जाने होइन। थापाले थपेत्यसै भएर हामी परिपूरक हुन सक्छौं, प्रधान हुन सक्दैनौं। फरक यत्ति हो कि, इमानदार प्रशासकहरूले भ्रष्टाचार गर्दैनन् तर भ्रष्टाचारीहरू राजनीतिक नेतृत्वसँगै साँठगाँठ गर्छन्। कोइरालाले फेरि थपेमैले मन्त्रीको अनुचित दबाबका सामु झुक्नुभन्दा राजीनामा दिनु बेस भनेर सचिव पदबाट राजीनामा दिएको त्यसै होइन नि। उनीहरूको विचार र टिप्पणीसँग असहमत हुने ठाउँ थिएन। तर हाम्रो संवादमा मलाई सबैभन्दा घत परेको शब्दचाहिँ राजकाज नै थियो। राजकाजभन्दा कतिपयलाई राजाले गर्ने कार्य भन्ने पनि लाग्न सक्छ। त्यो पनि गलत होइन, तर सो शब्दको दायरा फराकिलो छ। नेपाल प्रज्ञा प्रतिष्ठानले प्रकाशित गरेको नेपाली बृहत् शब्दकोषअनुसार राजकाजको अर्थ देशको शासन सञ्चालनको व्यवस्था, राज्य सञ्चालनको व्यवस्था, राज्य सञ्चालन र ऐनकानुनका आधारमा चलेको सम्पूर्ण शासनकार्य भनेर व्याख्या गरिएको छ। राजनीति देशको शासन सञ्चालनमा पुग्न गरिने प्रतिस्पर्धा हो, जुन हामी स्वच्छ होस् भन्ने चाहान्छौं तर नेपालजस्ता देशहरूमा त्यो अत्यन्तै दूषित हुने गरेको छ। त्यही दूषित राजनीति निरन्तररूपमा राजकाजमा प्रतिविम्बित हुने गरेको छ। प्रधानमन्त्री केपी ओली राजनीति नजानेका मान्छे होइनन्। कस्तो राजनीति जाने त्यो बहसको छुट्टै पाटो हो तर उनले आफ्नो पार्टीलाई देशको सबभन्दा ठूलो पार्टीमात्र बनाएनन्, इतिहास नै निर्माण गर्ने गरेर देशको अर्को ठूलो पार्टीसँग एकीकरण पनि गरिदिए। एउटाबाहेक सबै प्रदेशमा अहिले उनकै पार्टीको नेतृत्व छ। संघीय संसद्मा सरकारलाई साथ दिने अर्को पार्टीसमेत जोड्दा उनको दुईतिहाइ बहुमत छ। ०४६ सालबाट ०७५ साल आइपुग्दा ३० वर्षमा झन्डै तीसै पटक सरकारको नेतृत्व परिवर्तन हेरेर दिक्क भएका जनताले संसद्मा दुईतिहाइ बहुमतप्राप्त सरकार पाएपछि राजनीतिक स्थिरता र त्यसैको परिणामस्वरूप विकासको अपेक्षा गरेका थिए। शंकाको लाभ सबैले दिए। तर रंगमञ्चमा लगाएको पहिरन उत्रिन समय लागेन। राजनीति र राजकाजका लागि कयौं समान भए पनि कयौं भिन्न किसिमको दक्षता आवश्यक पर्छ। राजनीतिक नेतृत्व गरेर सत्तामा पुग्न फलामको चिउरा चपाएभन्दा गाह्रो छ। तर सत्तामा पुगिसकेपछि अलिकति मात्रै विचार पुर्याउने हो भने राजकाज गर्न तुलनात्मकरूपमा धेरै सजिलो छ भन्ने मेरो बुझाइ हो। झन् दुईतिहाइ समर्थन हुँदा त त्यो सहज नहुने कुरै भएन। सत्ताको एउटा स्थापित संरचना र कडा अनुशासन हुन्छ, बजेटको व्यवस्था र आवश्यक पर्ने सम्पूर्ण सरसुविधा हुन्छ। उपयुक्त कामका लागि अझ अन्तर्राष्ट्रिय स्तरका विशिष्ट परामर्श र सहयोग लिने ठाउँ रहन्छ। तर ती सबैको सदुपयोग गर्न र तिनलाई सक्रिय बनाउन ढंग चाहिन्छ। ढंगै नभएपछि रङहरू स्वतः लतपतिने नै भए। माल पाएर चाल नपाएपछि के गर्नु ? भनेजस्तै हो। अहिले प्रधानमन्त्री केपी ओली र उनका मन्त्रीहरू राजकाजको ढंगमा पूर्णरूपले चुकेका छन्विगतका प्रधानमन्त्री र सरकारहरू जस्तै। राजकाजका आफ्नै जटिलताहरू नहुने होइन तर अत्यन्तै सामान्य विषयमा बारम्बार चुकेको देखिएपछि विश्वासहरू आफैं टुट्न थाल्छन्। उदाहरणका लागि, दुईतिहाइ बहुमतप्राप्त सरकारले आमूल परिवर्तनकारी विकासका केही प्रमुख एजेन्डामा दिनरात केन्द्रित हुनुको सट्टा सातवटा तोकिएको ठाउँबाहेक सिंगो काठमाडौंलाई निषेधित क्षेत्र लागू गर्नमा ऊर्जा खेर फाल्नुपथ्र्यो ? समाजवादउन्मुख सरकारले आफैं उठाउनुपर्ने माग डा गोविन्द केसीले उठाइदिँदा गोविन्द केसीमाथि त्यसरी जाइलाग्नुपथ्र्यो ? गंगामाया अधिकारीका बारे सर्वोच्च अदालतले गरेको निर्णय पालना गर्न केले रोकेको थियो ? संस्कृत विश्वविद्यालयका उपकुलपतिलाई त्यस्तो अपमानजनक ढंगबाट व्यवहार गर्नु हुन्थ्यो ? साढे चार करोड रुपैयाँको भारतीय सहयोगमा बनेको पुस्तकालय उद्घाटन गर्न प्रधानमन्त्री जाने हो ? अनि चीनलाई दुईवटा गैंडा हस्तान्तरण समारोहमा प्रधानमन्त्री आफैं उपस्थित हुने हो ? यो के गाईजात्रा गरेको ? यस्ता विषयमा अल्झिएपछि वास्तविक राजकाजमा स्वतः आँच पुग्ने नै भयो। गर्नुपर्ने काम सबै ओझेलमा परेका छन्, नगर्नुपर्ने काम सबैमा प्रधानमन्त्री संलग्न भएका छन्। अनि विकास कसरी हुन्छ ? धेरै वर्ष पहिले मैले हाउ टु बि अ मिनिस्टर (मन्त्री कसरी बन्ने) शीर्षकको एउटा पुस्तक किनेको थिएँ। जेरल्ड कोफमन सन् १९७० देखि २०१७ सम्म बेलायती सांसद रहे। बीचमा उनी मन्त्री र छायामन्त्री भए। राजनीतिमा आउनुअघि उनी पत्रकार थिए। उनले सन् १९८० मा लेखेको हाउ टु बि अ मिनिस्टर लाई कयौं महत्वपूर्ण मन्त्रालय सम्हालेका विपक्षी राजनीतिज्ञ केन्नेथ क्लार्कले पहिलो पटक मन्त्री बनेका सबैलाई पढ्न सिफारिश गर्छु। यो अहिलेसम्मकै सबभन्दा उत्तम निर्देशिका (गाइड) हो। भनेर टिप्पणी गरेका छन्। प्रधानमन्त्री मार्गारेट थ्याचर र जन मेजरको कार्यालयले त सो पुस्तक नयाँ मन्त्रीहरूलाई पढ्न औपचारिकरूपमै सिफारिश गरेको बताइन्छ। सो पुस्तकबाट बेलायतजस्तो तुलनात्मकरूपमा सुसंस्कृत राजनीति र राजकाज भएको अनि दक्ष मन्त्रीहरू नियुक्त हुने देशमा समेत राजकाजको ढंगमा कमीकमजोरीहरू हुने गरेको प्रष्टै बुझ्न सकिन्छ। नेपालमा पद पाउनेबित्तिक्कै ह्वात्तै दम्भ बढ्ने व्यक्तिहरू प्रशस्तै भेटिन्छन् र मन्त्री, प्रधानमन्त्रीहरूमा त त्यो अझ व्यापकरूपमा भेटिन्छ। उनीहरूमा अब मैले जे गरे पनि हुन्छ भन्ने मानसिकता अनौठोरूपमा पलाउँछ। पुस्तकमा मन्त्री कसरी बन्ने, मन्त्री बनेपछि उत्पन्न हुने भ्रमहरू, मन्त्री बनेपछि काम कसरी सुरुवात गर्ने, भएको प्रणालीलाई कसरी चलायमान बनाउने, मस्यौदाहरू कसरी तयार पार्ने, नीतिहरू कसरी बनाउने, मन्त्रिपरिषद् र संसद्मा कसरी प्रस्तुत हुने, आफ्नो पार्टी र निर्वाचन क्षेत्रसँगको सन्तुलन कसरी कायम गर्ने जस्ता अनेकौं विषयमा अत्यन्तै सहायकसिद्ध हुने सामाग्रीहरू प्रस्तुत गरिएको छ। स्वाभाविक रूपमा बेलायत र नेपालको परिप्रेक्ष्य र सन्दर्भमा आकाशजमिनको अन्तर छ। बेलायतको राजकाजमा शब्द र वाक्य समायोजनका जटिलता होलान् तर नेपालको राजकाजमा त शब्द नै लेख्न सिकाउनुपर्ने अवस्था देखियो। दशकौंसम्म राजनीति गर्दा पनि कसैले राजकाज शुद्धसँग लेख्न सकेको देखिएन। अब के गर्ने ? इमानदार नेतृत्व चयन केटाकेटीहरूलाई इमानदारी सिकाउन सकिन्छ तर उमेर पुगिसकेकाहरूलाई इमानदार बन्न सिकाउन सकिँदैन, त्यो आत्मज्ञानबाट प्राप्त हुने गुण हो। विधिको शासनले ठूलो हदसम्म नागरिकलाई इमानदार बनाउन वाध्य तुल्याउन सकिन्थ्यो तर हामीकहाँ शासन गर्नेहरूबाटै विधि तोडिने गरेको छ, त्यसैले त्यो पनि सम्भव भएन। हाउ टु बि अ मिनिस्टर मा हाउ टु बि अनेस्ट अर्थात इमानदार कसरी बन्ने भन्ने खण्ड नै छैन। त्यो बेलायती राजनीतिज्ञहरूका लागि महत्वपूर्ण मुद्दा नै होइन किनभने इमान्दारी त उनीहरूका लागि स्वतः अपेक्षित विषय हो। क्षमता बहसको विषय हो, इमानदारी खासै बहसमा आउने विषय होइन। हाम्रो लागि भने सबैभन्दा प्रधान विषय नै इमानदारी हो, त्यसपछिमात्र अन्य विषयहरूमा हामी प्रवेश गर्न सक्छौं। नैतिक धरातल रसातलमा पुगेको नेपाली समाजमा इमानदारीलाई पुनस्र्थापित गर्नु सहज होइन, तर त्यसको विकल्प नै छैन। तसर्थ हामीले सबैभन्दा पहिले बुद्धिविवेकले भ्याएसम्म इमानदार नेतृत्व चयन गर्नुपर्यो। त्यो गर्न सकेनौै भने हामी दशकौंको दलदलबाट कहिल्यै बाहिर निस्किन सक्ने छैनौं। व्यक्ति इमानदार भएन भने उसको क्षमताले झन् ठूलो हानी पुर्याउँछ। पदभारसँगै तालिम उच्च पदमा पुगेका आम नेपालीमा एउटा अनौठो मानसिकता छतालिम दिने हो, लिने होइन भन्ने। तर तालिम भनेको जिन्दगीभर लिए पनि नसकिने विषय हो। त्यसैभएर, संसारका ठूलाठूला कम्पनीहरूमा उच्च नेतृत्वलाई बारम्बार विविध तालिमहरू दिइ नै राखिन्छ। नेपालमा जसरी लोकसेवा परीक्षा उत्तीर्ण भएका भर्खरका शाखा अधिकृतहरूलाई तालिम नदिई कामको पूर्ण जिम्मेवारी दिइँदैन, त्यसैगरी नवनियुक्त मन्त्री तथा प्रधामन्त्रीहरूलाई पनि सबैभन्दा पहिले मन्त्री र प्रधानमन्त्री कसरी बन्ने भन्ने तालिम दिनु अत्यावश्यक देखिन्छ। तुलनात्मकरूपमा दक्ष र इमानदार भूतपूर्व प्रशासक, मन्त्री, आवश्यक परे प्रधानमन्त्री र बाहिरका विशिष्ट व्यवस्थापन विज्ञहरूले त्यस्तो तालिम दिन सक्छन्। बेलायतमा केही वर्षअगाडि दुईजना सांसदहरूले राजनीतिज्ञहरूलाई पदभार ग्रहण गर्नुअघि र पदभार ग्रहण गरिसकेपछि उनीहरूको कामलाई प्रभावकारी र परिणाममुखी बनाउन तालिमको व्यवस्था गर्नुपर्ने माग नै अघि सारेका थिए। नेपालमा त त्यसो नगरी नहुने अवस्था छ। राजकाजको तालिम नदिने हो भने हाम्रा मन्त्री र प्रधानमन्त्रीहरु सधैं तपशिलका विषयमा अल्झिरहने र प्राथमिकतामा राख्नुपर्ने विषयमा भने परिणाममुखी ढंगबाट अगाडि बढ्नै नसक्ने अवस्था देखिएको छ। सिक्ने रहर जो व्यक्तिले हरेक हेराइ, बुझाइ, घुमाइ, पढाइलाई सिक्ने अवसरको रूपमा प्रयोग गर्न सक्छ उसले मात्र प्रभावकारी नेतृत्व गर्न र ठूलो उपलब्धि हासिल गर्न सक्छ। जंगबहादुर राणा एकपटक बेलायत जाँदा उनले जे देखेर, बुझेर आए त्यसमध्ये कयौं कुरा नेपालमा लागू गरे। आज हाम्रा नेताहरू दशौंपटक विदेश जान्छन्, तर तिनले दिनदिनै बस्ने कार्यालयमा टेबल कसरी मिलाउने, भित्तामा फोटोहरू कसरी झुन्ड्याउने, सोफा, पर्दा र भित्ताको रङ कसरी मिलाउने अथवा ती सबै जान्ने इन्टेरियर डेकोरेट लाई बोलाएर कोठा कसरी चिटिक्क पार्ने भन्नेसम्म कहिल्यै सिकेको देखिएन। पैसाको कुरा हुँदै होइन, सामान्य ज्ञानको कुरा हो। अपवादलाई छोडेर भन्नुपर्दा, दिनदिनै आफू बस्ने टेबल र कोठा मिलाउन नजान्नेले देश बनाउन जान्दैन। नेपालमा प्रधानमन्त्रीको बालुवाटार निवासका पाहुना कक्षहरूमा पुग्नेबित्तिकै त्यहाँ बस्ने प्रधानमन्त्रीले देश बनाउन सक्छन् या सक्दैनन् भन्ने स्वतः अनुमान लगाउन सकिन्छ। मैले यो सानो देखिने उदाहरण दिनाको कारण, दिनदिनै आफ्नै आँखाअगाडिको साना कुरा मिलाउनसम्म सिक्न नजान्नेले ठूला कुरा कसरी सिक्न सक्छन् ? कुनै नौलो, ठूलो काम गर्नुपर्यो या गम्भीर समस्या आयो भने सिंगापुरका प्रधानमन्त्री लि क्वान युले आफ्ना मन्त्रीहरूलाई यस्तो अवस्था निश्चय पनि कुनै न कुनै देशमा आइसकेको हुनुपर्छ, उनीहरूले त्यो अवस्थालाई कसरी ह्यान्डल गरेछन्, पत्ता लगाउनोस् त भन्ने गर्थे रे। सदा सिक्ने रहर भइदियो भने धेरै काम आफैं सरल भएर जान्छ। प्रसिद्ध अमेरिकी राष्ट्रपति जन एफ केनडीले नेतृत्व र सिक्ने रहर एकअर्कासँग अभिभाज्य छन् भनेर त्यसै भनेका होइनन्। दम्भ व्यवस्थापन फेरि एकपटक पूर्व सचिव किशोर थापालाई उद्धृत गरौं। उनी भन्ने गर्छन्, हामी धेरै नेपालीहरू सानो चित्त र ठूलो दम्भ भएका मानिस हौं। दम्भ बोक्ने व्यक्तिहरूको मन स्वतः सानो हुन्छ, तिनको मन छिटै दुख्छ र परिणामस्वरूप ती पूर्वाग्रही, ईष्यालु र तीक्त हुन्छन्। नेपालमा पद पाउनेबित्तिक्कै ह्वात्तै दम्भ बढ्ने व्यक्तिहरू प्रशस्तै भेटिन्छन् र मन्त्री, प्रधानमन्त्रीहरूमा त त्यो अझ व्यापकरूपमा भेटिन्छ। उनीहरूमा अब मैले जे गरे पनि हुन्छ भन्ने मानसिकता अनौठोरूपमा पलाउँछ। त्यसमा पनि झन् क्षमता र शैक्षिक पृष्ठभूमि कम रहेछ भने ती हिनताबोधको मानसिकताबाट ग्रस्त हुन्छन् र तिनमा हिनतायुक्त दम्भ पलाउँछ। त्यस्ता व्यक्तिहरूले राजा महेन्द्रको नेतृत्व कौशलबाट सिके हुन्छ जसले न धेरै पढेका थिए, न त देशविदेश घुमेका थिए। नेपालका जानेमानेका गणतन्त्रवादी कम्युनिस्ट नेताले समेत कयौं पत्रकारहरू उपस्थित भएको कार्यक्रममा नेपालमा राजा महेन्द्रजस्तो राजनेता त जन्मिएकै छैनन् भनेको मैले सुनेको छु। उनी आफू पढेलेखेको नभए पनि, पढेकालेखेका, देशविदेश देखेका, क्षमतावान, प्रतिभाशाली सबैलाई सही ठाउँमा सही काम लगाउन जान्दथे। उनी राजा हुनाले उनमा राज श्री दम्भ त थियो नै। सम्भवतः त्यसैले हुनुपर्छ उनले बीपी कोइरालासँग सन्तुलिन सम्बन्ध राख्न सकेनन्। तर अन्य कामका हकमा भने उनको शैली र क्षमताका बारे उनीसँग काम गरेकाहरू मुक्तकण्ठले प्रशंसा गर्छन्। राज महेन्द्रसँग काम गरेका पूर्वमन्त्री तथा कूटनीतिज्ञ डा भेषबहादुर थापाले एक ठाउँमा आफ्नो संस्मरणमा लगभग यसो भनेका छन्कोदारी राजमार्ग निर्माणको अमेरिका र भारतले विरोध गरिरहेका थिए। एकपटक राजा महेन्द्रले मलाई भने, हेर भेषबहादुर, तिमी अमेरिकामा पढेको मान्छे, तिमीलाई अंग्रेजी पनि राम्रो आउँछ, मलाई त अंग्रेजी राम्रो आउँदैन, त्यसैले तिमी अमेरिका जाउ र उनीहरूलाई कोदारी राजमार्ग हाम्रो भूराजनीतिक आवश्यकता हो, साम्यवाद भित्र्याउने बाटो होइन भनेर भनिदेऊ। त्यत्ति एउटा वाक्यबाट राजा महेन्द्रको काम गर्ने सोच र शैली प्रतिविम्बित हुन्छ। राजकाजकाबारे यस्ता बुँदा थपिँदै जान सक्छ तर मैले समग्रमा चारबुँदामा मात्र यो आलेखलाई सीमित राख्न चाहें, किनभने, ती चारबुँदाले माथि उल्लिखित जेरल्ड कोफमनले आफ्नो पुस्तकमा चर्चा गरेलगायतका अन्य धेरै आधारभूत विषयहरूलाई समेट्दछ। तर हाम्रा नेतालाई राजनीतिसँगै राजकाज नसिकाउने र उनीहरूले पनि त्यसमा विशेष ध्यान नपुर्याउने हो भने स्थिर सरकारले पनि विकास नदिने स्पष्ट छ। अन्यथा, नेपालमा बग्रेल्ती नेता जन्मिरहने छन्, कोही राजनेता हुने छैनन्। पूर्व पत्रकार मिश्र विवेकशील साझा पार्टीका संयोजक हुन्। ट्विटरः"
म फरक फुटबलर हुँ,"एजेन्सी : प्रायः खेलाडी ३३ वर्षको उमेरमा वि श्रामतिर पुग्छन् । पोर्चुगिज स्ट्राइकर क्रिस्टियानो रोनाल्डोले भने आफू ३३ वर्षकै उमेरमा लय गुमाउनेमध्येका फुटबलर नरहेको दाबी गरेका छन् । इटालियन क्लब युभेन्टससँग अनुबन्धित भएपछिको आफ्नो पहिलो पत्रकार सम्मेलनमा रोनाल्डोले खेलबाटै आफू फरक फुटबलर भएको प्रमाणित गर्ने दाबीसमेत गरेका छन् । रोनाल्डो अघिल्लो साता मात्रै स्पेनिस क्लब रियल म्याड्रिड छाडेर १३ करोड १५ लाख अमेरिकी डलरमा युभेन्टससँग अनुबन्धित भएका थिए । उनले युभेन्टससँग आगामी चार वर्षका लागि सम्झौता गरेका हुन् । बढ्दो उमेरसँगै आफ्नो सक्रिय खेलजीवनको अन्त्यतिर पुगेको आकलन गरिएका रोनाल्डोका लागि यत्तिको रकम खर्च गर्नु अनावश्यक भएको चर्चा चलिरहेकै बेला उनले यस्तो जवाफ फर्काएका हुन् । रियल म्याड्रिडमा नौ वर्ष बिताएका रोनाल्डोले नयाँ क्लबसँग अनुबन्धित हुँदा देखिएका नयाँ चुनौतीबाट आफू अझ उत्साहित भएको बताए । म सम्मानका साथ भन्न चाहन्छु, मेरा उमेरका कतिपय खेलाडीहरू कतार वा चीन जान्छन् । त्यसैले अहिलेको अवस्थामा युभेन्टसजस्तो क्लबसँग अनुबन्धित हुन पाउनु मेरा लागि निकै खुसीको कुरा हो, रोनाल्डो भन्छन्, जो खेलाडी मेरो उमेरमा आफ्नो खेलजीवन सकिएको ठान्छन्, म उनीहरूभन्दा फरक फुटबलर हुँ । यो मेरा लागि भावुक हुनुपर्ने क्षण पनि हो । किनभने म २३ हैन ३३ वर्षको पुगेको छु । यद्यपि म यो उमेरमा खेलजीवन सकिएको हुँदैन भनेर देखाउन पनि चाहन्छु । रोनाल्डोले आफूले नयाँ क्लबबाट धेरै ठूला सफलताको आशा गरेको पनि बताए । म यहाँ बिदा मनाउन आएको हैन, उनले भने, म युभेन्टसमा इतिहास बनाउन चाहन्छु र, मलाई विश्वास छ फेरि एक पटक सबैलाई आश्चर्यचकित बनाउन सफल हुनेछु । रोनाल्डो सन् २००९ मा इङ्लिस क्लब म्यानचेस्टर युनाइटेडबाट रियल म्याड्रिड पुगेका थिए । स्पेनमा चार सय ३८ खेलबाट चार सय ५१ गोल गरेका रोनाल्डो रियल पुगेपछि क्लबका सर्वाधिक गोलकर्ता बने । उनले रियललाई स्पेनिस ला लिगा, कोपा डेल रे र च्याम्पियन्स लिगको उपाधि दिलाउन महत्वपूर्ण योगदान गरे । सन् २०१७ मा रियलले युभेन्टसलाई नै पराजित गर्दै च्याम्पियन्स लिगको उपाधि जित्दा रोनाल्डोले सशक्त प्रदर्शन गरेका थिए । सन् २०१६ मा पोर्चुगललाई युरोकपको उपाधि समेत दिलाएका रोनाल्डोले म्यानचेस्टर युनाइटेडबाट पनि युरोपियन च्याम्पियन्स लिग, तीनवटा इङ्लिस प्रिमियर लिग र एफए कपको उपाधि जितेका थिए । युरोपका दुई ठूला क्लबबाट हात पारेका यी ठूला सफलतालाई उनले इटालीमा पनि निरन्तरता दिने बताए । सोमबार आफ्नो स्वास्थ्य परीक्षणका लागि एलिएन्ज स्टेडियम पुग्दा रोनाल्डोलाई स्वागत गर्न हजारौं समर्थकहरू पुगेका थिए । समर्थकले ब्रिङ अस च्याम्पियन्स लिग (हामीलाई च्याम्पियन्स लिग ल्याइदेऊ) को नारा लगाएका थिए । युभेन्टसले सन् १९९६ पछि च्याम्पियन्स लिगको उपाधि जित्न सकेको छैन । त्यसयता युभेन्टस पाँच पटक फाइनलमा पुगेर पनि उपाधिबाट चुक्दै आएको छ ।"
'मेरो खेल जीवन भर्खर सुरु भएको छ',"विश्वकप जितेको खुशीको क्षणलाई कहिल्यै विर्षन सक्दिन। सुरुवातमा विश्वकप जितिएला जस्तो लागेको थिएन। तर, हामीले मिहिनेत गर्दै गयौं। हरेक खेलमा सुधार गर्यौं। अन्तिममा नसोचेको उपलब्धि हात पारेका छौं। यस उपलब्धिले हामीलाई अझै केही गर्ने हौसला थपेको छ। विश्वकपको उपाधिसँगै युवा खेलाडीको पुरस्कार पाउँदा म अझै खुशी भएको छु। विश्वकप खेल्न पाउनु नै मेरा लागि ठूलो अवसर थियो। टोलीका लागि चार गोल गर्नु मेरो अर्को उपलब्धि भयो। मैले टोलीका लागि सकेको खेलें। हरेक खेलमा हामीले एकबद्ध भएर खेल्दा उपलब्धि हात पारेका हौं। मेरो खेल जीवन भर्खर सुरु भएको छ। म पेरिस सेन्ट जर्मन (पिएसजी) क्लबमै रहन चाहन्छु। बाहिर आएका कुरा हल्ला हुन्। आफ्नो यात्रालाई यहिबाट अघि बढाउने सोच छ। केलियन एमबाप्पे, फ्रान्सका स्ट्राइकर"
मुगुदेखि स्पेनसम्म,"काठमाडौं : खुब उल्टी आयो, चक्कर लागेर ज्वरै आउला जस्तो भयो, मुगुको ताल्चा विमानस्थलबाट जहाजमा नेपालगन्ज आइपुगेपछि पहिलो पटक काठमाडौंसम्मका लागि बसयात्रा सम्झिइन् हिमाली शाहीले, बसबाट झरेपछि मात्र सास आयो, नत्र उल्टी मात्रै भयो । काठमाडौंको सपना जटिल छ । तर, विकट कर्णाली मुगुका यी १७ जना किशोरीको साझा र सरल सपना छ गाउँ फर्केर फुटबल खेल्ने र साना नानीलाई फुटबल सिकाउने । स्पेनको अन्तर्राष्ट्रिय ग्राउन्ड सान्सेबास्टियानमा जुलाई १ देखि ७ सम्म भएको अन्तर्राष्ट्रिय फुटबल प्रतियोगिता डोनास्टिक कपमा खेलेर काठमाडौं फिरेका उनीहरूलाई अब छिट्टै घर पुग्ने हतारो छ । त्यो हतारो सबैको अनुहारमा देखिन्छ । स्पेनमा भएको त्यस फुटबल खेलमा ३४ देशका ६ सय ३० टिमका ७ सय खेलाडी सहभागी थिए । नेपालबाट अन्डर१४ खेल खेल्न टिम रारालाई स्पेनको आयोजकले निम्ता गरेको थियो । र, नेपालबाट १७ खेलाडी सहभागी थिए । यो यान्त्रिक सहरमा उनीहरूको बसाइ अब लम्बिनेछैन । उनीहरू त राराको पानी खेल्न छिट्टै मुगु पुग्नेछन् । उनीहरूलाई आफ्नो घर मुगु पुग्नु छ र सुनाउनु छ स्पेनका अनेक किस्साहरू । बल्ल उनीहरूको फरक शैलीको जीवन सुरु हुदै छ । घर छाडेपछि उनीहरूले जे गरे, त्यो जीवनमै पहिलो पटक गरे । जे देखे, त्यो पहिलो पटक देखे । उनीहरू पहिलो पटक जहाज चढे, पहिलो पटक काठमाडौं आए, पहिलोपटक जर्सी लगाए, पहिलो पटक विदेश पुगे, काठमाडौं राम्ररी नदेखीकनै उनीहरूले पहिलो पटक मेस्सी, रोनाल्डोले फुटबल खेल्ने बार्सिलोनाको ग्राउन्ड नोउ फुटबल स्टेडियम टेके । ती खेलाडीका गोल्डेन बुट र जर्सी पहिलो पटक देखे । मुगुको रेडियोबाट ६ महिनाअघि फुटबलको छनोट खेल हुँदै छ भनेर सूचना सुन्दा उनीहरू कसैले पनि फुटबलको एउटै खेल खेलेका थिएनन् । मुगुमा उनीहरूको फुटबलको एउटै आदर्श थिइन् सुनकली । फुटबलमा उनीहरूले एउटै नाम सुनेका थिए सुनकली । त्यो पहिलो पटकमै जोडिन्छन् समुद्र, अन्डरग्राउन्ड रेल र अनेक थोक । उनीहरू समुद्र पुगे, पहिलो पटक र मुगुको राराको पानी सम्झिए । त्यस बेलासम्म उनीहरूलाई लाग्थ्यो संसारकै सबैभन्दा धेरै पानी रारामा मात्रै छ । तर, होइन रहेछ, स्पेनबाट फर्केकी फुटबलकी टिम क्याप्टेन रीतादेवी रोकायाले भनिन्, रारा तालमा भन्दा पनि धेरै पानी समुद्रमा पो रहेछ । राराको पानी मीठो थियो, समुद्रको पानीमा त नुन रहेछ । आफ्नो गाउँबाहिर निस्केर हिडेको अनुभव थिएन रीतादेवीलाई । सहर आइपुगेपछि पहिलो पटक उनी पसल पुगिन् र क्याडबरी किनिन् । पहिलो पटक काठमाडौंका ओसिला गल्लीतिर उनीहरूका फुटबल सुज खिइरहेका छन् । ६ महिनाअघि मात्रै फुटबल छोएका उनीहरू फरक विश्वकपमा भिडेर देश फर्किए । डोनास्टिक कप खेलेर फर्केका उनीहरू फेरि फुटबल खेल्लान् ? जीवनमा अचानक आइपरेको अवसरलाई पछ्याउँदै यहाँसम्म आइपुगेका उनीहरूको जीवनमा अब फुटबल कसरी अघि बढ्ला ? ००० शंखमूल टावरको छतमा ओछ्याइएको प्लास्टिकको दुबोमा फुटबल प्राक्टिस गर्दै गर्दा १३ वर्षीया रोशनी कामीको आखा र मुहारमा सन्तोष र स्वतन्त्रताको भाव झल्किन्छ । त्यस्तै सन्तोष, उत्साह र स्वतन्त्रता हिमाली शाही, रीतादेवी रोकाया, रामकली बोहरा, भाग्यशाली भाम, यमुना चौलागाईं, सत्यलक्ष्मी बुढा, सुनमती बुढाहरूको मुहार र आखामा पनि देखिन्छ । उनीहरूको भावभंगिमा, गफको बान्कीलाई नजिकबाट नियाल्दा कर्णालीको असली अनुहार आँखामा टाँसिन्छ । सबैको घर मुगु भए पनि सबै फरकफरक गाउँका छन् पिना, ताल्चा, थार्प, भामवडा, रोबा, बाम । तर, फुटबलले केही महिनादेखि उनीहरूलाई एकै ठाउँमा ल्याइदिएको छ । र, अहिले उनीहरूले नयाँ नाम पाएका छन् हिमालयन मेस्सी । मुगुको रेडियोबाट ६ महिनाअघि फुटबलको छनोट खेल हुँदै छ भनेर सूचना सुन्दा उनीहरू कसैले पनि फुटबलको एउटै खेल खेलेका थिएनन् । मुगुमा उनीहरूको फुटबलको एउटै आर्दश थिइन् सुनकली । फुटबलमा उनीहरूले एउटै नाम सुनेका थिए सुनकली । महाकाली मावि रोबा पढ्ने रोशनी कामीको घर पुग्न मुगुको सदरमुकाम गमगढीबाट ६ घण्टा लाग्छ । आठ छोरीमध्ये उनी काँइली हुन् । सुरुमा ममीले खेल्छु भन्दा मान्नुभएन, रोशनी भन्छिन्, धेरै जिद्दीपछि छानिएँ, पछि मान्नुभयो । छानिएर पासपोर्ट बनाउने कुरा हुँदा गाउँका मान्छेले भनेछन्, हाम्रा छोरीचेलीलाई खेल खेलाउनेले विदेशतिर लगेर बेच्छन् । त्यो सुनेपछि ममीले झन् मान्नुभएन, रोशनी थप्छिन्, धेरै सम्झाइबुझाइ गरेपछि बल्ल मान्नुभयो । रोशनी कामीलाई गाउँमा अनेक बन्देज छ । आफ्नो मिल्ने साथीको घर छिर्न निषेध, स्कुलमा साथीसँगै बसेर एउटै पानी खान निषेध, पँधेरामा पानी भर्न जान निषेध, बिहे, व्रतबन्ध, धार्मिक कार्य र मन्दिरमा प्रवेश गर्न निषेध । तर, अब उनमा गाउँमा गएपछि सम्मान पाउनेछु भन्नेमा आत्मविश्वास पलाएको छ । दलितलाई गरिने व्यवहारले उनी सानैदेखि आजित थिइन् । आमालाई गएर सोध्थिन्, आमा मलाई किन घर छिर्न नदेका ? किन पँधेरामा पानी थाप्न नदेका ? आमा भन्थिन्, अहिले सानै छेस्, तँ पछि बुझ्छेस् । फुटबलमा रोशनीको छनोटको कथा बेग्लै छ । आमाले छनोटका लागि लाग्ने २ सय ५० दिइनन् । आफू पनि खेलमा भाग लिन जान लागेकी साथीले दिइन् । तर, साथी सेलेक्ट भइनन् । पछि खुब डाहा गरी साथीले, रोशनी भन्छिन् । उनलाई स्पेन पुगेर आउनु जीवनमा निकै ठुलो सफलता लागिरहेको छ । बाबुबाजेले नदेखेको ठाउँ पुगेर आइयो, म त उतै छु कि जस्तो लागेको छ, उनी भन्छिन् । बामकी सत्यलक्ष्मी बुढालाई पनि फुटबलमा छनोट भएपछि गाउँका धेरैले तिमेर्लाई काठमान्डु लगेर बेचिदिन्छन् भने । पछि गमगढी आएर विदेश जाने काजगपत्र मिलाएपछि मात्र विश्वास लाग्यो । भन्छिन्, म भाग्यमानी रहेछु, सानै उमेरमा बाउबाजेले कहिल्यै नदेखेको देश पुगेँ । बामकै सुनमती बुढाले ६ महिनाअघि छनोट खेल हुनुअघि नै मोजाको फुटबल बनाएर घाँस काट्न जाँदा साथीहरूसँग लुकेर खेलेकी थिइन् । छोराले बल खेल्ने, छोरीले खेतीपाती सिक्ने भन्नुहुन्थ्यो आमा, उनी भन्छिन्, अब धेरै सिकें फुटबल । खेलाडी नै बन्छु भन्ने सोचेकी छु । यमुना चौलागाईंको लक्ष्यचाहिँ गाउँमा पुगेर साथीहरूलाई फुटबल सिकाउने छ । साथीहरू र जुनियर टिमलाई फुटबल सिकाउँछु, उनी भन्छिन् । घरमा आमाबाले फुटबल खेल्ने काम केटाहरूको पो हो, कहाँ तिमी खेल्ने भन्थिन्, कर्णाली मावि टोप्लामा १० कक्षा पढ्ने रीतादेवी रोकायाले भनिन्, पछि हाम्रो जिद्दीको अघि आमाको केही लागेन र पठाउनुभयो । उनी फुटबलको छनोट खेल खेल्न टोप्लाबाट एक दिनको बाटो हिँडेर बाम पुगिन् । त्यस बेलासम्म मैले फुटबलमा सुनकलीको मात्रै नाम सुनेकी थिएँ, उनी भन्छिन्, पछि सरले भनेपछि मात्रै मेस्सी, रोनाल्डोको नाम सुनेकी हुँ । मुगुबाट आएकी चर्चित फुटबल खेलाडी सुनकलीकै गाउँ बाममा भएको थियो फुटबल छनोट खेल । पहिलो पटक फुटबल खेल्दा उनीहरूले कुर्तासुरुवाल लगाएर, घुम्टो ओढेरै खेलेका थिए । अधिकांशको खुट्टामा जुत्ता थिएन । हिउँ परिरहेको थियो । हामीलाई खेल्नै आउँदैनथ्यो, एउटै बलमा ७ जना झुम्मिन्थ्यौं । सुनमती बुढाले काठमाडौं आएर एन्फाको ग्राउन्डमा प्राक्टिस गेम खेल्दा दूबो देखेपछि चुँडेर हेरिन्, प्लास्टिकको रहेछ । भीर, माटोढुंगामा खेल्ने हामी दूबोमा खेल्न पाउँदा छक्कै पयौं । पछि उनले बार्सिलोनाकै ग्राउन्ड पुगेपछि फुटबल ग्राउन्डमा रियल दूबो देखिन् । झन् छक्क परिन् । पिनाकी हिमाली शाहीले ६ महिनाअघि फुटबल पनि देखेकी थिइनन् । घरमा टीभी छैन, फुटबल गेम पनि हेरेकी थिइनन् । पहिलो पटक खुट्टामा बल परेको छनोट खेलमै हो । उनीसँग जर्सी थियो, जुत्ता थिएन । तर, अन्डर१४ को छनोट खेलमा छानिएपछि र स्पेन पुगेर फर्केपछि उनमा आत्मविश्वास पलाएको छ म निकै राम्रो खेल्न सक्छु भन्ने । थार्पकी रामकली बोहराको परिवारमा १० जना छन् । आठ भाइबहिनी । आमाबाले अनुमति नदिए पनि उनले फुटबल खेलेरै छाडिन् । उनले पनि सुनकलीको मात्र नाम सुनेकी थिइन् । त्यसअघि कुनै पनि फुटबल खेल हेरेकी थिइनन् । गाउँमा केटाहरूले खेल्थे, केटीलाई खेल्न दिँदैनथे, रामकली भन्छिन्, अब त खेल्ने आँट बढेको छ । भाग्यलक्ष्मी भामले चाहिँ खुट्टामा कहिल्यै बल नपरे पनि टीभीमा आक्कलझुक्कल खेल हेरेकी थिइन् । उनले छनोट खेल खेल्नुअघि भलिबल खेलेकी थिइन् । गाउँकै दाइहरूले खेलाउनुभएको थियो, भाम भन्छिन् । उनीहरूजस्तै विपना मल्ल, संगीता थापा, सतमा बुढा, घामदेवी बडुवाल, स्वस्तिका मल्ल, पुष्पादेवी शाही, सोचपुरा महतरा, राज्यलक्ष्मी बुढा, उर्मिला बडुवालहरूको पनि उस्तै कथा छ । सबै जनालाई एकबारको जीवनमा स्पेन पुग्नु सपना हो कि झैं लागिरहेको छ । बाममा आयोजना भएको छनौट खेलमा मुगुका भिन्न भिन्न ठाउँबाट आएका १० टिमले सहभागिता जनाएका थिए । तीमध्ये छानिएका १७ खेलाडी स्पेन पुगेका हुन् । स्पेनमा उनीहरूले ४ वटा खेल खेले । चारै वटामा हारे । एउटै गोल फर्काएनन् । गेम हार्दा रुनुभो कि ? रोएनौं, तर दुःख लाग्यो, रोशनी भन्छिन् । नेपालबाट स्पेन पुगेको किशोरीहरूको रारा टिम ४ वटा खेलमध्ये पहिलो खेलमा ३०, दोस्रोमा ८०, रियल मड्रिडसँग भएको तेस्रो लेखमा ११० र चौथो खेलमा ६० ले पराजित भएको थियो । खेलाडी कति अग्ला थिए भने टाढाबाट देख्दै डर लाग्ने, मिडफिल्डर रामकली बोहराले भनिन्, हाम्रो तयारी पुगेकै थिएन अनि कसरी जित्नु ? गाउँमा खेलेको सम्झदा उनीहरू टोलाए जस्ता हुन्छन् । रारा किनारमा फुटबल खेलेको, दौडेको, हिमपात हुँदा पनि जोसका साथ बलमा झुम्मिएका दिनहरू उनीहरूका आखामा नाच्छन् । अति भिरालो पाखाहरूमा मोजाका डल्लालाई फुटबल मानेर खेलिरहेका किशोरीहरूको अनुहारमा अहिले बेग्लै चमक छ । विशेष त विदेश घुम्न पाएकोमा उनीहरू खुसी छन् । फुटबलमा नजित्नुले खासै दुःख दिएको छैन । अब त उनीहरूलाई क्रिस्टियानो रोनाल्डो, मेस्सीको नाम मात्र होइन, उनीहरूका खेल कौशलबारे पनि थोरबहुत ज्ञान छ । अझ उनीहरूले खेलेकै मैदानमा फुटबल खेल्न पाउनुलाई जीवनकै सबैभन्दा महŒवपूर्ण अनुभव ठानेका छन् ।"
वर्षाले पखालिएको आँसु,"मस्को : बिहानीले दिनको संकेत गर्छ। पहिलो पटक उपाधि हात पार्दै विश्वकप विजेताहरूको क्लबमा आफ्नो नाम दर्ता गराउने अभियानसहित रुस यात्रामा निस्किएको क्रोएसियाका लागि यो उखान सत्य सावित हुन सकेन। २१औं विश्वकपमा समूहगत चरणदेखि नै एकपछि अर्को उत्कृष्ट खेल पस्किएको क्रोएसिया अन्ततः राम्रो खेल्दाखेल्दै फाइनलमा बलियो फ्रान्ससँग ४२ गोलले जिल्लिन पुग्यो। सन् १९९८ को विजेता फ्रान्सविरुद्घको फाइनलमा समेत लोभलाग्दो सुरुआत गरेको क्रोएसिया आइतबार राति रुसको लुझनिकी रंगशालामा सायद भाग्यबाट पनि ठगियो। त्यसैले त, गोल बचाउने प्रयासमा आफ्ना अनुभवी खेलाडी मारियो मान्जुकिचको टाउकोमा ठोक्किएर बल आफ्नै पोस्टभित्र छिर्न पुग्यो। त्यसपछि इभान पेरिसिचको गोलबाट पुनः खेलमा फर्किएको क्रोएसिया अर्को पटक पनि आफ्नै खेलाडीका कारण अप्ठ्यारोमा पर्यो। दुर्भाग्यवस फ्रान्सलाई गोल गर्नबाट रोक्ने क्रममा डीबक्सभित्र पेरिसिचको ह्यान्ड भएपछि विपक्षीले पेनाल्टी प्रहारको अवसर पायो। त्यसपछि फ्रान्सका एन्टोइन ग्रिजम्यानजस्ता अनुभवी खेलाडीले पेनाल्टी प्रहारको अवसरलाई सदुपयोग नगर्ने कुरै भएन। सायद भाग्यले ठग्नु भनेको यही हो, टोलीको हारपछि आँसु थाम्न नसकेका एक क्रोएसियाली समर्थक एलेकजेन्डर टोडोरोभिच भन्छन्, वास्तबमै आज हामी निकै दुःखी छौं। तर, हामीले उत्कृष्ट खेल पस्कियौं अनि फ्रान्सजस्तो बलियो प्रतिद्वन्द्वीलाई अन्तिम समयसम्म गतिलो चुनौति पनि दियौं त्यसैले हामी आफ्ना खेलाडीको प्रदर्शनप्रति गौरवान्वित छौं। टोडोरोभिच मात्र होइन, यतिबेला करिब ४० लाख जनसंख्या भएको क्रोएसियाका अधिकांश नागरिक पहिलो पटक विश्वकपको उपाधि नजिक पुगेर पनि रित्तो हात घर फर्कनु पर्दा निराश छन्। विश्व फुटबलका एकसे एक धुरन्धरको अनुमान विपरीत क्रोएसिया एक खेल पनि नहारी विश्वकपको फाइनलसम्म पुगेको थियो। समूहगत चरणकै खेलमा पनि क्रोएसियाले तीनवटै खेलमा जित हात पारेको थियो। जबकि, फ्रान्स समूहगत चरणको आफ्नो अन्तिम खेलमा डेनमार्कसँग गोलरहित बराबरीमा रोकिएको थियो। त्यसैले पनि विश्वकप सुरु हुनुअघि धेरैको रोजाइमा नपरेको क्रोएसियाले फाइनलको यात्रा तय गर्दासम्म विश्वभर लाखौं समर्थक कमाइसकेको थियो। फाइनलमा फ्रान्ससँग पराजित भएपछि समर्थक मात्र होइन, क्रोएसियन खेलाडीले समेत आँसु थाम्न सकेनन्। लुकाउन खोज्दाखोज्दै पनि धेरै खेलाडीको आँखा आँसुले भरिन पुग्यो। धन्य, खेल अवधिभर सामान्य रहेको मौसममा खेल सकिनासाथ एकाएक परिवर्तन आयो र पुरस्कार वितरण समारोहसम्म नै लगातार वर्षा भइरह्यो। त्यही अप्रत्याशित वर्षाका कारण केही क्रोएसियन खेलाडीले आफ्नो आँसु लुकाउने मौका पाए। खेलाडीको त्यो आँसु २१औं संस्करणमा उपाधिबाट चुकेकोले मात्र निस्किएको थिएन। केही खेलाडीको मन चार वर्षपछि कतारमा आयोजना हुने २२औं संस्करणमा आफ्नो सहभागिताको अनिश्चिततालाई लिएर पनि भक्कानिएको थियो। सन् १९९८ को विश्वकपको सेमिफाइनमा पुगेको क्रोएसियाले विश्व फुटबलको महाकुम्भमा फेरि त्यही इतिहास दोहोर्याउन २० वर्षसम्म कठोर संघर्ष गर्नु परेको थियो। सन् १९९८ को सेमिफाइनलमा पनि क्रोएसियासामु फ्रान्स नै तगारो बनेको थियो। त्यतिबेला फ्रान्सले क्रोएसियालाई २१ गोलले हराएको थियो। अबको चार वर्षपछि सन् २०२२ मा आयोजना हुने विश्वकपमा क्रोएसियाको सहभागिता अन्योलमा छ। किनभने अहिले मैदानमा सक्रिय केही अनुभवी र प्रभावशाली खेलाडीको राष्ट्रिय टोलीमा निरन्तरतासँग पनि यो प्रश्न गम्भीर रूपमा गाँसिएको छ। रुस विश्वकपमा क्रोएसियालाई फाइनलसम्म पुर्याउन महत्वपूर्ण योगदान गरेका अनुभवी गोलरक्षक ड्यानियल सुबासिच कतार विश्वकप सुरु हुँदा ३८ वर्ष पुग्नेछन्। रुस विश्वकपको फाइनलसम्म पुग्दा क्रोएसियाले प्रिक्वार्टरफाइनलमा डेनमार्क र क्वार्टरफाइनलमा आयोजक रुसलाई पेनाल्टी सुटआउटमा हराएको थियो। सेमिफाइनलमै पनि इङ्ल्यान्डलाई हराउन क्रोएसियाले अतिरिक्त समयसम्म संघर्ष गर्नु परेको थियो। यी तीनवटै खेलमा क्रोएसियाका लागि गोलरक्षक सुबासिचले निकै लोभलाग्दो प्रदर्शन गरेका थिए। त्यसैले पनि उमेरका कारण कतार विश्वकपसम्म उनको निरन्तरता यतिबेला क्रोएसियाका लागि चिन्ताको विषय बनेको छ। यसैगरी वर्तमान टोलीका अर्का महत्वपूर्ण सदस्य लुका मोड्रिच पनि कतार विश्वकप सुरु हुँदा ३८ वर्ष पुग्नेछन्। रुस विश्वकपमा गरेको उत्कृष्ट प्रदर्शनका कारण प्रतियोगिताकै सर्वोत्कृष्ट खेलाडी घोषित हुँदै गोल्डेन बल अवार्डसमेत जितेका मोड्रिचको निरन्तरता पनि क्रोएसियालाई पिरोल्ने अर्को विषय हो। ढल्कँदो उमेरका कारण उनले अर्को विश्वकप खेल्ने वा नखेल्ने अन्योलमै छ। यसका अतिरिक्त कतार विश्वकप सुरु हुँदासम्म अर्का अनुभवी मिडफिल्डर इभान राकिटिच ३४ र मारियो मान्जुकिच ३६ वर्ष पुग्नेछन्। क्रोएसियन टोली यिनै होनहार खेलाडीको उत्कृष्ट प्रदर्शनमा टेक्दै रुस विश्वकपको फाइनलसम्म पुगे पनि भविष्यमा उनीहरूको निरन्तरताको विषय यतिबेला आम क्रोएसियन फुटबलप्रेमीका लागि चिन्ताको विषय बन्नु स्वाभाविकै हो। यी खेलाडी आफंै पनि ढल्कँदो उमेरका कारण अन्योलमा देखिन्छन्। त्यसैले होला, आइतबार राति गोल्डेन बल पुरस्कार लिएर फर्कंदा पनि मोड्रिचले आफ्नो आँसु थाम्न सकेनन्। उनी भक्कानिएपछि क्रोएसियन राष्ट्र प्रमुख कोलिन्डा ग्राबर कितारोभिच आफैं अघि सरेर मोड्रिचलाई सान्त्वना दिनु परेको थियो। रुसमा हामीले उत्कृष्ट फुटबल खेल्यौं, उपाधिको निकै नजिक पनि पुग्यौं तर, अन्तिम समयमा हामी चुक्यौं, मोड्रिच भन्छन्। वर्तमान टोलीका चर्चित खेलाडीहरूको उमेरका कारण अन्य खेलाडी पनि चिन्तित देखिन्छन्। टोलीका २९ वर्षीय डिफेन्डर डेजन लोभरेनको यो कथनले सायद त्यसैको झल्को दिन्छ, हाम्रो उमेर यतिबेला २४ वर्ष भइदिएको भए हुन्थ्यो। खासगरी लुका मोड्रिचको उमेर अझ कम हुनु पथ्र्यो। अहिले हामी समयको यस्तो मोडमा उभिएका छौं जहाँबाट अगाडिको बाटो कठिन छ र गन्तव्य झनै टाढा। चर्चामा रहेका खेलाडी लुका मोड्रिच (क्रोएसिया) मिडफिल्डमा सधैं सशक्त रूपमा प्रस्तुत हुने लुका मोड्रिचकै प्रदर्शनमा क्रोएसिया जारी रुस विश्वकपको फाइनलमा पुग्यो। पहिलो पटक क्रोएसियालाई फाइनलमा पुर्याउन उनै ३२ बर्षीय मोड्रिच मुख्य खेलाडीको सुचीमा रहे। फाइनलमा फ्रान्ससँग ४२ गोलको अन्तरले पराजित भएपनि मोड्रिचको खेलले सन्सार भरका फुटबल समर्थकको मन जित्यो। समूह चरणदेखिनै क्रोएसियाको सफलतामा मोड्रिचले उत्कृष्ट खेल खेले। त्यसैले मोड्रिचलाई रुस विश्वकपको गोल्डेन बल पुरस्कार समेत प्रदान गरियो। विश्वकपको सर्वोत्कृष्ट खेलाडीलाई यो पुरस्कार प्रदान गरिन्छ। मोड्रिचले यस पुरस्कारको दौडमा फ्रान्सका केलियन एमबाप्पे र बेल्जियममा इडेन हाजार्ड पनि थिए। टोलीका कप्तानसमेत वर्षीय मोड्रिच यस्ता भाग्यमानी खेलाडी रहे, जसले आफ्नो नेतृत्वमा क्रोएसियालाई पहिलोपटक विश्वकपको फाइनलमा पुर्याए। उनकै नेतृत्वमा क्रोएसियाले जारी प्रतियोगिताको फाइनल अघि सबै खेलमा जित हात पारेको थियो। मोड्रिच आफ्नो पोजिसनमा मात्रै रहँदैनन्, बलका लागि मैदानको सबै ठाउँमा पुगेकै हुन्छन्। त्यसले पनि विपक्षी खेलाडीका लागि विश्वकपमा मोड्रिचलाई रोक्नु मुस्किल परेको थियो। सुरक्षित ट्याकल प्रहार गर्दै विपक्षी खेलाडीसँग बल फुत्काउन सक्नु उनको अर्काे खुबी हो। स्पेनिस क्लब रियल म्याड्रिडबाट व्यावसायिक फुटबल खेल्दै आएका मोड्रिचले टोलीको यो सफलतामा खेलाडी र कप्तानको हैसियतमा ठूलो योगदान गरे। सन् २००६ बाट क्रोएसियाको राष्ट्रिय टोलीबाट खेल्दै आएका मोड्रिचले हालसम्म एक सय १३ खेलमा १४ गोल गरेका छन्।"
अब उत्कृष्ट गोलको पालो,"मस्को : फ्रान्सले उपाधि जितेसँगै २१औं संस्करणको विश्वकप पनि सकिएको छ। प्रतियोगितामा व्यक्तिगत विधातर्फका विजेताको पनि टुंगो लागिसकेको छ। तर, एउटा विधाको टुंगो लाग्न अझै बाँकी छ र त्यसका लागि अझै महिना दिन कुर्नु पर्नेछ। फिफाले प्रतियोगितामा भएकामध्ये उत्कृष्ट एक गोललाई छानेर पुरस्कृत गर्ने गर्छ। त्यो उत्कृष्ट गोल विश्वभरका फुटबल समर्थकको मतमार्फत छानिन्छ। त्यसका लागि फिफाले प्रतियोगिताको पूरा अवधिभर भएकामध्ये १८ उत्कृष्ट गोललाई छनोट गरेको छ। अब फुटबल समर्थकले ती १८ गोलमध्ये आफूलाई मन परेको गोललाई फिफाको आधिकारिक वेबसाइट फिफाडटकम वा फिफाको एप्स प्रयोग गरेर मत दिन सक्छन्। फुटबल समर्थकले विश्वका कुनै पनि ठाउँबाट मत दिनसक्ने फिफाले जनाएको छ। प्रतियोगिताको फाइनल खेलसँगै खुलेको भोटिङ आगामी २३ जुलाईसम्म जारी रहनेछ। फिफाले समर्थकको मतका आधारमा उत्कृष्ट गोल छनोट गरेको यो लगातार चौथो विश्वकप हो। फिफाले सन् २००६ मा जर्मनीमा भएको विश्वकपदेखि समर्थकको मतका आधारमा उत्कृष्ट गोल छनोट गरी पुरस्कृत गर्ने गरेको हो। अर्जेन्टिनाका माक्सी रोड्रिगेज दर्शकको छनोटका आधारमा विश्वकपको उत्कृष्ट गोलको अवार्ड जित्ने पहिलो खेलाडी हुन्। उनले मेक्सिकोविरुद्ध भली सटमा गरेको गोल प्रतियोगिताकै उत्कृष्ट ठहरिएको थियो। यस्तै सन् २०१० मा उरुग्वेका डिइगो फोर्लानले जर्मनीविरुद्ध गरेको गोल र सन् २०१४ मा कोलम्बियाका जेम्स रोड्रिगेजले उरुग्वेविरुद्ध गरेको गोल उत्कृष्ट ठहरिएको थियो। यसपटक पोर्चुगलका क्रिस्टियानो रोनाल्डोले स्पेन, स्पेनका नाचोले पोर्चुगल, ब्राजिलका फिलिप कोउटिन्होले स्विट्जरल्यान्ड, रुसका डेनिस चेरिसेभले साउदी अरेबिया, बेल्जियमका ड्राइज मार्टेन्सले पानामा, कोलम्बियाका जुआन क्विन्टेरोले जापान, रुसका अर्तेम डिज्युबाले इजिप्ट र क्रोएसियाका लुका मोड्रिचले अर्जेन्टिनाविरुद्ध गरेको गोल प्रतियोगिताको उत्कृष्ट गोलको अन्तिम १८ मा छनोट भएका छन्। यस्तै नाइजेरियाका अहमेद मुसाले आइसल्यान्ड, अर्जेन्टिनाका लियोनल मेसीले नाइजेरिया, जर्मनीका टोनी क्रुजले स्विडेन, इङ्ल्यान्डका जेसे लिन्गार्डले पानामा, पोर्चुगलका रिकार्डाे क्वाइरेस्माले इरान, बेल्जियमका अद्नान जानुजाजले इङ्ल्यान्ड, अर्जेन्टिनाका एन्जेल डी मारियाले फ्रान्स, फ्रान्सका बेन्जामिन पाभार्डले अर्जेन्टिना, बेल्जियमका नासर चाड्लीले जापान र रुसका डेनिस चेरिसेभले क्रोएसियाविरुद्ध गरेका गोल पनि अन्तिम १८ भित्र परेका छन्।"
अर्जेन्टिनी प्रशिक्षक साम्पाओली पद छाड्न तयार,"ब्युनस एयर : अर्जेन्टिनी टोली रुसमा सम्पन्न २१औं विश्वकप फुटबलको प्रिक्वार्टरफाइनल खेलबाट बाहिरिएपछि निकै आलोचित बनेका प्रशिक्षक जोर्गे साम्पाओली अन्ततः पद छाड्न तयार भएका छन्। अर्जेन्टिनी फुटबल संघसँग लामो समय छलफल गरेपछि प्रशिक्षक साम्पाओली पद छाड्न तयार भएका हुन्। अर्जेन्टिनी फुटबल संघले पनि समाचारको पुष्टि गरेको छ। बल्लतल्ल छनोट चरण पार गर्दै रुस यात्रा तय गरेको अर्जेन्टिनाले विश्वकपमा भने अत्यन्तै निराशाजनक प्रदर्शन गरेको थियो। समूहगत चरणको आफ्नो पहिलो खेलमै नवप्रवेशी आइसल्यान्डसँग ११ गोलको बराबरीमा रोकिएको अर्जेन्टिनालाई दोस्रो खेलमा क्रोएसियाले ३० गोलले हराएको थियो। समूहगत चरणको तेस्रो खेलमा नाइजेरियामाथि २१ गोलको जित हासिल गर्दै अर्जेन्टिना उपविजेताको रूपमा नकआउट चरणमा पुगेको थियो। विश्वकपमा आफ्नो नाम र प्रभाव अनुरूपको प्रदर्शन गर्न नसकेको लियोनल मेसीको टोली प्रिक्वार्टरफाइनलभन्दा अगाडि भने बढ्न सकेन। दुई पटकको विश्वकप विजेता अर्जेन्टिनालाई प्रिक्वार्टरफाइनलमा फ्रान्सले ४३ गोलले हराएको थियो। एकपछि अर्को निराशाजनक प्रदर्शनका कारण प्रशिक्षक साम्पाओलीले ठूलै आलोचनाको सामना गर्नु परेको थियो। साम्पाओलीको चर्को आलोचना गर्नेमा महान अर्जेन्टिनी फुटबलर डिएगो म्याराडोना पनि एक थिए। म्याराडोनाले विश्वकपमा टोलीको निराशाजनक प्रदर्शनपछि साम्पाओलीलाई घर फर्कन अप्ठ्यारो पर्ने चेतावनीसमेत दिएका थिए। अर्जेन्टिना सन् २०१४ को विश्वकपको उपविजेता टोली हो। ५८ वर्षीय साम्पाओलीले सन् २०१७ को मेमा अर्जेन्टिनी टोलीको नेतृत्व सम्हालेका थिए। साम्पाओलीसँग प्रशिक्षण टोलीमा रहेका जोर्गे डेसियो र माटियस मानले पनि पद छाड्ने भएका छन्। प्रशिक्षक जोर्गे साम्पाओलीले पद छाड्ने विषयमा हामीबीच सहमति भएको छ, अर्जेन्टिनी फुटबल संघद्वारा जारी विज्ञप्तिमा भनिएको छ। क्रोएसियासँगको हार विश्वकपको समूहगत चरणमा अर्जेन्टिनाका लागि सन् १९५८ पछिको सबैभन्दा ठूलो अन्तरको हार हो। सन् १९५८ मा अर्जेन्टिनालाई समूहगत चरणमा चेकोस्लोभाकियाले ६१ गोलले हराएको थियो।"
फ्रान्सलार्इ आप्रवासीले दिलाएको उपाधि,"मस्को : स्ट्राइकर एन्टोइन ग्रिजम्यानका पिता जर्मनीबाट फ्रान्समा बसाइँ सरेका हुन्। उनकी आमाको पहिलो देश पनि पोर्चुगल हो। मिडफिल्डर पल पोग्बाका दुवै अभिभावक पनि आइतबार उनको खेल हेर्न गुएनाबाट रुस आइपुगेका थिए। अर्का स्ट्राइकर केलियन एमबाप्पेका पिता क्यामेरुन र आमा अल्जेरियाका हुन्। आफ्ना अभिभावकसँगै आप्रवासीको रूपमा फ्रान्स आएका यी तीन खेलाडीकै गोलमा फ्रान्सले २० वर्षपछि फेरि विश्वकपको उपाधि जित्यो। आइतबार रुसको राजधानी मस्कोस्थित लुझनिकी रंगशालामा भएको २१औं विश्वकपको फाइनलमा क्रोएसियालाई ४२ गोलले पराजित गर्दै फ्रान्सले उपाधि जित्दा आप्रवासी पृष्ठभूमिका यिनै खेलाडीले महत्वपूर्ण योगदान पुर्याए। त्यसैले फ्रान्सले यो उपाधिलाई आफ्ना देशका आप्रवासीहरूले दिएको सबैभन्दा गतिलो उपहार मान्दा फरक हुनेछैन। अन्तर्राष्ट्रिय फुटबलमा सशक्त प्रदर्शन गर्दै आएको फ्रान्ससँग यस्तो संयोग जोडिएको छ, जसका लागि विश्वकप जस्तो ठूलो प्रतियोगिताको उपाधि जित्न आप्रवासी पृष्ठभूमिका खेलाडीको मुख्य योगदान देखिएको छ। आप्रवासीका रूपमा अन्य कुनै देशबाट आएका अभिभावकका छोरा वा नातिहरूले भरिएको फ्रान्सेली टोलीले सन् १९९८ पछि फ्रान्सलाई फेरि विश्वकपको उपाधि चुमाएका हुन्। खेलको १८औं मिनेटमा ग्रिजम्यानको फ्रिकिक क्रोएसियाका स्ट्राइकर मारियो माञ्जुकिचको टाउकोमा लागेर आत्मघाती गोलमा परिणत हुँदा फ्रान्स १० ले अघि बढेको थियो। त्यसपछि खेलको ३८औं मिनेटमा पेनाल्टी गोलमार्फत ग्रिजम्यानले टोलीका लागि दोस्रो गोल गरेका थिए। एमबाप्पेले आफ्नो सशक्त पेसलाई प्रयोग गरी मिलाएको बलमा पोग्बाले तेस्रो गोल गरे। खेलको ६५औं मिनेटमा एमबाप्पे आफैंले अर्काे गोल थपेपछि फ्रान्स सजिलो जित हात पार्यो। हामी अहिले फ्रान्सबाट खेल्दै छौं। हाम्रा लागि यो अति नै प्रिय छ, टोलीले उपाधि जितेपछि हर्षित देखिएका ग्रिजम्यानले भने, फ्रान्सलाई उपाधि दिलाउने टोलीको सदस्य बन्दा मलाई साँच्चिकै खुसी लागेको छ। फ्रान्सेली टोलीमा आप्रवासी पृष्ठभूमिका अर्का खेलाडी हुन् ब्लाइस माटुडी, जसका अभिभावक एंगोला र कंगोका नागरिक हुन्। टोलीको सफलताबाट उनी पनि निकै खुसी छन्। टोलीमा देखिएको विविधताले फ्रान्सको सही चित्रलाई प्रतिविम्बित गरेको छ, माटुडीले भनेका छन्, फ्रान्सको यो सफल टोलीको सदस्य हुन पाउँदा मलाई निकै गर्व लागेको छ। २० वर्षअघि आफ्नै घरमा उपाधि जितेको फ्रान्सले आइतबार त्यही इतिहास दोहोर्याउँदा मैदानमा थन्डर क्ल्याप सहित खुसी मनाइएको थियो। विश्वकपको सफलतासँगै अहिलेको फ्रान्सेली टोलीलाई ब्ल्याक, ब्लाङ्क, बेअर भनिएको छ। यसले कालो वर्ण, युरोपियन र अफ्रिकाबाट आएका आप्रवासीका सन्तान भन्ने अर्थ दिन्छ। यो भनाइले वर्तमान फ्रान्सेली टोलीको सही तस्बिर पनि झल्काउँछ। वर्तमान टोलीका रक्षक सामुएल उमटिटी क्यामरुनमा जन्मिएका हुन् भने गोलरक्षक स्टिभ मान्डन्डा जैरेमा जन्मिएका हुन्। फ्रान्सेली टोलीका प्रायः सदस्यहरू अफ्रिकन देश अल्जेरिया, माली, मोरक्को र सेनेगलसहित युरोपेली मुलुक जर्मनी, इटाली, पोर्चुगल र स्पेनबाट आएका देखिन्छन्। टोलीका खेलाडीको सम्बन्ध अन्य कुनै देशसँग देखिए पनि त्यसले फ्रान्सबाट खेल्दा कहिल्यै समस्या नदिएको ग्रिजम्यान बताउँछन्। टोलीमा फरक क्षेत्र वा देशसँग जोडिएका खेलाडीहरू हुन सक्छन्। यद्यपि त्यसले फ्रान्सबाट खेल्दा कहिल्यै केही समस्या निम्त्याएको छैन, ग्रिजम्यान भन्छन्, हामीले सधैं एउटै जर्सीका लागि मैदानमा पसिना बगाएका छौं। फ्रान्सलाई हामीले आफूसँग भएको सबै दिएका छौं। हामी जब एउटै जर्सी लगाउँछौ, त्यसपछि एकअर्काको सहयोगका लागि जे पनि गर्न तयार हुन्छौं। फ्रान्सेली टोलीमा यसअघि पनि आप्रवासी खेलाडीको उपस्थिति हुने गरेको थियो। फ्रान्सेली टोलीबाट सशक्त प्रदर्शन गर्दै अन्तर्राष्ट्रिय फुटबलमा चम्किएका जिनेदिन जिदान आफंै पनि अल्जेरियन अभिभावकका सन्तान हुन्। फ्रान्सलाई सन् १९९८ को विश्वकप जिताउन जिदानको निकै ठूलो योगदान थियो। यसैगरी सेनेगलमा जन्मिएका प्याट्रिक भिएराले पनि फ्रान्सेली टोलीमा आफ्नो बलियो उपस्थिति जनाएका थिए।"
दुई ताराको मोह,"मस्को : प्रत्येक पटक विश्वकपको उपाधि जितेपछि टोलीहरूले आफ्नो जर्सीमा एउटा तारा थप्ने गर्छन्। राष्ट्रिय टोलीको जर्सीमा आफ्नो फुटबल संघको लोगोमाथि जतिवटा तारा देखिन्छ, त्यो देशले सम्बन्धित प्रतियोगिताबाट त्यति नै उपाधि जितेको संकेत गर्छ। त्यसैले जर्सीमा तारा थप्नु खेलाडी वा तिनका समर्थकका लागि पनि खुसीको कुरा हो। आइतबार सम्पन्न विश्वकपमा उपाधि जितेपछि फ्रान्सको जर्सीमा पनि एउटा अर्को तारा थपिने भएको छ। सन् १९९८ र सन् २०१८ मा गरी दुई विश्वकप जितेको फ्रान्सले अब आफ्नो जर्सीमा दुईवटा तारा राख्ने छ। आगामी दिनमा फ्रान्सले त्यही दुई तारा भएको जर्सी प्रयोग गर्नेछ। विश्वकप जितेको खुसीमा रमाइरहेका फ्रान्सेलीहरू र तिनका समर्थक दुई तारा भएको जर्सी किन्न आतुर देखिएका छन्। यस्तै आतुर देखिएका छन्, टोलीका मुख्य स्ट्राइकर एन्टोइन ग्रिजम्यान पनि। ग्रिजम्यानले दुई तारा भएको फ्रान्सको जर्सी आफूले नै सबैभन्दा पहिले किन्ने घोषणासमेत गरेका छन्। आइतबार भएको फाइनलमा ग्रिजम्यानकै कारण दुई गोल सम्भव हुँदा फ्रान्सले क्रोएसियालाई ४२ ले पराजित गर्दै उपाधि जितेको थियो। उनले प्रहार गरेको फ्रिकिकमा क्रोएसियाका मारियो मान्जुकिचबाट आत्मघाती गोल भएको थियो भने उनले पेनाल्टी प्रहारमा अर्को गोल थपेका थिए। आफ्नै योगदानमा टोलीले विश्वकप जित्दा उनी अझ खुसी देखिएका हुन्। म निक्कै खुसी छु। हामीले विश्वकपको उपाधि जितेका छौं। यो समय म टोलीका अन्य साथी र फ्रान्सेली जनातासँग खुसी मनाउन चाहन्छु, ग्रिजम्यानले फिफाको अनलाइनसँग भनेका छन्, एउटा कुरा के निश्चित छ भने फ्रान्सको दुई तारा भएको जर्सी सबैभन्दा पहिले मैले नै किन्ने छु। ग्रिजम्यान विश्वकपको उपाधि लिएर टोलीका अन्य सदस्यसँगै सोमबार पेरिस फर्किएका छन्। ग्रिजम्यानले यसअघि पनि ठूला प्रतियोगितामा फ्रान्सका लागि महत्वपूर्ण योगदान पुर्याउँदै आएका छन्। सन् २०१६ मा फ्रान्स आफैंले आयोजना गरेको युरोकपमा टोलीलाई फाइनलसम्म पुर्याउन पनि ग्रिजम्यानले उत्कृष्ट प्रदर्शन गरेका थिए। त्यसबेला उनी प्रतियोगिताकै सर्वाधिक गोलकर्ता पनि बनेका थिए।"
